## 大乘义章卷第四

远法师撰

义法聚中此卷五门<font color='green'>(十七因义 十一空义 十二因缘义 十八空义 二十二根义)</font>。

### 十因义七门分别

<font color='green'>(列名解相一 十因生法二对二因分别三 对六因分别四 对缘分别五 对果分别六 对人辨异七)</font>

第一门中先列十名。后辨其相。十因义。出地持论。能生曰因。因义不同。一门说十。十名是何。一随说因。二以有因。三种殖因。四者生因。五者摄因。六者长因。七自种因。八共事因。九相违因。十不相违因。名字如是。随说因者。是名不足。若具应言随名随想随说因也。其义云何。废名息想。去其言说。以求诸法。诸法体同。犹如幻化。因缘虚集。非有非无。无一定相可以自别。赖名藉想。假于言说。设施彼法。法随名等方有种种事相差别。事相所随名相言说。是则法因。名随说因。故论说言。彼一切法名名已。想想已。说此诸法名想言说。名随说因。此因最宽。诸法差别。皆由名故。以有因者。诸法相望。迭相由藉。以有此故。得有彼法。名以有因。于中有二。一相顺以有。如论中说。以有手故。有所作等。二相违以有。如论中说。以有饥渴。求饮食等。此因宽长。所生之果。亦宽亦长。遍一切处。无不有故。种植因者。如彼世间种植之事。人功水土种子和合。名为种植。以此种植与彼芽茎乃至菓实以为因故。名种植因。此因亦宽。时分最促。所生极长。以此因中具摄种子人功水土故。名为宽。但取一运和合之时。说为种植。故摄为促。所生之果。始从芽茎乃至成就。故名为长。言生因者。直取种子。亲能生芽。故名生因。是因狭促。所生亦促。以此生因局在种子。不通水土。故名为狭。芽生已前。说为生因。不通于后。故称为促。所生之果。局在于芽。所以不长。斯乃且就外事为言。若据染法。至果长通后。当辨之。言摄因者。水土润泽。摄生于芽故名摄因。是因狭促。所生亦促。偏取水土。不收种子。故名为狭。局在芽前。不通于后。故名为促。所生之果。局在于芽。故说为短。言长因者。芽茎已后。次第增长。是名长因。是因狭长。所生亦长。以是因中不摄水土故。名为狭。从芽已后。乃至成熟。皆是长因。故名为长。若就内法。因增向果。亦有长义。所生之果。亦统始终。故名为长。自种因者。还就种子。望后芽茎乃至成熟同类相起。简别异类。故名自种。如麦生麦谷生谷芽。是因狭促。与生因同。所生是长。从芽至熟。皆是自种所生果。故共事因者。如论释言。从以有因乃至自种。名共事因。此等和合。共成世间因种事。故名为共事。前随说因。以何义故不名共事。以彼言说但可别法。不能生长故非共事。是因宽长。无不在故。果无别体。不可论之。相违因者。有为之法。有成有坏。相违之法。违害前事。令其灭坏障碍于生。名相违因。如彼论说。相违有六。此中唯取生相违法。为相违因。不相违者。相顺之法。助成前事。名不相违。何者是乎。若别论之。牙生已后。所依水土。是不相违。通以论之。种殖已后。所依水土。皆名不违。此之十因。统通诸法。今且就彼因种之事。以显其相。

第二明其十因生法。如论中说。十因具生染净无记一切诸法。先明无记。就无记中。有内有外。外谓非情。内谓众生。外中十因。释不异前。内中有四。一是报生。二是威仪。三是工巧。四是变化。报生一门。从染因起。摄属染法。余之三种。论中不说。今宜辨之。能变化心。经论之中。或说为善。或名无记。今此且就无记。以说因相。如何名想。言说辨宣威仪工巧变化。名随说因。以有所须及有所为。起此三事。名以有因。方便之心。对缘初起。能生于后。名种殖因。初心方便。能生于后。名为生因。外缘生摄因。次第渐增。名为长因。当分相起。名自种因。从以有因乃至自种。名共事因。与此相违。名相违因。顺起不乖。名不相违因。无记如是<font color='green'>(此一门竟)</font>。

染法因者。如论中说。十二因缘。随言分异。名随说因。以有因者。释有三义。一者通就十二因缘。相望以释。以有前支。后支得生。名以有因。二就因果相对分别。以有过因。现果得生。以有今因。来报得起。名以有因。三就受生强者。以说三有受生。皆由于爱。故论说言。唯爱能令诸有相续。以有爱故。诸有支生。名以有因。论依后释。故论言。顾念味着。诸有支生。名为以有。味犹爱也。种殖因者。释有两义。一业烦恼相对分别。业为正种。烦恼缘助。是二和合。名种殖因。二就内外相对分别。结业为种。恶友邪法六尘境界。以之为缘。因缘和合。能生于后。名为种殖。论依后释故。论说言。无明等法现法种子。生余生死。名种殖因。言摄因者。训释有二。一业烦恼相对分别。业为正种。烦恼缘助。烦恼之缘。润彼业种。摄生后果。名为摄因。二就内外相对分别。业与烦恼。合为正种。恶友邪法六尘境界。以之为缘。摄无明行。令生后果。名为摄因。论依后释故。论说言。于现在世。不近善友。不闻正法。习不正思。无明等生。名为摄因。恶友邪法。如似水土。习近听受。不正思惟。如似人功。由是力故。令无明行生后果报。是故名为无明等。生此生。皆由恶友邪法不正思惟。是故名彼以为摄因。言生因果者。训释有二。一业烦恼相对分别。业为正因。烦恼为缘。业之正因能生后果。故名生因。二者内外相对分别。烦恼与业同为正因。恶友邪法。以之为缘。因能生果。故名生因。论依后释言长因者。无明行等。渐渐增长。至未来世生死果报。是名长因。故论说言。无明至后有。增进相求。至余生死。名为长因。准前世间种殖之事。应从生后增向老死以为长因。但今论家。因增向果。亦名为长。何故如是。后据内心。心有渐习趣果之义。增长义显故说为长。彼前外种非是心法。无有渐习向果之义。增长不显。故不名长。若互相从。皆得无伤。自种因者。六道种子。当分生果名自种因。故论说言。各各种子无明等生名为自种。六道因别故云各各。彼彼因中。皆悉从于无明行等。生后果报。是故说为无明等生。共事因者。始从以有乃至自种。共成一种因缘之事。故云共事。随说因者。但能别法。不能生长故不说共。相违因者。无漏道品。能违染法。名相违因。不相违者。犹是向前以有等事相对故来。染因如是<font color='green'>(此二门竟)</font>。

次辨净因。如论中说。始从种性乃至涅盘。随说故别名随说因。以有生死。乐求净法。名以有因。种殖因者。种性地中所成善法。如似种子。善友正说。如似水土。解行之初。依先种子。对缘始习。能生于后。名种殖因。近善知识。听受正法。堪能摄起出世道品。名为摄因。地前所修。能生出世无漏道品。以为生因。言长因者。若类世间种殖之事。初地已上。运运增长。趣顺菩提。名为长因。若类染法。种性已去。乃至佛果渐次增长。皆名长因。三乘种子。当分生果。名自种因。从以有因乃至自种。名共事因。共成一种修道事。故染法违净名相违因。净缘顺净名不相违。故论说言。染法相违。是净法因。净法相违。是染法因。生法如是。

第三约对二因分别。言二因者。如地持说。一是生因。二方便因。亲而起体名为生因。疎而助发名方便因。二因如是。今对十因辨明其相。如论中说。种子于芽。是名生因。余名方便。然此非谓唯取十中第四生因以为生因。于十因中。但使种子能生芽。义皆属生因。余名方便。总相虽然。别犹难解。今宜辨之。就外无记。十因之中生因一种。唯是生因。随说因摄因长因相违因不相违因。此之五因。唯是方便。随说因者。以言别法不生法故。非是生因。摄据外缘故非生因。如地持说。芽茎已后。方名为长。故非生因。若就心法。不同此释。相违因者。但能灭法。与彼灭法以为方便。不能生法。故非生因。不相违者。与摄因同。故非生因。自余四因。义有两兼。以有因中。通其缘正。以有种子。令芽得生。是其生因。以有水土。令芽得生。是方便因。种殖因中。亦通缘正。种子于芽。是其正因。水土于芽。是方便因。自种因中。种子于芽。以说自种。判属生因。种子望彼茎叶等事。以为自种判属方便。非亲生故。共事因中。亦其二因。生及方便。相同以有乃至自种。总摄彼等。为共事因<font color='green'>(此一门竟)</font>。

今次就彼内无记因。摄以为二。生因一种。唯是生因。自分生故。随说因摄因相违因不相违因。此之四种。是方便因。以有因中。具有二因。以有最初起无记心。能生于后。判属生因。以有外境。能生于心。是方便因。种殖之中。亦具二因。相同以有。长因之中。具摄二因。最初种子次第增长。生初威仪工巧变化。是其生因。余名方便。自种因中。亦具二因。以方便心。望初威仪工巧变化。以说自种。如是自种。即是生因。望后威仪工巧变化。以说自种。是方便因。非亲生故。共事因中。亦具二因。同前以有乃至自种。总摄彼等。为共事故<font color='green'>(此二门竟)</font>。

次摄染因。以之为二。十因之中。生因自种。此之二因。唯是生因。问曰。向前无记法中自种因者。亦是生因。亦方便因。今此何故唯既生因。释言。有以。无记法中。种子望芽。亦是自种。望余茎等。唯是自种。而非生因。故兼两义。今此染中结业。望生乃至老死。皆是自种悉是生因。是故自种唯是生因。何故如是。染法力强。一因堪能亲生多果。故望生死俱是生因。无记力弱。一种不能亲生多果。故望唯茎等。不名生因。若使染中通望老死为生因者。何故论言种子于芽是名生因。彼乃且就无记言耳。随说摄因违不违因。此之四种。唯是方便。义同前释。余之四因。义有两兼。于四因中。正因生果。齐是生因。缘因起报。悉是方便。如以有中。以有结业。生于后果。判属生因。以有外缘。起于后报。判属方便。种植因中。云何具二。种植因者。内外和合。方名种殖。就种植中。分取结业生于后果。判属生因。外缘生果。判属方便。长因之中。云何具二。如论中说。从无明行乃至老死。渐次增长。是名长因。就此生果增长之中。因增至果。判属生因。因因自增果。果自长判属方便。问曰。何故因增至果得非生因。因因自增果。果自长说为方便。释言。有以。从因生果。因果位别。因灭果兴生相显现。故说生因。因还望因。果还望果。无如是义。故不名生。但名方便。若通说生。理亦无伤。共事因中。云何具二。若更分别。不异以有乃至自种。总说彼等。为共事故。染法如是<font color='green'>(此三门竟)</font>。

次摄净因。以之为二。十因之中生因一种。唯是生因。随说摄因违不违因。唯是方便。随说摄因及不相违。成之方便。相违因者。退之方便。自余五因。义有两兼。以有因中。通其内外。以有最初道品种子。生后道品。判属生因。以有外缘。能生出道。判属方便。种殖亦尔。内外和合。名为种殖。于中分取道品种子能生于后。判为生因。分取外缘能生于后。说为方便。长因之中。从道向道。渐次增长。是其生因。增长向灭。是方便因。问曰。何故染法之中。从因向果名为生因。净法向果乃名方便。释言。有以。染法之果所谓生死。生死有为。可生法故。长因向彼。是其生因。净法之果。所谓涅盘。涅盘无为。非可生法。是故长因增长。向彼但名方便。问曰。向前染法之因。因因相起但名方便。何故净中道。道增长说为生因。释言。染麁从因向果。生相显现。故名生因良以对彼麁显生故。因因相起。生相不显。不名生因。净法是细道增向灭。一向非生。良以对彼非生法故。说道相起以为生因。自种因中以道望道宣说自种。是其生因。以道望灭。宣说自种。是方便因。共事因中。亦具二因。若更分别。不异以有乃至自种。总摄彼六为共事故二因如是。

第四门中约对六因。具相收摄六因之义。如阿毘昙大智论中亦具分别。六名是何。一所作因。谓法起时。诸法彼不障。名所作因。大智论中。名无障因。二共有因。诸法起时。共有之法。生住灭等共相助成。名共有因。三自分因。一切诸法。同类相生。名自分因。大智论中。名自种因。四者遍因。十一遍使增长一切染污之法。名之遍因。何者十一。苦下五见疑及无明。以为七。集下二见邪见见取疑及无明。即以为四。通前十一。五相应因。诸心心法相应造境。名相应因。前共有因。相依体立。此相应因。相依有用。六者报因。诸业烦恼。得苦乐报名为报因。此义广释如六因章。今对十因。共相取摄。于中先对外无记因。摄之为六。就此十中。除相违因余九是其三因所摄。就余九中。随说摄因及不相违。此之三种是所作因。生因长因及自种因。此之三种是自分因。同类之法。自相起故。以有因中。具有三因。一所作因。以有水土。牙茎等生。名以有中所作因也。二共有因。谓外色中生等四相。与彼外色。相扶体立。名共有因。三自分因。以有前色生后色故。名自分因。种殖因中。具有二因。谓自分因及所作因。种子与彼水土。和合名为种殖。种望牙等。是自分因。水土润泽。望彼牙等名所作因。共事因者。具有三种。谓所作因自分因共有因。若更分别。不异以有乃至自种。总摄彼六为共事故<font color='green'>(此一门竟)</font>。

次就内法无记十因。具相收摄。除相违因。自余九因。四因所摄。谓所作因共有因自分因相应因。相状如何。随说摄因不相违因。此之三种是所作因。生因一种。是自分因。以有因中。具有四因。以有六根及外境界。起无记心。是所作因。以有同时诸心法等。互相助成。是共有因。以前起后。是自分因。诸心心法。相应造缘。是相应因。种殖因中。具摄二因。就种殖中分取。种子能生于后。是自分因。分取六根及外境界。是所作因。长因之中。亦具二因。同类相起。是自分因。心心相次是所作因。自种亦尔。共事因中。具有四因。同前以有乃至自种。总摄彼六为共事故。相违因者。望坏彼法为所作因。非报法故无其报因。非染法故无其遍因<font color='green'>(此三门竟)</font>。

次对染因明相收摄。还除相违。余九是其六因所摄。随说摄因及不相违。此之三种是所作因。生因自种。是其报因。以有因中。具有六因。以有根尘。生业烦恼。名所作因。心心法等。相扶体立。名共有因。业烦恼苦同类相起。以前生后。名自分因。以有遍使增长一切染污之法。即是遍因。有同时心心数法。相应造缘。名相应因。以业烦恼生彼当果。即是报因。种殖因中。具摄二因。所谓报因及所作因。谓业烦恼。对缘现起能生后果。名为种殖。是种殖中业与烦恼。生于当果。即是报因。外缘生果。是所作因。长因之中。具有三因。烦恼业苦当分增长。是自分因。烦恼增长。起身口业。是所作因。作业烦恼。增长生苦。是其报因。共事因者。具摄六因。若更分别。不异以有乃至自种。总摄彼等为共事故<font color='green'>(此三门竟)</font>。

次对净因明相收摄。还除相违。余九是其四因所摄。随说摄因及不相违。是所作因。以有因中。具摄四因。谓所作因自分因共有因及相应因。依于善友正说法等。增长道品。是所作因。道品法中。以前生后。同类相起。是自分因。同时具有定道无作。是共有因。无漏心法相应造缘。是相应因。种殖因中。具有二因。谓所作因及自分因。种殖之中。最初道品。对缘现起。名为种殖。是种殖中。最初道品。同类生后。是自分因。异类相起。是所作因。善友等缘。能生于后。亦是所作。生因不定。小乘法中。净法种子。必是有漏。以此种子生于出世无漏之道。异类相起是所作因。大乘法中。净法种子。必是无漏。以此种子生于出道。同类相起。是自分因。就长因中。若有漏道。若无漏道。当分增长。是自分因。若从有漏增向无漏从道向灭。是所作因。自种因中。小乘种子。望于出道及望涅盘。以说自种。异类相望。是所作因。大乘种子。望于出道。以说自种。同类相望。是自分因。望于涅盘以说自种。是所作因。共事因中。备摄四因。谓所作因自分共有及相应因。若具分别。不异以有乃至自种总摄彼等。为共事故。非染法故。无其遍因。非报法故。无其报因。

第五约对四缘分别。如地持说。何者四缘。一者因缘。二次第缘。三者缘缘。四增上缘。六因之中。相应共有自分遍因及与报因。此之五种。是其因缘。所作因中。分作三缘。就所作中。六尘生心。是其缘缘。心法次第。藉前生后。是次第缘。自余一切万法不障。是增上缘。此义广释。如四缘章。今对十因共相收摄。于中先摄外无记因。以为四缘。就十因中。除相违因。余之九因。二缘所摄。所谓因缘及增上缘。九中三因。一向是其增上缘摄。谓随说摄因不相违因。三因一向因缘所摄。所谓生因长因及自种因。以六因中自分摄故。自余三因。二缘所摄所谓以有因种植因共事因可八见以有因中。以有水土。令芽得生。是增上缘。以有种子。令芽生者。是其因缘。自分摄故。种殖因中。分取种子。望彼芽生。是其因缘。自分摄故。分取水土能生于芽。是增上缘。共事因中。亦具二缘。同前以有乃至自种。总摄彼等。为共事故。相违因者。望坏彼法为增上缘<font color='green'>(此一门竟)</font>。

次说内法无记十因。以为四缘。就此十中。除相违因。余之九因。四缘所摄。随说因者。是增上缘。以有因中。具摄四缘。就中分取相应共有及自分因。以为因缘。六根生心。是增上缘。六尘生心。是其缘缘。心法次第。以前生后。是次第缘。种植因中。具摄四缘。分取种子能生于后。是其因缘。自分摄故。六根生心。是增上缘。外缘生心。是其缘缘。从初种殖次生后心。是次第缘。生长自种。具摄二缘。同类相起。是其因缘。次第相起。是次第缘。摄因不违。各具二缘。所谓缘缘及增上缘。六根生心。是增上缘。六尘生心。是其缘缘。共事因者。具摄四缘。同前以有乃至自种。总摄彼等。为共事故。相违因者。望坏彼法。为增上缘<font color='green'>(此二门竟)</font>。

次摄染因以为四缘。就染因中。还除相违。摄余九因。以入四缘。随说因者。是增上缘。以有因者。四缘所摄。以有结业。能生后果。是其因缘。以有前心。生于后心。是次第缘。以有六尘。生于六识。是其缘缘。以有六根。生于六识。是增上缘。以有恶友倒说法等。增长结业。生于后果。亦是增上。种殖因者。四缘所摄。结业生果。是其因缘。心心相起。是次第缘。习近恶友。是增上缘。听受邪法。是其缘缘。生因自种。二缘所摄。报因生果。是其因缘。心心相起。是次第缘。摄因及与不相违因。二缘所摄。习近恶友。是增上缘。听受邪法。是缘缘。长因之中。具有三缘。所谓因缘次第增上。从无明行。增长生果。是其因缘。报因摄故。从因生因。从果生果。亦是因缘。自分摄故。从于无明乃至生死。心心相起。是次第缘。从于烦恼生于善业。是增上缘。共事因中。具摄四缘。若更分别。不异以有乃至自种。总摄彼等。为共事故。相违因者。望坏彼法为增上缘<font color='green'>(此三门竟)</font>。

次摄净因。以为四缘。除相违因。余之九因。四缘所摄。就此九中。随说因者。是增上缘。以有因中。具摄四缘。以有前道。生于后道。是其因缘。自分摄故。以有同时心心数法。亦是因缘。相应摄故。以前生后。是次第缘。以有道法。缘之起道。是其缘缘。以有善友正说法等。摄生从道。是增上缘。种殖因中。具摄四缘。就种殖中。分取最初无漏道品。能生于后。是其因缘。自分摄故。境界生心。是其缘缘。六根生心。是增上缘。心心相起。是次第缘。生因长因及自种因。三缘所摄。同类相生。是其因缘。自分摄故。异类起者。是增上缘。就此道中。心心相起。是次第缘。摄因不相违因。二缘所摄。谓增上缘及与缘缘。近友生道。是增上缘。缘法起道。是其缘缘。共事因者。具摄四缘。同上以有乃至自种。总摄彼等。为共事故。相违因者。望坏彼法。为增上缘。四缘如是。问口论中摄彼十因。以为生因及方便因。摄彼二因。以为二缘。其生因者。说为因缘。方便因者。是增上缘。今云何言十因之中具摄四缘。释言。论家就无记因生外法者故为此判。若就内法。亦具四缘。故彼论言。次第缘缘缘是心法摄。四缘如是。

第六门中。对果分别。若对十因。还有十果。云何十果。如向因中。随分所作。即是十果相显可知。又彼论中宣说五果。一者依果。二者报果。三士夫果。四增上果。五解脱果。言依果者。如论中说。习善增善。习恶增恶。如是一切同类相起。是名依果。言报果者。有漏之业。所生苦乐。是名报果。士夫果者。杂心之中。名功用果。士夫是人。士夫所作。一切诸事。各有成辨。名士夫果。二十二根。名为增上。各有果生。名增上果。斯乃且就内法为言。外法之中。增上缘起。当知。亦名增上果也。无漏道品。得解脱证。名解脱果。世俗断结。非毕竟尽。非解脱果。五果如是。今对此果。明因所得。于中先就外无记因。以明得果。就十因中。除相违因。余之九因。能得三果。所谓依果士夫果及增上果。随说摄因不相违因。此之三因。得增上果。以有种殖能得三果。分取种子能生后者。得其依果。分取水土能生后者。得增上果。分取人功。能成外事。名士夫果。生因长因及自种因。能得依果。同类之法。迭相起故。共事因者。能生三果。同彼以有乃至自种。以接彼等为共事故。相违因者。望坏彼法为增上果。然此无记。非报因故。无其报果。若望业行。说为依报。如后染净二因中说。非无漏故。非解脱果<font color='green'>(此一门竟)</font>。

次就内法无记十因。以明得果。除相违因。余之九因。能得三果。所谓依果士夫果增上果。随说摄因不相违因。得增上果。以有因者。能得三果。以有六根及外境界。起无记心。是增上果。以人能起。是士夫果。以前起后。是其依果。种殖因者。能得三果。相同以有。生因长因及自种因。能得依果。同类起故。共事因者。亦得三果。同前以有乃至自种。相违因者。望坏彼法。为增上果。然此无记非报因故。无其报。果非无漏故。无解脱果<font color='green'>(此二门竟)</font>。

次对染因以明五果。染因之中。亦除相违。余之九因。能得四果。除解脱果。随说因者。得增上果。以有因者。能生四果。无明得行等。以前起后。得其依果。以有结业。能生后果故。有报果。以有众生。造诸业行。所作成辨。名士夫果。以有六根。生六识等。名增上果。种殖因者。能生三果分取结业能生后报。故得报果。分取外缘摄生后报。名增上果。由身造因。受于来报。是士夫果。又近恶友起业烦恼。终得来报。即是恶友士夫果也。然种殖因。望于当果。以说种殖。异类相生故无依果。生因自种。能生报果。摄因之中。有其二果。以彼外缘摄生后报。是增上果。就摄因中。由近恶友。摄起结业。能生后报。即是恶友士夫果也。长因之中。有其二果。从因增长至于生果。是其报果。因因渐增。果果自长。如是长因。能生依果。共事因者。能生四果。不异以有乃至自种。相违因者。望坏彼法。为增上果。非无漏故。无解脱果<font color='green'>(此三门竟)</font>。

次对净因以明五果。就净因中。除相违因。余之九因。能生五果。随说因者。得增上果。以有因者。能生五果。以前起后。能生依果。信等诸根。各有所生。是增上果。人能修起。是士夫果。能得涅盘。是解脱果。小乘法中。暖等四心。是小乘性。性是有漏。得色界报。名为报果。大乘法中。缘照无漏。得变易报。名为报果。种植因者。亦得五果。如以有说。生因一种。能得三果。同类相起。得其依果。异类相起。得增上果。小乘种性。得分段报。大乘无漏。得变易报。是其报果。摄因得二。近友听法。如是等缘。得增上果。由人修起。得士夫果。长因得四。同类相起。能得依果。信等相起。得增上果。终得涅盘。名解脱果。起变易报。名得报果。自种因者。亦得四果。与长因同。共事因者。能得五果。同前以有乃至自种。总摄彼等。为共事故。相违因者。望彼退道。为增上果。非报因故。无其报果。

第七门中。就人辨异。人别有三。一者凡夫。二声闻缘觉。三是菩萨。人别既殊。所知亦异。凡夫于此但知其事。不达余义。二乘于此。但知假名因缘而有无有定性。不穷其实。菩萨知此非有非无。幻化缘起。无有定相。十因之义。略辨如是。

### 十一空义

十一空义。出涅盘经。所言空者。显理之目。理寂名空。空随诠辨广略不定。或总为一。如大品说。名为独空。废诠谈理。不分多门。故名为独。非法唯空说为独矣。或分为二。我空法空。或分为三。空无相愿。或分为四。四有两门。一如维摩说。谓空无相无作无起。法无定性。名之为空。无因缘相。名为无相。无果可作。名为无作。故彼经言。唯行无作。而现受身。因无所起。名为无起。故彼经言。虽行无起。而起善行。二如大品说。谓有法空无法空自法空他法空。已如上释。或说为五。如无量寿经说。空无相无愿无作无起。是其五也。空与无相。义同前释。无彼妄相愿求之心。说为无愿。无作无起。亦如上释。或分为七。如大品说。此如上释。或分为九。如杂心说。或分十一。如涅盘说。或分十四。如大品说。或说十八。如大品说。或复说为二十二空。或复说为二十五空。如涅盘说。广则无量。今据一门。且论十一。所谓内空乃至大空。此十一中前十相空。精起法中破以明空。后一真空。真心体中性寂名空。此云何知。前之十空。犹六地中十法平等。地持名为妄想。境界十法平等。故知。相空。其大空者。地经名为阿梨耶识观。故知。真空。人复说言。前十境空。后一智空。此亦有以。于妄分齐。心外有法。破之显无。故曰境空。于真分齐。心外无法。一切诸法。皆即心说。就之辨空。名为智空。复前十中初之八空。将无破有。第九一空。用有破无。第十空空。以非有无双破有无。与地经中十平等同。前八空中初之七空。明无性空。破去众生及法自性。后一明其无相之空。破遣众生及法之相。前七空中初六。破遣众生之性。后一性空破遣法性。前六空中初五。约就现在观空。后一约就过去观空。就前五中。初之三门。就事观空。后二就法。言内空者。众生五阴。是其内法。是内法中。无有我人众生寿命常乐我净故。名为空。未空法体。言外空者。非情之法。说以为外。是外法中。亦无我人众生寿命常乐我净故。名外空。此二别观。内外空者。总观向前内外诸法。无我人等。名内外空。何故前别而后总乎。释有两义。一随观难易。分为三种。始时观内。未及其外。第二观外。不及其内。故先别观。第三观熟方能合观。故后总也。问曰。诸法总知则易。别知则难。故二乘人。但能总相。知于苦等不能别知。菩萨方能差别异知。方何。今此先别后总。释言。有以。法有两种。一是同相。二是别相。空无我等诸法。齐通名为同相。色受想等事相。各异名为别相。于此二中。若欲寻伺以知其别。总易别难。故先观总。后观其别。若欲寻别以知其同。别易总难。故先别观。后为总观。今依后门。先别后总。此之一义。随观难易故分三种。二对患不同故分三种。人别有三。一者着内情多。着外情少。故先观内。二着外情多。着内情少。故须观外。三内外俱着。故须总观。此前三种。就事观空。次后两门。就法明空。法有二种。一者有为。二者无为。苦无常等生灭法数。是其有为。三无为等。是其无为。有为法中。无我人等。名有为空。无为法中。无我人等。名无为空。问曰。向前内外等中。离合为三。今此有为无为法中。何不如是。唯别无总。释言。准量理亦无伤。但今为明内外二法同是有故。合观则难。是故第三内外。总观有为无为。有无位别。合观则易。故无第三有无总也。此前五种。就现境界以明空义。无始空者。更无别义。但就过去观前五空。名无始空。明此诸法非今始观方无我人。无始已来常自空也。问曰。何故唯就过去说无始空。不就未来说无终空。准量应得。但今为明过去法者起患根本。无始已来所执着处故。须观之。过现既空。类当可知。故略不论。又三世法。次第相生。过为现本。现为过末。现为当本。当为现末。现法易观。故先就之。以观空理。现由过生故。后就本观无始空。以本类末。义在易知。故观过现。类知未来。不假就当观无终空。又问。若尔六通之中。亦应如是但知过现。何用天眼知未来乎。释言。不类六通知事。三世事异故须别知。空义理同。可以类知。故不别论。此前六种。是众生空。第七法空。言性空者。观法虚假无有自性。名为性空。前七破性。下一破相。破遣众生及诸法相。见因缘相亦无所有。是以经言。无所有者。如人无子。名之为空。非是子明无性空。又如贫人无物名空。亦非就物明无性空。如人无子。遣众生相。如贫无物。破遣法相。此前八空。以无遣有。第一义空。以有遣无。名前八空。为第一义。彼第一义。亦皆空寂。是故名为第一义空。是以经言。云何名为第一义空。是眼生时无所从来。及其灭时去无所至。推其实法。了不可得名第一义。云何名为第一义空。有业有报。不得作者。故名为空。良以宣说因缘业报。为第一义故。因缘外无别有彼第一义谛。性不可得故名为空。此前九空。别遣有无。第十空空。存无双遣。是以经言。是有是无。是名空空。是是非是。是名空空。是有是无。是名空空者。就诠彰理。是是非是。是名空空者。拂相显寂。言是有者。牒前第九有遣无也。言是无者。牒前第八无遣有也。是名空空。就诠彰理。谓前所牒有无法性。即是第十空空义也。虽言有无。是其空空义。犹未显故。后拂相以显理寂。非是有无二相并立。说为空空。盖乃有无二相。双舍名空空也。义意如是。言是是者。牒前经中是有无二种是也。言非是者。遣前是有是无是也。理非有故。是有非是。理非无故。是无非是。两是俱非。故号空空。相状如何。因缘之法。有无同体。以同体故。无法为有。有法为无。无为有故。有则非有。有为无故。无则非无。是以有无皆非自性。非自性故说为空空。此前十门。是其相空。破遣情相。以明空理。第十一空。就实辨空。就彼真性缘起行德。说为空也。是以经言。波若波罗蜜。名为大空。波若之体。即是真实如来藏识。如来藏中。统含法界恒沙佛法。恒沙佛法同一体性。互相缘集。无有一法别守自性。故说为空。法界皆空。空宁不大。是以就实说为大空。地经之中。亦同此说。故彼文中。阿梨耶识。名为大空。前十相空即是。地经第六地中十法平等。虽不一一名数相对。其义大同。后一真空。即彼所显无生法体。又彼六地所得十空三昧之中。生空法空第一义空即是。此中前十相空大空已后余之七空即是。此中大空不摄。十一空义。略辨如是。

### 十二因缘义八门分别

<font color='green'>(释名辨体一 开合广略二 约时分别三 界地分别四 三性分别五浅深分齐六 就人分别七 约智分别八)</font>

第一释名。并辨其体性。十二因缘者。谓从无明乃至老死。是其名也。言无明者。痴闇之心体无慧明故。曰无明。过去世中烦恼非一。以何义故偏说故明。释有两义。一彰通隐别。故说无明。过去世中一切烦恼。皆有闇惑迷理之义。就斯通义故说无明。二举强摄弱故说无明。无明烦恼。迷于本际。集起生死。其力最强。从强以名。故说无明。但说无明。当知。一切余结皆随。譬如世间王来王去余众皆随主得其名。此亦如是。释名既然。体相云何。于中差别乃有四种。一迷理无明。所谓迷于二谛之理。故经说言。不知诸谛第一义故。名为无明。如是等也。二发业无明。所谓三根三道烦恼。三根烦恼能发思业。三道烦恼发身口业。三覆业无明。谓造业已。重于前境起贪瞋等。覆助前业。令其增长。四润生无明。亦名受生。谓受生时诸烦恼等。若依毘昙。九十八使一切烦恼。皆能润生。斯则润生。受生无别。若依成实。唯爱能润。余但远助。若据斯义。润生则狭。局唯在爱。受生则宽。通于余结。地经亦然。故经言。爱水为润。无明覆弊。我心溉灌。如是等也。所言行者。诸业集起。名之为行。集起有二。一就业体。缘中集起。名之为行。二就功能。集起后果。故名为行。名义如是。体相云何。于中具以七门分别。一就性分别。行虽无量。要唯善恶。善恶二业。能得报故。无记无报。是故不说。二就具分别。所谓一切身口意业。三约果分别。如地经说。所谓罪福不动业也。三涂恶业。名之为罪。欲界地中人天善业。名之为福。上二界中八种定业。说为不动。四对报分别。所谓苦乐不苦不乐。三受之业。五就处分别。谓三界系。六就时分别。所谓现报生报后报不定报业。七随相分别。相别有四。一黑二白三黑白杂四不黑不白。四中前三。是其有漏分段之因。后一无漏变易之因。业行无量。且论斯耳。此等后业聚之中具广分别。所言识者。分别之义。于中分别乃有三种。一种子心识。作行以后。受生已前所有心识。为业烦恼所熏发故。能生后果。说为识支。若复通论。无明行中所有心识。亦是识支。二求生心识。在于中阴。三受生心识。名为识支。谓受生时。最初一念染污之心。于彼父母精血等事。妄想起于华池等爱。非起淫爱。言名色者。心从诠目故号为名。身形质碍。称之为色。良以心法。冥漠难彰。非诠不辨。故从诠目说以为名。故楞伽云。以名宣说无色四阴。故说为名。色相形现。可以现见。当相名色。十二因缘。通而论之。皆是名色。良以此支色心始具。名色相分段。故偏名支。言六入者。生识之处。名之为入。入别不同。离分六种。所谓眼耳鼻舌身意。前色增长。今为五入。前名增长。今为意入。所言触者。触对尘境。目之为触。若依成实。对后受支说想为触。触假之初故名为触。若依毘昙。以心法中触数为触。此之触数。依根就尘。能令根尘共相触对。故名为触。大乘法中亦同此说。然触有五。一增语触。谓意地触能发法故。二有对触。谓五识中相应之触触对现境。故名有对。三者明触。谓无漏触。四无明触。谓诸烦恼相应之触。五处中触。所谓一切有漏之触。故杂心云。增语及有对明无明处中。五中前二。约根以分。后之三种。随性以别。此之五种大小不同。小乘法中所说不定。若取报触以为触支。增语有对及与处中。是其触支。余二则非。以明无明非报法故。若说一切有漏之触以为触支。除其明触余四皆是。明触无漏。是故不取。大乘法中所说不定。若说分段。与小乘同。若说变易十二缘者。五触皆是触支所摄。所言受者。领纳名受。于中分别广略不定。或总为二。或分为二。一是身受。二是心受。五识相应。名为身受。意识相应。名为心受。或说为三。所谓苦乐不苦不乐。或说五受。所谓苦乐忧喜及舍。或说六受。谓六根中所生受也。或说十八。谓六根中各分苦乐不苦不乐三种受故。或复宣说三十六受。前十八中染净分故。或说百八。如龙树说。前三十六三世分之。故有百八。所言爱者。染境名爱。现在世中烦恼非一。以何义故偏名为爱。未来生死。由爱牵起。爱力功强。故偏说之。虽但说爱。余结皆随。亦如世间王来王去余众皆随。于中分别。略有二种。一爱己身。二爱所须。广分有五。一于顺情未得法中起欲得爱。二于顺情已得法中起不失爱。三于违情未得法中起不得爱。四于违情已得法中起求舍爱。五于非违非顺法中起处中爱。非极违情不生厌故。所言取者。前爱增上。取着境界故名为取。若具分别。取有四种。一是戒取。二是见取。三是欲取。四是我取。此之四种诸论不同。若依毘昙。一切三界戒取之心。说为戒取。一切三界身见边见邪见见取。通名见取。欲界一切诸钝烦恼。通名欲取。上二界中诸钝烦恼。缘自身起。通名我取。若依成实。身见一使。名我语取。实无我体。但着我名。故云我语。依此身见起于边见。取着断常。若见断者。则着五欲。名为欲取。以无后世。贪现乐故。若见常者。有利有钝。若钝根者。则取持戒。望后世乐。名为戒取。若利根者。计神是常苦乐不变则无罪福。故起邪见。说为见取。若依毘昙。直说四取以为取支。则为具摄一切烦恼。若依成实。四取不摄诸钝烦恼。是则取支通摄四取及余一切诸钝烦恼。所言有者。现在行业。能有当果。故名为有。此既是业。何不名业。乃名有乎。当果未有。由业有之故从功能说为有耳。论其体相。与行支同。所言生者。来报始起说名为生。生之体状。与识支中受生识同。言老死者。衰变尽坏。名为老死。与前名色六入等同。此之十二。迭相因由。互相缘藉。故名因缘。如四谛中论因缘者。业能亲生。说之为因。烦恼疎助。说之为缘。今此不然。莫问一切烦恼业苦。从前生后。斯名因缘。名义体相。辨之麁尔。

第二门中开合广略。明因缘相。因缘之法。广略不定。如涅盘经梵行品说。或说为一。谓十二因缘唯一有为。或说为二。谓十二缘唯因与果。过无明行。现爱取有。是其因分。现在识等。当来生死。是其果分。或说为三。于中乃有三门不同。一三世分别。无明与行。是说过去。识支不定。若取因中种子心识。以为识支。是属过去。若取最初受生心识。以为识支。是属现在。若说求生心识。为识。义则不定。望其过因。说为现在。望其现报。说为过去。名色六入乃至触受。一向现在。爱取有三。义则不定。论其体性。起在于今。判属现在。论其功力。能有当果。以因从果。判属未来。地经之中。据斯说也。若如是者。过去之因。何不从果判为现在。释言。有以。过因现果。起之已定。故随世别。不相从说。未来未有。由因故有。是故摄因。从果为未。生死二支。定属未来。此是第一三世分别。二三道分别。如地经说。无明爱取。是烦恼道。行有二支。是其业道。识与名色六入触受生死。七分说为苦道。无明爱取。并是烦恼。以何义故。过说无明。现彰爱取。是义应齐。但今为分三世别异。隐显互论。等分三世。非无所以。释有两义。一本末分别。无明是本。理在先彰。过去说之。爱取是末。理在后论。现在说之。二强弱分别。无明烦恼。迷其本际。建集生死。其力功强。过去说之。爱之与取。牵生未来。其力增上。现在说之。行有二支。同皆是业。何故过去彰其行名。现在说有。理亦应齐。为分三世差别异名。等分三世。非无所以。过去世中集起已定。当相名行。未来未有。由业有之。故就功能说为有耳。识等五果生死二报。同皆是苦。以何义故。现彰识等。未说生死。理亦应齐。为分世别。隐显异名。等分三世。亦有所以。现报起竟。故就报体说为识等。未来未起。就过以名。令物生厌。故说生死。此是第二三道分别三苦分别。如地经说。无明行识乃至六入。名为行苦。触受二支。名为苦苦。余因缘分名为坏苦。三苦相通。何故如是。理实齐通。但今为明。触受二支。现诸缘生。心性是苦。于彼苦上。加现事恼。苦上加苦。故云苦苦。无明行等起今。义显故说为行。行体是苦故名行苦。爱取有等。趣向未来。生老死等。败坏之果。故名为坏。坏体是苦。故名坏苦。此随麁细隐显论之。非尽道理。此是增数三门分别。或说为四。如涅盘说。谓无明行生及老死。爱之与取。摄入无明。有摄在行。识等五果。摄入生死。故说四也。或分为五。如涅盘说。谓受爱取有及生也。识等五果。摄入受中。无明摄入爱取之中。行入有中。死入生中。故说五也。或说为六。如涅盘说。所谓三世因之与果。或说为七。如涅盘说。谓识名色六入触受爱及取也。余略不论。或说为八。如涅盘说。谓识名色乃至于有。无明摄入爱取之中。行入有中。生死摄入识等支中。故但说八。或说为九。如城喻经说。除前三支宣说余九。或说十一。如为萨遮尼干子说。除生一法说余十一。萨遮尼干子弟共姊生。佛护其意。不说生支。或时具说十二因缘。广如经辨。此之广略。随化故尔。

第三门中。就时分别。于中有六。一五世分别。二就三世分别。三就二世分别。四就一世前后分别。五就同时别体分别。六就同时同体分别。言五世者。如涅盘说。过去过去立其二支。如彼经说。烦恼因缘生于烦恼。是其一也。业生烦恼。是其二也。此明过去过去世中烦恼及业。生于其次过去世中无明支也。其次过去建立二支。如彼经说。烦恼生业。是其一也。谓过无明。生于行支。业生于苦。是其二也。谓从过行生现五果。现立四支。如彼经说。苦生烦恼。是其一也。从现五果。生于爱支烦恼。生烦恼是其二也。从爱生取。烦恼生有。是其三也。从取起有。有缘生苦。是其四也。从现有支。生未来苦。其次未来。建立三支。如彼经说。业缘生业。是其一也。谓未来世业业相生。如从意业发身口业。业生烦恼。是其二也。谓未来业。起于未来受生烦恼。烦恼生苦。是其三也。谓从未来受生烦恼。生于未来未来生支。未来未来。唯立一支。如彼经说。苦缘生苦。是其一也。从彼生支起老死等。唯彼三世十二因缘。生起老死。应是二支。但彼直就能生因缘。立十二支。不取所生。故从生支起于老死。唯名一支。五世如是<font color='green'>(此一门竟)</font>。

次就三世以分别者。因缘之法体通前后。今据三世隐显论之。过去世中未造业前一切烦恼。判为无明。行支不定。若取因中种子心识以为识支。行支则短。当造业时。说为行支。造业已后。判属识支。若取求生及受生心。以为识支。行支则长。造业已后未死已前。斯属行支。识支不定。若说种子心识为识。在于过去造业已后未死已前。若说求生心识为识。在于中阴。所望不定。望过去因。说为现在。望现在果。说为过去。若说最初受生心识以为识支。定属现在。行识二支。时分不定。若取因中种子心识以为识支。识支则长。行之则短。当造业时。说为行支。造业已后受生已前。判属识支。若取最初受生心识。以为识支。行支则长。识支则短。造业已后受生已前。判属行支。最初一念受生心识。判属识支。故论说言。生有及死有。当知一剎那。名色支者。前后不定。若说种子及求生心。以为识支。于现在世。初生以后。悉是名色。若说初生以为识支。第二念后方是名色。向后长短。经有成判。入胎五分四根未具。名名色支。言五分者。毘婆沙云。胎中五时名为五分。亦人一报摄为十时。胎外有五。胎内有五。如涅盘说。胎内五中。眼耳鼻舌四根未具。判属名色。四根具已未出胎来。判属六入。所言触者经有成判。未别苦乐。是名为触。出胎以后。匍匐已前。不能思量分别违顺苦乐等事。是故名为未别苦乐。触境方觉。故名为触。所言爱者。如经中说。染习一爱。是名为爱。爱有二种。一者食爱。二是色爱。匍匐以后。未有色爱。但有食爱。名习一爱。自斯已来。判为爱支。具二爱已。未有思想追求境界。是时名爱。已有思想追求前境。未能造境身行欲事。是时名取。身行已后。乃至未来受生已前。判之为有。未来世中。最初一念受生心识。说为生支。名色已后。判为老死<font color='green'>(此二门竟)</font>。

次就二世分别十二。于中有二。一就过去望现说具。二就现在望后说具。何者过去望现说具。若就三世隐显以论。过去唯有无明与行。现在唯有识等五果。就实通论。过去非直有无明行。当知。亦具爱取及有。现在非直有于识等。当知。亦有生及老死。过去世中。发业烦恼。说为无明。润业烦恼。说为爱取。故地经云。先际之因。谓无明爱。过去世中所发之业。名之为行。所润之业。名之为有。现在世中当其报体。名为识等。就过以彰。即是生死。识即是生。名色已后。即是老死。何者现在望后说具。若就三世隐显论之。现因唯有爱取及有。当知。当果唯有生与老死。据实通论。现因非直有爱取有。当知。亦具无明及行。未来非但有生老死。当知。亦具识等五果。现在世中发业烦恼。说为无明。润业烦恼。说为爱取。故地经中先际之因。名无明爱。后际亦尔。现在世中所发之业。说之为行。所润之业。说之为有。未来世中所有报体。说为识等。就过去说。为生老死<font color='green'>(此三门竟)</font>。

次就一世前后明具。现望过去。非但有彼识等五果。当知。亦有生死二报。具有之义。备如前辨。现望未来。非直有其爱取有因。当知。亦具无明及行。具有之义。亦如前辨<font color='green'>(此四门竟)</font>。

次就同时别体明具。如毘婆沙具广分别。彼论名为剎那因缘。此奢摩达之所建立。相状如何。彼文且就贪心起杀。明具十二。余类可知。贪起杀时。贪相应愚。说为无明。彼相应思。即名为行。彼相应心。说之为识。起有作业。必依色心。说为名色。必依六根。说为六入。彼相应触。说为触支。彼相应受。说为受支。贪即名爱。贪相应缠。说之为取。何者是乎。与贪相应。有无惭愧睡及掉缠。通则俱是。于中分别。睡缠一种。于境睡着。不能堪忍。取执义显。说之为取。身口作业。能有当果。说名为有。无作亦是。彼文不说彼前诸法。有生住灭。生为生支。变异名老。灭坏称死。此虽同时。体性各异<font color='green'>(此五门竟)</font>。

次就同时同体之法明具十二。十二因缘。根本唯心故。经说言。十二因缘。唯一心作。唯心作者。谓依妄心。便有一切色境界起。如依梦心便有一切梦境界生。即彼心中闇惑之义。说为无明。集起之义。说之为行。了别之义。说以为识。心与色相。说为名色。是名色中随别不同。离为六入。心触前境。说为触支。心能领纳。即说为受。是心染境。即说为爱。心有取执。即名为取。能生后义。说之为有。相起名生。虚无名灭。灭名老死。此十二中。就余十一说为无明。余十一外。无别无明自性可得。乃至宣说前之十一。以为老死。前十一外。亦无老死自性可得。以十二缘同一体性。互相缘起。故十二缘。皆无自性。无自性故。悉皆空寂。时分如是。

第四约就界地分别。界谓三界。地谓九地。先约界论。毘婆沙中一论师说。欲界地中。具十二支。色界十一。除名色支。何故如是。色界六根一时顿生。生即六入。故无名色。无色有十。无名色支及六入支。何故如是。彼处无色。故无名色。彼无五根。故无六入。若就彼说。应当说言识缘于触。评者言曰。于三界中悉具十二。欲界具有义在可知。于色界中。虽复六根一时顿生。初生六根。未能猛利。判为名色。后转猛利。说为六入。故具十二。无色界中。无色有名。虽无五入。而有意入。故具十二。若就彼说。应当说言识缘于名名缘于意。一一细论。通局众多。非可具辨。约界如是<font color='green'>(此一门竟)</font>。

次约地论。依毘婆沙。身在欲界。未离欲结。于欲界中。起爱起取。亦起于有。于未来世。有生老死。此人则是欲界地中。一爱取有一生老死。此人后时。断离欲爱。初禅未离。于初禅地。起爱取有。未来当有初禅生死。此人现在。具欲初禅二爱取有二生老死。此人更断初禅之爱。二禅未离。于二禅地。起爱取有。未来当受二禅生死。此人现具三爱取有三生老死。如是转增。乃至断离无所有爱。非想结在于非想地。起爱取有。未来当受非想生死。此人现具九地之中九爱取有九生老死。此人命终。生非想地。用前非想爱取二支。为过无明。用非想有。为过去行。用前未来非想生死。为现五果。此人尔时。于下八地爱取及有。非过去因。下八地中生老死报。非现在果。亦非未来。何故如是。论自释言。因果成处。则可宣说过去现在及与未来。此人于下。因果不成。故不得名过现未来三世因缘。此人后时。退生识处。用本所起识处地中爱取二支。为过无明。用本有支。为过去行。用本所有识处地中未来生死。为现五果。望上望下。一切所有。悉非过去现在未来。义同前解。如是转下。乃至退生欲界地中。用本欲界爱取二支。为过无明。用本有支。为过去行。用本欲界未来生死。为现五果。余一切地所有因果。悉非过去现在未来。义同前释。身在欲地。起因受果。其义既然。在上亦尔。界地分别。其状如是。

第五门中。三性分别。望理以论。十二因缘。违理而生。斯是不善。随相论之。于中亦有善恶无记三性差别。无明支者。依如毘昙。有其二种。一是不善。二秽污无记。欲界地中一切烦恼。除身见边见。余悉不善。以与无惭无愧俱故。欲界地中身边二见。及上二界一切烦恼。皆是秽污。不与无惭无愧俱故。说为无记。若依成实。一切烦恼。斯是不善。大乘法中所说不定。若望果报。同毘昙说。故地持云。起身见人。不谤所知。不因此见堕于恶道。若望于理。同成实说。行支有二。一善二恶。乐因名善。苦因名恶。识支有三。一种子之识与行支同。二求生心识。三受生心识。与无明同。此二必用烦恼心故。问曰。若使受生心识必由烦恼。云何名报。然彼识支。虽是秽污。命根是报。又复所缘父母精血揽为体者。亦是报法。从此判为报无记耳。名色六入乃至触受。一向无记。于中非无善恶之义。今对往因说为报。故斯名无记。爱取二支。同无明说。有同行说。生同识说。老死同前名色等说<font color='green'>(此五门竟)</font>。

第六明其浅深分齐。于中增数次第辨之。要摄唯二。一真二妄。十二因缘所起。真妄所集。唯真不生。单妄不成。真妄相依故。有因缘集起之义。据妄摄真。皆妄心作。就真摄妄。皆真心作。随心麁细。分齐有三。一事相因缘。二妄想因缘。三真实因缘。一因缘法随义分三。所言事者。六识分齐所起生死烦恼业苦。当知。即是事相因缘。言妄想者。则前事相。以理求之。唯是妄想虚构集起。如梦所见。心外毕竟。无事可得。即是妄想因缘之义。言真实者。即前妄想因缘之体。穷其本性。唯是真识缘起所集。真外毕竟无妄可得。即是真实因缘之理。故地经云。十二因缘皆一心作。皆心作者。谓真心作。又胜鬘云。自性净心不染而染。即是生死因缘集起。又如不增不减经说。即此法界。轮转五道。名曰众生。楞伽亦云。如来之藏。是其一切善不善因。能遍兴造一切趣生。犹如伎儿变现诸趣。以斯验求。生死因缘。皆是真作。如梦所见皆报心作。如波水作。如夜见绳以之为蛇蛇是绳作。如是一切。以真作故。因缘即真。故涅盘云。十二因缘。名为佛性。见十二缘。名为见佛。亦名见法。亦名见僧。胜鬘亦云。生死二法。是如来藏。随义浅深分齐有五。一事相因缘。如毘昙说。二虚假因缘。假有无性。如成实说。三妄想因缘。如阳炎水揵闼婆城。远望似有。近观本无。非但无性。相亦叵得。四妄想因缘。皆妄心作。如梦所见。心外无法。五是真实集用因缘。皆真心作。真外无法。五中初二。犹是三中事相因缘。中间两种。犹前三中妄想因缘。后之一种。犹前三中真实因缘。分齐如是。

第七门中。就人分别。人谓凡夫二乘菩萨。今就此等以辨因缘。于中有三。一明所有。二明起灭。三明所解。言所有者。因缘有二。一是分段。二是变易。若论分段。凡夫具有善道恶道二种因缘。二乘人中。恶道因缘。尽在见谛。故须陀洹。名为抵债。抵三涂债善道因缘。终至无学。无学犹有生死残果。大乘人中。恶道因缘。尽在初地。故经说言。初地菩萨。离恶道畏。问曰。经说。种性已上大力菩萨。为变易死。恶道因缘。是分段故。今云何言初地始尽。释言。恶道义别三阶。一恶业为因。四住为缘。受恶趣报。在于外凡常没位中。二恶业为因。四住正缘缘力微薄。悲愿佐助。受恶趣身。在于外凡善趣位中。三恶业为因。悲愿为缘。受恶趣生。在于种性解行位中。胜鬘以彼种性已上离前二种。名离分段。非无第三故。地持言。种性解行。或堕恶道。善道因缘。至佛乃尽。是故经中说。佛一人断有顶种。问曰。经说。初地菩萨。得二十五三昧。破二十五有。今云何言至佛乃尽。释言。善道亦有三阶。善业为因。四住为缘。受人天报。在种性前。二善业为因。四住正缘缘力微薄。悲愿佐助。受人天身。在种性上。三善业为因。悲愿为缘。四住残气。随而佐助。受人天报。在初地上。经以初地离前二种故。说初地破二十五有。非无第三故。地持中宣说。解行转恶趣报。入欢喜地。不言转善。又大智论说。初地上犹有肉身。良在于此。彼初地上。虽复有之。但于应化人天身中。微有浅气。无纯受者。分段如是。变易因缘。凡夫但有一无明支。无明住地先成就故。二乘之人。有无明行。而未受报。彼何时受。不愚法者。此身灭已。净土中生。即便受之。愚法之人。未来无余涅盘之后心想生时。方乃受之。大乘人中。十住已上有无明行。种性已上受生死果。至佛乃尽。所有如是<font color='green'>(此一门竟)</font>。

次明起灭。先论分段。凡夫于彼分段因缘集起不灭。二乘求灭不能学起。大乘之人。亦灭亦起自断故。灭化他故起。故经说言。亦不毕竟灭有为法。化众生故。次论变易。凡夫于彼变易因缘。未起未灭。二乘学起而未能灭。问曰。二乘亦能灭智入般涅盘。云何不灭。释言。二乘虽暂灭智。后必还生。非是永尽。故不名灭。大乘之人。亦起亦灭。始学故起。终尽故灭<font color='green'>(此二门竟)</font>。

次约所解以辨因缘。凡夫于彼因缘法中。见有我人未流转起十二缘。以有我故。所起因缘便有系属。名为我所。二乘解知无我无人。但诸因缘共相集起。以无我故。因缘之法。无所系属。故非我所。大乘之人。深解因缘非有非无。离于二边。是义云何分别有三。一就法相明非有无。十二缘法。从缘集生。本无自性。是故非有。从缘集故。不得言无。见法非有。是其逆观。见法非无。是其顺观。二相实相对。明非有无。妄情所起十二缘法。名之为相。所依真谛。说以为实。故经说言。十二因缘。皆依一心。依情起相。名为非无。据实本寂。说为非有。见实非有。是真谛观解相非无。是世谛观。三就实中体用分别。真谛常寂。无缘可得。名为非有。即此真识。随妄流转。起十二缘。说为非无。又佛菩萨随世起用。亦名非无。见法非有。是实性观。知法非无。是实相观。就人如是。

第八门中。约智分别。智门非一。今且约彼四十四智七十七智。辨因缘相。于中略以五门。分别。一先定三观。二明七方便。第三约彼七方便义。辨明四十四智差别。第四约前三种观义及七方便。辨明七十七智不同。五随人辨异。言三观者。若依毘昙。说阴界入。以为三观。此观在于念处位中。若依成实。说观无常无我及苦。明之为三。四观在于四现忍中<font color='green'>(此一门竟)</font>。

七方便者。先就色论。后类诸法。七名是何。一者观色。二观色集。三观色灭。四观色道。五观色味。六观过。七观色出。言观色者。观色果报。苦谛观也。观色集者观色因缘。集谛观也。观色灭者。观色尽处数灭无为。灭谛观也。观色道者。观色对治无漏之道。道谛观也。观色味者。观察前色能生爱味。观色过者。观察前色能生苦过。观色出者。观色得灭出离生死。何故不说观色生道。释言。生道即是第八第一义观。为是不论。色中既然。诸法同尔。此七能与第一义观为方便故。名为方便。此之七种位。在何处。若依毘昙。前四方便。有四现忍及见道中。后三在于修道之中。依如成实。此七门在闻思地中<font color='green'>(此二门竟)</font>。

次辨四十四智差别。四十四智。如成实说。此犹是前七方便中初四门观。就十二缘为此四观故。有四十四智差别。十二因缘次第相生。因果相属有十一对。就此十一。从末寻本。逆以推之。先就老死对生为四。一观老死苦。二观老死集。三观老死灭。四观老死道。次第逆推乃至行支。对前无明。亦有此四。所谓观行苦行集行灭及行灭道。无明望前。更无集因。所以不说。何故逆观。据果寻因。顺谛观故<font color='green'>(此三门竟)</font>。

次辨七十七智差别。七十七智。如成实说。论文但言。如经中说。现在世中生缘老死。不离生缘老死。过未亦然。是法住智。灭相观者。是泥洹智。如是次第乃至无明。皆悉同然。不广分别。为是论家种种异释。穷其体相此智。犹是七方便中第二集观。及无常等三观所摄。以何义故。七方便中偏为集观。十二缘法。因缘为宗。集是缘义。故偏为之。集观之中有六十六。三观之中有其十一。彼此合说有七十七。前六十六。观因生果。住持不灭。名法住智。后之十一。观苦无常空无我等。趣向涅盘。名泥洹智。故论说言。增长生死。名法住智。损减生死。名泥洹智。相状如何。现在世中。十二因缘次第相生。因果相属。有十一对。过未亦然。便有三十三对因缘。今先就彼三世之中生缘老死。辨其观相。余类可知。现在世中生缘老死。有二集观。一生缘老死。二者不离生缘老死。此二何别。毘婆沙云。初是正观。后是审观。何故须审。成实释言。诸外道人。多迷因缘。或说冥性为众生因。或说梵天以为因等。佛为破之。彰因作果是实不虚故。说不离现在世中生缘老死。既有此二。过未同然。即分为六。此六集观在闻思地。四现忍中。总观三世生缘老死。作三种观。谓无常苦及空无我。三观虽殊。同趣涅盘。总摄为一。名泥洹智。以此通前。合有七智。问曰。何故集观之中。三世分六。泥洹智中。三世为一。释言。集观观因生果。生果不同。世别分之。泥洹智者。破生死相。趣向寂灭。寂灭平等。三世合一。三世之中生缘老死。既有此七。次第逆推乃至无明缘行亦然。十一对中。皆有七智。是故合有七十七智。问曰。何不从无明行乃至老死。先从老死至无明行。因缘法中。有二次第。一顺二逆。从始至终。是顺次第。从终至始。是逆次第。观法多途。不可一定。复此是声闻观法。声闻钝根。从末寻本。其观易成。是故然矣。又问。因缘相生无穷。老死望后。何故不说缘生之义。老死望后。更无所生。是故不说。若尔何故地经之中宣说。老死与后作因。释言。老死转望未来。实有因义。菩萨能见故彼说之。七十七智声闻观法。老死为因。声闻不见。故此不论。又复声闻亦知老死缘生后义。今此且据一分为言。是故不说<font color='green'>(此四门竟)</font>。

约人辨。通而论之。四十七智七十七智。三乘同起。随别论之。四十四智七十七智。并是声闻观行之法。依如论文。声闻人中有利有钝。四十四智。钝人观行。七十七智。利人观行。何故如是。前四十四。观果由因。为观易成。钝人能作故言为钝。七十七智。观因生果。为观难熟。利人方堪故说为利菩萨于此因缘法中。观门无边。广如地经。不可具辨。因缘之义。厥趣麁尔。

### 十八空义三门分别

<font color='green'>(辨相一 异同二 修入次第三)</font>

第一辨相。十八空义。出大品经。法性虚寂。故名为空。此空乃是法界门中一门之义。门别虽异。妙旨虚融义无不在。无不在故。无法非空。是以经中或说色空。乃至宣说一切法空。良以诸法无不空。故随诠辨异。广略难定。是以经中或说一二乃至众多。所言一者。癈诠论空。空如一味。一味之空。妙绝众相。故名为一。故大品中说为独空。独者犹是不二之谓。经中或复说空为二。所谓生空及与法空。或说为三。谓空无相及与无作。问曰。空门可名为空。无相无作。云何名空。龙树释言。此三种体一。随行分异。行者观空无相可取。是时空门。转名无相。观无相中。作起叵得。是时无相。转名无作。名虽变改。其体不殊。是故此三俱皆是空。如一智能。或名念处。或名正道。或名觉支。或名为力。或名无畏。或名无碍。此亦如是。经中或复说空为四。如大品说。一法相空。二无法空。三自法空。四他法空。此义如前四空章中具广分别。或说为五。谓五阴空。或分为六。所谓五阴及众生空。又如大品习应品中。说空为七。所谓性空．相空．诸法空．不可得空．无法空．有法空．无法有法空。此七犹是十八空中后之七也。以何义故偏说此七。论自释言。广有十八。略为七空。其犹道品。广则具有三十七品。略唯七觉。此亦如是。以此七种。多利众生。故偏说之。论其体相。与十八中后七相似。又如地经说空为十。所谓信空．性空．第一义空．第一空大空．合空．起空．如实不分别空．不舍空．得离．不离空。此如地论具广分别。又六地说十平等。亦是十空。如涅盘中。说十一空。此之十一。如前章中具广解释。又如大品叹净品中。说十三空。所谓内空．外空．内外空．空空．大空．第一义空．有为空．无为空．毕竟空．无始空．散空．性空．相空。然犹是十八空中初十三空。若更解释。不异于彼。问曰。何故十八空中。偏说此等。不论余五。论自释言。此十三空。破法周尽。故偏说之。余有五空。总相说空。更无别法。是故不论。又如大品六度相摄品中。说十四空。前十三空上。更加一种一切法空。即是十四。此一切空。摄十八中后之五空。通名一切。问曰。何故说此十四不说十八。论自释言。十四空中。一切法空。摄法周尽。设有余空。皆入其中。是故但说此之十四。经中或复但说十八。所谓内空．外空．内外空．空空．大空．第一义空．有为空．无为空．毕竟空．无始空．散空．性空．自相空．诸法空．不可得空．无法空．有法空．无法有法空。名字如是。然此十八。随诠差别。非是观入浅深次第。言内空者。如论释言。眼等六入。名之为内。是内法中。无我我所。及无眼等故名为空。言外空者。如论释言。色等六入。名之为外。是外法中。无我我所。及无色等。故名为空。内外空者。总观向前十二入法。无我我所。及无彼法。名内外空。又内外等。如念处说。何故前别而后总矣。此义如前十一空具广分别。言空空者。如论释言。以空破空。故言空空。破何等空。依如论辨。破前三空。故说空空。不如涅盘。有无双遣为空空也。又释。破余十七空故。名为空空。有相之法。可须空破。空是理法。何须破乎。论自释言。如人服药为破诸病。是病破已药亦应出。若药不去。药复是患。行者如是。先以空义对治烦恼。若复着空空复是患。故须破之。言大空者。如论释言。声闻法中。宣说法空。以为大空。摩诃衍中。说十方空。以为大空。破十方界。广多无边。名之为大。破彼大方。故名大空。问曰。外道宣说有方。佛法不尔。今此云何。说有十方。破以为空。龙树释言。声闻法中。虽不宣说三千界外。更有十方无边世界。大乘法中。随顺世谛。三千界外。更有十方无边世界。就真谛。破以为空。何者是乎。谓因四大和合之中。分别彼此。故说有方。第一义中四大本无。依何说方。是故名空。问曰。若使第一义中无彼方故名大空者。第一义空。应名大空。论自释言。第一义谛。理实是大。初得名故。余不名大。问曰。何故宣说大空破于诸方。论言。为破大邪见故。如诸外道。计有定方实而不空。故须说空破彼定见。又为除彼有无边见故说方空。如修慈者。缘十方界。而修慈心。彼于十方。若谓有尽。堕有边见。若谓无尽。堕无边见。以是二见。即失慈心。故说方空。除彼二见。令慈不坏。问曰。何故涅盘经中。说波若空以为大空。十地经中。说真识空。以为大空。彼大品中。说十方空以为大空。释言。涅盘十一空中。相实俱论。彼前十空。是其相空。后一大空。是其真空。真智体中。备含法界。法界皆如。故名大空。地经亦尔。初说生空法空第一义空。是其相空。梨耶识空。是其真空。梨耶识中。统含法界。法界皆如。故名为大。彼大品中十八空者。并是相空。非是真空。以非真故。不得就实说为大空。但破大方名为大空。良以十八非真空。故龙树说为小智能门。波若体寂是真空故。龙树说为大智能门。大智门者。即是涅盘所说大空。以十八空破相之理故名为小。真照波若。契实离相。故名大矣。云何名为第一义空。如论释言。诸法实相。是第一义。实相亦空。名第一义空。何者实相诸法之实。所谓空理。空是一切诸法之实。实之体状故名实相。实相既是诸法之实。云何可空。论自释言。实不可着故说为空。以说诸法为实相故。诸法之外。无别实相自性可得。故曰空耳。又说涅盘为第一义。是涅盘空名第一义空。有为空者。阴界诸入十二缘等。因缘集起。故曰有为。所言空者。论释有二。一有为中无我我所。及离常相故名为空。二者有为因缘法相。不可得故名之为空。就初门中离我我所。生空所摄。离常相者。亦是生空。亦是法空。故论释言。若说我常。是常空者。则入生空。若说阴常是常空者。则入法空。第二门中。无因缘相。一向是其法空所收。不同涅盘就彼有为唯明生空。无为空者。得法实相。离生住灭。契证涅盘。名无为法。实相法中。亦无无为自相可得。名无为空。问曰。若说无为空者。与邪见人谤无涅盘有何差别。论自释言。彼邪见人。不信涅盘。然后生心。谤无涅盘。无为空者。但破定取涅盘之相。故名为空。不同邪见。然此空者。破法体相。不同涅盘十一空中就无为法明无我人说为空也。毕竟空者。如论释言。以有为空及无为空破。毕竟无有遗余。名毕竟空。譬如罗汉永尽诸漏名毕竟净。此空亦尔。无始空者。法起非今。名为无始。无始法空名无始空。何故不说有始空乎。论自释言。有始大惑。说有始故。最初之身则无因缘。是故菩萨。先舍是过。观法无始。观无始时。有始已舍。是故不须说有始空。但于所观无始法中。取相未舍故。今宣说无始法空。言散空者。如论释言。散名别离。如似五阴和合为人。若分五阴。离张破散。人不可得。故名为空。如是一切。言性空者。如论释言。一切诸法性。自空故名为性空。如世间水体无热性。虽假大热暂时为热者停还冷。诸法必是。虽假众缘和合似有。若离众缘性不可得。故知。诸法体性是空。问曰。前说毕竟空者。即是性空。今此何故重说性空。论自释言。今性空者。破诸法性。如彼水中无其热性不无水相。毕竟空者。破诸法相。乃至因缘法相亦无。又性空者。菩萨所行。毕竟空者。是佛所行。自相空者。诸相有二。一者同相。亦名总相。二者别相。亦名异相。苦无常等。是其同相。色香味等。是其别相。此二皆空名自相空。性相何别而分二空。论言无别。但名异耳。又性据体。相是外状。如似比丘受持禁戒是比丘性。剃发染衣是比丘相。又如梵志自受己法。以之为性。顶有周罗。执三岐杖以之为相。亦如火大。热以为性。赤色为相。如是一切性相别故。分为二空。问曰。直说相空便足。何须宣说自相空乎。为明诸法自体相空故说自耳。诸法空者。阴界入等名为诸法。是诸法中相别。种种一切皆空。名诸法空。问曰。若说诸法空者。是义不然。一切诸法。各有自相。云何言空。答曰。诸法自相不定。故说为空。不可得空者。生死涅盘一切诸法。性相寂灭。求不可得。故名为空。于中有三。一者于彼阴界入中。求我叵得。名之为空。二者于彼诸因缘中。求法自性不可得。故名之为空。如五指中求拳叵得。三求法因缘亦不可得。名之为空。问曰。为小智故求法不得。为实无故求法不得。论自释言。法实无故。求不可得。然此空者。与毕竟空及自相空。有何差别。而复说之。论言。有人闻说上空。心生怖畏。是故今说。因缘之中。求不可得故说为空。无法空者。如论释言。诸法灭已名为无法。是无自性亦不可得。故名为空。有法空者。诸法但从因缘而有。有即非有。故名为空。无法有法空者。有人执取有无二法。求不可得故。说无法有法空也。此前二空。别破有无。今此总破。又前二空。破所取法。今此破于能取之情。又如论释。有法空者。破法生住。无法空者。破法灭时。今此无法有法空者。前后通破。又如论释。观现在法及无为法。一切皆空名有法空。观于过去未来法空。名无法空。以现无故。观三世法及无为法。一切皆空。名为无法有法空也。若广分别。数别无量。

第二门中。以十八空。对波若空。辨其同异。论自问言。波若之空与十八空。为同为异。若言异者。离十八空。更复用何为波若空。若言同者。云何说言菩萨欲住十八空者当学波若。论自释言。亦同亦异。所言异者。波若之空。见法实相。灭一切法差别之相。十八种观。破诸法相。令诸法空故名为异。以此异故。欲住十八。当学波若。所言同者。论自释言。十八是空。无所有相。波若亦空。无所有相。十八空中。离相不着。波若亦尔。故称为同。以其同故。修学波若。则为修学十八空也。

第三明其修入次第。依如论中。所修有二。一小智能门。谓十八空。二大智慧门。谓波若空。彼十八空。破相之空。随诠局别名之为小。彼波若空。契实离相。名之为大。又缘观心缘十八空。名之为小。灭观波若。照诸法空。名之。于此二中。先学小门。后学大门。所学小门。即涅盘中前之十空。所入大门。即涅盘中后一大空。又学小门。即是世间因分行德。证入大门。即是出世果分行德。若通诠教。则有三种。一小智能门。谓波若经。二中智能门。谓十八空。三大智能门。谓波若空。于此三中。先学小门。次学中门。后入大门。云何学小。依波若经。受持读诵。正念思惟。如说修行。云何学中。依前修习小慧门故。得十八空。如入大海便得宝物。云何学大。依前修习十八空观破相力故。便入甚深波若真空。得此空故。心相寂灭。犹如虚空。毕竟平等。无缘无取。十八空义。略之云尔。

### 二十二根义七门分别

<font color='green'>(释名辨体一 分相二治断差别三 得果不同四 就人分别五 得舍成就六 因起次第七)</font>

第一释名。辨其体性。能生曰根。根义不同。广略难定。今据一门说二十二。名字是何。所谓眼耳鼻舌身意。即以为六。男根女根及以命根。通前说九。苦乐忧喜舍。通前十四。信进念定慧。通前十九。未知根知根及无知根。通前合有二十二也。初六根者。对色名眼。乃至第六对法名意。此之六种。能生六识。故名为根。男女根者。刚决为男。柔弱为女。身形小分。能别男女。从其所别。名男女根。根体即是身根小分。所生之识。即是身识少分。言命根者。若依成实。现在时中。色心相续。名之为命。过去之业。能生于命。与命作根。故曰命根。若依毘昙。别有非色非心命报。此之命报。能持色心。相续不断。故名为根。地持论中。亦同此说。故彼文言。生理不坏。是其命根增上果也。言苦根者。五识地中逼恼名苦。能生瞋结故名为根。言乐根者。五识地中。适悦名乐。能生贪结故名为根。言忧根者。意识地中逼恼名忧。忧能生瞋故名为根。言喜根者。意识地中庆悦名喜。能生贪结。故名为根。言舍根者。六识地中中容受心。舍前四受。故名为舍。能生痴结。目之为根。若在净中喜乐及舍。能生净法。故名为根。言信根者。于境决定。名之为信。信能生道。故名信根。精进根者。练心于法。名之为精。精心上达。目之为进。根同前释。言念根者。守境名念。根同前释。言定根者。住缘不乱。名之为定。根同前释。言慧根者。于法观达。目之为慧。根同前释。问曰。善法差别无量。以何义故偏说此五。以之为根。释言。此五遍生诸善。其力功强。故偏说之。又是五种。大烦恼地之对治故。偏说为根。此义如后道品中释。未知根者。毘昙名也。成实名为未知欲知。此见道中无漏慧也。毘昙何故说为未知。释有三义。一义释云。在于见道十五心中。解脱之智。知谛未遍。故名未知。无道比智知上界道。故云未也。第二义者。在于见道十五心中。未曾有知重知谛理。故名未知。问曰。若言未重知故名未知者。彼见道中一一谛下。皆有忍智。忍为初知。智为后知。云何不重。论自释言。忍非智故。所以无过。何故非智。忍虽观谛与疑得。俱不能决了。是故非智。故论说言。诸忍非智。良以诸忍非是智。故不名重知。问曰。若使忍非智者。亦应非见。释言。不类见者。是其推求之义。忍心推求。故得名见。智者是其决断之义。忍不决断故不名智。第三义者。智望忍心得名重知。重知未遍。故名未知。上界道谛。未重知故。毘昙如是。彼成实中。名为未知欲知根者。见道位中。未有容豫解脱智知故名未知。为欲简去解脱道故。说为未矣。以解脱道修道摄故。言欲知者。去解脱中知之不遥。故名欲知。此言即是简前之谓。见道已前。去解脱中知之玄隔。不得名欲。今为简彼故说欲耳。此见道中无漏圣慧。能生于后。故名为根。言知根者。是修道中无漏慧也。准依毘昙。释有三义。第一义者。修道门中。用解脱智。知谛周遍。故名为知。第二义者。修道门中。于彼谛理。有智重知。故名为知。第三义者。彼见道中智。望诸忍得名为重。重知未遍。故名未知。今修道中道比智。起重知周遍。故名为知。若依成实。释有两义。一义释云。修道门中。有解脱智知于谛理。故名为知。此之一义。名当初果。第二义者。以修道智重观谛理。故名为知。此之一义。名当斯陀那含果也。此能生后。故名为根。无知根者。成实说为已知根也。若依毘昙。无学果中。观谛已穷。不求更知。故曰无知。若依成实。先已知竟。故曰已知。无学果慧。能生后善同类相起。故名为根。问曰。信进念定慧根。及三无漏所生善法。于五果中。是何果乎。地持宣说。是增上果。二十二根。望其所生。皆悉名为增上缘故。此望何善说为增上。谓望下善。若望同类及与上善。能生名为自分因。故因缘所收。所生善法。名为依果。何者是其三无漏根所生下善。谓学等见无学等见。圣人顺旧游观无漏。名等见矣。问曰。经说贪瞋痴等为不善根。无贪瞋等为三善根。二十二中。何故不说。释言。略故所以不论。更无余义。如六通中无法智通圣自在通。此亦如是。名义且尔。体状云何。初眼根者。依如毘昙。以彼四大造色为体。体异四大。若依成实揽大成眼。眼即四大。离大之外。无别造色以为眼体。耳鼻舌身。类亦同尔。意根体者。依如毘昙。心王为体。想受行等。皆非意根。法入收故。若依成实。无别心数。识想受行能生后义皆是意根。然成实中。行末之心生五识者。不名意根。以其所生非意识故。自斯以外。一切心识。悉是意根。若依毘昙。一切六识。迭互相生。皆是意根。男女二根与身根同。身根少分。为此二故。良以此二既变心识。其力功强。别人相显故。就身中分出此二。命根体者。依如毘昙现在世中。别有非色非心命法。为命根体。若依成实。过去世中善恶之业。为命根体。五受根者。依如毘昙。心数法中受数为体。若依成实。受心为体。更无别数。信等五根。论说不同。若依毘昙。善大地中信数。为信根体。精进数为精进根体。通大地中念数为念根体。定数为定根体。慧数为慧根体。若依成实。用彼信心为信根体。乃至慧心为慧心慧根体。无别数法。后之三根。若依毘昙。是智能性。论其眷属。是五阴性。同时心王。即为识阴。同时受数。即为受阴。同时想数。即为想阴。自余教法。以为行阴。道共无作。即为色阴。若依成实。慧心为体。更无余法。体性如是。

第二门中。分别其相。于中有六。一漏无漏分别。二三性分别。三三聚分别。四三界分别。五据因分别。六就果分别。漏无漏者。男女二根忧根苦根。一向有漏。三无漏根。一向无漏。信等五根。及以意根通漏无漏。与三无漏相应之者。名为无漏。余名有漏。眼等五根及与命根。大小不同。小乘法中。一向有漏。大乘不定。法身眼等。法身之命。是其无漏。余皆有漏。喜乐及舍。诸论不同。毘昙大乘。与信等同通漏无漏。成实法中。喜唯有漏。何故如是。彼论释言。喜者从于取假名生。着我故起。故唯有漏。乐舍二受。通漏无漏。不从分别取着生故。有漏业果。名为有漏。就无漏法。义说之者。名为无漏。此义如彼八禅义中具广分别<font color='green'>(此一门竟)</font>。

次就三性分别诸根性者。所谓善恶无记。信等五根三无漏根。一向是善。男根女根。一向无记。意根一种。该通三性。眼等五根。大小不同。小乘法中。一向无记。大乘不定。法身眼等。体性是善。余皆无记。命根一种。论说不同。若依毘昙。命是报法一向无记。若依成实。说过去业以为命根。唯善与恶不通无记。人天命根。是善非恶。三途命根。是恶非善。大乘不定。法身之命。体性是善。余皆无记。五受根者。毘昙法中。忧通善恶。不通无记。论自释言。方便生故。非报无记。非习学法。非是威仪工巧变化。余通三性。成实法中。所说不定。受阴之中。一切五受悉是无记。行中义说该通三性。大乘法中。文无定判。随义以推。五受之根。并通三性。忧虑世事非损益者。是无记忧。余同毘昙<font color='green'>(此二门竟)</font>。

次就三聚分别诸根。言三聚者。所谓色心非色非心。眼等五根。男女二根。此七是色。意根五受信等五根及三无漏。此之十四。是其心法。命根一种。诸论不同。若依毘昙。是其非色非心之法。成实法中。是色是心及非色心。彼说过业。以为命根。于中通具身口意业。就三业中。通作无作。身口作业。说之为色。意地作业。说以为心。三业无作。是非色心<font color='green'>(此三门竟)</font>。

次就三界分别诸根。界者所谓欲色无色。于中两门。一分三界非三界别。二就三界辨其通局。所言三界非三界者。二十二根中。男根女根忧根苦根。定三界法。三无漏根。定非三界。信等五根意乐舍根。此之八种。与三无漏相应之者。不属三界。余皆三界。眼等五根及与命根。大小不同。小乘法中。定属三界。大乘不定。法身眼等法身之命。不属三界。余皆三界。喜根不定。成实法中。定属三界。毘昙大乘有是有非。无漏相应。不属三界。余皆三界。次就一向在三界者辨其通局。男根女根。定属欲界。忧根苦根。毘昙法中。定在欲界。成实大乘麁在欲界。论其细者。苦极四禅。忧至非想。故经说言。苦乐随身至于四禅。忧喜随心至有顶也。喜根乐根。毘昙法中。在欲色界。成实大乘麁同毘昙。论其细者。乐在欲色。喜至非想。眼等五根。小乘法中。在欲色界。大乘法中麁同小乘。细通三界。故涅盘云。如非想天。亦色非色。彼有色故。亦有眼等。意命舍根信等五根。遍通三界<font color='green'>(此四门竟)</font>。

次就因义分别诸根。眼等五根男女二根。是报法故。一向非因。命根一种。论说不同。若依毘昙。与眼等同。一向非因。若依成实。说过去业。为命根故。一向是因。三无漏根。大小不同。小乘法中。一向非因。破生死故。大乘法中。有因非因。缘照无漏。能招变易。一向是因。真证无漏。不招生死。说为非因。信等五根。是有漏者。一向是因。是无漏者。同三无漏。意根一种。与因相应。说之为因。非因相应。说为非因。五受根者。论说不同。若依成实。受阴中者。一向非因。行中义说。有因非因。若依毘昙。与诸烦恼结业俱者。一向是因。余皆非因<font color='green'>(此五门竟)</font>。

次就果报分别诸根。眼等五根男女二根。一向是报。信等五根及三无漏根。一向非报。意根一种。通报非根。命根一种。毘昙是报。成实非报。五受根者。成实是报。如彼论说。乃至一切无漏中受。亦皆是报。若依毘昙。除却忧根。余之四种。通报非报。报心俱者。说之为报。非报俱者。名为非报。忧根一种。一向非报。何故如是。忧根从于想分别生。是故非报。又复忧根。离欲时断。报法不尔。是故非报。

第三明其治断差别。义有三种。一者见断。二者修断。三者无断。见道除者。名为见断。修道除者。名为修断。无漏不为二轮所除。名为无断。约此三义。分别诸根。依如毘昙。眼等五根男女二根及与命根。此八是报。唯是修断。问曰。报法不可断除。云何说断。依如彼宗。不断报体。但断报上烦恼缘缚故名为断。问曰。何故唯修道断不通见断。释言。有以。缘此所起贪瞋痴等。皆是事惑缘。事之惑修道所除。是故此等唯修道断。若依成实。此八种中命根是业。余七是报。此业与报。亦见谛断。亦修道断。断相云何。彼成实中断烦恼故。令彼业果毕竟不起。名之为断。断见惑故。令彼三途业果不生。名为见断。断修惑故。令彼人天业果不起。名为修断。故成实言。见断法者。谓示相我慢及彼所起诸余法也。修断法者。谓不示相慢及彼所起诸余法也。示相我慢。是谛惑。推求而生。故曰示相。所起余法。是其业果。不示相慢。是修道惑。非推求生。名不示相。所起余者。是其业果。问曰。毘昙何不如是。释言。宗异不可一类。彼毘昙中。断烦恼因。令其业果毕竟不起。是非数灭。是故不说。故杂心云。入见道时。第八生后一切果报。皆非数灭。大乘法中。眼等五根及与命根。亦见谛断亦修道断亦是无断。法身眼等常住之命。是无断也。男女二根。据实以论。唯见谛断。入净心时。得净法身。舍离一切男女形故。随相别分。女根一种。唯见谛断。故地持言。菩萨于初阿僧祇时。已舍女身。男根一种。通见谛断及修道断。男报殊胜。在后舍故。意根一种。亦见谛断。亦修道断。亦是无断。与见惑俱名为见断。与修惑俱名为修断。与无漏俱名为无断。忧根一种。依如毘昙。亦见谛断亦修道断。与见惑俱。名为见断。与修惑俱。名为修断。苦根一种。毘昙法中。唯是修断。若依成实。忧苦是报。断除之法。与眼等同。喜乐舍根。依如毘昙。亦见谛断。亦修道断。亦是无断。与意根同。若依成实。喜是有漏。唯见谛断。及修道断。不通无断。断除之相。与眼等同。乐舍二受。通漏无漏。有漏之者。亦见谛断。亦修道断。无漏之者。是其无断。信等五根。依如毘昙。是修道断。及与无断。是有漏者。说为修道。但断缘缚。不断善体。是无漏者。说为无断。若依成实。是有漏者。亦见谛断。亦修道断。是无漏者。说为无断。三无漏根。小乘法中。一向无断。大乘法中。缘照无漏。亦见谛断。亦修道断。真证无漏。一向无断。治断如是。

第四明其得果不同。言得果者。谓得出世四沙门果。如杂心说。九根得初果。或获二沙门。说有十一根究竟第四果。所言九根得初果者。须陀洹果。其是初果。信等五根意根舍根未知知根。用此九根。得彼初果。于中信等。常相随逐。是故有之。行必依心。故有意根。初果必依未来禅得。未来禅中。唯有舍根。更无余受。是故有舍而无余受。未知无碍知根解脱。故有九也。克实同时唯有八根。若在因中。则无知根。若在果中。无未知根。因果通论故。说九根得初果也。所言或获二沙门者。斯陀那含。是其二果。得此二果。或用九根。或用八根。多少不定。故言或也。何故不定。斯陀人中。有其次第超越之异。次第用八。超越用九。是故不定。云何次第。有人先在外凡地时。于彼欲界九品惑中。全未断除。设有断除。未尽六品。是人后时入见谛道。至第十六道比智时。证须陀果。须陀果上。更起修道。断彼欲界六品惑尽。证斯陀含。名为次第。云何超越。有人先在外凡地时。依未来禅。断除欲界九品惑中。或六或七乃至八品。后入见道。至第十六道比智时。不证初果。超证斯陀。故名超越。彼超越者。用上九根。得第二果。与初果同。彼次第者。但用八根得第二果。除未知根。此次第者。若用无漏断结证果。所用八根。同是无漏。皆是向体。亦是果体。若用等智。断结证果。信等五根意根舍根。此之七种。通漏无漏。现行之者。一向有漏。同治修中。所成就者。一向无漏。云何同治。彼欲界结。未来禅中。世俗净智。亦能断治。无漏法智。亦能断除。以同除故。修无漏时。亦成等智。修有漏时。亦成无漏。同治如是。彼有漏者。非是向体。亦非果体。彼无漏者。是其向体。亦是果体。第八知根。一向无漏。但可成就而不现行。然此知根。以无漏故。亦是向体。亦是果体。斯陀如是。那含人中。亦有次第超越之异。次第用八。超越用九。故云或也。云何次第。次第有二。有人先在外凡地时。于欲界结全未断除。设令断除。未尽六品。是人后时。入见谛道。至第十六道比智时。证须陀洹。须陀果上。更起修道。断六品尽。证斯陀含。斯陀果上。更起修道。断后三品。证那含果。此一次第。或复有人。先在外凡。用世俗智。断除欲界九品惑中。或六或七乃至八品。是人后时。入见谛道。至第十六道比智时。证斯陀含果。斯陀含果上。更起修道。断后余结。证那含果。此二次第。云何超越。有人先在外凡地中。修得初禅乃至非想。后入见道。至第十六道比智时。越前二果。证阿那含。以欲界结先断尽故。彼超越者。用上九根。证那含果。此九根中。信等五根意根未知根及与知根。一向是定。余一不定。或喜或乐或复是舍。依初二禅入见谛道。即有喜根。若依三禅。入见谛道。即有乐根。若依四禅。未来中间。入见谛道。则有舍根。超越如是。次第之人。但有八根。信等五根意根舍根及与知根。此次第人。若用无漏而断结者。八俱无漏。皆是向体。亦是果体。若用等智。断结证果。前之七根。通漏无漏。彼现行者。一向有漏。同治修中。所成就者。一向无漏。故彼有漏者。非是向体。亦非果体。彼无漏者。亦是向体。亦是果体。第八知根。一向无漏。以无漏故。亦是向体。亦是果体。然此知根。亦但成就而不现行。言十一根得四果者。罗汉之果。十一根得。信等五根。喜乐舍意知根无知根。此十一根。能得究竟罗汉果也。于中知根。是无碍道。无知根者是解脱道。问曰。诸受不得并起。云何得具喜乐舍根。释言。一往得罗汉者。不具三受。如是之人。但用九根。得第四果。喜乐舍中。随何现起。余二则无。若径一退后重得者。具其十根。八根如上。喜乐舍中。有二无一。若径二退后重得者。得具十一。于三受中。前后具之。谓先依于未来中间及第四禅舍根得果。后还退失。复依三禅乐根得果。后还退失。复依初禅二禅喜根。得罗汉果故有三受。问曰。罗汉曾径二退。得具十一。彼那含果。何故不然。释言。不类那含。人中有次第者。有超越者。彼次第者。一向用于未来禅定。断结得果。未来禅中。唯有舍根。更无余受。何故如是。欲界烦恼。唯未来禅所断除故。如是之人。设令退起欲界烦恼。失那含果。后重得时。必还依于未来禅中舍根而得故。无余受。彼超越者。或依初禅二禅喜根。入见谛道。证那含果。或有依于三禅乐根入见谛道证那含果。或复依于四禅舍根。入见谛道证那含果。随所用者。终无退理。以见谛道唯是无漏。不可退故。以无退故。不得退已重用余根。是故那含极多九根。不类罗汉。良在于此。毘昙如是。若依成实。三无漏根体唯是慧。若据斯义。是则初果三根所得。所谓慧根未知根知根。未知无碍。知根解脱。其次二果。三根所得。所谓慧根及以知根。第四果者。三根所得。所谓慧根知根知已根。知根无碍。知已解脱。若复随义。具以论之。得说十根。得于初果。信等五根意乐舍根未知知根。其次二果九根所得。除未知根。余皆如上。第四果者。十根所得。谓信等五根意乐舍根知及知已。于中知根是无碍道。知已解脱。问曰。何故义说乐舍不说喜乎。此如前释。无漏之法已在身中。义说为乐。调停名舍。喜取假生。着我故起。是故无之。

第五门中。就人分别。外凡人中。极少之者。成就八根。谓无色界所有凡夫。具有命根意根舍根信等五根。又阐提人生阿鼻者。亦具八根。谓身意命及五受根。极多之者。具十九根。除三无漏。内凡夫人。具十八根。除三无漏。男女根中。有一无一。以二形者不能修起七方便故。见谛道中。具十九根。除去知根及无知根。男女根中。有一无一。以二形人无得圣故。须陀斯陀。此二果人。具十九根。除未知根及无知根。男女根中。有一无一。那含之人。具十八根。除未知根及无知根。男女根中。有一无一。并除忧根。以彼忧根唯局欲界不善地故。罗汉之人。亦具十八。除未知根及与知根。男女根中。有一无一。并除忧根。人别如是。

第六明其得舍成就。先明其得。次明其舍。后明成就。所言得者。先无今有。名之为得。于中且就报根以说。报通三界。欲界地中。有四种生。一胎二卵三湿四化。是四生中。胎卵湿生。生必以渐。以其诸根渐次成就故。化生必顿。以其诸根顿成就故。渐生之者。最初一念顿得二根。所谓身根及与命根。尔时亦得意根舍根。一切受生。皆依染心。染心非报。所以不说。舍根亦尔。非报法故。所以不论。纵使非报。说得何伤。释言。有以。染污之法。先来常有非今始得。是故不说。若使今染与先染同非新得者。今所得报与昔报同。何故说得。释言。不类。报法世断剎那断故。今所得者。即是新得。染污不尔。对治方断。未有未断。随所起者。皆是本法。不名新得。问曰。何故受生之时。唯用染舍不用余受。论自释言。受生命终唯依舍故。顿生之者。最初一念。或得六根。或七或八。若无形者。顿得六根。谓眼等五根及与命根。以化生者眼等五根必具足故。若一形者。顿得七根。六根如前。男女根中有一无一。若二形者。顿得八根。六种如上。加男女根。欲界如是。色界生者。最初一念。最顿得六根。眼等五根及与命根。彼处无其男女形故。无色生者。最初一念。唯得命根。余非新得。彼无色故<font color='green'>(此一门竟)</font>。

次辨其舍。先有今失。名之为舍。于中具以五门分别。一就时分别。舍时虽众。今此且就命终以说。二就处分别。处谓三界。三就性分别。善恶无记三性。心中皆得命终舍彼诸根。不同受生唯在不善秽污无记。四渐顿分别。一切化生。皆顿命终。其犹灯灭。胎卵湿生。有渐有顿。任报自死。渐而不顿。横缘而死。容有顿者。如斩首等。五明所舍多少不同。于中先就欲界以论。欲界地中。若无记心渐命终者。或舍四根或五或六。无形之人。顿舍四根。所谓身根意根命根舍根。问曰。何故五根之中。唯舍身根。不舍余根。以其身根最后坏故。一形之人。顿舍五根。四根如上。男女根中。随舍一根。二形之人。顿舍六根。四根如上。加男女根。若欲界死。生上界者。必舍五根。所谓身根意命舍根男女根中。随舍何根。二形之人。不上生故。下余门中。类此应知。顿命终者。所舍不定。或舍四五六七八九。乃至舍十。相状如何。或有众生。于色根中。但有二根。所谓身根。余色根中。有一无余。如是众生。顿舍五根。谓身意命根。余色根中。有者舍之。或有众生。于色根中。但有四根。所谓身根。余色根中。有三无余。如是众生。顿舍七根。谓身意命舍。余色根中。有者舍之。或有众生。于色根中。具足五根。所谓眼耳鼻舌及身。无男女形。如是众生。顿舍八根。谓眼等五根意命舍根。一形之人。顿舍九根。八根如上。男女根中。随舍何根。二形之人。顿舍十根。八根如上。加男女根。无记如是。若不善心而命终者。舍根多少。与前相似。若善心中而命终者。如上无记。一一门中。皆悉加于信等五根。问曰。舍恶与舍无记有何差别。释言。有异。无记力劣。为尚有其世断及剎那断。言世断者。隔世则灭。不得成就。剎那断者。念念尽灭。不得成就。以其世断剎那断故。命终之时。即是断舍。不善力强。对治方断。非是世断剎那断故。命终之时。不现行故。名之为舍。非断灭舍。问曰。舍善与舍不善无记何别。善望前二互有同异。若欲界死。生上二界。与无记同。即是断舍。若欲界死。还生欲界。与不善同。但不行故。名之为舍。非令尽灭。欲界如是。色界之中。若无记心而命终者。顿舍八根。眼等五根意命舍根。若善心中而命终者。顿舍十三。八根如上。加信等根。色界如是。无色界中。若无记心而命终者。顿舍三根。谓意命舍。若善心中而命终者。顿舍八根。三根如上。加信等根<font color='green'>(此二门竟)</font>。

次辨成就。于诸根中。决定有者。说其成就。若不定者。则不说之。二十二中。意命舍根。此三遍通。趣有一种。必成余二。余则不定。云何不定。若在无色。无眼等根。在四禅上。则无乐根。在三禅上。便无喜根。初禅已上。无男女根忧根苦根。断善根者。即无信进念定慧根。凡夫则无三无漏根。若有身根。必成四根。所谓身根意命舍根。余皆不定。若根缺者。则无眼耳鼻舌等根。若在色界及无形者。无男女根。在四禅上。则无苦乐忧喜四受。无信等根及三无漏。义如前解。若有眼根。必成五根。所谓眼身意命舍根。眼必依身。故成身根。余三遍通。所以具有。余皆不定。准前可知。耳鼻舌根。趣有一种。皆成五根。类眼可知。若有乐根。必成四根。所谓乐根意命舍根。余皆不定。云何不定。圣人生在无色界中。得成下地无漏乐根。于此乐边。无眼等根。凡在三禅则无喜根。生初禅上。无男女根忧根苦根。断善根人。无信等根。凡夫则无三无漏根。若有喜根。必成五根。所谓喜乐意命舍根。有喜之处。必定有乐。故有乐根。余三通故。所以有之。余皆不定。圣人生在无色界中。得成下地无漏喜根。于此喜边。无眼等根。生初禅上。无男女根忧根苦根。若在欲界。断善根者。无信等根。一切凡夫。无三无漏。是故不定。若有苦根。必成七根。所谓苦根喜乐舍根身意命根。余皆不定。根缺之者。则无眼耳鼻舌等根。无形之者。无男女根。欲界地中那含罗汉。则无忧根。若有命根。唯成命根。余则不定。若在无色。无七色根。若在欲色。入灭定者。则无意根及余心法。若有身根。必成二根。身根命根。余皆不定。若根缺者。则无眼耳鼻舌等根。若在色界及无形者。无男女根。若入灭定。则无意根及余心法。若有眼必成三根。谓眼身命。眼必依身。故有身。命是报生。故有命根。余皆不定。若根缺者。无耳鼻舌。若生色界及无形者。无男女根。入灭定者。则无意根及余心法。耳鼻舌根。但使有一。皆成三根。类眼可知。若有意根。必具三根。谓意命舍。余皆不定。无色界中无眼等根。凡夫之人。生四禅上。则无乐根。生三禅上。则无喜根。生初禅上。无男女根忧根苦根。欲界地中断善根者。无信等根。三界凡夫。无三无漏。若有舍根。必成三根。与意根同。若有乐根。必成四根。所谓乐根意命舍根。乐必依心。故有意根。命是报主。故有命根。在下之时。必成上法。故有舍根。问曰。在下云何必得成就上舍。释有三义。一在下地。于上地中所未断处。一切味定。皆悉成就。故得有之。二在下地。于上地中所修净定。皆得成就。第三圣人身在下地。用上净定及下无漏。断上结时。同治修故。得成上地一切净定及无漏定。是故有乐必成舍根。余皆不定。云何不定。圣人生在四空地中。尔时成就三禅地中无漏乐根。无漏生上不失下。故彼乐根边。无眼等根。凡夫生在三禅以上。则无喜根。有漏生上。则失下故。凡夫在于初禅以上。无男女根忧根苦根。若在欲界。断善根者。无信等根。一切凡夫。无三无漏。是故不定。若有喜根必成五根。谓喜乐舍意根。命根有意命舍。义同乐说。云何有喜必成乐根。亦有三义。一在下地。于上地中所未断处。一切味定。皆悉成就。故有乐根。二在下地。于上地中。所修净定皆悉成就。故有乐根。第三圣人身在下地。用上净定及下无漏。断上结时。同治修故。得成上地世俗净定及无漏定。故有乐根。以是之义。但有喜根。必成乐根。余皆不定。云何不定。圣人生在四空地中。尔时有喜无眼等根。生初禅上。无男女根忧根苦根。若在欲界断善根者。无信等根。一切凡夫。无三无漏根。是故不定。若有苦根必成七根。所谓苦根喜乐舍根身意命根。余皆不定。根缺之者。则无眼耳鼻舌等根。无形之者。无男女根。欲界地中那含罗汉。则无忧根。问曰。若那含罗汉无忧根者。亦应无苦。以何义故。得有苦根而无忧根。释言。忧者着欲故生。是故那含罗汉之人。有苦无忧。已舍欲故。见五欲乐坏之时。不生忧恼。苦则不尔。不从着欲分别而生。是故那含罗汉之人。有苦无忧。断善根者。无信等根。凡夫之人。无三无漏。是故不定。若有忧根。必成八根。谓五受根身意命根。余皆不定。如苦中说。若有男根。必成八根。所谓男根身意命根苦乐喜舍。余皆不定。根缺之者。无眼等根。丈夫一形。则无女根。那含罗汉及凡夫中得八禅者。则无忧根。断善根者。无信等根。凡夫之人。无三无漏。若有女根。且成八根。但无男根。余皆同前。若有信根。且成八根。谓信等五根意命舍根。余皆不定。生无色者。无眼等根。凡夫之人。生四禅上。则无乐根。生三禅上。则无喜根。生初禅上。无男女根忧根苦根。一切凡夫。无三无漏精进念定乃至慧根。皆同信根。若有知根必成十一。所谓知根信等五根喜乐舍根意根命根。余皆不定。云何不定。生无色者。无眼等根。生初禅上。无男女根忧根苦根。在修道故。无未知根及无知根。问曰。前说斯陀那含九根所得。云何今言必成十一。释言。有以。前据现用。喜乐舍等。不得并用。故有九根。今论成就故有十一。有无知根。且成十一。同前知根。但除知根。加无知根。有未知根。必成十三。前十一上。更加身根及与苦根。入见谛道。必在欲界故有苦根。余皆不定。若根缺者。则无眼耳鼻舌四根。男女二根。随人不同。有无不定。若依初禅乃至四禅。入见谛道。则无忧根。故曰不定。

第七门中。明其次第。一切受身六根为体。故先说之。既有六根。便可分别男女相异。故次明其男女二根。诸根相摄。不绝不断。故次说命。诸根对境能生觉心。故次五受。此前染法。染必有治。治谓净法。一切净法。因信等生。故明信等。由信等故。出生圣道。圣分三位。是故后说三无漏根。二十二根。略之云尔。