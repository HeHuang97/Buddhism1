## 大乘义章卷第五

远法师撰

染法聚第三此有六十门染法聚烦恼义中有三十门此卷有二十三门<font color='green'>(二障义 三障义三根三道三毒烦恼义 三使义 三漏义 四缚四流四〔枙〕之义 四取义 四身结义 五住地义 五盖义 五下分结义 五上分结义 五悭义 五心[打-丁+裁]义五心缚义 六垢义 七漏义 七使义 八慢义 八种恶觉义 八妄想义 八倒义 九结义)</font>。

### 二障义两门分别

<font color='green'>(释名第一 体相第二)</font>

第一释名。所言障者。随义不同。乃有多种。或名烦恼。或名为使。或名为结。或名为缠。或名为缚。或名为流。或名为枙。或名为取。或名为漏。或名为垢。或说为惑。或说为障。如是非一。劳乱之义。名曰烦恼。随逐系缚。称之为使。结集生死。目之为结。结缚众生。亦名为结。能缠行人。目之为缠。又能缠心。亦名为缠。羁系行人。故目为缚。漂流行人。说之为流。能令众生为苦所枙。故名为枙。取执境界。说以为取。流注不绝。其犹疮漏。故名为漏。染污净心。说以为垢。能惑所缘。故称为惑。能碍圣道。说以为障。如是差别。无量无边。今随一义。且说为障。名字麁尔。

第二体中。差别有二。第一略明五住之相。第二就之以别二障。言五住者。如胜鬘经说。一见一处住地。二欲爱住地。三色爱住地。四有爱住地。五无明住地。名字如是。体状如何。三界五见。名见一处。欲界所有一切烦恼。除无明见。名为欲爱。色界所有一切烦恼。除无明见。名为色爱。无色界中一切烦恼。除无明见。名为有爱。三界无明。名无明地。无明之中义。复有二。一者染污。二不染污。迷理无明。名为染污。事中无知。名不染污。此二合为无明住地。此义广辨如五住章。言别障者。障别有三。一四住烦恼。为烦恼障。无明住地。以为智障。二五住性结。为烦恼障。事中无知。以为智障。三五住性结及事无知。同为烦恼。分别缘智。以为智障。

就初番中四门分别。一定障相。二释障名。三明断处。四对障辨脱。言定相者。云何得知。四住烦恼。为烦恼障。无明住地。以为智障。以胜鬘经对地持论。验之知矣。胜鬘经中说。二乘人但断四住。不断无明。地持论中说。二乘人烦恼障净。非智障净。烦恼净者。犹胜鬘中所断四住。非智障净。犹彼不断无明住地。定之麁尔。次释其名。五住之结。通能劳乱。齐能障智。何故四住偏名烦恼。无明住地独名智障。理实齐通。但今为分二障差别。隐显异名。等就隐显。各随功强。以别两名。四住烦恼现起之结。发业招生。劳乱义强。偏名烦恼。异心之惑。与解别体。疎而远翳。障智微故。不名智障。无明闇惑。正违明解。亲而近翳。障智义强。故名智障。任性无知。非是现起。不能发业招集苦报。劳乱微故。不名烦恼。名义如是。次明断处。略为二阶。第一大小相对分别。二就大乘世间出世间相对分别。大小对中义别三门。一隐显互论。二乘之人。但除烦恼。菩萨之人。唯灭智障。二乘非不分除智障。所断微小。隐细从麁。是故不说。菩萨非不除断烦恼。所断相微。隐麁从细。是故不说。二优劣相形。二乘解劣。但断烦恼。菩萨治广。二障双除。故地持云。声闻缘觉烦恼障净。非智障净。菩萨种性。具足二净。三据实通论。二乘之人。二障双除菩萨亦尔<font color='green'>(此一门竟)</font>。

言就大乘世间出世间相对辨者。解行已前。名为世间。初地已上。名为出世。于中分别。乃有四门。一废麁论细。地前菩萨。于彼二障一向未断。初地已上。二障并除。故涅盘中宣说。地前具烦恼性。良在于此。二隐显互论。地前世间。但断烦恼。初地已上。唯除智障。地前非不分断智障。所断微小。隐细从麁。是故不说。初地已上。亦断烦恼。隐麁从细。是以不论。三优劣相形。地前解劣。唯除烦恼。地上解胜。二障双断。四据实通论。世及出世二障双除。相状如何。烦恼障中。有其二种。一是子结。二是果缚。子结烦恼。地前所除。果缚烦恼。地上所断。子结之中。复有二种。一者正使作意而生。二者余习任性而起。正使烦恼。声闻缘觉乃至习种。断之周尽。习起之结。种性已上乃至初地。断之毕竟。故地持云。初阿僧祇。过解行住入欢喜地。断增上中恶趣烦恼。不善正使。名为增上。习名为中。入欢喜时。习悉皆断。果缚之中。亦有二种。一者正使作意现起。二是习气任运而生。正使烦恼。所谓爱佛爱菩提等。始从初地次第断除。至不动地断之周尽。故地持云。第二僧祇。过第七住入第八地。微细烦恼。皆悉断灭。八地以上。除彼余习。故地持云。第三僧祇。断除习气。入最上住。智障之中。亦有二种。一者迷相。二者迷实。情所起法。名之为相。不能悟解知其本无。说以为迷。如来藏性。说以为实。不能穷达。说以为迷。迷相无明。地前所除。迷实无明。地上所断。迷相无明。复有二种。一迷相立性。二迷性立相。言迷相者。妄法虚集。以之为相。不知虚集。建立定相。言迷性者。情所起法。无性为性。迷此性故。立因缘相。迷相无明。声闻缘觉乃至习种。断之穷尽。迷性无明。种性已上乃至初地皆悉断除。迷实无明。亦有二种。一迷实相。二迷实性。实性空寂无为之法。是其实相。不能知是寂泊无为。故名迷相。如来藏中。恒沙佛法。真实善有。是其实性。不能穷证。说为迷性。此二无明。说断不定。若依地经。初地以上乃至六地。除其迷相。是故证得。为柔顺忍。七地已上。断迷实性。是故证得无生忍体。若依涅盘。九地已还断其迷相。是故说为闻见佛性。十地以上。断迷实性。是故说为眼见佛性。以此验求。烦恼障者。始终通断。智障亦然。治断麁尔。第四对障以别二脱。断烦恼障。得心解脱。断除智障。得慧解脱。是义云何。分别有三。一隐显互论断烦恼障。诸佛菩萨世谛心脱。断除智障。真谛慧脱。何故如是。烦恼染事故断烦恼。世谛心脱。断烦恼时。理实随有一切德脱。就主为名。偏言心脱。无明障理。故断无明。真谛慧脱。断无明时。即理所成一切德脱。就主作名。偏言慧脱。第二对障宽狭分别。断烦恼时。唯除事中染爱心。故世谛心脱。断智障时。除无明地。及断事中麁无明。故二谛慧脱。三随义通论。断烦恼障。二谛心脱。世谛心脱。义如前释。真心脱者。以彼爱结微细习气。与无明地。同一体性。缚真心故。断烦恼时。真谛心脱。如涅盘说。断除智障。二谛慧脱。备如前释<font color='green'>(此一门竟)</font>。

第二番中。亦有四门。一定障相。二释障名。三明断处。四对障辨脱。言定相者。云何得知。五住性结。为烦恼障。事中无知。以为智障。如涅盘经说。断除一切贪瞋痴等。得心解脱。一切所知。无障碍故。得慧解脱。贪瞋痴者。即是五住性结烦恼。一切所知得无碍者。当知即是除事无知。又如地经。以佛无碍。为慧解脱。当知即是除事无知。远离痴染。为心解脱。当知即是五住性结。为烦恼障。又杂心云。如来断除二种无知。一断染污。二断不染。染污无知。即是五住性结烦恼。不染无知。即是事中无明之心。准验斯等。当知。以彼五住性结。为烦恼障。事中无知。以为智障。定之麁尔。次释其名。何故五住性结烦恼。为烦恼障。事中无知。以为智障。五住性结。能起分段变易生死。劳乱行人。名烦恼障。事中闇惑。能障如来种智明解。是故说之以为智障。名义如是。次辨断处。处别有三。一世出世相对分别。二以功用望无功用相对分别。三因果分别。就初对中义别有三。一隐显互论。地前断除五住性结。以彼舍相趣顺如故。初地以上。断除智障。以彼地上契合法界了达诸法无障碍故。故地经云。于初地中。一切世间文诵呪术不可穷尽。二优劣相形。地前菩萨。唯除烦恼。初地以上。智行宽广。二障双除。三就实通论。地前地上。皆除二障。第二对中义亦有三。一隐显互论。七地已前。唯除烦恼。八地已上。灭除智障。如八地中净佛国土。断除一切色中无知。九地之中。了物心行。灭除一切心行无知。第十地中。于诸法中。得胜自在。断除一切法中无知。此等皆是除事无知。二优劣相形。七地已还。唯断烦恼。八地已上。二障双除。三就实通论。七地已还。双除二障。八地已上。类亦同然。第三对中。义别亦三。一隐显互论。金刚已还。断烦恼障。如来地中。种智现起。了达一切差别诸法。断除智障。以事无知难断除故。至佛乃尽。二优劣相形。金刚已还。但断除烦恼。如来果位。二障双断。三据实通论。种性已上乃至如来。二障双遣。治处且尔。次对障辨脱。除烦恼障。得心解脱。灭除智障。得慧解脱。言心脱者。有其二种。一佛菩萨行世间心。二佛菩萨第一义心断四住故。世谛心脱。除无明故。第一义谛心。得解脱。言慧脱者。谓照世间一切种智。得解脱也<font color='green'>(此两门竟)</font>。

第三番中。亦有四门。一定障相。二释障名。三明断处。四对障辨脱。言定相者。云何得知。五住性结及事无知。为烦恼障。分别之智。以为智障。如胜鬘中。五住及起。同名烦恼。明知五住及事无知。是烦恼障。言分别智为智障者。如宝性论说。有四种障。不得如来净我乐常。一者缘相。谓无明地。以是障故。不得如来究竟真净。二者因相。谓无漏业。以是障故。不得真我。三者生相。谓意生身。以是障故。不得真乐。四者坏相。谓变易死。以是障故。不得真常。彼既宣说。无漏业障不得真我。是故定知。分别缘智。是其智障。又如地论八六地中说。智障净因事谓不分别空三昧。以不分别。为智障净。明知。即用分别之智。以为智障。又楞伽云。妄想尔炎慧彼灭我涅盘。灭尔炎慧方为涅盘。明知。所灭妄慧是障。又龙树说。如彼觉观。望下为善。望第二禅。即是罪过。乃至非想。望下为善。望出世道。即是罪过。如是慧观。望世为善。望其实相。亦是罪过。既言罪过。何为非障。定之麁尔。次释其名。五住性结及事无知。体是闇惑劳乱之法故名烦恼。分别之智。能碍真证无分别慧。故名智障。问曰。此智能显真德。何故言障。释言。此智能除闇惑。分能显真。是故经中说为了因。多义妨真。故复名障。如药治病。若药不去药复成患。此亦如是。云何妨真。如维摩说。寂灭是菩提。灭诸相。故此智是相。所以是障。不观是菩提。离诸缘故。此智是缘。所以是障。不行是菩提。无忆念故。此智忆念。所以是障。断是菩提。断诸见故。此智是见。所以是障。离是菩提。离妄想故。此智妄想。所以是障。障是菩提。障诸愿故。此智是愿。所以是障。菩提真明。此智性闇。所以是障。如世乐受性是行苦。如是等过。不可具陈。皆违真德。故说为障。名义如是。次辨断处。断处有二。一地前地上相对分别。二直就地上世出世间相对分别。就初对中。义复有三。一隐显互论。解行已前。增相修故。断烦恼障。初地已上。舍相修故。断除智障。云何增相。能断烦恼。烦恼正以闇惑为患。从初以来。修习明解。缘智转增。闇惑渐舍。至解行时。明解增上。惑障穷尽。说之为断。云何舍相能断智障。智障正以分别为过。初地已上。穷证自实。缘修渐舍。分别过灭。名断智障。二优劣相形。地前菩萨。唯断烦恼。初地已上。对治深广。二障双除。三就实通论地前地上。并断二障。烦恼通除。义在可知。云何地前能灭智障。事识中解。以渐息灭。妄识中智。渐现前故。如地持云。种性菩萨六入殊胜展转相续。无始法尔。当知。即是真实行德。既得证实。宁不舍妄。故知。地前亦断智障。此初对竟。次就地上世出世间相对分别。初二三地。名为世间。四地以上。名为出世。于中亦有三门分别。一隐显互论。三地以还。世间之行。断烦恼障。四地已上。出世真慧。断除智障。云何世间断烦恼障。如地论说。初地断除凡夫我障。凡夫我是见一处住地。第二地中。断除能起犯戒烦恼。犯戒烦恼。即是欲爱色爱有爱三种住地。第三明地断除闇相闻思修等诸法妄障。闇相即是无明住地。云何出世间能断智障。智障有三。一是智障。所谓分别空有之心。二是体障。所谓建立神智之体。相状如何。谓彼缘智正观诸法非有非无。舍前分别有无之碍。虽舍分别有无之碍。而犹见已以为能观。如为所观。见已能观。心与如异。如为所观。如与心别。由见已心与如别故。未能泯舍神智之碍。说为体障。三是治想。通而论之。向前二种。俱是治想。但此一门。治中究竟。偏与治名。然此治想。亦是缘智。对治破前神智之碍。实心合如。虽复合如。论其体性。犹是七识生灭之法。障于真证无生灭慧。故名为障。障别如此。治断云何。始从四地乃至七地。断除智障。入第八地。断除体障。八地已上。至如来地。断除治想。云何断智。四五六地。观空破有。舍离分别取有之智。故地论中广明。四地观察诸法不生不灭。舍离分别解法慢心。第五地中。观察三世佛法平等。舍离分别身净慢心。第六地中。观法平等。舍离分别染净慢心。此皆观空。破取有心。第七地中。观诸法如。舍前分别取空之心。离如是等。名断智障。云何八地。断除体障。前七地中。虽观法如。犹见已心以为能观。如为所观。以是见故。心与如异。不能广大任运不动。入第八地。破此智碍。观察如外由来无心心外无如。如外无心。无心异如。心外无如。无如异心。无心异如。不见能知。无如异心。不见所知。能所既亡泯同一相。便舍分别功用之意。舍功用故。行与如等。广大不动。名入八地。此德成时。名断体障。云何八地至如来地。断除治想。向前八地。断除体障。治想犹存。故八地云。此第八地。虽无障想。非无治想。然此治想。八地已上。渐次断除。至佛乃尽。彼云何。断分别息故真相现前。觉法唯真本来无妄。以此见真无妄力故。能令妄治前不生后后不报前。于是灭尽。至极微细。不复可以观解破遣。唯可修力任运舍之。八地已上。熏修力故。令彼治想运运自谢。真证行德运运自显。至如来地妄尽究竟。真德穷满。名除治想。此是第一隐显互论。二优劣相形。初二三地。对治微劣。唯断烦恼。四地已上。对治深广。二障双除。三就实通论。始从初地乃至佛地。当知念念二障并断。缘智渐明。断烦恼障。真德渐显。灭除智障。治断如是。次对障辨脱。就此门中。除断烦恼。二脱俱生。息除智障。二脱俱显。相状如何。前修对治断烦恼时。能治之道。必依真起。所依之真。恒随妄转。故以妄修熏发真心。令彼真中二脱德生。真德虽生。犹与七识缘智和合。为彼隐覆真德不显。息除彼智。真德方显。其犹蜡印蜡与泥合。令彼泥上文像随生。泥文虽生。蜡印覆之不得显现。动去蜡印其文方显。彼亦如是。二障之义。难以渊穷。且随大纲略标旨况。

### 三障义两门分别

<font color='green'>(释名一 断处二)</font>

言三障者。谓皮肤骨。论其体性。唯一无明。故地持中说为智障。麁细不同。分为此三。相状如何。所障法身事等如髓。能障无明阶降不同。如皮肤骨。麁品无明。浮浅如皮。故就喻名说为皮障。中品无明次深如肤。故从喻称说为肤障。细品无明。穷深如骨。从喻立目说为骨障。亦可从于所障为名。所障法身阶降有四。一皮二肤三骨四髓。地前菩萨法身如皮。初地已上乃至七地法身如肤。八地已上至第十地法身如骨。如来地中法身如髓。能障无明差别有三。谓麁中细。麁品无明有两种义。说为皮障。一麁品无明与彼先成下品法身。一处在同。如似世人皮中之患故曰皮障。二麁品无明。障于未起下品法身故云皮障。中品无明亦有两义。说为肤障。一中品无明与彼先成中品法身。同在一处。如似世人肤中之患故名肤障。二中品无明。障于未起中品法身故称肤障。细品无明。亦有两义。说为骨障。一微细无明。与彼先成微细法身。同在一处。如似世人骨中之患故名骨障。二微细无明。障于未起微细法身故名骨障。法身之髓。精穷出累。故不说障。随义细分。理亦有之。故地论中说如来地有微细障。名义如是。

次辨断处。初皮障者。始从解行至欢喜地。断之穷尽。故地持云。初阿僧祇解行住过入欢喜地。皮障断也。第二肤障。始从初地至第八地。断之究竟。故地持云。第二僧祇远行住过入不动地。肤障断也。第三骨障。始从八地至如来地。究竟穷尽。故地持云。第三僧祇过毕竟住入如来地。骨障断也。相续解脱。亦如此说三障之义。略辨如是。

### 三根三道三毒烦恼义四门分别

<font color='green'>(释名一废立二 相对辨异三 料简优劣四)</font>

第一释名。言三根者。谓贪瞋痴。染境名贪。忿怒曰瞋。闇惑名痴。此三乃是思前烦恼。发生思业。故名为根。言三道者。所谓贪瞋及与邪见。贪瞋同前。言邪见者。谬执乖理。目之为邪。邪心推求。说之为见。以何义故。前三根中。第三名痴。此三道中。说名邪见。成实释言。痴中增上说名邪见。畅思烦恼。必是增上。故说邪见。此三乃是思后烦恼。通畅前思。故名为道。言三毒者。名同三根。以何义故。不同三道。乃同三根。三根之中。痴名是宽。故此同之。三道之中邪见义狭。故此不同。然此三毒。通摄三界一切烦恼。一切烦恼。能害众生。其犹毒蛇。亦如毒龙。是故就喻说名为毒。名义如是。

第二门中。约对十使料简废立。问曰。三根十使之中具摄几使。依如毘昙。唯摄三使。谓贪瞋痴。不摄余七。何故如是。释者相传。以五义故。建立三根。一明贪等遍通六识。故说为根。以能具生一切恶故。不同慢等唯在意地。二通五行。谓迷四谛及障修道。以能具生一切恶业故。说为根。不同见疑局在见谛。三具使性。力强能生一切恶业。故说为根。不同缠垢悭嫉等也。四断善根时。为方便。是故证之为不善根。不同一切无记烦恼。五能发业。不同过未性成之结。要现行者。能发业故。又此三种。多恼众生。名偏说之为不善根。又此三种众生多起。乃至蚁等亦常起之。是以偏说为不善根。若依成实。三不善根具摄十使。贪瞋二使。当相各一。余之八使。总名为痴。何故如是。以依三受及三境故。言三受者。谓苦乐舍。依苦生瞋。依乐生贪。依舍生痴。言三境者。谓违顺中。依违生瞋。依顺生贪。依中生痴。余之八使。同依舍受中容境起故通名痴。次辨三道。问曰。三道十使之中具摄几使。若依毘昙。具摄五使。所谓贪瞋邪见戒取及与见取。五中前二。当相各一。后三合为邪见业道。以此五种是其增上。能畅思业发动身口。是故偏说为恶业道。以何义故不摄余五。身边二见。是无记故。不得说为不善业道。疑慢及痴。非增上故。不能畅思发动身口故不说之。问曰。毘昙说。邪见等迷理烦恼。不动身口。云何说为不善业道。论自释言。迷理烦恼。虽复不作剎那等起动身口业。而能远作因等起。故说为业道。若依成实。具摄七使。为三业道。贪瞋二使。当相各一。五见之心。通名邪见。彼宗宣说。五见之心。同能发起不善业。故次辨三毒。问曰。三毒十使之中具摄几使。当知。三毒最为宽通具摄十使。贪瞋各一。余之八使。同名为痴。同依舍受中容境故。

第三门中。约就三界二轮烦恼。辨其三根三道三毒差别之相。先辨三根。若依毘昙。三不善根。唯在欲界。非上二界。上二界中。无不善故。就欲界中。通说见修二轮烦恼为不善根。同能发起不善思故。若依成实。三不善根亦在欲界。非上二界。上二界中。设起不善。系属欲界。是故偏说在于欲界。然成实中。在上二界。亦得寄起欲界不善。不同毘昙一向不起界地断故。复欲界中见谛烦恼。一向定说为不善根。修惑不定。若望杀等根本业思。修道烦恼。非不善根。何故如是。凡夫之时修道烦恼。但可成就而不现行。不现行故。不能发起不善业思。及在圣时修道烦恼。虽复现行。圣人不起杀等业思。是故修惑非不善根。若望打缚。如是等思修惑。亦得为不善根。圣人亦起打缚等故。次明三道。依如毘昙。三道烦恼。亦在欲界。上二界中。无不善故。就欲界中。亦通二轮。于中贪瞋通于见修。邪见业道正在见惑。何故如是。修道惑中。无邪见故。若依成实。三道烦恼与成实中三根同也。但可优劣。上下为异。次明三毒。三毒烦恼。二轮齐等。通摄三界一切烦恼。斯名三毒。

第四门中。三门相对辨其优劣。烦恼有三。谓上中下。三道烦恼。唯在上品。不通中下。故杂心云。于中增上说为业道。又成实云。畅思烦恼。必是增上故说邪见。若论三根。通取中上。不通下品。微下烦恼。不发业故。三毒则宽。三品俱摄三根等义。略辨如是。

### 三使义三门分别

<font color='green'>(释名辨体一 断处二 约对三障辨同异三)</font>

三使之义。出在相续解脱经中。烦恼之性。随而系缚。名之为使。使义不同。一门说三。一害伴使。二者羸使。三者细使。论其体性。乃是四住性成之结。麁细不同。分为此三。言害伴者。四住使中麁品之使。能生现起诸烦恼结。所生烦恼。与彼能生麁使为伴。初至五地断除彼使。伴亦同已。名害伴使。故彼经言。不俱生惑。与彼俱生烦恼为伴。初至五地。修习抑止令其不行。名害伴也。不俱生者。犹是所生现起烦恼。对缘现生。不同使性与报俱起。名不俱生。言俱生者。犹是能生麁品之结。久习性成。与报俱起。名曰俱生。不俱烦恼。与俱生使相随名伴。断彼使地。伴亦随倾。故说害伴。此举害伴彰其所伴使之麁也。言羸使者。四住使中中品之使。微劣于前。不能发生现起烦恼。故名为羸。言细使者。四住使中下品之使。残余习气。微下于前。故名为细。名义如是。

次辨断处。如经中说。初至五地断除害伴。六地七地。断舍羸使。八地已上。断除细使。以八地上所依智障无明薄少故。令四住习气不行。断处如是。

次辨同异。今此三使与皮肤骨三障何别。释言。三使是烦恼障。彼三障者。是其智障。故彼相续解脱经中。就烦恼障。宣说三使。就智障中。宣说三过。三过犹是。地持论中皮肤骨等智障所摄。烦恼即是四住之惑。智障即是无明住地。三使之义。略辨如是。

### 三漏义

言三漏者。一切烦恼流注不绝。其犹疮漏故名为漏。故经说为诸漏疮疣。漏别不同。一门说三。三名是何。所谓欲漏有漏无明漏。如杂心云。欲界地中一切烦恼。唯除无明说为欲漏。上二界中一切烦恼。唯除无明说为有漏。外道谓彼色无色界是其结尽无漏涅盘。对除彼见故。说为有三界无明。名无明漏。问曰。何故三界无明合为一漏。以彼无明迷理之心。理相平等。不可别分。故能迷心从之说一。又问。四流四缚等中。皆说其见。何故漏中不说见漏。杂心释言。连注之义。是其漏义。见心捷疾。于连注义。不相顺故。不说见漏。虽不别说。当知。摄在前二漏中。然此三漏。通摄二轮一切烦恼。三漏之义。略述如此。

### 四缚四流四枙义

言四缚者。所谓欲缚．有缚．无明缚．见缚。名虽有四。体性唯三。一见二爱三是无明。取执之心。说名为见。染境之情。说以为爱。痴闇之意。说为无明。问曰。一切疑慢等结。摄在何中。当知皆是爱分。所摄有何所谓。偏摄在爱。不在余中。为分本末利钝故尔。无明是本理别为一。余皆是末。不得入中。复就末中见是利惑。理复须别。自余钝者。不得在中。为是义故。疑慢等结。不入痴见。摄在爱中。爱中既摄众多烦恼。以何义故。偏名为爱。以爱重故。偏标其名。譬如世间王来王去主得其名。彼亦如是。就此三中。爱分为二。痴见各一。故有四种。故杂心云。欲界地中一切烦恼。除无明见。说为欲缚。色无色界一切烦恼。除无明见。说为有缚。云何名有。诸外道人谓。色无色毕竟无爱。为破彼见故。说为有。三界无明。名无明缚。三界诸见。说为见缚。何故分爱痴见合乎。此义广释如五住章。然此四种。系缚众生。故名为缚。漂流行人。故名为流。能令众生为苦所枙。故名为枙。名义虽异。体性不殊。四中初一止在见谛。见道时断。后三通于见修二轮。上下通除。四缚等义。略辨如是。

### 四取义

于境执着。名之为取。取别不同。离分四种。一名欲取。二名我取。成实论中。名我语取。三名戒取。四名见取。名字如是。于中辨释诸论不同。若依毘昙。欲界一切诸钝烦恼。缘五欲生。同名欲取。于中亦有取自身者。从多立名。故说欲取。上二界中诸钝烦恼。缚自身起。同名我取。三界之中戒取之心。说为戒取。三界之中余之四见。合为见取。问曰。何故余之四见合为见取。独一戒取为戒取乎。杂心释言。以等担故。云何等担。谓彼戒取炽燃。集业及违正道。与余四见。功力齐等。故说等担。云何违道。如诸外道。取不食等。以为正道。佛诸弟子。取粪扫衣。持戒行等。以为正道。乖违八正。故名违道。良以功力等余四见。故独为一。若依成实。取身见者。名我语取。以无我实但取我名。故云我语。非缘内报名我语也。依此我见。起于边见。取着断常。若断见者。则取五欲。名为欲取。以无后世。贪现乐故。若常见者。有利有钝。若利根者。说神是常苦乐不变。则无罪福故起邪见。说为见取。若钝根者。则取持戒。望后世乐。说为戒取。成实如是。论宗不同。各随一义。难定是非。问曰。何故流缚等中。皆说无明。四取之中。不说无明。杂心释云。执取之义。是捷疾行。彼无明心。非捷疾故。所以不说。四取之义。略之云尔。

### 四种身结义

四种身结。如成实说。于彼世间。自身他身系着不舍。故名身结。结别不同。离分四种。一贪嫉身结。二瞋恚身结。三戒取身结。四取身结。此四犹是贪瞋痴也。初一是贪。次一是瞋。后二是痴。相状如何。成实释言。于他资财。生贪嫉心。名贪嫉结。他人不与。则生瞋怒。加刀杖等。名瞋恚结。此二是其在家之人。鬪诤根本。亦即名为随顺乐边。若人持戒取。为清净无漏圣道。又持乌鸡鹿狗戒等。以为真净。名戒取结。即谓所取以为真实余皆妄语。名见取结。此二是其出家之人。鬪诤根本。亦即名为随顺苦边。就此四中。初二钝使。后二是利。四种身结。辨之麁尔。

### 五住地义八门分别

<font color='green'>(释名一 辨体二 地起不同三 心相应不相应四 即心异心五 见修分别六 对果辨因七 治断分齐八)</font>

第一释名。五住之义。如胜鬘说。一见一处住地。二欲爱住地。三色爱住地。四有爱住地。五无明住地。见者所谓五利烦恼。推求名见。入见道时。一处并断。名见一处。本为末依。名之为住。本能生末。称之为地。言欲爱者。欲界烦恼。除无明见。着外五欲。名为欲爱。欲界非不爱己色身。着欲情多故言欲爱。又为别上故云欲爱。住地同前。言色爱者。色界烦恼。除无明见。舍外五欲。着己色身。名为色爱。色界非不可亦爱己心。着色情多故言色爱。又为别上故云色爱。住地同前。言有爱者。无色界中所有烦恼。除无明见。舍离色贪。爱着己心。说为有爱。然此有爱。若当从彼所爱为名。应名心爱。若就背下以立其名。名无色爱。今就破患故名有爱。破何等患。外道多取四无色定。以为涅盘。灭离心爱。对破彼见。故说有爱。住地同前。言无明者。痴闇之心体。无慧明故曰无明。住地如上。此五皆能劳乱行人。故曰烦恼。名义如是。

第二门中。辨其体性体性唯三。一见二爱三是无明。五中初一。是其见惑。中三是爱。后一无明。烦恼无量。以何义故偏说此三。此三重故。所以偏说唯说此三。诸结皆随。譬如世间王来王去余众皆随。当知。一切诸烦恼中。除见无明。自余诸结。悉入爱中。若使爱中备含诸结。以何义故。偏名为爱。受生三界。爱力增强。从强立称。故偏名爱。问曰。成实说。除贪瞋自余烦恼。皆痴使摄。今此何故摄入爱中。释言。法门各异。不可一类。彼成实中。约别三受及三境界。以别三毒。贪依乐受。顺境而生。瞋依苦受。违境而发。痴依舍受中容境起。除贪除瞋。自余诸结。皆依舍受中容境起。故摄痴中。今此为分本末利钝差别不同。是故诸结悉入爱中。相状如何。此义如彼四缚章中具广分别。无明是本。理别为一。余皆是末。不得入中。复就末中。见是利使。理宜须别。自余是钝。不得入中。是以瞋慢疑等诸结。不入痴见。摄在爱中受分为三。痴见各一。故有五住。见通三界。何故为一。释有两义。一见是迷心。易可断除。入见道时。一处顿尽。故从治处摄之为一。是故论中说。断见惑犹如折石。二见迷理生。理通不别。故从所迷合之为一。何故分爱以为三种。释有两义。一爱性缠绵难可断除。治处非一。故别为三。是故论中说。断爱结如绝藕丝。二爱缘事生事。别内外色心之殊。故随所缘分之三矣。三界无明。治非一处。何故为一。良以无明微细难断。若从治处品别无量。不局在三。以是义故。不随界别说为三耳。然复无明迷理闇惑。不缘事生。所迷之理平等一味。故从所迷说以为一。斯乃且就一门之中。离合如是。若入余门。痴之与见。亦得分多。故彼九十八使门中。痴见之心。分为多矣。体性如是。

第三明其地起之别。四住之中。地起不同。泛释有四。一性事分别。彼事识中取性烦恼。名之为性。说之为地。余见爱等一切烦恼。随境别起。说之为事。皆名为起。彼取性者。马鸣论中名执取相。亦名执相应染。余见爱等。马鸣论中名计名字相。寻名计我。及生诸结。名计名字。二本末分别。于前事中十使是地。十缠六垢。是其所起。使缠垢等。有何差别。如毘昙说。根本增上。说之为使。依使所生津液之结。说为缠垢。云何津液。如瓶盛酥蜜津液外出。津液结中急缚名缠。轻系称垢。三成起分别。一切烦恼久习性成。说之为地。成何处在。成在本识。对缘现生。说以为起。四前后分别。一切烦恼。前能生后。名之为地。后起依前。说之为起。就无明中。如胜鬘说。无明为地。恒沙为起。此义云何。分别有二。一就痴中麁细分别。妄识之中。任性无知。是无明地。缘而不了。是恒沙惑。二痴妄分别。于妄识中痴闇之心。是无明地。妄想分别说为恒沙。如地持说。如是如实。凡愚不知。当知。即是无明地也。以是因缘。起八妄想。当知。即是恒沙惑也。又复如彼起信论说。妄识之中。义别六重。一无明地。所谓根本不觉知心。二是业识。依前无明不觉。妄念忽然而动。三是转识。心想渐麁。转起外境四是现识。妄心所起。虚浪之法应现自心。如明镜中现众色像。五是智识。于前妄心所现法中。分别违顺染净等别。六不断识。亦名相续识。妄境牵心。心随妄境相续不断。犹如海浪。六中初一。是无明地。后五妄知。是恒沙惑。问曰。若此是恒沙者。二障之中。应智障收。何故论中。说初一种以为智碍。后之五种名烦恼碍。释言。二障阶降不定。五住相望。四住及起。同为烦恼。无明及起。齐为智障。故地持中。无明八妄同为智障。就无明中。随义更论。所起恒沙。复为烦恼。无明住地。独为智障。故为此说。问曰。于彼事识之中。取性无明。是何地收。妄识之中。所有爱见是何地摄。释言。不定。略有二义。一隐显互论。彼事识中取性无明。以本从末。摄为四住。彼妄识中所有爱见。以末从本。收为无明。二随义通论。妄识之中所有爱见。皆四住收。事识之中所有无明。亦无明摄。地起如是。

第四门中。明其相应不相应义。于中有二。一对心识明其相应不相应义。二就惑体明其相应不相应义。言对心者。心有三种。一事识心。所谓六识。二妄识心。谓第七识。三真识心。谓第八识。彼事识中所有烦恼。有其相应不相应义。现起之者。与心相应。是义云何。烦恼之数与心别体。共心同缘。故曰相应。如想受等。故马鸣言。心与念异同知同缘。故号相应。性成之者。是不相应。即说心体。为烦恼性。不别有数与彼心王共相应。故彼妄识中一切烦恼。亦有相应不相应义。是义云何。如马鸣说。妄识之中义别六重。广如上辨。此六种中。根本四重。名不相应染。末后两重。名心相应染。相应之义释不异前。不相应者。即妄心体性。是烦恼。非是心外别有烦恼共心相应。名不相应。故论说言。即心不觉常无别异。名不相应。问曰。何故麁者相应。释言。麁者有时作意别想而起。故与心别共心相应。细者性成非别起。故与心一体。名不相应。一切烦恼。望彼真心。亦有相应不相应义。真妄和合。名为相应。真妄性别。名不相应。故地经言。心相应不相应相。论家释言。不相应者。永可得脱<font color='green'>(此一门竟)</font>。

次就惑体明其相应不相应义。惑体有四。一无明地。二无明起。三四住地。四四住起。此四重中。无明住地。定不相应。故胜鬘言。心不相应无始无明。妄识之心体是无明。故不相应。无明所起。经说相应。故胜鬘云。于此起烦恼。剎那相应。随义细论。于中亦有不相应义。此云何知。如马鸣说。业转现识。是不相应染。智识续识是相应染。此五皆是无明所起。故知亦有不相应义。若尔胜鬘何故一向说为相应。为别无明故偏言耳。四住地者。总相麁论。唯心相应。随义分。亦有相应不相应义。现行之者。共心相应。性成之者。与心同体。名不相应。以有此义故。杂心中。一家说使定心相应。一家说使定不相应义。既两兼不可偏取。四住所起一向相应。以彼麁起与心别故。故胜鬘云。四住起者。剎那相应。

第五门中。辨其即心异心之义。此约解心明其即异。随相别分四住之惑。一向异心。不与一切解心俱故。无明即心。细闇得与麁解俱故。问曰。若言四住之惑不与解俱名异心者。见解起时。修惑未断。是时修惑。岂可不与见解俱乎。释言。不俱解惑。两心不并起故。若不并起。彼见谛解。应治修惑。释言。非治心不并缘故。不并起。虽不并起。修道惑得与见解俱。故不名治。问曰。若言心不并缘修惑见解不起俱起者。无明与解。亦应如是。何缘得并。释言。不类修道之惑。是起烦恼。故与起解不得俱生。无明是其任性无知。非作意起。故得与彼起解同体。分相如是。随义通论。四住无明。皆有即心异心之义。彼四住中。有麁有细。麁者对缘作意现生。一向不与解心同体。细者与彼无明同体。任性成就。得与麁解同体之义。无明之中。亦有麁细。异相无明。说之为麁。自性无明。说以为细。于诸法中。迷而不了。相返明解。名为异相。妄识心体。性是无知。设于诸法缘照分明。犹是闇惑。名性无明。如人梦中虽有所了性是昏睡闇昧之心。亦如乐受性是行苦。此亦如是。此二无明。皆有即心异心之义。异相无明。望前品治。一向即心前治起时。后无明犹在心故。望自品治及上品治。一向异心。彼治起时。前品无明已断灭故。自性无明。望前品治及自品治。一向即心。此治起时。自性无明。未断灭故。望上品治。一向异心。后治起时。前念无明已断灭故。问曰。若言自性无明与自品治得同体者。云何能断。释言。此断非是解生惑灭名断。由同体智顺真力故。令其即体自性无明更不牵后故。说为断。此义如后断结章中具广分别。

第六门中。约对见修分别五住。于中分别凡有三种。一隐显互论。初一住地。唯障见谛。后四住地。唯障修道。见道之中。非不亦断后四住地。隐钝从利故偏说见。修道之中。非不亦断初见住地。隐利从钝故。不说之。二难易分别。初一住地。偏障见谛。后四住地。通障见修。何故如是。见惑易除。入见道时。一处并断。是故偏说。初见住地。障于见道。故地论言。诸见缚者。见道时断。后四难断。一处不制。始终方遣。故说后四转障见修。三就实为论。五住烦恼并障见修。后四住地。通障可解。初见住地。云何障修。释言。见惑则是二种着我之心。无我之理不可顿见。诸地渐证。明知。我心不可顿遣。诸地渐断。故地经中宣说。四地断除身见。为护烦恼。第六地中。断除二我。为离障胜。明知。见惑亦障修道。若言见惑通障修见。云何得名一处住地。言一处者。盖乃从前二门为言。就实通论。斯乃直名为见住地。不名一处。见修如是。

第七门中。约对生死以别其因。生死有二。一者分段。二者变易。三有生死。名为分段。三乘圣人生灭法身。名为变易。五住之中。前四住地。能与分段生死为因。故经说言。又如取缘有漏业因而生三有。取缘犹是四住地也。问曰。四住云何作因。解有两义。一依四住造业牵生故说为因。二由四住润业受生故名为因。依如毘昙。一切烦恼。同皆能润。若依成实。爱结能润。余惑佐助。地经亦尔。无明能与变易为因。故经说言。无明为缘。无漏业因。生阿罗汉辟支菩萨三种生身。问曰。无明云何能与变易作因。解亦有二。一由无明起无漏业。生变易果。故说为因。二依无明起变易报。故说为因。问曰。无明云何能起无漏之业。解有两义。一前为后因。由前无明。修起后治。二同时因。无明即是七识心体。依此心体。起无漏业。如依睡心而起梦知。故胜鬘云。无漏业生依无明地。又问。无明云何能起变易之报。解亦有二。一前为后因。由前无明不了真如。令后生灭变易报起。二同时因。无明即是七识心体。此依心体起变易果。如依睡心起梦中身。故说为因。理实凡时无明住地亦起分段。依妄想心起生死故。如依睡心而起梦身。故涅盘云。身与烦恼。一时而有。虽俱一时。要因烦恼。而得有身。终不因身而起烦恼。如灯因炷非炷因灯。此望无明以说同时。非望四住。亦起变易之果。爱佛烦恼。能得变易法身果故。微故不说。

第八明其治断分齐。治断之义。如二障中具广分别。今略显之。于中有二。一就大小相对分别。二直就大乘世出世间相对分别。就初对中。义别有三。一隐显互论。小乘法中。唯断四住。大乘法中。唯灭无明。故胜鬘云。声闻缘觉。断除四住。不断无明。无明住地。唯佛所断。小乘法中。非不亦有分断无明。所断微少。隐细从麁。故不说断。设有无明。四住所摄。大乘法中。非不亦有分断四住。所断相微。隐麁从细。是故不说。二优劣相形。小乘解劣。唯断四住。大乘治广。通灭五住。故地持云。声闻种性。烦恼障净。非智障净。菩萨种性。具足二净。声闻之人。烦恼障净。当知。即是四住断也。菩萨二净。当知。即是五住断也。三就实通论。小乘法中。分断五住。大乘亦然。小乘法中。除爱除见。即是四住。所断无明。即是第五无明气分。此初对竟。第二直就大乘之中世出世间相对分别。解行已前。名为世间。初地已上。名为出世。于中分别。乃有四种。一癈麁论细。地前菩萨。五住烦恼。一向未断。初地已上。五住之结。一切皆除。故涅盘云。地前菩萨。具烦恼性。良在斯矣。然初地上理实念念齐断五住。随相别分。非无先后。先后如何。初地见道。断初住地。二地已上乃至七地。除灭爱结。断彼欲爱色爱有爱三种住地。八地已上。断除无明。先后如是。二隐显互论。地前世间。唯断四住。初地已上。唯灭无明。地前非不分断无明。所断微少。隐细从麁。是故但说断除四住。初地已上。非不亦有断四住义。所断相微。隐麁从细。是故但说断除无明。虽无明文。义亦应尔。准彼证教。类之可知。三优劣相形。地前解劣。唯断四住。地上解胜。五住皆断。四就实通论。地前地上并断五住。始从种性断除五住。二障清净。乃至佛地。皆亦如是。五住之义。难以具论。且随麁相略之云尔。

### 五盖义五门分别

<font color='green'>(释名一 体性二 离合三次第四 对行辨盖五)</font>

第一释名。言五盖者。一贪欲二瞋恚三睡眠四掉悔五疑。于外五欲。染爱名贪。忿怒曰瞋。言睡眠者。论释不同。依如毘昙。一切烦恼。睡着境界。不能堪忍。名之为睡。身心昏昧。略缘境界。说之为眠。五识无用。名身昏昧。意识沉没。名心昏昧。昏心少不知能广缘一切境界。故曰略缘。若依成实。心重欲眠。说之为睡。摄心离觉。目之为眠。言掉悔者。躁动名掉。于所作事。追恋称悔。于法犹豫。说以为疑。此五何故说之为盖。论解有四。一是障义。二破坏义。三是堕义。四是卧义。言障义者。论自为喻。譬如小树大树所覆不生华果。众生如是。欲界心树。为烦恼覆。不能生于觉意之华及沙门果。故名为障。言破坏者。此五能破世及出世一切善法。故曰破坏。所言堕者。此五令人颠堕三涂堕落生死。故名为堕。所言卧者。此五令人转回三趣长寝生死。故名为卧。四中初障。正是盖义。破等三种。傍论其过。问曰。盖覆为异。通释是一。其犹眼目。于中别分。义有左右。如毘婆沙。四句辨之。一盖而非覆。所谓过去未来五盖。是义云何。盖是障义。有处无道。斯名为障。过未烦恼成就之处。必无圣道。故得名盖。论其覆者。现起烦恼。覆蔽人心。令不惺悟。故得名覆。过未烦恼。成而不行。现起心处。无此覆蔽。不妨念善乐求净法。故不名覆。二者是覆不名为盖。除五盖外诸余烦恼现行者。是谓欲界中见慢无明。及上二界一切烦恼。此等非盖。在后别解。三亦盖亦覆。五盖烦恼现行者是。四非盖非覆。谓欲界中见慢无明。及上二界一切烦恼。过未者是非五盖收故不名盖。不覆现心故不名覆。名义如是。

次第二门。辨其体相。于中曲有六门分别。一多少分别。二使缠分别。三六识分别。四三界分别。五三性分别。六约时分别。言多少者。毘婆沙云。此之五盖。名五体。七种别三十。名五如上。言体七者。贪瞋痴三睡眠掉悔合为七也。种三十者。贪欲嗔恚睡眠及掉见修通断。约彼四谛。及望修道各别为五。此则别为二十五也。疑唯见断。约谛分四。悔唯修断。约修为一。通前合为三十种也。多少如是<font color='green'>(此一门竟)</font>。

次约使缠而为分别。使谓十使。五见及疑贪嗔痴慢。是其十也。缠谓十缠。无惭无愧睡悔悭嫉掉昏忿及覆。是其十也。义如后解。盖体七中。贪嗔及疑。是使烦恼。余四是缠。问曰。何故使缠之中偏说此七以为五盖。余者不论。毘婆沙中。一论师云。此是世尊有余之说。为受化者。故作此论。瞿沙释云。此五能障众生圣道及道方便。为是偏说。又此五种。因果俱障。为是偏说。因时障者。此五烦恼。一一现时。则不得生有漏善心及不隐没无记之心。何况圣道及道方便。果时障者。五盖之果。生恶趣中。则障一切诸善功德。以此过重。是故偏说。又成实云。此之五种。障定力强。为是偏说。贪嗔二种。染污故障。睡之与眠。昏沈故障。掉之与悔。动乱故障。疑心犹豫。败善妨行。所以是障。问曰。使中五见烦恼何故非盖。毘婆沙云。盖能灭慧。五见是慧。不可以慧还灭于慧。为是不说。又见妄执翻违圣慧。非事缘动。障定力微。为是不说。何故慢使不说为盖。毘婆沙云。所言盖者。覆没于心。慢令心高。覆没不显。为是不说。又复慢使。恃己所长。欺陵于物。有慢心者。不妨为胜。而求善法。行有此义。故不说盖。何故痴使不说为盖。毘婆沙云。覆是盖义。贪嗔等五。覆障用等。为是宣说。无明覆障势用偏多。非五伴类故。于五中不说无明。又复无明最为深重。非五流类。为是不说。如谤法罪不入五逆。又复无明性少分别。障定义微。为是不说。又复无明。微细难觉。圣慧方遣。定中常行。非定所治。为是不说。问曰。缠中无惭无愧。以何义故。不说为是盖。此过麁现。修戒所防。非定亲断。为是不说。又无惭无愧。是不善地中通有。非别所治。是以不说。悭之与嫉。何不说盖。彼违利他。不防自善。所以不说。忿之与覆。何故非盖。忿义从嗔。覆义从贪。故不别说<font color='green'>(此二门竟)</font>。

次约六识分别五盖。依如成实。一切诸盖。皆在意识。后行心中起。彼宗意识。义通三性。五盖不善。故在意地。彼宗五识。一向无记。五盖不善。故不在中。毘昙六识皆通三性。五盖不善。六识俱有总相。虽然于中分别。有通有局。是义云何。贪嗔睡掉遍通六识。眠悔及疑唯在意地。良以五识寤时所用取境分明。焉眠返有。为是无眠。五识一念。无思量性。不辨得失。为是无悔。不能分别若是若非。为是无疑<font color='green'>(此三门竟)</font>。

次约三界分别五盖。通论五盖。悉在欲界。于中细辨义。有通局。瞋眠及悔。唯在欲界。贪疑睡掉。遍通三界。此虽遍通。于中分取。在欲界者。说为五盖。非上二界。何故如是。毘婆沙云。以上二界无不善故。成实释云。以欲界者一向障定。上二界者非全障故<font color='green'>(此四门竟)</font>。

次约三性分别诸盖。善恶无记。是三性也。通论五盖。悉是不善。于中分别。义有通局。瞋唯不善。以与无惭无愧俱故。贪疑睡掉。依如成实。一向不善。若依毘昙。通恶无记在欲界者。名为不善。在上二界。说之为隐没无记。义虽两兼。今唯分取不善为盖。眠悔二种。体通三性。今唯分取不善眠悔。以为五盖。余者不说。问曰。何故唯说不善以为五盖。毘婆沙云。对善法故说。何等是善法聚谓四念处。何等不善。所谓五盖。就麁重过宣说五盖。故唯不善<font color='green'>(此五门竟)</font>。

次约起时以辨多少寤时起贪。三盖并生。谓贪睡掉眠中起贪。四盖并生。于前三上。更加一眠。瞋疑及悔。类皆同尔。与贪相似。寤时起睡。二盖并生谓睡与掉。眠中起睡。三盖并生。于前二上更加一眠。体相如是。

次第三门。料简离合。以何义故。贪瞋及疑。独立为盖。余二合乎。解有三义。一约使缠强弱分别。贪瞋及疑。是其使性。覆障力强。故独立盖。余是缠性。覆障力微。故合为盖。二约生缘以辨离合。此生因缘。成实所云。毘婆沙中。说之为食。烦恼因缘。资生烦恼。故曰食矣。其状如何。贪瞋及疑。生因缘别故别立盖。何者别缘。毘婆沙云。贪用净想以之为食。谓色是净便生食染。瞋用害想以之为食。以于众生生怨害想故生瞋恚。疑用世法犹豫之想以之为食。以于世事犹豫不了故生疑心。睡之与眠。生因缘同故合立盖。何者生缘。缘别有五。如成实说。一单致利。所谓好乐睡眠之病。毘婆沙中说为睡梦。二者愁忧心不善乐。毘婆沙中说为愁愤。三者频申。毘婆沙中说为欠呿。四饮食不调。毘婆沙中名食不消。五心退没所为癈息。毘婆沙中名为心闷。掉之与悔。生因缘同故合立盖。何者生缘。缘别有四。一亲黑觉。毘婆沙中名念亲属。二国立觉。毘婆沙中名念国土。三不死觉。毘婆沙中名念不死。四念所更喜乐之事。约缘如是。三约对治以辨离合。如毘婆沙说。贪嗔及疑。对治各别。故别立盖。贪用不净观而为对治。嗔用慈观而为对治。痴因缘观而对治。睡之与眠。对治同故。合为一盖。所谓智能。掉之与悔。对治同故。合为一盖。所谓禅定。离合如是。

次第四门。辨其次第。如成实说。一切凡夫。多起贪欲。故先明贪。以着欲故。他侵则忿。故次明嗔恚。经言。从爱生嗔嫉妬等也。是人贪嗔所劳乱故。则欲睡眠。故次明之。睡眠小息。贪嗔还成。娆动其心故次明掉。以掉动故。不具前利于所修善。便生忧悔。故次明悔。以掉悔故。于出离法。不能正信。便作是念。为有解脱。为无解脱。故次疑。烦恼起。未必一定。盖且言耳。次第如是。

次第五门。对行辨盖。义有通别。三门显之。其一义者。别约三学以辨五盖。如毘婆沙及成实说。贪嗔二盖。能发恶业。障戒义强。偏覆戒品。掉悔动乱。定障义强。偏覆定品。睡眠昏沈。障慧义强。偏覆慧品。疑心败善妨于正行。通覆三品。其第二门。别约止观以别五盖。如彼深密解脱经说。掉悔动乱。障定义强。偏覆止行。睡眠及疑心无决了。障慧义强。偏覆观行。贪嗔秽浊。通覆止观。其第三门。通望诸行。以辨其盖。此五烦恼。通障诸行。以障通故。毘婆沙云。有此盖者。尚不能生有漏善法。何况圣道及道方便。龙树宣说。断除五盖。得初禅等。地论宣说。断除五盖。得四无量。五盖如是。