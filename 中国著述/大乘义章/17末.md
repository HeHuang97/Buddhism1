大乘义章卷第十七(末)

远法师撰

次明须陀受生多少。于中曲有四门分别。一明须陀受身多少。二明润惑品数多少。三明烦恼润生多少。四明断惑损生多少。初言受生身多少者。须陀有四。其第一人现修进得阿罗汉果。则于现身入般涅盘。其第二人现修进得阿那含果上界受身。或受一生或二三四乃至极多。或受十五或受十六。言十五者。有乐定人四禅遍生有十一身。初禅二处。上三禅地各有三处。合为十一。加四空处故有十五。言十六者。有乐慧人四禅遍生有十一身。加五净居故有十六。此等差别广如后释。其第三人现身修得斯陀含果欲界受身。于人天中多受二生少受一生。其第四人于现在世唯证初果欲界受身。或受一生或二三四乃至极多。受七生往来十四生。死此之十四于人天中往来受之。不得类并。何故如是。以其觉苦厌离心故。此须陀洹曾以观苦觉苦心盛。人中受生则觉人苦求生天中。天中受生复觉天过求生人中。为是不并。问曰。于彼十四生中何处先生。是义不定。人中得道舍人身已先住天中。天中得道舍天身已先生人中。故杂心云。人中超升人间满七。天亦如是。问曰。何故极唯七返不增不减。业力持故不减七返。道力制故不过七返。又复业力势极如此。如七药树七步毒蛇七日之药七世事等。问曰。此人过七返已唯得涅盘有生上者。经论不同。依如毘昙及成实论。一切圣人欲界地中曾经生者。厌苦情深悉不上生。欲界身中定得涅盘。依阿育王传经所说有上生者。彼经宣说。有一经生病须陀洹优波曲多化生五净。明得上生。化之因缘备如经说。须陀差别义有四阶。此四人中初一名为现般须陀。中二名为现进须陀。后一名为受生须陀。次第二门约就欲界受生须陀明其润生烦恼品数。润生烦恼麁分为三。细分为九。中分为五。麁分三者。谓。上中下。此义不定。就过论之麁惑过重说之为上。细惑过微说以为下。非麁非细说名为中。若据功力麁惑浮浅。障道力微说以为下。细惑根深。障道力强说之为上。中惑异前说名为中。故经宜说。无明住地其力最上。今此且依初义分之。麁惑为上。细名为下。两楹说中。细分九者。麁中三品。所谓上上上中上下。中惑亦三。所谓中上中中中下。细惑亦三。所谓下上下中下下。中分分五者。谓为下中上上中上上于中。初二名为上上。次二上中。次二名上。次二名中。后一名下。此五与彼五阶熏禅五阶分善其义相似。问曰。分九便足何劳说五。今为约此明润多少故须辨之。次第三门明其烦恼润生多少。于中曲有三门分别。一明诸惑有润不润。二明用惑润生不同。三明诸惑润生多少。初言诸惑润不润者。有人宣说九品惑中有乘断者不能润生。不乘断者用之润生。此义不然。乘断已竟可不润生。未断之时何为不润。当知。一切齐能润生。但润有二。一者现起亲润受生。二者成就冥助资润。其乘断者未断之时得有冥助资润之义。亦有现起亲润之义。云何得有。义如后释<font color='green'>(此一门竟)</font>。

次明用惑润生不同。于彼九品修惑之中何者现起亲润受生。何者成就资润受生。随次论之所有惑中最上麁品缘中现起亲润受生。余悉成就资润受生。据实论之惑起无序。发业润生例非一准。惑上中下不可一定。是义云何。于受生时有人钝根。或覩胜缘起增上结。则用此结亲润受生。中下资助。有人中根。或对中缘起中品结。即用此结亲润受生。上下烦恼成而随助。有人利根。或逢弱缘起下品结。则用此结亲润受生。上中随助。上结生者受身必多。中结次少。下结最少。为是须陀九品烦恼虽全未断不妨受生多少不定。以是义故九品惑中。应乘断者亦得现起润业受生资助已竟<font color='green'>(此二门竟)</font>。

次明诸惑润生多少。经论之中文无定判。然今且可准义论之。九品惑中最初二品。五品分别同是上上。品类同故齐润三生。于中初品独润三生。余结资助润十四生。于中后品独润三生。余结资助润十一生。此云何知。彼第三品第四品结各润二生。此初二品麁于彼结。故润三生。与彼相邻不得过三。又余品结二品。二品润生齐等。以后类前最初二品同润三生。问曰。此二同润三生。有何差别。初品麁强受生速疾。后品惑微受生迟迟。如人见物贪强疾取贪微后取。又初品麁受报麁劣。后品惑微受报精胜。又复初品麁强有力。定润三生。后品劣薄。或润二生。或润三生。而非决定言同润。三就极为语。其次两品五品分别同是上中。品类同故齐润二生。于中初品独润二生。余品资助共润八生。后品之结独润二生。余品资助共润六生。此云何知。前初二品各润三生。此二细彼。故二不多。又第五品及第六品各润一生。此二麁彼。故二不少。又复于彼十四生中前之六生。是第一品第二品惑之所润。故断第一第二品结。损却六生余八生在。论言。若断三四品惑余二生三生是名家家。言三生者人三天三即是六生。言二生者人二天二即是四生。余八生中断第三品润生之结受余六生。名为家家。明知。第三独润二生。断第四品润生之结受余四生。名为家家。明知。第四独润二生。有何差别。别如前释。彼第五品第六品结。五品分别同是上品。类同故齐润一生。于中前品独润一生。余品资助共润四生。后品之结独润一生。余品资助共润三生。道理应然。但此一品有乘断义。若彼乘断不用润生。若未乘断容将润生。问曰。云何得知。此二各润一生。以前二品各润二生。此品细彼。润一不多。第七第八共润一生。此品麁彼。润一不减。又论宣说。断第四品润生之惑余受四生。名为家家。及断第五第六品竟成斯陀含。唯二生在。明知。此二各润一生。问曰。此二各润一生。有何差异。异如上释。彼第七品第八品惑。五品分别同是中品。品类同故共润一生。余品资助共润二生。此云何知。次前二品各润一生。此品细彼。故合润一。又复斯陀余二生中若断第七第八品结唯减一生。一生犹在。明知。此二共润一生。问曰。此二共润一生。有何差别。释言。前麁润生力强。后品微细润生力薄。佐助而已。问曰。此二共润一生。断第七品彼第八品云何润生。释言。第八无有独润半生之理。若断第七彼第八品与第九品共润一生。故毘婆沙说。断第七品受于一生。断第八品亦受一生。彼第九品五品分别是其下品独润一生。问曰。何故七品八品共润一生。此品转细独润一生。以此垂终系缚牢固。度此已后更无生处。力竞坚缚故独润一。问曰。毘昙说。须陀洹依未来禅而入圣道。所依未来应治烦恼。云何得有九品具结而用润生。释言。未必是未来禅皆能治结。若先修得未来禅已。作六行观则能断结。若不作者诸结全在。是故须陀虽依未来而入圣道。不妨得有具结润生。问曰。成实宣说。须陀必依初禅至无所有七依处定而入圣道。得彼定时伏断欲结。得须陀已用何润生欲界受身。有人释言。用彼过去曾起烦恼润生受身。此义不然。过去虽有现在不行。于境不爱。云何受身。有人复言。彼宗圣人不退圣道得退禅定。以退定故得起欲界烦恼润生。若尔须陀不退定者应当上生。须陀上生经论不许。明知。下生不由退定。今正解释。欲界惑中麁细无量。能伏之定从凡至佛阶别无数。须陀所依事定麁浅。但伏麁品细惑犹行。细惑之中义分九品。用之润生。此是第三润生多少。次第四门明其断惑损生多少。于中曲有两门分别。一明断不同。二约断明损。断有二种。一阶别异断。二者乘断。随惑麁细渐息渐断名别异断。因断前品后品乘除名为乘断。九品惑中第六一品决定乘断。何故如是。此品惑尽便证第二斯陀含果。悕果情猛故。断第五必乘第六。此品乘断诸论大同。第九一品论者不同。毘婆沙中一论师说。亦是乘断。故彼文言。若断第八则第九品不能遮碍。何故此品复须乘断。义同前释。此品惑尽证那含果。悕果心猛。为是乘断。若依毘昙定非乘断。以此垂终极作障碍所以不乘。如守还人未至边处遮抑则缓。若至边处遮碍则急。是故义言。若度此已我于何处而受生也。故难乘断。自余七品阶别渐断悉无乘义。有人说言。第二第八亦是乘断。何故如是。果心之后苏息有力。故断第一必乘第二。断第七品必乘第八。此义不然。若第二品有乘断者经论应说。全无说处。明知。不乘。又第八品论说不乘。准后类前。明知。第二非是乘断。毘婆沙说。若断第七彼第八品与第九品共润一生。明知。第八品非乘断。问曰。前说。有乘断者为当一观相续断尽名为乘断。为当一世决定断尽名为乘断。释言。一世决定断尽名为乘断。非是一观相续断尽名为乘断。但于现世无间断尽亦名乘断。简别断尽亦名乘断。一世不尽。用之受身。经生乃断不名乘断。断义如是。次约断明损。断第一品十四生中损其三生。断第二品复损三生。但有八生断第三品损其二生。余有六生。人三天三。断第四品复损二生。余有四生。人二天二。故论说言。若断三四品余二生三生是说名家家断第五品乘断第六。复损二生。余有二在。断七断八复损一生。余有一在。断第九品复去一生一切皆尽。须陀受身多少如是<font color='green'>(此二门竟)</font>。

次明家家。于中曲有四门分别。一总解释家家之义。二明说意。三明建立家家所以。四对余果料简有无。初总解释家家义者。论自释言。从家至家故曰家家。此明须陀厌旧生处异家受身故名家家。云何异家。此人或时人中生已舍人生天。复舍天身还生人中。厌本生处异家受生。天中亦尔。离本生处异处受生。故曰异处。问曰。若此异处受身名家家者。何故论言在于人中或在一处。或二或三在于天中。或在一天或二或三。释言。人中或一家者或一张家。或一王家名为一家。如是一切。不妨于中家门各别。天亦如是。于六天中或一天处。不妨于中住处各异。故得名为从家至家为家家矣。初门如是。次明宣说家家之意。为彰其胜故论说言。须陀胜者名为家家。云何显胜。须陀洹中结有厚薄。其结厚者不厌旧处容使重生。不名家家。故用初品及第二品第三品结所受之身非家家摄。薄者不尔。不肯重生。简薄异厚故说家家。说意如是。次明建立家家之义。依如论中三义建立。一断烦恼。二成无漏根。三者受生。言断烦恼简异具薄须陀洹人。成无漏根简异退者。亦简凡夫。言受生者简异现般须陀等。故论说言。若断三四品成就彼对治。余二生三生是说名家家。断三四品是初义也。九品惑或断三品。或断四品。问曰。何故要断此惑方名家家。九品惑中初三麁重。于旧生处憎厌情微容使重生。非家家义。为是要断方成家家。问曰。若言前三惑麁于旧生家有重生者。于人天中应并受生。何故从人必生于天。从天必人释言。当本现生之时。实觉其苦厌人求天。厌天求人。为是不并。麁结覆心。久远还爱。故得重生。问曰。于彼九品惑中断三用四。断四用五。并称家家。何故不说断五用六断六用于七八品等为家家乎。释言。断五必乘第六。不用受生故非家家。七八品等于人于天无二受身。故非家家。成就彼治第二义也。谓成三品结四品法家对治无漏。凡夫亦能断除三品四品之结而非家家。故须说此余二生三生。是其第三受生义也。余二生者人二天二合为四生。余三生者人三天三合为六生。九品惑中断前三品用第四品受其六生。断第四品用第五品受其四生。现般须陀具前两义以不受生。不成家家故须说此。此第三门明其建立家家义竟。次对余果料简有无。问曰。何故初果之中偏说家家余果不说。释言。初果于人天中往来多生。有其从家至家之义。所以偏说。余无此义。为是不论。问曰。那含于上界中亦受多身。何故不说。彼一一处无量生义。故非家家<font color='green'>(此四门竟)</font>。

次就须陀分其利钝。开合不定。或分为二。唯利与钝。如涅盘说。彼文约就现般须陀及受生者以别利钝。现般为利。受生人中二生至多通以为钝。一生不论。何故不论。一生人中含通利钝难以偏定为是不说。云何含通。有人现在应得涅盘。余缘障难。或乏资缘。或病无力妨碍修道。由是不得。经生乃得。此则是利。有人现在懃修不得。经生乃得。此则是钝。有斯不定故彼不说。或分为三。谓利钝中。如上所列四种人中。总相麁分现般为利。中间两人现进为中。经生须陀说以为钝。以次细论现进人中亦有钝者。于现身中虽得那含上界多生方得涅盘。经生人中亦有利者。虽于现在不得余果。欲界受生而于次身疾得涅盘。或分为六。退思护住胜进不动义如后释。随别细分亦可无量。须陀如是。次别解释斯陀含义。阿那含向通名斯陀。一处合论。于中曲有四门分别。一定其体。二辨其相。三分利钝。第四明其断结多少。言定体者。斯陀之果圣德为体。圣德不同。亦有三种。一是果体。依如毘昙行修分别。唯取欲界九品治中第六一品解脱道心而为果体。得修分别通摄须陀果德无漏。并摄斯陀向中无漏。合为果体。是义云何。果心现时舍前诸得。别有一种非色非心果得现生。得第六品解脱道心。并得向前一切无漏。合成一种斯陀含果。若依成实唯立行修不说得修。是故但说第六一品解脱道心以为果体。余皆谢往现无法体。不说为果。细分如是。相续论之因满成果。二学等见义。同前解。三胜果道。更修胜解进断七八九品烦恼。有三无碍二解脱道。名为胜果。<font color='green'>(此一门竟)</font>。

次辨其相。是斯陀含分别有三。一者现般现身修得阿罗汉果入般涅盘。二者现进。现身修得阿那含果上界受身。三者经生。现无异得欲界受身。此三离分亦得说五。现般有二。一直现般。于凡身上修得斯陀。即于现身得般涅盘。二者转世。或于须陀果上经生。或于斯陀行中经生。复得斯陀。即于现身入般涅盘。现进为一。通前为三。经生之中有其二种。一者守果。名一往来。二者进向。名一种子。此一种子亦三因缘而建立之。谓。断烦恼成就对治无漏之根。及上受生。三中少一非一种子。论释如是。以此通前合说为五。辨相如是<font color='green'>(此二门竟)</font>。

次分别利钝。开合不定。要摄唯二。谓。利与钝。现般为利。余者为钝。亦可。经生以之为钝。余者名利。或分为三。谓。利钝中。现般为利。现进为中。经生为钝。麁判如是。以实具论现般人中亦有利钝。直尔现般说之为利。转世现般说以为钝。现进人中亦有利钝。进到那含中般是利。上生是钝。经生人中亦有利钝。一种为利。二生是钝。或分为六。退思护住胜进不动义如后判<font color='green'>(此三门竟)</font>。

次明斯陀断结多少。经说。斯陀斯除三结薄贪恚痴。断三结者义如上辨。所谓身见戒取及疑。前断此无故通说。又复此三亦有斯陀亲断之义。如后释。所言薄者。于贪瞋痴正是所断。薄至几许。欲界九品修惑之中。守果斯陀除六三在。名之为薄。进向斯陀断七除八。或断九品未证解脱。从前为论斯称薄矣。断结如是。于中有义同须陀者。类上可知。不劳更解。斯陀如是。次别解释阿那含义。阿罗汉向通名那含。一处合论。于中亦有四门分别。一定其体。二辨其相。三分利钝。四断欲结多少。言定体者。阿那含果圣德为体。圣德有三。一是果体。依如毘昙行修分别唯取欲界九品治中末后解脱一念无漏。是其果体。得修分别通摄向前一切无漏。合为果体。是义云何。证那含时前得悉舍。一总得生得彼欲界九品治中末后解脱。并得前来一切无漏。合为一果。若依成实唯立行修无得修义。是故唯说欲界治中末后解脱以为果体。二学等见。义同前释。三胜果道。更修胜行。进断初禅至非想结。唯除非想末后解脱。名为胜果。此三通说为那含果。定体如是<font color='green'>(此一门竟)</font>。

次辨其相。那含人中开合不定。增数说之。要摄唯三。一者现般。现身修得阿罗汉果入般涅盘。二者中般。依如成实从欲上生两界中间受身得般。故名中般。彼论不立中阴义故。依余经论从欲上生中阴身中得般涅盘。名为中般。三受身般。上界受身然后得般。或分为四。一者现般。二者中般。三色界般。色界身中修得涅盘。四无色般。无色界中修得涅盘。或分为六。如涅盘说。一者现般。二者中般。三者生般。四者行般。五者无行般。六上流般。初现般者有三因缘。所以现般。一以利根见烦恼过速疾断除。所以现般。二得圣道已曾欲界生厌苦情深。畏上界生懃修对治。是故现般。第三有人得未来禅。依之断结。余禅虽得而不现前。于上二界无有作业亦无生业。为是现般。其中般者有二因缘。一以利根中阴身中圣道现前。见烦恼过能疾断除。所以中般。故涅盘云。以利根故于中涅盘。二约业分别。业有二种。一者作业。二受生业。从烦恼起名为作业。若烦恼行为爱所润能生后果。名受生业。此人修得世俗八禅有其作业。于禅不爱无受生业。为是中般。故涅盘云。欲色众生有二种业。一者作业。二受生业。中涅盘者唯有作业。是故于中而般涅盘。问曰。此人既是利根。何不现般至中方般。如涅盘释。此人虽利四大羸劣不堪修道。或虽有力资缘不足。为是不得现世涅盘。问曰。中般唯极利根。亦有差降。如涅盘释。有上中下。若有上根软烦恼者。未离欲界得般涅盘。若有中根中烦恼者。始离欲界未至色界得般涅盘。若有下根上烦恼者。至色界边方得涅盘。问曰。何故舍欲界身中有涅盘上界无之。依如涅盘四义辨释。一约性解释。欲界众生其性勇健能得向果。为是欲界中有涅盘。上界不尔故无中般。二约烦恼因缘以释。欲界烦恼有二因缘。一内二外。不断结使及邪思惟而起烦恼。名之为内。六尘生结。目之为外。此二可厌。故从欲界中有涅盘。上界唯有内因生结无外可厌。故无中般。三约二爱而为辨释。爱有二种。一者欲爱。着外五欲资生之具。二者色爱。爱着妻色。欲界地中有此可厌故有中般。上界无此故无中般。四约诸麁烦恼辨释。欲界有其悭贪瞋妬无惭愧等诸麁烦恼可以厌患。故有中般。上界无此故无中般。问曰。经说。中般那含有四种心。何者是乎。如涅盘说。一者非学非无学心。谓受生心。二者学心。起上对治。三无学心。证罗汉果。四者非学非无学心。谓命终心。问曰。此人何心命终。论自说言。罗汉报心及威仪心随顺灭心趣向涅盘。此四心中二是涅盘。二非涅盘。二涅盘者后二心也。第三无学是证有余涅盘之心。第四非学非无学者是入无余涅盘心也。中般如是。次解生般行般无行般。此三种人有其作业及受生业上界受身。色界地中随在何天最初生处随义分三。不局初禅。此三何异。经论不同。及有三别。若依毘昙生般最胜。行般为次。无行最劣。是义云何。论自释言。精懃方便修速进道。是其生般。有懃方便无速进道。是其行般。无懃方便无速进道。是无行般。懃修圣道名懃方便。以利根故所修速成。疾断余结名速进道。此人何故名为生般。论自释言。此人初生起有行道。以懃方便疾断余结。初生得般。故云生般。修习无漏十六圣行名有行道。初生得般有余涅盘。尽寿方般无余涅盘。有言。初生即般无余。是义不然。论言。无有舍寿行故。其第二人懃修习道名懃方便。以钝根故所修难成。断结不疾名无速道。此人何故名为行般。论自释言。起有行道断结得般名为行般。又复依于有为缘定断结得名般亦名行般。此人亦修十六圣行名有行道。又复此人以利根故观前三谛有为之法。亦能断结名有为缘。以无速道断结不疾。尽寿方般。其第三人不能精懃修习圣道名不懃求。亦复不能疾断余结名无速道。此人何故名无行般。论自释言。起无行道断结得般名无行般。又复依于无为缘定断结得般亦名无行。此人钝根多用有漏等智断结。不修无漏十六圣行名无行道。设修无漏断非想结。以钝根故观察灭谛无为胜法。方能断结名无为缘。以无速道疾断结故尽寿方般。若依成实生般为胜。无行为次。行般为劣。其第二人自知定当得于涅盘。不懃行道。尽寿得般名无行般。其第三人以钝根故精勤行道。尽寿得般名为行般。若依涅盘生般最劣。行般最胜。无行为中。是义云何。其生般者涅盘经中名受身般。此人精懃尽寿得般名受身般。为是最劣。此与成实行般人同。问曰。若此尽寿得般。以何义故名受身般。佛自释言。是人受身然后乃断三界烦恼名受身般。非初受身即得般故名受身般。有人懃修三昧力故不尽寿命断结得般。若为是最胜此与成实生般人同。有人自知定得涅盘懈怠不修。亦以有为三昧力故尽寿得般名无行般。是故为中。此与成实无行人同。次解上流。此人转钝。于上界中初身不般。二身已后方得般者名为上流。流有二种。一烦恼流。二者道流。断下烦恼上结渐起名烦恼流。道行渐增名为道流。随此二流次第上升故曰上流。于中分别略有四种。一不定般。未至广果。于中或受二三身等而得涅盘。二一切处。次第受身。上至广果方得涅盘。三者乐慧。生五净居。四者乐定。生无色界。此后二人行因各别。一乐论议二乐寂静。乐论义者生五净居。乐寂静者生无色界。又复五阶。修熏禅者生五净居。不以五阶修熏禅者生无色界。何者是其五阶熏禅。谓。下中上上中上上。云何熏禅。用无漏禅熏于有漏。令有漏定精胜清净。熏法如何。行者修得四禅定已初熏第四。初入众多无漏心中。次入众多有漏心中。后入众多无漏心中。如是往返渐次略之。乃至最后二无漏心二有漏心。后二无漏名为熏禅方便道成。次复入于一无漏心一有漏心。后一无漏名熏禅成。于此成中五返往来。初返名下。第二名中。第三名上。第四上中。第五上上。熏四禅已次熏三禅。次熏二禅后熏初禅。熏法悉同。修熏禅已若不退者经生五净。名为生般。不名上流。若有退者下生天中。随身多少后还断结。修得四禅还重熏之。熏法似前。于彼成中一返熏者生小广天。亦名无烦。亦名无凡。二返熏者生无热天。三返熏者生善可见天。亦名善现。四返熏者生善见天。五返熏者生无少天。外国名为阿迦尼咤。是色究竟。问曰。此五直随业别。润惑亦异。释言。业别润惑不殊。此等同一系缚地故。如欲界中六天受生惑同业别。问曰。于此五净居处得有生般上流人不。一义释之。但有生般无其上流。何故如是。五阶熏中逐胜受生。不先生下后上生故。又解。亦得本在下天。下品熏禅生下天中。生彼天已更修胜熏生上天中。故得上流。若能如是五阶熏禅则厌呵啧无色界定。不生无色。若欲入于无色界者则不能修五阶熏禅。六种如是。或分为七。如涅盘说。六种如上。加无色般。此无色般与前六中乐定何异而须别论。前乐定者从色界去。此无色般从欲界去。与前不同故别说之。亦得说八。七种如前。加上行般。此上行般是无色中上流般也。生彼一生即得般者。名无色般。二三四身方得般者名上行般。此有三阶。如涅盘说。一有精进及自在定受于二身。二有精进无自在定。有自在定而无精进受于三身。三无精进及自在定。两事俱无则受四身。圣于四空无重生义。是故极多唯受四身。或分十一。如成实说。一是现般。二是转世。三是中般。四生。五行。六无行般。七者乐定。八者乐慧。九信解脱。十者见到。十一身证。现般转世前合为一。于中别分依凡身上修得那含。即于现身修得涅盘说为现般。圣人身上欲界经生后得那含。即于现身得涅盘者说为转世。转前圣身得那含故有斯不同。故分两别。此转世人有四处来。一须陀果上经生而来。二斯陀行中经生而来。三斯陀果上经生而来。四那含行中经生而来。初二如是。中般生得般行无行般悉如前释。乐定乐慧此二是前上流人中随别开分。没上流名彰此二矣。义如上释。问曰。前说上流人中有其四种。谓。不定般及一切处乐定乐慧。成实何故偏彰后二。此不尽语就胜论故。以后二人因别果殊所以偏举。虽分此二收摄上流故犹不尽。若不尽者彼不定般及一切处十一人中收何所。统摄信脱见到所收以此二根通摄一切故。此前八种随身随行随义以分。现中及生随身分异。行无行般随行分异。乐定乐慧随行随身以分其异。转世一种随义分异。前八人中有钝根者。名信解脱。以信他语得解脱故。有利根者。名为见到。自心见法到解脱故。得灭定者说为身证。得灭定者心灭自在定与身合。故曰身证。十一如是。若随根地种性处所离欲等别则有无量。如杂心说。辨相如是<font color='green'>(此二门竟)</font>。

次分别利钝开合辨定。要分唯二。谓利与钝。钝名信脱。利名见到。此二遍通。随相麁分前六种中现般中般是其利根。余是钝根。或分为三。谓。利钝中此亦名为上中下根。随别麁分前六种中现般是利。中般为中。余悉名钝。以实具论现般人中有利钝中。直尔现般说之为利。转世现般有钝有中。多身转世说之为钝。少名为中。中般人中有利钝中。如涅盘经及成实说。未离欲界而得般者。名之为利。始离欲界未至色界而得般者。说之为中。至色界边方得般者。说以为钝。生及般行般及无行般有利钝中。俱说不定。依如毘昙生般为利。行般为中。无行为钝。故彼说言。依于利根及软烦恼建立生般。依于中根及中烦恼建立行般。依于软根及上烦恼立无行般。若依成实生般最利。与前相似。无行为中。行般为钝。若依涅盘行般最利。无行为中。生般为钝。悉如上辨。上流般中当知亦有利钝中别。如成实说。一身为利。二三身中。一切处钝。又更分别。不定为利。一切处中。乐定乐慧齐名为钝。若复细论一一皆有利钝中别。或复开分为六种性。退思护住胜进不动。所得善根可退名退。非是已退加以思愿方能不退名思法人。畏烦恼退常自防护而得不退名护法人。所得善根不退不进名住法人。所得善根必能上进名必胜进。所得善根牢固不退名为不动。于中或有根本不动。或有增进始得不动。依如毘昙从现般人乃至上流齐具此六。利钝如是<font color='green'>(此三门竟)</font>。

次明那含断结多少。如经中说。断五下结及无惭愧悭嫉等过成阿那含。何者五结。所谓身见戒取及疑贪欲瞋恚。前之三种先断此无。故通说之。又复前三亦有那含亲断之义。故通说之。义如后释。后二一向那含亲断。此五结中前之三种依如成实具足二下。名为下结。一众生下唯凡夫起。二障下果亦名下结。唯障初果。若依毘昙唯众生下名为下结。义同前解。非障下果名为下结。此之三种通障须陀斯陀那含三种果故。后二是其欲界烦恼。以界下故名为下结。守果那含唯断此五。进向那含通断上结。唯非想地末后解脱而未克证。那含如是。次别解释阿罗汉义。于中曲有三门分别。一定其体。二辨其相。三明断结多少之义。言定体者。阿罗汉果圣德为体。罗汉果中圣德有二。一是果体。依如毘昙行修分别。唯非想地九品治中末后解脱。是其果体。就此体中分为尽智及无生智。钝根所得直名尽智。利根所得名为尽智及无生智。何故如是。彼钝根者。得此智时能尽诸惑。故名尽智。不能保已当结不生。以是义故非无生智。利根所得现尽诸惑。复名尽智。复能保已当结不生名无生智。问曰。尽智及无生智为在一念为当相续。彼宗所立各别一念。无相续义。故论说言。尚无二念。况多相续。问曰。若此名一念者云何得分四智差别。释言。一念义别说四。非前后四。是义云何。一念尽集因名我生尽。道行成满名梵行立。证灭穷极名所作办。永舍当苦名不受后。无生智中义别亦尔。行修如是。得修分别通摄向前一切无漏。合成一种阿罗汉果。是义云何。证罗汉时因中一切诸无漏得一时顿舍。别有一种果得新生。得彼非想末后解脱。并得向前一切无漏。合成一种阿罗汉果。若依成实唯说行修不立得修。是故唯说非想解脱为罗汉果。于此果中莫问利钝。悉具尽智及无生智。彼宗所立无学圣慧。尽生死因名为尽智。能令后果永更不受名无生智。非想解脱具此两能。是故一切齐具二智。二智同体随义以分。多念相续不止一念。果体如是。二无学等见。尽无生后游观无漏。定体如是<font color='green'>(此一门竟)</font>。

次辨其相开合不定。总之唯一。或分为二。一慧解脱。二俱解脱。不得灭定名慧解脱。得灭定者名俱解脱。又分二种。一时解脱。二不时解脱。其钝智根者假时托处方得解脱。名时解脱。其利根者不假时处而得解脱。名不时解脱。或分六种。如毘昙说。一退二思三护四住五必升进六名不动。言退法者。本在学地无常方便。无顿方便所得可退。名退法人。言思法者。亦无常顿二种方便。堪能思愿令行不退。名思法人。言护法者。有常方便无顿方便。常自防护令行不退。名护法人。言住法者。有顿方便无常方便。所得善根不进不退。故名为住。必升进者。有常方便及顿方便。而是顿根以二方便堪得不动。名必升进。不动法者。有常方便有顿方便。而是利根所得坚固故名不动。于中有二。一本来不动。二至果中进为不动。此六种中若说退者必定退转。乃至必进必定上进。欲界罗汉非上二界。彼上二界唯有住法及不动法。若说退者可退名退。不必定退。乃至进者可进名进。设令退者此人进作思护住等后远退失。住本种性不令退失。如上说者三界罗汉悉具六种。六中前五是时解脱。后一不时。或分为九。如成实说。一是退相。二是守相。三者死相。四可进相。五者住相。六不坏相。七不退相。八慧解脱。九俱解脱。论自释言。以信等根故有差别。最钝根者名为退相。此当毘昙退法人也。但毘昙中退失圣道。成实法中退失三昧。故无漏智能不能现前。问曰。若退圣慧不现云何得成阿罗汉果。释言。虽退时复还得。得已发慧。故成罗汉。言守相者。根少胜前。云何胜前。前退法人虽自防护而必退失。此守相人不护则退。护则不退。不退三昧。此当毘昙护法人也。言死相者。根转胜前。深厌诸有不能得定。不得定故无漏智能难得现前。设得恐失故求欲自害。故名死相。如瞿坻等。此当毘昙思法人也。此三住于退分三昧。言住相者。所得三昧不进不退。此当毘昙住法人也。此人住于住分三昧。可进相者。所得三昧转深增益名可进相。此当毘昙必升进也。此人住于增分三昧。不坏相者。所得三昧种种因缘不能败坏名不坏相。此人慧利善取三昧入住起相。故不可坏。不退相者。此人最胜所得功德尽无退失。名不退相。此后二人住达分定。当毘昙中不动人也。于前人中不得灭定名慧解脱。得灭定者名俱解脱。九种如是。细分无量。辨相如是<font color='green'>(此二门竟)</font>。

次明罗汉断结多少。经中宣说。断五上结成阿罗汉。何者五结。所谓。色染及无色染无明憍慢及与掉戏。色界贪爱名为色染。无色贪爱名无色染。此二于彼十使门中同一贪使。无明痴使。憍慢慢使。此前使性。言掉戏者。是其掉缠。此五是其上界烦恼。故名上结。又复那含上人所起亦名上结。问曰。此与四流四扼烦恼何别。释言。此五通亦是其流扼所摄。然流与扼凡圣通起。此五唯是圣人所起。以是那含所起结故。此五尽处说罗汉果。故说罗汉断五上结。问曰。何故十使之中。偏说罗汉断贪痴慢不说余者。五见及疑见道中断。故此不论。瞋在欲界。那含时尽。故此不说。问曰。何故十缠之中。偏说断掉不说余者。依如毘昙十缠之中。八在欲界。那含时尽故此不说。睡掉二缠通上二界。睡即余结。一切烦恼睡着境界。名之为睡。随余结说故不别论。又复睡眠顺于正受故不说之。若依成实睡在欲界。故不说睡。掉不同前。所以偏举。问曰。罗汉断除掉缠说为上结。阿那含人断无惭愧悭嫉忿覆悔眠等缠。以何义故不名下结。释言。齐类应名下结。但阿那含断过众多。简本异末故就使中说五下结。缠垢别论。阿罗汉人断过狭少。故通使缠说五上结。问曰。前说。阿那含人断五下结。五下结中身见戒取及与疑结须陀断尽。摄前从后通为那含所断五结。今说罗汉。何为不得摄前从后合断十结。但云断五。释言。于彼五下结中初之三种分相论之须陀所断。以实细论亦有那含亲断之义。故得摄之合为那含所断五结。无有罗汉亲断之义。是故不得摄之从后。宣说罗汉断除十结。是义云何。五下结中初之三结三处亲断。一次第人亲断三结成须陀洹。第二超越斯陀含人亲断三结成斯陀含。是人凡时断除欲结至六品尽。后入见道断除三结。至第十六道比智时即成斯陀。故经宣说。斯陀含人断除三结薄贪恚痴。第三超越阿那含人亲断三结成阿那含。是人凡时断除欲结至九品尽。后入见道断除三结。至第十六道比智时即成那含。以有此义是故经中说阿那含断五下结。无有断除五下结尽即成罗汉。是故不说阿罗汉人断十结矣。罗汉如是。声闻贤圣略之云尔。次论缘觉。于中曲有三门分别。一释名义。二对小分别。三对大分别。初释名义。言缘觉者外国正音名辟支佛。此翻辟支名曰因缘。佛名为觉。缘觉名义解有两种。一约所观法门以释。缘者是其十二缘法。始从无明乃至老死观斯悟解。从缘得觉故号缘觉。二就得道因缘以释。如辟支佛得道因缘经中广说。如拂迦沙。思风动树而得悟道。如是等皆藉现事缘而得觉悟。故曰缘觉。名义如是<font color='green'>(此一门竟)</font>。

次对小分别。于中有二。一对小辨相。二明同异。言辨相者。经说声闻缘觉之别有其两门。一约所观法门以别。观察四谛而得道者悉名声闻。观十二缘而得道者齐称缘觉。若从是义于今现在值佛为说十二缘法而得道者亦缘觉收。故经说言。为教声闻说四真谛。为教缘觉说十二缘。此缘觉中细分有二。一缘觉缘觉。是人本来求缘觉道。常乐观察十二缘法成缘觉性。于最后身不值佛世。藉现事缘而得悟道。本缘觉性今藉事缘而得觉故。说之以为缘觉缘觉。二声闻缘觉。是人本来求缘觉道。亦乐观察十二缘法成缘觉性。于最后身值佛为说十二缘法而得悟解。从佛声闻而得觉故。说之以为声闻缘觉。摩诃迦叶即其人也。经中所云为诸缘觉说十二缘正当斯耳。此亦名为缘觉声闻。故上声闻人中辨之。此前一门约法以别。二约得道因缘以别。从他闻声而得道者悉字声闻。是故摩诃迦叶之流。虽复观察十二缘法而得悟道。以从佛闻得悟解故。经中说为声闻众矣。藉现事缘而得道者齐号缘觉。若从是义乃至七生须陀洹人于最后身不值佛世。藉现事缘而得道者亦缘觉摄。此缘觉中细分亦二。一缘觉缘觉。义如上解。二声闻缘觉。是人本来求声闻道。观察四谛道悟初果。以根钝故于现在世不得涅盘。天上人中七返受生。于最后身不值佛世。藉现事缘而得缘觉故说为缘觉。是故名为声闻缘觉。此亦名为缘觉声闻。故上声闻人中辨之。是中应作四句分别。一是声闻而非缘觉。所谓声闻声闻人。是义如上解。二是缘觉而非声闻。所谓缘觉缘觉人。是亦如上释。三是声闻亦是缘觉。所谓七生须陀洹人。于最后身不值佛世独悟者是。四者缘觉亦是声闻。谓最后身值佛为说十二缘法悟解者是。辨相如是。次论同异。前四人中先就初果。二以辨同异。先论同义。同有五种。一见理同。见生空故。地持云。声闻缘觉见阴离阴我不可得。阴与离阴无我人性。二断障同。同断四住不受分段。如胜鬘说。三修行同。同修三十七道品法故。地持云。道同声闻。四得果同。同得尽智无生智果故。地持云。于最后身无师自悟得罗汉果说为缘觉。五证灭同。同证有余无余涅盘。此五细论非不少异。大况麁论一切声闻缘觉人等皆悉同矣。次论异义异有六种。一者根异。声闻钝根缘觉利根。问曰。缘觉见理与声闻同。云何利根。释言。见理虽同声闻明净速疾故得称利。又断烦恼虽同声闻精进速疾。又不退转故亦名利。二所依异。声闻依师缘觉不依。三藉缘异。声闻藉于教法为缘而得悟道。缘觉藉于事相现缘而得悟解。四所观异。声闻观察四真谛法。缘觉观察十二因缘法。问曰。胜鬘宣说。声闻缘觉之人初观圣谛。彼文复言。声闻缘觉当得世尊为彼宣说四依。言四依者。谓。四圣谛。是则缘觉亦观四谛。云何说言缘觉偏观十二缘乎。释言。缘觉虽观因缘亦别因缘作四谛观。是故经中说之观谛。是义云何。彼煗顶前别观三世十二因缘事作别念观。观十二缘苦无常等作总念观。煗顶已上就十二缘作其四十四智之观。名为观名为观谛。何者是其四十四智。十二因缘因果相属有十二对。先就后对为四谛观。谓。老死苦老死集老死灭老死道。初则苦观。第二集观。第三灭观。第四道观。如是逆推乃至初对各为四观。是故通合有四十四。是故缘觉得名观谛。问曰。经说。十二因缘下智观故。声闻菩提中智观故。缘觉菩提乃至上上阿耨菩提。是则声闻亦观因缘。今云何言声闻偏观四真谛乎。释言。声闻虽观四谛四中苦集。正是生死十二缘法。是故亦名观十二缘。通相如如是。于中分别声闻正观四谛法门。缘觉正观十二缘门。此第四异。五向果异。声闻人中四向四果。缘觉人中一向一果。何故如是。声闻钝根。不能一观相续究竟。数出劬息。故判多果。以果多故趣向亦别。缘觉利根。一入圣观相续无间乃至究竟。无中息处故无多果。无多果故不立多向。但于相续一观之中。不满之处判为一向。满足之处说为一果。故地经中说十圣性。声闻多分八。缘觉立二。六通用异。如地持说。声闻之人二千国土为通境界。缘觉之人三千国土为通境界。又复如彼大智论说。小声闻中不作意者。一千国土为通境界。其作意者二千国土为通境界。大声闻中不作意者。二千国土为通境界。其作意者三千国土为通境界。缘觉人中有大有小。小缘觉人不作意者。二千国土为通境界。其作意者三千国土为通境界。大缘觉者莫问作意及不作意。皆以三千大千国土为通境界。此等名为通用异也。又复如彼成实论说。声闻欲知须陀初心至第十六心方始得知。缘觉之人欲知初心至第六心即便知之。此亦是其通用别矣。问曰。何故欲知初心至第六心方始知乎。缘觉作意欲知须陀苦法忍心凝心观察。彼忍已谢入苦法智寻后观之。彼智已谢缘上界苦入苦比忍及苦比智。缘觉即于欲界有漏法中伺之。彼舍上苦缘欲界集。忍时未知至集法智方始知之。是故说知第六心矣。初之二人同异如是。次将第三约对前二以辨同异。彼须陀中七返受生。于最后身不值佛世独觉之者。望前声闻声闻之人九同二异。言九同者。一见理同。二断障同。三修行同。四得果同。五证灭同。六根性同。七观法同。八向果同。九通用同。悉如上辨。言二异者。一依止异。于最后身不依师故。二藉缘异。不藉言教而得果故。望前缘觉缘觉之人七同四异。言七同者。一见理同。二断障同。三修行同。四得果同。五证灭同。准前可知。六依止同。于最后身不依师教故。七藉缘同。同藉事缘而得道故。言四异者。一者根异。此人钝根。二观法异。此觉四谛。三向果异。此人具足四向四果。四通用异。此人通劣。次将第四望初二人以辨同异。于最后身值佛为说十二缘法而得觉者。望前声闻声闻之人七同四异。言七同者。一见理同。二断障同。三修行同。四得果同。五证灭同。悉如上辨。六依止同。依师得度。七藉缘同。同藉言教。言四异者。一根性异。此人利根。二觉法异。此觉因缘。三向果异。此无四果四向之别。四通用异。此人通胜。望前缘觉缘觉之人九同二异。言九同者。一见理同。二断障同。三修行同。四得果同。五证灭同。六根性同。七观法同。八向果同。一向一果。九通用同。悉如上辨。言二异者。一依止异。此人依师。二藉缘异。此藉言教。对小如是<font color='green'>(此二门竟)</font>。

次对大分别。于中有二。一对大辨相。二明同异。言辨相者。缘觉有二。一种性缘觉。是人本来习缘觉道成缘觉性。于最后身观因缘法证缘觉果。二退转缘觉。是人过去曾习大乘。后退住中亦得分三。前二如上。更加一种应化缘觉。谓。佛菩萨应现为之故。天女云。以因缘法化众生故我为辟支。法华亦云。知众乐小而畏大智。是故菩萨作声闻缘觉。如是等也。相别如是。次对大乘辨其同异。言其同者。彼辟支佛一入圣道永更不退。与菩萨同。不如声闻得圣而退。何故缘觉一向不退。以利根故纯用无漏而断漏结故。良以不退同菩萨故。涅盘经中说辟支佛与诸菩萨合为熟苏。所言异者。略有十种。一者因异。彼辟支佛过去所修狭劣善根以为本。不广化生故名为狭不求佛智说以为劣。不知菩萨因行广大。二者根异。缘觉钝根。菩萨利根。缘觉所解狭浅不速。故名为钝。菩萨所解深广峻疾。故名为利。三者心异。缘觉畏苦疾求取灭。菩萨不畏常乐处世。四所解异。缘觉但观十二缘法悟解生空。菩萨普观一切诸法具解二空。五起行异。缘觉但修自利之道。菩萨俱利。又复菩萨修行六度。缘觉不修。六断障异。缘觉但能断烦恼障。菩萨之人二障双除。二障之义广如上辨。七得果异。缘觉正得缘觉。菩萨能善有大般涅盘。小大涅盘义如后释。八起化异。如涅盘说。缘觉化人但现神通。终日默然无所宣说。菩萨不尔。能现能说。何故缘觉不能说法。缘觉出世无九部经。无可宣说。又复缘觉无悲方便故不能说。以无悲故不起心说。无四无量碍方便智故不堪说。九通用异。如后六通义中广说。十体义异。缘觉所有身智功德悉无常苦无我不净。菩萨真德常乐我净。又复缘觉所得涅盘唯有乐净而无我常。菩萨涅盘常乐我净。此之十种亦异声闻。然今且就缘觉说之。缘觉如是。次解菩萨于中曲有三门分别。一释名义。二对小分别。三当相分别。初释名义。菩萨之名是外国语。外国正名菩提萨埵。此方传者菩下去提。萨下略埵。故言菩萨。菩提此翻名之为道。萨埵此翻名为众生。良以此人内心求道备有道行。以道成人名道众生。问曰。声闻缘觉人等斯皆求道。并有道行同以道成。以何义故不名菩萨。偏独此人名菩萨乎。释言。贤圣名有通局。通则义齐。故涅盘云。乃至须陀亦名菩萨。亦得称佛。求索尽智无生智道故名菩萨。正觉共道不共道故说之为佛。但经为欲分别贤圣。是故偏名大乘众生为菩萨矣。等分贤圣。何故偏名此为菩萨。辨有三义。一就愿心望果解释。唯此众生求大菩提余悉不求。是故独此名道众生。故地论言。一上决定愿大菩提偏言菩萨。此据愿心望果释矣。二据解心望理解释。凡夫住有。二乘着无。有无乖中不会中道。唯有菩萨妙舍有无契会中道。是故独此名道众生。三就行解释。入佛法中有三种门。一教二义三者是行。教浅义深行为最胜。声闻钝根从教为名。声者是教。飡声悟解名声闻矣。缘觉次胜。从义立称。说为缘觉。缘者是义。于缘得觉。故名缘觉。菩萨最上就行彰名。以能成就自利利他俱利之道故称菩萨。故地持云。声闻缘觉但能自度。菩萨不尔。自度度他是名道胜。以道胜故名道众生。名义如是<font color='green'>(此一门竟)</font>。

次对小分别。菩萨有二。一是渐入。二是顿悟。言渐入者先小后大。问曰。此人何时入大。释言。小中有二种人。一愚法人。二不愚法人。执小迷大名愚法人。知小解大名不愚法人。本来习小小性成就。于最后身值佛欲小。佛依为说证得小果。得已乐着不能入大。未来无余涅盘之后。心想生时方能向大。劫数长久不可胜计。不愚法者于过去世曾发大心。流转生死忘失本念暂欲小法。佛依为说证得小果。得小果已自知有余发心向大。于现在世即能入之。问曰。此等既入大乘。于大乘中位分何处。经无定判。唯义推之应在善趣。于大乘中初发心后未至种性悉名善趣。二乘入大在此位中。云何得知非善趣前。涅盘经中说善趣前名为常没。常没三涂常没三有。此非常没。故知非前。云何得知非善趣后种性位摄。地持宣说。种性菩萨六入殊胜无始法尔。此人未能现本法性以成六入。故知非是种性已上。又说种性成就真实白净之法。此人未成。又说种性六度性成。此人未得。又说种性一切佛法种子在身。此人未具又说种性二障清净。此人但能烦恼障净。种性菩萨堪为物依。此人未能。又说种性随所闻法而自开解不由他悟。此人由他。是故得知。非种姓上唯在善趣。问曰。此等既在善趣。二种死中受何生死。释曰。须陀至阿那含。受分段死。罗汉辟支受变易死。如胜鬘说。问曰。胜鬘说。种性上大力菩萨受变易死。罗汉辟支受变易死。与大力同。何故不判种性已上。释言。此人所受变易虽同大力多义不同。故非种性。问曰。二乘发心求大即名菩萨。如此菩萨在善趣中受变易身。胜鬘经中何故偏说种性已上大力菩萨受变易死不说善趣受变易乎。释言。说大有二种门。一分相门。分大异异小。唯种性上大力菩萨受变易身。自斯已前悉名分段。声闻缘觉虽发大心未有大行。仍本名说不名菩萨受变易矣。二摄相门。摄小成大。于彼声闻缘觉人中发大心者悉名菩萨。若从是义善趣位中亦受变易。非唯种姓已上方受。胜鬘所说大力已上受变易死分相言耳。对彼声闻缘觉人故。问曰。二乘发心向大既在善趣。于善趣中为初为中为在毕竟。释言。此人不同极凡。初发心者亦不得名善趣中上。云何得知。如涅盘说。须陀洹人八万劫到。斯陀含人六万劫到。阿那含人四万劫到。阿罗汉人二万劫到。辟支佛人十千劫到。经言到者到于阿耨三菩提心。应当名彼种姓地心。以为所到菩提心矣。去种姓地尔许。劫数。明知。非是善趣中上。问曰。一切须陀洹人至辟支佛向种性地。悉八万劫至十千劫有不到者。释言。现在不愚法者则发大心修学大乘。尔许劫数容至种性。若愚法人取小灭者不可称计。微尘数劫在涅盘中。度是已后心想还生。心想生已发心向大。向大之后阿罗汉人更二万劫修学大乘方至种性。辟支佛人更十千劫修学大乘方至种性。以是义故非一切人悉八万劫。问曰。须陀天上人中七返受生至罗汉果。七返受生不过一劫。何缘向大。尔许差降。或容圣者且作阶降。又更解释。若须陀等进断残结至罗汉果。然后向大所受不多。更不断结则向大者有此差降。所有残结能障法界一切行德。一切诸行悉难成故渐入如是。言顿悟者不从小入一生学大。问曰。此人不从小入。修何等行能治罪障得入大乘。如涅盘说。所谓修习身戒心慧。以修此故能转罪障趣入大乘。身戒心慧释有八番。广如上辨。问曰。此人发何等心名入大乘。发三种心。一厌有为心。闻说生死无常大苦深心厌离。二求无为心。闻说涅盘常乐我净深心愿求。三念众生心。缘诸众生有苦无乐决意济拔。问曰。此人修何等行名学大乘。修三种行。一离有为行。修习实观破离生死。二趣无为行。修行六度趣大涅盘。三度众生行。修行四摄等益一切。问曰。渐顿二种之人俱在善趣。何者为胜。释言。不定。从小入者厌有行胜。以本习故余二不如。以本学小广大之心难成就故。其顿悟者求佛化生二种行胜。专意求佛度众生故。厌有不如。常愿在有教化众生不专厌故。是故此人在善趣中。受分段生未受变易。问曰。此等在善趣中互有胜劣。何处可等。谓。种性上。诸行齐成方能为佛决定种故。对小如是<font color='green'>(此二门竟)</font>。

次就大乘当相分别。于中初先通相分别。后别论之。通中开合增数辨之。或总为一。谓。三乘中一菩萨众。或分为二。二有两门。一定不定。二门分别。如地持说。善趣菩萨数退数进名为不定。种性已上坚固胜进名为决定。二世出世相对分别。解行已前名为世间。初地已上名为出世。又复地前名为信地。初地已上名为证地。又仁王中。地前名贤地上名圣。或分为三。所谓外凡内凡及圣。善趣位中名为外凡。种性已上名为内凡。地上名圣。于中曲以八门分别。一释名义。第二约就解心分别。第三约就解法分别。第四约就解缘分别。五约行分别。六约惑分别。七约业分别。八约报分别先释名义。言外凡者善趣之人向外求理。未能息相内缘真性。故名为外。六道分段凡身未舍。故名为凡。如小乘中念处已前依事趣观相同外道。名为外凡。此亦如是。向外求理。相同声闻。未能息相内求真实。故名外矣。言内凡者。种性已上渐息缘故内求真性。故名为内。六道分段虽分断离未有尽处凡夫身未尽。故亦名凡。故涅盘中说为凡矣。所言圣者初地已上。息妄契真会正名圣。名义如是<font color='green'>(此初门竟)</font>。

次约解心以别三位。心有三种。一事识心。所谓六识。二妄识心。谓第七识。三真识心。谓第八识。外凡位中但依事识修习观解。未有余义。内凡位中事识渐灭。妄识事中慧以渐现前。初地已上妄识中慧以渐息灭。真识中慧以渐现前<font color='green'>(此二门竟)</font>。

次约解法以别三位。外凡位中事识未亡。心外见法。心外法中推求观察。见苦无常空无我等未解余义。内凡位中息外归内。见一切法唯从心起心外无法。以见心外无别法故事识渐灭。见一切法唯心起故七识之解以渐现前。此解现时见一切法但从妄想自心所现。如梦所覩皆从心起毕竟无法。初地已上息妄显真。见一切法唯是真实如来藏性缘起集成真外无法。虽有所见而无分别。无分别故妄智渐息真德渐现。解法如是<font color='green'>(此三门竟)</font>。

次约解缘分别三位。所解之法有证有教。外凡位中于佛教法假他开道能方悟解。不能自知。是故判为四依弟子。于深证法但能信顺。内凡位中于佛教法能自开解。不假他教。故华严中说十住等。随所闻法即自开解。不由他悟不由他人能自解故堪为初依。于深证法独须他教。故地持中宣说教授初业菩萨。地经论中说。为一切信行菩萨说不思议法。初地已上于诸教法能自宣说。于深证法自能证知不假他教。故地持云。有佛无佛堪能次第断烦恼障及智能障<font color='green'>(此四门竟)</font>。

次约行论。行谓六度。外凡位中修行有相六波罗蜜。虽少观空微故不说。内凡位中修学破相六波罗蜜。观空破悭以起檀行。乃至观空破离痴见而起慧行。故地持云。解行名为无相修方便。初地已上成就真实六波罗蜜。亦名无相六波罗蜜。证法本寂无悭无著名檀波罗蜜。自性清净无诸罪垢名尸波罗蜜。体无违恼名忍波罗蜜。具堪诸法无所缺少名精进波罗蜜。寂静不动名禅波罗蜜。永无闇障名般若波罗蜜。故地持中宣说。初地为无相修。二地已上无相修广。八地已上无相果成。行别如是<font color='green'>(此五门竟)</font>。

次约惑论。惑谓五住。于中进退曲有四义。其一义者。外凡位中始修无漏断四住地。种性已上观解成就断四住地性成之结。是其地也。初地已上实慧深明断无明地。第二义者。善趣修习事识无漏断四住地。种姓已上修习七识缘观无漏断无明地。初地已上修真无漏断无明地。问曰。善趣所断四住为伏为永。释言。善趣初伏后永。此云何知。经中宣说。种性已上大力菩萨受变易身。变易必用无漏为因。无漏业因种性前起。明知。永断。第三义者。五住烦恼有麁中细。其麁品者善趣渐断种性时尽。以此麁品种性尽故地持宣说。种性菩萨二障清净。又地持说。种性菩萨离麁烦恼。义当此门。其中品者种性已上随分渐断。初地时尽。以此中品初地尽故。地持宣说。初地菩萨出障解脱无罪清净。其细品者地上渐断至佛乃尽。以此细品地前未断故。涅盘说。初依菩萨具烦恼性。第四义者善趣位中修事无漏断四住地。种性已上事治渐息。修起七识缘照无漏断无明地。初地已上缘照渐息真德现前。约惑如是<font color='green'>(此六门竟)</font>。

次约诸业以别三位。业有二种。漏与无漏。分假之因名为有漏。变易之因名为无漏。有漏业中有善有恶。人天之因名之为善。三涂之因说以为恶。恶有五阶。一是阐提。起大邪见断善根业。二谤正法。三五逆罪。四犯重禁。五者十恶。若通一切威仪之罪恶有六阶。业相如是。今约四业以别三位。于中进退略有两义。一偏对恶业以别三位。善趣位中修习净信离阐提业。种性已上解行成立。永离谤法四重五逆三种恶业。初地已上行德纯善离十恶业。乃离一切威仪之恶。第二通对善恶分别。善恶二业有系不系。善趣修习身戒心慧。转重令轻。断离三涂定系之业。种性已上悲愿力成。往来自在断离人天定系之业。初地已上德行纯净永离人天不定系业。亦可。八地已上离之。第三通对漏无漏业而为分别。善趣修习身戒心慧断三涂业。种性已上修无漏道渐断人天分段之业。初地已上真德渐现断变易业。约业如是<font color='green'>(此七门竟)</font>。

次约报论。报谓分段变易之果。分段果中有善有恶。于中曲有两义分别。一偏约分段生死分别。分段有二。一恶道分段。谓三恶趣。二善道分段。所谓人天。恶道分段有正有习。恶业为因四住为缘生三恶趣名之为正。恶业为因悲愿为缘生三恶趣说以为习。恶道中正善趣已前常没所受。善趣渐断种性时尽。恶道中习种性已上渐次断除初地时尽。初地尽此离恶道畏。善道分段亦有正习。善业为因四住为缘受人天身名之为正。善业为因悲愿为缘受人天身说以为习。善道中正外凡所受。种性渐断初地时尽。初地尽此名出三界。又经宣说。初地菩萨得二十五三昧破二十五有。亦当此门。善道中习地上渐断八地上尽。七地已还断未尽。故大智论中名为宍身。八地已上断之尽。故彼名法身。二通约分段变易分别。随相麁分善趣位中受分段身。从小入者善趣位中亦受变易。小故不说。种性已上分段渐舍受变易报。初地已上变易渐舍得法身报。三位如是。或分为四。地持宣说。种性发心及行方便是其三种。加以善趣即为四也。又依大品说五菩提。菩提中四在菩萨。亦得分四。五菩提者。一发心菩提。在于善趣。论自释言。在于无量生死海中发菩提心。是故名为发心菩提。二伏心菩提。在于种性解行位中修习伏忍。故名伏心。三明菩提。谓。初地上乃至六地波若慧明名明菩提。四出到菩提。谓。七地上出离众相到无生忍。故名出到。五无上菩提。谓。如来地。余不能加。故曰无上。广如上说。或分为五。善趣为一。解习净信故。璎珞中名为十信。习种为二。修习净解。故华严云。随所闻法即自开解。不由他悟。性种为三。修起正行故。华严中名为十行。解行为四。亦名道种。修习如观。十地为五。亦名圣种。成就实证。或分为六。前四如上。初地已上离分见修。故有六种。或分为七。如地持说。善趣为一。种性已上六住为六。合为七也。言六住者。一种性住。所谓习种。二解行住。三净心住。所谓。初地。四行迹住。二地已上。五决定住。八地已上。六毕竟住。谓第十地。义如上释。或分为八。八有两门。一开前合后以说八种。一初发心行。创背生死初发道心。二有相行。依前发心修起有相六波罗蜜。修此行时见人修善则便欢喜。见人造罪即便嫌恶。三无相行。学观空理于生死中不见可厌。于涅盘中不见可求。修此行时见人造罪心不悒戚。见人修善亦不欣务。四方便行。虽观空理而常随有情集诸行。此四在善趣位中。习种为五。性种为六。解行为七。初地已上圣种为八。开后合前以说八种。善趣为一。种性已上七地为七。通前八也。言七地者如地持说。一种性地。二解行地。三净心地。四行迹地。五决定地。谓第八地。六决定行。谓。第九地。依前决定上上趣求名决定行。七毕竟地。谓。第十地。此义如前七地章中具广分别。或开为九。次前八中离分种性以之为二。即是九也。或说为十。如涅盘说。一初发心善趣中始。二熙连河沙佛所发菩提心。能于恶世不谤正法。熙连河者于彼恒河四眷属中一种河也。于此河中一沙一佛尔许佛所发菩提心。方能恶世不谤正法。三一恒河沙佛所发心。于恶世中爱乐正法不谤同前。其恒河者是此江河故。旧翻经多名江河。于此河中一沙一佛尔许佛所发心。方能恶世爱乐大乘。闻此不谤。第四人者二恒河沙佛所发心。能于恶世爱乐大乘。读诵受持未能解说。第五人者于三恒河佛所发心。于恶世中爱乐大乘。读诵受持少为他说未解深义。第六人者四恒佛所发菩提心。于恶世中爱乐大乘。受持读诵为他演说。十六分中解一分义。解何等义。如涅盘说。谓。解佛性如来常住。云何十六。大涅盘中随义浅深如来分判为十六分。此第六人始得一分。此前六人同在善趣。齐是四依弟子所摄。第七人者名为凡夫具烦恼性。五恒佛所发菩提心。于恶世中能说大乘。十六分中解八分义。此在种性解行位中。第八人者名须陀洹及斯陀含。六洹佛所发菩提心。于恶世中能说大乘。十六分中得十二分义。位在初地乃至七地。第九人者名阿那含。七恒佛所发菩提心。于恶世中能说大乘。十六分中得十四分义。此在第八第九地中。第十人者名阿罗汉。八恒佛所种诸善根。于恶世中受持读诵书写解说大乘经典。十六分义悉皆具解。位在十地。此等得义深浅之相。如四依章具广分别。或分十一。地前为一。通名信地。地上为十。或分十二。一是外凡。二是内凡。备如上判。地上分十。合为十二。或分十三。善趣为一。种性为二。解行为三。十地为十。合为十三。或分十四。善趣为一。习种为二。性种为三。道种为四。十地为十。合为十四。或分十五。前十四中分第十地。以之为二。所谓。法云及与等觉。十地穷终现与佛齐。故名等觉。未是证同。或复开分为四十一。善趣为一。十住十行及十回向并其十地为四十一。言十住者如华严说。一发心住。于大菩提起意趣求。二治地住。善修自利利他之道。三修行住。修护烦恼护小乘行。四生贵住。圣法中生种性尊贵。五方便住。具足善巧度众生行。六正心住。得决定智。于佛法中虽闻异说正见不动。七不退住。虽闻异说正愿不动。八童真住。行业清净如世童子真净无染。九法王子住。于佛法王所行住处出生正智。堪能究竟无上菩提。十灌顶住。行修上顺佛智现前。此十习种如璎珞说。言十行者如华严说。一欢喜行。喜心行施。亦令他喜。二饶益行。修治净戒饶益自他。三无恚恨行。修忍离瞋。四无尽行。懃修精进摄善无尽。五离痴乱行。常修定慧离妄分别。六善现行。观法实相般若现前。七无着行。以无着心修起所行。八尊重行。成就种种殊胜善根。九善法行。成就种种化他善法。十真实行。成就第一真实之语。如说能行如行能说。此十性种如璎珞说。十回向者如华严说。一者救护一切众生离众生相回向。菩萨修行六波罗蜜摄取众生。令离一切烦恼业苦安住菩提名救众生。等心救济不闻怨亲善恶等别名离众生相。回向此善根有所趣向名救众生离众生相回向。二不坏回向。于佛菩萨及一切法得不坏信名为不坏。回向此善根有所趣向名不坏回向。三等一切佛回向。经言。菩萨学于过去未来现在一切诸佛所作回向名等一切回向。四至一切处回向。菩萨所修一切善根用以回向。以回向力令此善根至一切处。譬如实际无所不至名至一切处。至何等处。所谓。至于佛法僧处无尽供养。至一切行处具足修习。至一切果处具足成满。至一切佛剎处具足庄严。至一切众生处具足摄化。至一切法处具足解知。如是等也。五无尽功德藏回向。回己所修无尽功德有所趣向。名无尽功德藏回向。又复愿求诸佛菩萨无尽功德。能成无尽功德善根。亦名无尽功德藏回向。六随顺一切坚固善根回向。回己所修施等善根有所趣向。为佛守护能成一切坚固善根坚固愿等。名随顺一切坚固善根回向。七等心随顺一切众生回向。菩萨增长一切善根回以等益一切众生。名等心随顺众生回向。八如相回向。菩萨所成种种善根同证一如。回此善根有所趣向。名如相回向。又复菩萨回向之心依于种种真如门起。是故亦名如相回向。九无缚无着解脱回向。于一切法心无执著名无缚无着。于法自在称曰解脱。菩萨不轻一切善根。以无缚无着解脱之心回彼善法。求普贤行能具普贤一切种德。名无缚无着解脱回向。十法界无量回向。菩萨彼习无尽善根回之。愿求法界差别无量功德。名为法界无量回向。此十道种如璎珞说。言十地者。一欢喜地。成就无上自利利他。初证圣处多生欢喜。故名欢喜地。二离垢地。离能起误心犯戒烦恼垢等清净戒具。名离垢地。三名明地。随闻思修照法显现。故名明地。四明炎地。虚妄烦恼薪智火能烧。故名炎地。五名难胜地。得出世智方便善巧能度难度。名难胜地。六现前地。波若有闻大智现前名现前地。七远行地。善修无相行功用究竟。能过世间二乘出世间道名远行地。八不动地。报行纯熟无相无间故曰不动地。九善慧地。无碍力说成利他行故名善慧地。十法云地。得大法身具足自在故名法云地。或复开分为四十二。第十地中别分等觉。通前合为四十二矣。随别细分亦可无量。通释如是。次第二门随别解释。先解善趣。依璎珞经善趣位中。修十种心名为十信。一修信心。二精进心。三修念心。四修定心。五修慧心。六修成心。七修舍心。八修护心。九回向心。十修愿心。言信心者。于入解处净信在前。一心决定乐欲成就名修信心。言精进者。闻菩萨藏精懃修习无间善业名为精进。言念心者。常修六念念佛法僧戒施及天。广释如上。言修定者于事于义系心安住。远离一切虚伪轻躁忆想分别。言修慧者。谓。闻思修闻菩萨藏思量观察。知一切法无我无人自性空寂。言修戒者。受持菩萨清净律仪身口意净。不犯诸过有犯悔际。言修舍者。不惜身财所得能舍。言修护者防护己心不起烦恼。又更分别有五种护。如地持说。一者默护。得俱生智能疾受法化度众生。二者念护。念持于法。三者智护。得坚固智观察法义。以默念智离于退分修胜进分。四息心护。守诸根门。五他护。随顺他心修如是行。名之为护。言回向者。所修善根回向菩提。不愿诸有回施众生。不专为己回求实际不著名相。言修愿者。随时修习种种净愿。如华严经净行品说。如是等也。此之十种在于信位。助成信行故。璎珞经名为十信。自余十住十行十回向及与十地悉如上释。三乘贤圣辨之略尔。