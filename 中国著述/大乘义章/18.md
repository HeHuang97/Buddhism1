## 大乘义章卷第十八

远法师撰

净法聚果法中有十八门。此卷有二门<font color='green'>(大般涅盘义 无上菩提义)</font>。

### 涅盘义五门分别

<font color='green'>(释名一 灭之分齐二定体三 开合辨相四 杂义分别五)</font>

第一释名。涅盘是其天竺人语。依彼具言名为摩诃般涅盘那。摩诃名大。大义有六。一者常义。故涅盘云。所言大者名之为常。譬如有人寿命无量名大丈夫。二者广义。故涅盘云。所言大者其性广博。犹如虚空无所不至。涅盘如是。故名为广。三者多义。能别非一。故涅盘云。譬如大藏多诸珍异。涅盘如是。多有种种妙法珍宝。故名为大。四者深义。渊奥难测。故涅盘云。大者名为不可思议。一切世间声闻缘觉不能测量涅盘之义。故名为大。五者高义。位分高出余人不至。故涅盘云。譬如大山一切世人不能得上。故名为大。涅盘如是。凡夫二乘及诸菩萨不能穷到。故名为大。六者胜义。如世间中胜上之人名为大人。涅盘如是。诸法中胜。故名为大。大义如是。何者是大。大有三种。一者体大。性净涅盘体穷真性义充法界。二者相大。方便涅盘过无不尽德无不备。三者用大。应化涅盘妙用旷博化现无尽。故涅盘云。大般涅盘能建大义。义犹用也。所言般者此翻名入。入义有三。一就实论入。息妄归真。从因趣果。二真应相对。息化归真。故名为入。三唯就应现。舍有为过趣入无为。故名入。言涅盘者人释种种。有人释言。涅盘之名非胡非汉直是佛语。若论佛语一切皆是。岂独涅盘。故涅盘云。种种异论文章呪术皆是佛说。虽是佛说不离方言。若离方言佛则无说。涅盘之体非名字。故非音声。故有人复言。涅盘胡语名总万德。此方更无一名能翻。故存胡本说为涅盘。涅盘之体实备万德。涅盘一名非尽万德。若使涅盘名尽万德。是则宣说万德之时。不应随德更立名字。欲说常义更立常名以名彼义如是一切。明知。涅盘名不尽德。又设涅盘名。总万德此方还以万德总名翻彼涅盘。何为不得而言叵翻。又涅盘云。随其类音普告众生。今日如来将欲涅盘随类异告。云何叵翻若正相翻名之为灭。随义傍翻名别种种。或言不生。或曰不出。或谓无作。或谓无起。或名无为。或字无相。或言不燃。或曰不识。或称寂灭。或云安稳。或名解脱。或字彼岸。如是种种悉如经说。云何得知是灭非总。今此且以四义验之。一准昔以求。如来昔于余契经中。每常宣说烦恼灭无身亡智丧以为涅盘。今日涅盘名不异昔。何忽是总。二据终以验。如来垂灭大音普告。今日如来将欲涅盘。时诸众生闻佛涅盘咸皆悲恼诣佛请住。若使涅盘名含万德是则宜唱万德示人。众生应喜。何故悲恼诣佛请住。闻佛涅盘悲恼请住。明知。涅盘是灭非总。三准定方言。外国之人见人死灭咸皆称言。某甲涅盘。世人死灭何德可总亦称涅盘。世人死灭名涅盘。故明知。涅盘是灭非总。四取文为证。如涅盘中。佛叹纯陀。善哉善哉。能知如来示同众生方便涅盘。世间众生何曾有彼万德涅盘。如来示同此说如来同世尽灭。名同涅盘。明知。涅盘是灭非总。又法华说。日月灯佛说法华竟。于后夜分入于涅盘。下文重颂佛此夜灭度如薪尽火灭。长行之中云言涅盘。偈言灭度。明知。涅盘是灭非总。问曰。若使涅盘是灭何故经言诸结火灭名为灭度。离觉观故称曰涅盘。释言。外国灭有多名。略有三别。一者涅盘。翻名为灭。二弥留陀。此亦名灭。三者毘尼。此亦名灭。其犹外国菩提末伽此通名道。外国说灭有多名。故诸结火灭名弥留陀。离诸觉观名曰涅盘。涅盘经中弥留陀灭翻为汉言。涅盘之灭仍存胡语。似若是别若具翻之此方名少。彼弥留陀此翻名灭。彼中涅盘此亦名灭。是故得言外国涅盘此翻名灭。灭烦恼故灭生死故名之为灭。离众相故大寂静故亦名为灭。那者名息。究竟解脱永苏息故。息何等事。息烦恼故息生死故。又息一切所行事故。涅盘云。虽得禅定智能解脱不名毕竟。若能断除三十七品所行之事方得名为毕竟涅盘。以息如是三十七品所行事故亦名为息。名义如是。

次第二门彰灭分齐。分齐有四。一是事灭。断生死因灭生死果。名为涅盘。二者能灭。诸佛涅盘圆备万德。虽具众德妙寂离相。称之为灭。又复离性亦说为灭。言离相者如下文说。譬如一切众生心识体虽是有而无一相。亦如醍醐体虽是有而无青黄赤白等相。涅盘亦尔。体虽实有而无一相。故称为灭。无何等相。谓。无他相及无自相。无他相者。如经中说。离于十相名为涅盘。谓。离色声香味触相生住灭相男相女相。经中复说。离十三相名为涅盘。离前十相及离苦乐不苦乐相。又经复言。大涅盘中无有日月星辰诸宿寒热风雨生老病死二十五有及诸忧苦。此等皆是无他相也。无自相者。大涅盘中虽有色身而无色相。虽有觉知而无知相。虽有一切无一切相。备如经说。言离性者。诸德同体缘起相成。无有一法别守自性。如就诸德宣说常义。离诸德外无别常性。我乐净等类亦同尔。又就常等宣说法身。离常等外无别身性。余亦如是。故经说言。又性别异故成涅盘。由非别异名无别性。故成涅盘。问曰。涅盘体既是有。说有称当。何劳说之。门解义。故就障灭。此是第二德寂之灭。三者应灭。应灭有二。一现断有因尽生死果。名之为灭。二息化归真。用息称灭。四者理灭。如经中说。一苦灭谛。一切众生即涅盘相。如是等也。理灭有二。一者相虚妄。情所起一切诸法相有体无。名之为灭。此即经中空如来藏。二者真空。真如来藏离相离性。名之为灭。言离相者如马鸣说。谓。非有相非无相。非非有相非非无相。非有无俱相。非异相。非非一相非非异相。非一异俱相。非自相非他相。非非自相非非他相。非自他俱相。如是一切妄心分别悉不相应。唯证境界。言离性者。如来藏中具过一切恒沙佛法。是诸佛法同一体性缘起相成不离不断不脱不异。以同体故无有一法别守自性。虽无一性而无不性。无有一性法如也。而无不性法界别也。今说如是。以之为灭。灭如是。此四相望亦有本末。理灭为本。由见理中相空之灭成前事灭。悟理舍情离生死故。由证理中真空之灭成前德灭。如彼真法离性相故。依德起用故有应灭。此四种中分相言之。说前三种以为涅盘。摄相论之。四灭俱是涅盘为门。统摄诸义成涅盘故。分齐如是。

次第三门定其体性。涅盘体中德别无量。要唯有三。一是色法。二是心法。三非色心法。言色法者如涅盘说。灭无常色获得常色。离苦色获得乐色。乃至灭于不寂静色获得真实寂静之色。故知。涅盘用色为体。又涅盘云言不空者。谓。有善色。常乐我净。又涅盘中说大涅盘以为解脱。迦叶白佛。如是解脱为色为非色。佛言。二乘解脱非色。诸佛如来解脱是色。以斯验求明知。涅盘体性是色。又如六卷泥洹之中。纯陀叹佛。妙色湛默常安隐。不随时节劫数迁。大圣旷劫行慈悲获得金刚不坏身。故知。是色。又胜鬘中叹佛色身世无与等。又叹如来妙色无尽。明知是色。色相云何。佛有三身。一是应身。二是报身。三是法身。此三身中皆悉有色。应身色者现化随物。或时似天或复似人。如是一切随其所现同世色像。是故亦名共世间身。报身色者于彼应身一一相处各有无量尘数相好。如华严经相海品说。虽具众相而不可见。如梵天王顶上宝珠有而叵见。虽不可见而实有之。名字不同作业各异。如华严说。法身色者如来藏中。色性法门显成佛体。体虽是色而无色相。如似比丘无作戒法。亦如阴阳五行等法虽无色相而是色性。诸佛证得成就法界。诸根相好即法身故。又此法中出生法界无尽色。故名像色法。有人说言。涅盘无色唯一灵智。设言色者是应非真。何故非色。色性质碍。为是无之。若色质碍全佛无者。心是攀缘虑知之法。佛亦应无。佛无缘心而有无缘觉知之心。色亦应尔。佛无碍色。而有无碍自在之色。何为不得。人复为难。碍故名色。佛身无碍。云何名色。此应返质。缘义为心。佛智无缘。何得名心。人复释言。无缘而照故得名心。此应类之。无碍是身。无碍是形。何为非色。又虽无碍而有光明诸根相好。何得非色。又若无碍即全无色。若言有色即令碍者。此应并报。如来无缘即应是痴。即应无知。佛若有知即是攀缘。可如是不。此既不可。彼亦同然。何劳致疑。又若说言色皆是应都无真实者。此应并难。真处亡情。有觉有知。应悉是应。应化之知从真知生真中立知。应化之色从真色起。真中存色。竟有何妨。又经宣说。灭无常色获得常色。云何是应。经复宣说。真实善色常乐我净。云何是应。又经叹佛。妙色湛然常安稳。不随时节劫数迁。大圣旷劫行慈悲故得金刚不坏身。云何名应。又地经中说。佛相好为实报身。云何是应。又若相好悉是应者。经中宣说相好之业。应是应修非是实修。修得是实果宁不真。人复释言。灭无常色获常色等。此实是心。心法显现义说为色。此应反难。若心显现义说为色。实无色者。色法不显。义说为心。实应无心。又若心现义说色者。他亦应言色光照明义说为心。佛实无心色光照明。不得名心。心法显现何得名色。以斯验求佛真有色。不得言无色。义如是。次论心义。经中宣说。灭无常识获得常识。受想行等亦复如是。明知。涅盘以心为体。又说彼若成大涅盘。明知。涅盘用心为体。心相云何。如前八识章中具辩。今略论之心有三种。一是事识。谓。六识心。向外取缘。二是妄识。谓。七识心。内迷真性妄取自心所起境界。如人昏梦迷覆实事。妄取自心所起境界。三是真识。谓。八识心。如来藏中过恒沙法缘起集成觉知心事。以此真心觉知性故。与无明合便起妄知。息去无明便为正知。如人报心与昏睡合便起梦知。息去昏睡便为寤知。始觉真心说之以为一切种德。今此就其涅盘门说故。说此心以为涅盘。妄事两心。情有体无。未穷似有。研之即尽。不成涅盘故。楞伽云。妄想尔炎慧。彼灭我涅盘。又彼经言。灭七种识唯有藏识。唯藏识故真识之心得成涅盘。非六非七。有异论。如前八识章中广破。问曰。真心是知非灭。云何得说为涅盘乎。释言。此心体是知性。而无分别。无分别故照而常寂。是知性故寂而恒照。以恒照故能灭痴闇。以常寂故能灭妄想。痴妄既除不复随缘集起生死。以不起故无为体寂。故名涅盘。心法如是。次明非色非心之义。如经中说。菩提不可身得心得。涅盘亦尔。故非色心。相状如何。分别有二。一数灭无为。断离一切色心等相名非色心。如涅盘说。灭无常色名为非色。灭于无常受想行识名曰非心。如是一切。又如涅盘梵行品说。入于无色大般涅盘名为非色。又无诸大阴界入等。亦是非色意灭识亡心亦寂等。名为非心。又灭妄想尔炎慧等。亦是非心。二真法体如。色即无色。心即无心。名非色心。如经中说。大般涅盘实非有色。随世说有。又经中说。菩提涅盘一切皆空。又地经说。自体本空智自空等。皆是真空非色心义。彼云何空。义如上解离相离性。言离相者。佛虽有色而无色相。如无作戒虽复是色而无形相。佛虽有心而亦无心相。如镜照物无分别相。言离性者。大涅盘中诸德同体缘起相成。无有一德别守自性。故名为空。以是空故色无色性。名为非色。心无心性。称曰非心。问曰。若此皆无自性即是自性不成无常。与生死法有何差别。释言。缘起无性空义。生死涅盘其理齐等。是故经中说生死空乃至涅盘生死无我乃至涅盘。所言异者。生死之法一向无常。以其性相俱无常故生灭流转名相无常。虚集无性名性无常。涅盘之体亦常无常而非一向。故涅盘经初德中说。涅盘非常亦非无常。是义云何。大涅盘中万德同体。分相论之各守自相无为不动。故非无常。摄相言之互以相成相成不坏。亦非无常。非无常故经说为常。将别分总总相不立。以不立故无空性常。无性常故名为无常。涅盘体性其理定尔。有人宣说。一苦灭谛。显成涅盘。苦灭唯空。显此空理以成涅盘。是故涅盘一向唯空无色无心。此外道空不应受持。若说苦灭唯是空者。佛自对破。如涅盘经四谛章说。修苦灭者。逆于一切诸外道等。若说空法为苦灭谛。诸外道等悉皆修空。应有真谛。又若宣说无我空寂为如来藏。当知。此人久在生死。长受长诸苦不得解脱。若有说言有如来藏。虽不可见破烦恼已定必得之。若发是心一念因缘于诸法中悉得自在。以斯验求明知。苦灭不唯是空。如胜鬘说。一苦灭谛是如来藏。如来藏具过一切恒沙佛法。名不空藏。何得唯空。若言涅盘一向空者。经说涅盘常乐我净真实善有。那得言空。又经说言空者。所谓一切生死。言不空者。谓。大涅盘。又经说言杀空得实。杀无常已得常涅盘。云何是空。又涅盘经第七德中。七法相异空与涅盘义门各别。何得唯空。又若空者无想天喻无想实有。竟何所况。又经宣说。大般涅盘能建大义种种示现。若唯空者依何起义。又经宣说。汝不应言灭是法性。若法性者实无灭也。何得唯空。有人复言。如来藏性色心为体。都无空义。复言空者。无相名空。藏性既尔。显成涅盘。涅盘唯有一向不空。说言空者空无万相。不空涅盘。此亦是其外道之有。不应受之。若说藏性实不空者。是义不然。如楞伽说。依法无我说如来藏。云何不空。又复如彼起信论说。有人闻说如来藏中具一切法。便说色心各别有体。对治此执说。一切法依真如说。如者是其空之别称。依之宣说一切佛法。云何不空。又如经说。如来藏中具过恒沙一切佛法。不离不断不脱不异。既言不离明无别性。法无别性何为不空。又同体法必互相成。相成之法则有总别。摄别成总诸法可有。将别分总总相不立。何为不空。若别分总。总义不空五阴分生。生应不空。藏性如是。若言涅盘实有不空是义不然。如经中说。涅盘非有。随世说有。涅盘非有。云何不空。又地经说。自体本空名为性净。同相涅盘云何不空。又经中说。菩提涅盘一切皆空。云何实有。又若涅盘实有不空取着涅盘正见非邪。佛何故破说空无我。又若涅盘实常非空。常见者不应是患。若言涅盘空无妄情心取之相故名为空。而涅盘体定不空者。此应并反经说涅盘非有非无。是则有者能有他故名之为有。体应非有。人即救言我言无者。己无他相何得有他。此应更征。经中宣说。依如来藏故有生死。依大涅盘能建大义起种种化。即是有他。若言无者己无他故不得有他。是则有者已有他故不得无他。此是一难。又若无者一向无他。而体非无是则有者一向有他。而体非有。有虽有他不妨体有。是则无者虽复无他何妨体无。偏有偏无佛法大患。理须广破。体性如是。

次第四门开合辨相。其涅盘者乃是诸佛圆寂妙果。体穷真性。义充法界。体穷真性故妙绝于名相。义充法界故德备于尘算。尘算之德难以定论。是以经中或云。一二乃至众多。言其一者统而摄之。一大涅盘体含众义备苞万物。或说为二。二有三门。一者有余无余相对说二。二性净方便相对说二。三真应不同相对说二。就初对中先释其名后辨其相。名字如何。有余无余义释有二。一约对分别。烦恼尽处名为涅盘。约对身智以立二名。无学圣人烦恼尽竟。望后犹有余身智在。约后别前。名前以为有余涅盘。身智尽竟望后更无余身智在。望后名前。说前以为无余涅盘。毘昙法中所说有余无余涅盘正当此义。是第一约对分别。二就涅盘相望分别。于此门中涅盘有二。具约生死因果以说。生死因尽是一涅盘。生死果亡是一涅盘。据彼生死因尽之处。望后更有生死果亡一涅盘在。约后别前。名为有余。生死之果尽灭已竟。望后更无余涅盘在。说为无余。约对生死因果既然。约对分段变易亦尔。名字如是。次辨其相。曲有三门。一就大小相对分别。二就小分别。三就大分别。言就大小相对分者。小乘涅盘名曰有余。大乘涅盘说为无余。此之一义如胜鬘说。故彼文言。生死二种。有为无为。涅盘亦二种。有余及无余。分段生死名曰有为。变易生死名曰无为。此二如前二生死中具广分别。有为生死尽无之处所得涅盘名曰有余。望后更有余生死故。又亦更有余涅盘故。无为生死尽无之处所得涅盘名曰无余。望后更无余生死故。又亦无其余涅盘故。次第二门就小分别。宗别不同。所说各异。有人说言。毘昙法中烦恼尽灭名有余涅盘。现报身上远离缘缚。说之以为无余涅盘。是义不然。己家烦恼通缚内外一切境界。无学圣人初得果时是缚已断。尔时不名无余涅盘。现在身智谢灭之后。方始宣说无余涅盘。何由而言身离缘缚名曰无余。若此非者何者是乎。毘昙法中涅盘体一。约对不同得二名字。言体一者。于此宗中烦恼业思。以道力故应起不起数灭无为。是涅盘体。此体是一。约对身智得二名字。身智未尽说前涅盘以为有余。望后更有余身智故。身智尽竟向前涅盘转名无余。望后更无余身智故。问曰身智尽无之处。以何义故不名涅盘。彼宗身智起已谢往是无常灭故非涅盘。由断因故后果不起。是非数灭故非涅盘。若依成实涅盘体二。生死因尽是一涅盘。生死果尽是一涅盘。故有二种。问曰。何故毘昙法中生死果尽不名涅盘成实名是。释言。毘昙性相中求。为道亲断名为数灭。不亲断者则非数灭。身口二业及生死果非道亲断。故非数灭。故不名涅盘。成实法中解义务宽。由断烦恼业果不起从其根本亦是数灭。故说涅盘。此云何知。如成实说。见断法者。示相我慢及彼所起诸余法也。修断法者。不示相慢及彼所起诸余法也。觉断烦恼名示相慢。示犹见也。执见我人众生定相名为示相。执我陵物称之为慢。依此所起业及苦果名为所起诸余法也。由断见惑令此不起。通名见断。修断烦恼名不示相慢。修道所断是钝烦恼。不执我人众生定相名不示相。闇昧心中恃我陵物目之为慢。依此所起业及苦果名为所起诸余法也。由断修惑令此不起。通名修断。业及苦果见修断故名为数灭。是数灭故。生死果尽得名涅盘。二种如是。此二涅盘得之不定。或在同时。或在前后。若断现因令其当果毕竟不生名曰无余。此无余灭与有余灭得在一时。以一时中具两义故能尽之。智亦有二种。尽生死因名为尽智。断生死果令后不起名无生智。若无学人以边际智促报取灭名曰无余。此无余灭与有余灭得在前后。报尽方说无余灭故。然无余灭得虽不定或前或后彰名唯后。何故而然。现报未灭障其未报不生不显。故不与名。问曰。若使现报未尽不得宣说无余灭者。亦应不得说无生智。智中既得说无生智。灭中何为偏独不得。释言。灭中身智尽后无余义显。故前隐之。智则不尔。身智灭后不得说智。故前说之。小乘如是。次就大论。分别有四。一约生死因果分别。分段变易二种因尽名曰有余。二种果亡称曰无余。故地持云。一切起因断。诸余毕竟灭名般涅盘。起因断者是其有余。诸余灭者诸余果亡。是其无余。二约分段变易分别。分段因果尽无之处。灭不究竟说为有余。变易因果尽无之处。灭中穷极说为无余。三分段因果及与变易因尽之处。目曰有余。变易果尽名曰无余。第四偏约变易宣说。变易因尽名曰有余。变易果亡说为无余。分段因果尽无之处判之为小。大中不论。有余无余二种涅盘相别麁尔。次就性净方便论二。于中略以三门分别。一释其名。二辨其相。三定其因。名字如何。方便涅盘各别有四。一方便净。二方便寂。三方便坏。四不同相。释此四名各有两义。一对因论果。二对体彰用。何故而然。方便涅盘有其二种。一从因修得名方便净。二从体起用名方便净。为是释名各有两义。方便净者从其初义。教行功德本无今有。从因方便断障得净。名方便净。若从后义作用善巧称曰方便。作用中净名方便净。方便寂者。若就初义从因方便断障得寂。名方便寂。若就后义作用善巧故曰方便。作用中寂名方便寂。方便坏者。若就初义从因方便坏障得灭。名方便坏。若从后义作用善巧名曰方便。用相不同名方便坏。不同相者。从其初义方便涅盘断染得净。染净别体名不同相。若从后义作用差别名不同相。方便如是。性净涅盘名义有三。一名性净。二名性寂。三名同相。释此三名义各有二。一对因显果。二对用彰体。何故如是。性净涅盘有其二种。一本隐法性显成今德名为性净。二涅盘体净说为性净。于此门中莫问修生修显功德。对用论体齐称性净。良以性净有斯两义。是故依之释名各二。言性净者从初义。无始法性名之为性。是性本为妄想隐覆。相以不净故。胜鬘云。自性净心不染而染。后息妄染彼性始净。始净法性说为涅盘。是故名为性净涅盘。若据后义涅盘法体名之为性。涅盘体净名为性净。言性寂者。从其初义无始法性从缘飘动如海波浪。名性不寂。后除妄染法性始寂。始寂法性说为涅盘。是故名为性寂涅盘。若就后义涅盘体寂非是用寂。故云性寂。言同相者。从其初义无始法性体通染净。称曰同相。诸佛证会说为涅盘。是故名为同相涅盘。又此法性体如一味亦名同相。诸佛证之说为涅盘。是故亦名同相涅盘。又本法性体虽一味随缘流变受种种形。如一味药随其流处有种种味说为不同。息相称本无有差别名曰同相。说此同相而为涅盘。是故复名同相涅盘。若据后义涅盘体同故曰同相。体云何同。如地论说。一切法如。说自体空名曰同矣。是义云何恒沙佛法莫不皆是一心中法。恒沙法如宁异心如。故得宣说一切法如为体空矣。名义如是。次辨其相。随义进退分别有五。一就方便修生德中随义分二。二相云何。修生德中有二种作。一者缘修对治。熏发真心诸功德生。其犹蜡印印泥文生。二者体作。真随行缘集成诸德。如金随缘作庄严具。缘作义边名方便净。体作义边说为性净。二修生修显相对说二。次前二种修生之德悉名方便。无始法性显成今德。说为性净。如地持说。六入殊胜无始法尔名性种性。以此性净若从先来修善所得名习种性。以此方便此二别分。修生功德直名菩提。修显功德直名涅盘。如涅盘说。故彼经中菩提从生因所生。涅盘必由了因所显。无有生义。摄相通论俱是菩提。以圆通故如彼金刚般若中说。良以二种俱菩提故。须以性净方便名别。修生菩提说为方便。修显菩提名为性净。又此二种俱名涅盘。以寂灭故。良以二种俱涅盘故。亦须性净方便名别。修生涅盘说为方便。修显涅盘名为性净。三约修证以分二别。次前二种约修以论。方便修生方便修显悉名方便。证实亡缘说为性净。是义云何。诸佛如来证实返望从来无隐。亦无今显。净非缘饰故名性净。此一对如地经说。故彼经中净相解脱。远离诸趣名方便净。自体本空自性常寂。非先有染后时离者。说为性净。又此与彼涅盘经中。缘离辨所故光明其义相似。彼云。是光即是涅盘。涅盘常住不论因缘。云何如来问其因缘即是性净。亦有因缘因灭无明获得炽然三菩提灯。故有是光。即是方便。又复如彼涅盘经说。舍慈得慈不从因缘。其义相似。舍世谛慈得第一义慈。即是方便第一义慈。不从因缘即是性净。问曰。方便从缘修得名果。可知。性净涅盘证实缘。不从缘现是果以不。释言。不定。亦果非果。是义云何。体虽非果至佛乃觉。为佛穷证故得曰果。以是果故地经宣说。灭佛行定者即是性净涅盘。为佛所行宁得非果。又是诸佛微智体相何得非果。得时离缘无因可酬。得言非果。以非果故经中叹佛。获得无因无果报法。又经亦言。涅盘之体非因非果。涅盘既然诸德齐尔。四体用分二。向前所说一切涅盘体名性净。用称方便。用相善巧。故名方便。德体常寂。故云性净。五理事分二。向前所说一切涅盘行德善巧悉名方便。理体常寂。说为性净。此即经中一苦灭谛。问曰。此理与前所辨第三对中性净何别。释言。体一。随义以分。向前所辨性净涅盘。摄法从人为佛所穷为行所证。证已方便无隐无显无因无果。今言理者常法以论。凡佛一如染净不易非隐非显非因非果有斯异也。涅盘所说五种性中非因果性义当此门。良以就实以论其实实外无缘。缘即不有。知。复约何说染说净说因说果故非染净非因非果。体相如是。次定其因。先约对以辨其因。向前初对偏说方便修生功德义分二种。生起义边名方便净。体起义边说为性净。今即就彼缘修六度及与佛性以辨其因。辨因有三。一缘正分别。二生了分别。三生作分别。缘正如何。望彼佛性体作义边佛性正因。以佛性中有可生义。有可依义能生彼德。故为正因。诸度等行说之为缘。与涅盘中佛性正因。发心为缘得菩提果。其义相似。此修生德分相论之即是菩提。故与彼同。望彼缘力动作义边诸度正因。佛性为缘。与涅盘中六度生因。佛性了因。得菩提果其义相似。生即是正。了即是缘。次论生了。望彼佛性体作义边佛性生因诸度为了。良以佛性是生因故。涅盘宣说。佛性虽无不同兔角。兔角虽以无量方便不可得生。佛性可生。以可生故说为生因。诸度了因。与涅盘中复有了因。六波罗蜜阿耨菩提其义相似。若望缘力动作义边。诸度生因佛性了因。与涅盘中复有生因。六波罗蜜阿耨菩提。复有了因佛性菩提其义相似。佛性为境。由见佛性成就佛德。故说为了。次论生作。生因作因通释一切。随相且分非无差异。异相如何。一义分别缘力起者名为作因。作因名字如涅盘说。佛性生德说为生因。以佛性中有可生义从缘生故。二得宣说缘生德名为生因。佛性成德名为作因。如金作器。初对如是。次对第二修生修显二种涅盘以定其因。于中有二。一缘正分别。二生了分别。缘正如何。隐显麁判望性净果。佛性正因。诸度为缘。望方便果诸度正因。佛性为缘。以实细论望二涅盘。同说佛性以为正因。但佛性中有二种义。一法佛性。本有法体。如矿中金。二报佛性。本法体上有其随缘可生之义而无法体。如矿中金有造作庄严具义。未有严具已在金中。彼法佛性望性净果说为正因。彼报佛性望方便果说为正因。诸度不定。云何不定。六度有三。一缘修六度。谓。于六识七识心中修诸所行。二者真实有作六度。藉前缘修熏发真心。令其心中诸功德起。三者真实无作六度。真心本是诸功德性。□缘显了。说为真实无作六度。望方便果真实有作六波罗蜜亦是正因。余二为缘。望性净果真实无作六波罗蜜是其正因。余二为缘。次论生了。佛性望彼方便之果是其生因。望性净果是其了因。佛性体上有可生义生方便果。故名生因故涅盘云。佛性虽无不同兔角。何以故。兔角叵生佛性可生故名生因。佛性本来有其可显可了之义。终得显了成性净果。故望彼果得名了因。故涅盘云。佛性虽有不同虚空。何以故。虚空虽以无量方便不可得见。佛性可见。以有可见可了义故名为了因。又涅盘云。涅盘因者所谓佛性。佛性之性不生涅盘。故名了因。六度不定。云何不定。六度三种如前已辨。望方便果真实有作六波罗蜜亦是生因。如乳生酪酪出生苏。乃至醍醐展转相生。悉名生因。余二名了。非正生故。望性净果一切名了。无作六度终可圆显成性净果。可显可了故名了因。余二是其异相显了故名了因。何故不说生作二因。望方便果有生有作。已如上辨。望性净果无生无作。故更不论。次望第三约修就证二种涅盘以定其因。望方便果说缘说正说生说了。备如上辨。彼性净果证实亡缘。故不可约之说缘说正说生说了。但知平等非因果性。佛本在缘未证之时义说为因。说后证时以之为果。及后证时达本无缘。以无缘故本亦非因。今亦非果。次望第四体用相对一种涅盘以定其因。于此门中涅盘体净名为性净。涅盘用净名方便净。对性净体说因如上。方便净者当知。即是应化涅盘。应有二种。一者法应。二者报应。如涅盘说。大般涅盘能建大义现种种化。是其法应。大悲愿力种种化现名为报应。今对此二以定其因。分别有二。一缘正分别。二生了分别。缘正如何。法家之应如来藏中缘起法门。以之为正。如华严中善财童子所求种种法门。是本大悲愿力以之为缘。彼法虽有可起用义。若无悲愿毕竟不生。譬如火珠虽能出火要须见日。亦如水珠虽能出水要须见月。是以经言。异法有故异法出生。报家之应大悲愿力以为正因。三昧法门以之为缘。若无彼法悲愿之力不能独生。譬如人面虽能生像要须依镜。亦如音声虽能发响要须依谷。缘正如是。生了如何。亲起名生。疎发称了。准前缘正义在可知。次望第五理事相对二种涅盘以定其因。于此门中事为方便。犹如前辨。性净是理。非因非果不可说因。性净方便二种涅盘辨之麁尔。次论真应二种涅盘。从缘修生从缘修显二种涅盘体皆是真。应化涅盘义有通局。通而论之俱从涅盘所起作用。若凡若圣若善若恶若垢若净。如是一切皆悉名为应化涅盘。如涅盘说。大般涅盘能建大义种种示现。如是等也。分相论之化具一切。于中分别有是涅盘有非涅盘。应断烦恼。应灭生死。趣入无为名应涅盘。自余一切随相别名。应为凡者名为应凡。应为圣者名为应圣。应为声闻名应声闻。应现缘觉名应缘觉。如是一切。二相如是。次增说三。三有两门。一体相用离分三种。二行德不同宣说三种。体相用者。性净涅盘以之为体。法性为本。一切种德依法性故。方便涅盘说以为相。对治垢染净相显故。故地论中方便涅盘说之以为净相解脱。应化涅盘名之为用。故涅盘云。大般涅盘能建大义。义犹用也。广辨如前。行德不同宣说三者。如经中说。法身解脱摩诃般若是其三也。于中分别略有六门。一制立三数。二释名辨相。三明此三体之同异。四明此三有成涅盘不成涅盘。五将此三约对涅盘辨定总别。六明性净方便涅盘有具不具。言制立者。涅盘体中行德无数。以何义故偏说此三。释有两义。一对障不同故立三种。二对因有别故立三种。言对障者。生死法中有其三种。一者烦恼是生死缘。二者业行是生死因。三者苦报是生死果。此三种中烦恼为本。依烦恼故起于业作。依业受苦。翻对此三故说三事。翻对烦恼宣说波若。波若慧明能除烦恼闇惑法。故翻对业因宣说解脱。业能羁缚。解脱无果能断绝。故翻对苦报宣说法身。法身清净离苦报。故对障如是。对因别者。因有三种。一福二智三者苦报。如地持说。六度之中前三是福。波若是智。精进与禅亦福亦智。义如上解。八种净报名之为报。何等八报。一寿具足长寿久住。二色具足颜容端正。三种性具足生于上族。四自在具足。谓得大财大眷属等。五信言具足。发言人用。六大力具足。德力珍胜有大名称大智慧等为人所敬。七人具足。成丈夫法。八力具足。身力强健有所堪能。报相如是。因中之智至果满足名为般若。因中之福至果满足说为解脱。因中之报至果满足名为法身。制立如是<font color='green'>(此一门竟)</font>。

次第二门释名辨相。言法身者。解有两义。一显本法性以成其身。名为法身。二以一切诸功德法而成身。故名为法身。相状如何。开合不定。总之唯一。谓一法身。或分为二。谓。真与应。或说为三。法报与应。如地论说。又如七卷金光明中。亦分三种。化身应身及与真身。法报两佛名为真身。为化众生示现佛形名为应身。示现种种六道之形说为化身。若准涅盘法报二佛是其真身。王宫现生道树现成是其应身。依应起化受大众供是其化身。或复分四。如楞伽说。一应化佛。犹前应身。二功德佛。三智能佛。此之二种犹前报身。四如如佛。犹前法身。或分为五。谓戒定慧解脱解脱智见。或离为十。如地经说。所谓愿身乃至智身。又华严中宣说十佛。亦是十也。何等为十。谓。无着佛乃至第十如意佛等。广则无量。法等如后三佛章中具广分别。法身如是。言解脱者。自体无累名为解脱。又免羁缚亦曰解脱。相状如何。开合不定。总之唯一。谓。三事中一解脱门。或分为二。二有两门。一有为无为相对分二。一切断德名曰无为。一切行德同名有为。二心慧分二。于此门中两义分别。一浅深分别。断除四住世谛心净名心解脱。于世谛中一切德脱用心为体。故偏说心断绝无明真谛慧明名慧解脱。于真谛中一切德脱用慧为主。故偏说慧。如经中说。断痴慧明断爱心脱。义当此门。二体用分别。断离五住性结烦恼真心体净名心解脱。如涅盘说。故彼文言。永断一切贪恚痴等名心解脱。又彼文言。是心本性虽与贪欲瞋痴等覆而不与彼贪等和合。诸佛菩萨永断贪等名心解脱。故知。就体断事无知慧用自在名慧解脱。如涅盘说。于彼文中就慧解脱开出五通。明知。就用亦得分三。有为脱中有心有慧通无为脱。是其三也。或分为五。如涅盘说。谓。色解脱及与受想行识解脱。是其五也。远离生死系缚五阴得佛自在无碍五阴名为解脱。亦得说六。于此五上加无为法亦得说八。谓。八解脱。义如上辨。或说为百。如涅盘中百句解脱。广则无量。如华严说。言般若者此翻名慧。智能鉴照故名为慧。相状如何。开合不定。总之唯一。一如实慧。或分为二。可谓。实智及方便智。义如上释。又一切智及一切种亦得分二。知一切如名一切智。知一切事名一切种。亦得说三。如地持说。谓。清净智一切智无碍智是其三也。义如上解。或分为四。谓。我生尽梵行已立所作已辨不受后有。义如后解。又四无碍。亦得分四。义如上释。亦得说五。谓。五智印。知一切法无常苦空无我寂灭。又如成实所说。五智亦是五也。名字是何。一法住智。知世谛法因缘不坏。二泥洹智。知第一义法性常寂。三者愿智。随愿自在欲知即知。四无诤智。善随人心不与他竞。五边际智。于已最后所受报身修随心。义如上辨。亦得说六。谓。知诸法无常苦空无我不净涅盘寂灭。亦得说七。谓。所谓知法知义知足知时知自。涅盘经中亦名知我。又能知众及知尊卑。通前七也。此之七种始起在因成满在佛。又涅盘中说佛如来具足八智。谓。知生死无常与苦无我不净。知涅盘法常乐我净。是其八也。故彼经言。诸佛如来知一切法无常与苦无我不净。知非一切常乐我净。以是义故见性了了。亦得说九。知前八种及第一义。亦得说十。所谓十力。广则无量。般若如是<font color='green'>(此二门竟)</font>。

次辨同异。通而论之此三同体。其犹虚空无碍不动。以同体故诸德聚积悉名法身。又德自体亦名法身。诸德无累。咸称解脱。诸德明净齐名般若。同一真心觉知性故。又慧为主。余德慧伴。摄伴从主。通名般若。故地经中就甚微智开出同相及不同相二种解脱。以同体故得成涅盘。故涅盘云。又非别异。故成秘藏。胜鬘亦云。一味等味随义别分此三异体。异中慧数名为般若。法身解脱进退不定。若说诸佛相好之色以为法身。自余诸德悉名解脱。若当宣说解脱之数而为解脱。自余诸德同名法身。以此别故涅盘宣说。有法名义俱异。其犹十号及三宝等。同异如是<font color='green'>(此三门竟)</font>。

次明三事有成涅盘不成涅盘。于中初先大小相对明成不成。后偏就大明成不成。大小相对者。大乘三事得成涅盘。小乘不成。何故如是。释有五义。一有无分别。小乘三事体是有法。小乘涅盘体是无法。有无别体故不相成。大乘三事体是有法。大乘涅盘亦是有法。有义相扶故得相成。二常无常相对分别。小乘事体是无常。小乘涅盘体是其常。常无常异故不相成。大乘三事体性是常。大乘涅盘体亦是常。常义相顺故得相成。此前两门义有文无。第三同体异体分别。小乘三事体性各别。所以不成。体云何别。小乘法中宣说慧数以为般若。解脱之数名为解脱。自余诸德名为法身。此等心法体性各别。以体别故守性不寂。性不寂故不成涅盘。大乘三事同体义分。其犹虚空无碍不动。以同体故缘起相成。无有一法别守自性。无别性故德体寂灭。以体寂故得成涅盘。故涅盘云。又非别异故成涅盘。四并不并相对分别。小乘三事心心数法同时别体。别体并故不成涅盘。大乘三事同时同体同一真心。随义以分。以同体故不名为并。以不并故得成涅盘。故涅盘云。如世伊字三点。若并则不得成不并乃成。涅盘如是。五纵不纵相对分别。小乘三事性虽同时用有先后。名之为纵。别体而纵不成涅盘。大乘三事同体同时用无先后。所以非纵。以非纵故得成涅盘。故涅盘云。如世伊字三点。若纵则不得成非纵乃成。涅盘如是。此后三义涅盘如是。此后三义涅盘具辨。大小相对辨之略尔。次就大乘明成不成。别有四义。一真妄分别。直就大中。缘修三事体妄不真不成涅盘。真德三事乃成涅盘。于此门中但令是真莫问性净方便应化悉成涅盘。二真应分别。直就向前真德之中。有真有应。应化三事相同小乘。无常迁变不成涅盘。以不成故终须息灭。真德三事方成涅盘。以真成故终须入中。故经说言。我今安住如是三法名入涅盘。三性净方便相对分别。如涅盘说。方便三事悉是菩提。性净三事悉名涅盘。方便三事是菩提故不成涅盘。故涅盘云。如来之身亦非涅盘。解脱之法亦非涅盘。摩诃般若亦非涅盘。性净三事是涅盘故得成涅盘。四就性净三事之中。总别则不成。总收则成。如世伊字三点。别分则不成伊。三点合聚乃得成伊。此亦如是。别分事隔。所以不成。总摄圆具。所以得成。成不成义辨之云尔<font color='green'>(此四门竟)</font>。

次将摄三事约对涅盘分定总别。有人定说。涅盘定总。三事定别。此则不然。论总皆总。论别斯别。以皆总故涅盘为门统摄三事皆成涅盘。法身为门统收涅盘解脱般若皆成法身。良以涅盘成法身故。华严经中宣说。十身涅盘入中名为法身。又彼经中宣说。十佛涅盘入中名涅盘佛。解脱般若成法身义在可知。解脱为门涅盘法身及与般若皆成解脱。如涅盘中百句解脱有德皆收。般若为门统摄诸德皆成般若。故地经中说佛微智。于中开出二种涅盘及一切德。总相如是。随别分之莫不是别。以是别故涅盘宣说。名义俱异。其犹十及三宝等。言名异者。涅盘法身解脱般若四种各别。言义异者。涅盘寂灭义。法身是体义。又亦聚积义。解脱无累义。般若鉴照义。故云义异。又复分相。断德是涅盘。色报是法身。智能是般若。余德是解脱。是故皆别。问曰。前总今何故别。辨义有二。一分相门。诸德皆别。二摄相门。诸德相成一切皆总。摄相有二。一摄同义。一切德上有寂灭义。收为涅盘。有其体义。有积聚义。摄为法身。有绝缚义。有无累义。说为解脱。有照鉴义。有觉知义。故为般若。二摄别义。具摄三事以成涅盘。是义云何。若无法身苦报不尽。何成涅盘。若无解脱业结不除。何成涅盘。若无般若闇惑不灭不成涅盘。故具一切方成涅盘。具摄一切以成法身。是义云何。若无涅盘生死不灭。何名法身。若无解脱结缚不尽不成法身。若无般若闇惑不除不成法身。要具一切方成法身。故摄诸义以成法身。具摄诸义共成解脱。是义云何。若无涅盘生死不灭不成解脱。若无法身苦报不尽不成解脱。若无般若闇惑不除不成解脱。故具一切方成解脱。又摄诸义共成般若。是义云何。若无涅盘诸过不灭。何成般若。若无法身垢障为体。何成般若。若无解脱缠缚不离不成般若。故具一切方成般若。涅盘三事总别既然。自余行德总别例尔<font color='green'>(此五门竟)</font>。

次明性净方便涅盘有具不具。分别有三。一性净涅盘明具三事方便不论。何故而然。性净涅盘显本真心。以之为体。真心体是诸功德性。故具三事。方便涅盘体是断结数灭无为数灭法。故无三事。二方便涅盘明三事。性净不辨。如地经说。何故如是。方便涅盘治断而得。对治生死烦恼业苦。三事相分故说三事。性净涅盘体如一味三相不显。故不说三。三就实通论。性净方便齐具三事。是义云何。法身有二。一法性身。本隐今显。如胜鬘说。如来之藏显为法身。维摩经说。观身实相。观佛亦然。如是等也。二实报身。方便修生。其法性身性净所收。实报身者方便所摄。般若亦二。一性照般若。亦名证智。是义云何。真识之心本性清净。而为妄染之所覆蔽。相似不净。后息妄染彼心始显。始显真心如其本性内明法界。说之以为性照般若。由称本性故名证智。二观照般若。亦名教智。是义云何。缘观对治熏发真心。令真心中智德随生。所生智德明照诸法。说之以为观照般若。即此观照藉教修起。故名教智。又此智麁可以言论。又能起说。亦名教智。性照般若性净所收。观照般若方便所摄。解脱亦二。一自性解脱。亦得名为性净解脱。直说之心本性虽净而妄隐说为系缚。后除妄染彼性出累名性解脱。又得脱已返望惑染。从来不有今非始净。故亦名为自性解脱。二方便解脱。亦得名为净相解脱。教行功德本无今有方便修生。修生之德绝离染缚。说之以为方便解脱。自性解脱性净所收。方便解脱方便所摄。故二涅盘齐具三事。次增说四。四有两门。一就体分四。二就义辨四。就体分者。方便涅盘有其二种。一是断德。除一切烦恼业苦无为寂灭。二是行德。具足法身解脱般若一切种德。性净涅盘亦有二种。一是断德。证法本寂无相可起。故经说言。诸佛如来不生烦恼名大涅盘。又经说言。于十三相不取相貌。是名为寂灭真事。如此真谛名为断德。十三相者。如涅盘经圣行中说。所谓色声香味触相生住灭相男相女相苦乐及与不苦乐相。二是行德。真识之心从缘始显。始显真心说之以为一切种德。名为行德。体别如是。随义四者。谓。常乐我净之德。辨此四义略有五门。一明建立。二释名辨相。三明同异。四论通局。五明大小有具不具。言建立者。大涅盘中义别尘算。今以何故偏说此四。盖乃且据一门言。于中略以五义建立。一对除四患。二翻四倒。三治四障。四断四过。五酬四因。除四患者。生死法中有无常苦无我不净四种大患。断除彼故宣说涅盘常乐我净。翻四倒者。声闻之由观生死是无常苦无我不净。谓佛亦尔。遂起四倒。翻对彼故宣说涅盘常乐我净。治四障者。如宝性论说。障有四种。一者缘相。谓。无明地障佛真净。对除彼故说佛真净。二者因相。谓。无漏业障真我。对除彼故说佛真我。三者生相。谓。意生身。以是意生苦阴身故障佛真乐。除彼障故说佛真乐。四者坏相。谓。变易死障佛真常。对除彼故说佛真常。此等皆就变易因果而说其障。理实通障。随相且分。断四过者如宝性说。一阐提谤法障佛真净。对治彼故说佛真净。二外道着我障佛真我。对除彼故说佛真我。三声闻畏苦障佛真乐。对除彼说佛真乐。四辟支舍心舍诸众生疾求取灭障佛真常。对除彼故说佛真常。翻四因者如宝性论说。因有四种。信心般若三昧大悲。以修信心对除向前阐提谤法得佛真净。以修般若破除向前外道着我得佛真我。以修三昧甚深空定破除声闻畏苦之心得佛真乐。以修大悲常随众生对治向前辟支舍心得佛真常。因别无量。且据斯分。建立如是<font color='green'>(此一门竟)</font>。

次第二门释名辨相。所言常者。体恒不变目之为常。又复随缘化用不绝亦名为常。如涅盘说。假使乌与鵄同共一树栖犹如亲兄弟尔乃永涅盘。如来视一切犹如罗睺罗常为众生尊。云何永涅盘。如是等义是其用常。相状如何。常义有二。一者无为。二者不变。如涅盘说。无为不生。不变无灭。又复无为明离分段。言不变者明离变易。随义别分开合不定。总之一常。或分为二。二有三门。一法报分二。常体有二。一法。二报。如涅盘说。法常名常。报常称住。无始法性显成今德名为法常。方便修生有作行德。依真不坏名为报常。如经中说。诸佛所修所谓法也。以法常故诸佛亦常。即其义矣。二始终分二。谓。常与恒。不生名常。不灭目恒。又经中说。佛是常无为不变。以不生故名曰无为。由不生故名曰不灭。故说为不变。三约对分二。一离分段生老死等。名之为常。二离变易生住灭等。曰之为常。或分为三。三有三门。一就德辨三。所谓涅盘常身常命常财。如胜鬘说。舍无常身得不思议常住之身。名为常身。舍无常命得不思议智能之命。名为常命。舍无常财得不思议功德之财。名为常财。经中说此为三坚法。坚犹常矣。二随想分三。如涅盘说。一无别异想。三归同体故不离不脱。故名为常。变异无常。如汝父母各各别异即是无常。二无无常想。离细生灭。三无变异想离麁分段。第三约对三种无常以别三种。三无常者。一分段无常。六道报异。翻对彼故说佛真常无生老死。二念无常。念念生灭。翻对彼故说佛真常无生住灭。三者自性不成实无常。有为虚集无有性实。翻对彼故说佛真常无有虚妄。亦得分四。谓。无生老病死等过。又无生住异灭等过。亦得分四。亦得说五。谓。常是阴。广则无量。问曰。向说涅盘断德方便修得本无今有。云何名常。又经中说。从因得法悉是无常。涅盘之果从因而得。云何是常。又经中说。以因庄严悉是无常。涅盘如是。纵于无量道品诸行庄严而得云何称常。又经中说。可见之法悉是无常。涅盘如是。从缘修见。云何名常。又经中说。有名可说悉是无常。涅盘有名云何名常。今对释之。先就性净释去前难后就方便。性净如何。涅盘断德本无今有名无常者。佛自释言。大般涅盘本自有之。非适今也。而诸众生断烦恼已然后证得。得离始今。体本自有。故名为常。言从因得名无常者。佛自释言。涅盘唯从了因所显。非生因生非作因作。故得名常。又复不从五因所成。故名为常。言五因者。如涅盘说。一是生因。如众烦恼生苦乐等。二是和合因。如善法与善心和合。如是一切。毘昙说此为共有因及相应因。相扶体立名共有因。相扶有用名相应因。三者住因。如因大地诸物得住。如是一切。四增长因。如因饮食众生增长。因于父母子得增长。因善知识行得增长。如是一切。五者远因。如因见药鬼毒不害。依凭国王盗贼不侵。如是一切。涅盘不假如是五因。故得名常。言假庄严名无常者。佛自释言。涅盘之体非因非果非去来今。常住无为。诸众生假于庄严往见涅盘非大涅盘。假于庄严方始成立。故得名常。言可修见名无常者。所谓众生无明覆心不见涅盘。后除闇障始见涅盘。非见始有。如人治眼始见日月。非始有故。故得名常。言有名字名常者。佛自释言。涅盘无名。强为立名。故得称常。涅盘无名。何故强立。为求知故。性净如是。若论方便断离生死无常法故。以常法性而为体故。以是常义。次解乐义。涅盘之体寂灭永安。称之为乐。又用自在所为称心亦名为乐。乐随义别一门说四。如涅盘说。一断受乐。二寂静乐。亦名寂灭。三觉知乐。四不坏乐。亦名常乐。言断受者。五受断已称曰断受。良以诸苦皆集受中。是故断受得名为乐。如地持中。说灭尽定为断受乐。今说涅盘以为断受。灭尽暂灭此永断故。问曰。经说。灭无常色获得常色。受想行识亦复如是。灭离苦色获得乐色。受想行识亦复如是。是则涅盘具有受乐。云何名断。释言。经说断受乐者。断离凡夫分别之受取相之受颠倒之受。非无证法平等正受。故有受阴。亦有受乐。余阴亦尔。寂静乐者。灭烦恼故。不造业故。息生死故。名为寂静。又息一切所行事故亦名寂静。不寂则苦静名为乐。由灭诸过故复名为寂灭乐矣。觉知乐者。照达诸法名为觉知。愚闇则苦。觉知名乐。不坏乐者。德体牢固不为缘恼。称曰不坏。破坏则苦。是故不坏得名为乐。以不坏故亦名常乐。此四乐中分相论之。寂灭一种是涅盘乐。断受一种是灭定乐。觉知一种是其智能菩提之乐。不坏是常。今据摄相通说以为涅盘乐矣。次解我义。我有二种。一者就体自实名我。如涅盘经哀叹中说。是真是实是主是依。常不变者是名为我。二者就因。自在名我。如涅盘经初功德说。自在有八。一多少自在。聚集一身以为多身。身数多少身之大小。犹如微尘充满十方无量世界。如来之身实非微尘。以自在故现微尘身。二充满自在。亦得名为大小自在。亦一尘身满于三千大千世界。佛身无边。实不满于大千世界。以自在故满大千界。三轻举自在。以满三千大千之身轻举飞空。过无量界而无障碍。如来之身实无轻重。以自在故能为轻重。四自自在。亦得名为所作自在。于中有三。一如来心安住不动。化无量身各令有心。二造一事而令众生各各异辨。三住一界能令他一切悉见。具此三种名为自在。五根自在。如来一根见色闻声嗅香别味觉触知法。六知法自在。得一切法而无得想。七说自在。如来演说一偈之义。径无量劫义不尽。谓。戒定等虽有所说不生说想。八遍满自在。如来之身遍一切处犹如虚空。不可得见。具斯八种名之为我。次解脱义。体无垢染称之为净。又复随化处缘不污。亦名为净。净义不同一门说四。四有两门。一则如彼涅盘经说。四名是何。一是果净。永断二十五有之果。二是业净。亦名因净。谓。离凡夫一切诸业。此二断德。三者身净。远离生灭常住不变。四者心净。绝离诸漏。此二行德。一义如是。次门四者如地持说。一者身净。烦恼习身舍离无余。得最上身生灭自在名为身净。烦恼习身舍离无余。得最上身身体净也。生灭自在身用净也。二境界净。种种现化及所言说。一切境界自在无碍名境界净。种种现化是身境界。及所言说是口境界。又复种种现化境者是事境界。及所言说一切境者是法境界。于中自在名境界净。三者心净。烦恼悉离善根成就。烦恼悉离四住永亡。善根成就功德备也。功德依心就主以彰。故名心净。四者智净。舍离一切无明秽污。一切所知无碍自在。舍离一切无明秽污离无明地真谛智净。一切所知无碍自在除事无知真谛智净。具此四种名之为净<font color='green'>(此二门竟)</font>。

次明同异。据实。此四遍通诸德。名之为同。于诸德中不改名常。安寂称乐。自实名我。又用自在亦名为我。离垢净。同义如是所异者。隐显论之。四德各别。称之为异。如涅盘经哀叹章说。我是佛义。常法身义。乐涅盘义。净是法义。四中初我就人分别。余三就法。何故而然。佛者是人。自在作用在人相显。故偏就佛宣说我义。又佛出障自在相显。故就说我。又复我者人之别称。故就佛说。法身佛体体无变动。明常义显。故就法身宣说常义。又复显于无始法性以成身。故明常义显。故说为常。涅盘安寂永灭众苦。明乐义显。故就说乐。净是法宝。法为妙宗。能治垢染。彰净义显。故偏就法宣说净义。常乐我净四义既然。所对无常苦无我等四义亦尔。通则一切有为之法悉无常苦无我不净。随相别分四种各异。如涅盘经哀叹章说。言无我者。生死凡夫。生死凡夫驱驰六道。往来受身不得自在。无我相显。故偏就之宣说无我。言无常者。声闻缘觉。声闻缘觉不久尽灭。无常相显。故偏就之宣说无常。又复二乘所得之法不穷不竟终须迁转。故名无常。苦是外道。外道邪见多修苦行。未来受苦。因果俱苦。苦相显故。故偏就之宣说苦义。言不净者。所谓一切有为之法。有为之法染污心起能生染惑。不净义显。故偏就之宣说不净。若约五阴隐显论之。生死法中观身不净观受是苦。观心无常观法无我。翻对此四。佛果阴中亦应分别。佛身名净。佛受是乐。佛心是常。佛法称我。此亦是其一种别矣。同异如是<font color='green'>(此三门竟)</font>。

次论通局。于中约就因果以辨。菩萨十地名之为因。佛名为果。依向同义常乐我净遍通诸德。以遍通故因果齐具。依前异义常乐我净随法各别。以各别故因果不等。有通有局是义云何。净者是其法宝之义。法义齐通上下同依。为是净义统遍始终。故涅盘经宣说。地上二种五种。两种六种。一种七种。佛性之中悉皆有净。常者是其法身之义。显法成身名为法身。据实通论。初地以上莫不皆悉显法成身。故皆名常。随相别分。十地以上眼见佛性显法成身。明常义显。故十地上宣说常义。九地菩萨虽未眼见。闻见中极照实明了。无始法性现在观心说之为身。亦名为常。八地已还闻见不了法未现心。未说为身。故不名常。故涅盘经说。九地上二种六种。一种七种。佛性之中皆悉有常。余皆不论。我是佛义。局唯在佛。以佛出障得自在故。乐者是其涅盘之义。通相论之。菩萨地中分断烦恼。分得涅盘。斯皆有乐。分相言之。菩萨地中虽断烦恼不名涅盘。诸佛如来不生烦恼。方名涅盘。如涅盘说。良以涅盘偏在佛故。乐唯在佛。故涅盘经宣说。如来七种性中有我有乐因中悉无。问曰。若使净通始终常义在于九地已上。我乐二种唯在佛者。何故经言十住菩萨不见佛性断烦恼。故所得涅盘但有乐净而无我常。释言。乐者是涅盘义。彼文通相说菩萨地有断烦恼得涅盘义。故说有乐。常者是其法身之义。彼文宣说。十住菩萨不见佛性而断烦恼。故无法身。无法身故不说有常。问曰。何故前说十住见性有常。此文复言不见无常。释言。十住形前见性。故说有常。望后不见。故说无常。如此隐显不可具责。问曰。于彼五六七种佛性之中。常乐我净隐显可尔。余义云何。释言。于彼七种性中。常乐我净已如上辨。真实及善亦有通局。分相论之。真实二种是实谛义。实谛理通故。彼五六七种性中。一切皆有善者。是其圣道之义。五地已还慧观未明。破相不极。治慢未尽。名善不善。六地已去彼若增上观空毕竟。治慢穷尽。故唯名善。以有如是隐显义故如来佛性宣说七种。常乐我净真实及善。后身说六。常净真实善及少见。九地说六。常净真实善及可见。八地至六宣说五种。真实净善及与可见。五地至初宣说五种。真实可见净善不善。于此门中言可见者。简真异妄。妄情所计我众生等出自倒情。穷之则尽。所以叵见。佛性真有研之则明。所以可见。又欲简彼虚空之有故名可见。故经说言。佛性虽有不同虚空。虚空虽以无量方便不可得见。佛性可见。是中正为明常乐等通局之义余乘论之。通局如是<font color='green'>(此四门竟)</font>。

次就大小明具不具。大乘涅盘备具四义。已如上释。小乘涅盘四义不定。据小说小。小乘涅盘有常乐净唯无有我。何故如是。涅盘无为四相不迁。故说为常。又复所断永灭不起。故亦名常。寂灭永安。故次名乐。绝离垢染故得称净。小乘涅盘以空为体。未证有性故不名我。彼涅盘中身智俱亡用不自在。故不名我。问曰。涅盘初德中说。声闻之人说。佛涅盘但有常净而无我乐。名烦恼习。彼声闻人自见涅盘具常乐。何故说佛涅盘。释曰。声闻自见涅盘有寂灭乐。类佛亦然。据斯以论。不言如来涅盘无乐。但彼自见涅盘之中身智永亡无觉智乐。谓佛亦无。故说无乐。据小说小。其义如是。据大说小义则不定。或时全夺。四义悉无。故涅盘经初德中言。声闻所得无常无乐无我无净。是故不得名大涅盘。诸佛涅盘常乐我净故得名大。于此门中声闻所得少故称无。如河水少名之无水。又得非真故亦名无。如得物名为非物。如来或复随别夺之。宣说二乘所得涅盘但有乐净而无我常。如涅盘经第七德说。声闻缘觉以得无漏八圣道故。故有乐净。又灭惑因故说有净。离分段苦故言有乐。彼小涅盘体不真实用不自在故不名我。所灭身智当复更生。故不名常。问曰。身智灭之已竟。何缘复生。释言。彼生即变易果。由本所修无漏业因。无明为缘可以更生。无明缘者。入涅盘时妄识心在。妄七识心是无明地。以此妄心不断绝故依之报起。如依睡心梦中身生。问曰。声闻所得涅盘灭去身智复更生者。所灭烦恼后亦应起。释言。不类。烦恼源由见理故灭。二乘无余涅盘之后。心想生时亦必见理。是故本昔所断烦恼不得更生。所未断者后得现起。身智源非见理断灭。但是息灭非治灭故后得更起。又复二乘所得涅盘体不究竟。终须迁转趣向大乘。故不名常。若后迁转不名常者亦应不得名乐名净。何故说之有乐净乎。理亦应齐。齐义如上。但乐与净非恒定义。故于得处随分说之。常是定义。始终不迁方便名常。彼终向大而非永定。故不名常。大小相对明具不具。辨之略尔。四义如是。次增说五。常乐我净及与有也。翻对生死无常苦空无我不净故说此五。翻空说有。余义可知。空与无我有何差别而须别翻。准依维摩众生空者名为无我。法体空者直名为空。故彼经言。众生是道场知无我。故一切法是道场知诸法空。故今对此二。故就涅盘说我说有。对生死中众生无我说佛真人以之为我。我者是其人之别称。故就说之。对生死中法体空故。说涅盘法以此为有。又生死法体虚不实名之为空。用不自在名为无我。翻对此二故涅盘中说我说有。体实不空名之为有。用能自在故说为我。次增说六种。于前五上更加一善。或分为八。如涅盘说。一名为尽。尽犹灭也。尽灭诸过故名为尽。二名善性。离恶称善。又能顺益亦名为善。三名为实。离虚伪境。四名为真。舍去妄情又离四倒。名之为实。出心想见三倒妄说以为真。五常六乐七我八净义如上解。问曰。如来涅盘如是。二乘涅盘竟复云何。涅盘经中说具六相。一者解脱。离诸苦故。二名善性。能顺益故。三名不实。四名不真。佛自释言。未得菩提故名不实。以不实故名为不真。五名为乐。六名为净。佛自释言。以修无漏八圣道故。名乐名净亦得说八。六种如上。更加无常及与无我通前八也。佛自释言。当得菩提故名无常。无我之义备如上解。问曰。贤圣涅盘如是。凡夫涅盘其义云何。涅盘经中说具八相。何者是其凡夫涅盘。经言。众生依世俗道断烦恼者是涅盘。言八相者。一名解脱。离烦恼故。二名善性。违背诸恶能顺益故。三名不实。四名不真。佛自释言。以无常故不真不实。五名无常。六名无乐。七名无我。八名无净。佛自释言。所断烦恼以还起。故无常无乐无我无净。亦得说九。前八种上更加一有。亦得说十。谓。离十相。言十相者。所谓色声香味触相．生住灭相．男相女相．通前说十。十中前五是五尘相。次三法尘。此八法相。后二人相。涅盘绝此。故说为十。亦得开分以为十三。离前十相加离苦乐不苦不乐。故有十三。如涅盘经圣行中说。随别细分亦可无量。故经说言。于一名法说无量名。于一义中说无量义。辨相如是。

第五门中杂义分别。于中有七<font color='green'>(一有无分别二通局分别 三大小分别 四约位分别 五就时分别六生死涅盘体之一异 七诸佛涅盘体之一异)</font>。

第一明其有无之义。于中约就性净方便应化涅盘辨有无相。性净涅盘明有明无。所言有者真识之心体。是一切功德之性。起信论中说为一切性功德法。胜鬘说为过恒沙法。彼心妄隐名为佛性。亦名法性。妄息体显说之以为一切称德。名之为有。所言无者离相离性。言离相者证实返望由来无妄。以无妄染可除灭故。亦无对治净相可生。染净双泯故名无对。染相既无。净相亦无。染净双泯名为离相。言离性者已如上释。大涅盘中法界同体乃无一法别守自性。次就方便明有明无。所言有者具足福智二种庄严。名之为有。又具法身解脱般若。亦名为有。灭烦恼苦断德无为称之为无。次就应化明有明无。应化涅盘有通有局。通而论之依大涅盘所起。义用莫问违顺染净等用。一切悉名应化涅盘。此涅盘中通有通无。现断烦恼现灭身智。名之为无。余悉是有。若分相说依大涅盘所起。义中具一切用。于中分取现断烦恼现亡身智为应涅盘。余者随义更作异名。若从是义应化涅盘唯无非有。有无如是<font color='green'>(此一门竟)</font>。

次明通局。于中约就凡夫二乘菩萨及佛五人辨之。于此人中通局有四。一极通论之。此五种人齐有涅盘。如涅盘说。诸凡夫人依世俗道六行断结。名凡涅盘。又如经说。得少饭食名涅盘等。此二是其凡夫涅盘。修八圣道断灭四住所得涅盘。名为声闻缘觉涅盘。修治断除无明地等说之以为菩萨涅盘。证法本寂由来不生今亦不灭。是佛涅盘。二简圣异凡。圣有凡无。如地经说。三乘之中定有涅盘。名为正定。外凡定无。名为邪定。三乘内凡形前名有。望后称无。名为不定。三简大异小。大有小无。大乘法中实有涅盘。小乘法中权有实无。故胜鬘云。阿罗汉辟支佛等得涅盘者是佛方便。明知。实无。又彼经说。阿罗汉等去涅盘远。明知。实无。又涅盘说。世若无佛非无二乘得二涅盘。一切世间唯一佛乘更无二乘别得涅盘。故知。实无。经说。菩萨住大涅盘诸佛亦尔。明知。大有四。简果异因。唯佛一人独得涅盘。余者悉无。如涅盘说。故彼第七功德中言。菩萨之人虽断烦恼不名涅盘。诸佛如来不生烦恼乃名涅盘。是故涅盘独唯在佛。问曰。何故断烦恼者不名涅盘。不生烦恼方名涅盘。佛自释言。涅是不义。盘是生义。诸佛如来不生烦恼。称当涅盘不生之义。故佛有之。菩萨虽复断除烦恼不当涅盘不生之义。为是言无。问曰。何故菩萨断结不名不生。诸佛断结偏名不生。解有三义。一约惑论。菩萨之人虽分断结断之不尽。心中残结客使更起。故非不生佛断已尽更无可起。故言不生。二就心解。菩萨之人虽断烦恼七识心在。心性生灭故非不生。佛断烦恼妄心亦尽。真心常寂故名不生。三约理释。菩萨见有烦恼可断。非本不起故非不生。诸佛穷实达妄本空。无惑可起亦无可断。故曰不生。故经说言。法本不然。今亦不灭。是寂灭义。具此三义故佛独有余者无之。问曰。不生偏在如来。是涅盘唯应在佛。何故前说菩萨亦有。释言。解义有通有局。通而论之涅盘名灭。菩萨断结即是灭义。故说通有。局则无者。涅盘名寂灭义。不生不断方是寂灭。故佛独有。有起有断纷动不寂。故说局无。问曰。通则涅盘名灭。得通菩萨二乘之人。亦灭烦恼通之应齐。何故前者简大异小不通二乘。释言。灭中义有通有局。通则一切有所灭者悉名涅盘。故前通说二乘有之。局则断惑。辨息缘治。得实不动。方名涅盘。故说大有。二乘之人虽少断结未灭缘治。不得法实故说无之。问曰。就通有可灭者悉名涅盘。得通二乘凡夫之人。亦灭烦恼通之应好。何故前者简圣异凡不通凡夫。释言。此义亦有通局。前则一切有所灭者悉名涅盘。故前通说凡夫亦有局。则永灭方名涅盘。故说圣有。凡夫暂灭非永灭度。故说无之。通局如是<font color='green'>(此二门竟)</font>。

次辨大小还约凡夫二乘菩萨及佛辨之。于此人中分别有三。一简圣异凡。凡夫涅盘名之为小。贤圣涅盘悉名为大。圣是大人。大人所得故名为大。又复就彼一大涅盘分为三乘。以本收末故悉名大。故经说言。摩诃衍者出生一切声闻缘觉。又经说言。汝等所行是菩萨道。如是等也。二简大异小。凡夫二乘所得名小。诸佛菩萨涅盘是大。是以经中宣说。菩萨住大涅盘。二乘所得乘舍悲愿。不能广益一切众生。故名为小。又未证之未得缘起三昧法门建立大义。故名为小。诸佛菩萨可得涅盘不舍悲愿广益一切。故名为大。故地论言。不舍大悲以大愿力大涅盘示现。又佛菩萨证法实性。以此缘起法门之力能建大义无所不为。故得名大。三简果异因。唯佛涅盘名之为大。余悉名小。如涅盘经第七德中具广解释。彼言。菩萨不见佛性断烦恼故。所得涅盘但有乐净而无我常。故不名大。诸佛见性而断烦恼。所得涅盘常乐我净。故名为大。菩萨随分亦少见性。于佛所见犹未明了。故言不见。有断烦恼。故名为净。分得涅盘故说为乐。常者是其法身之义。由不见性不显成身故不名常。我是佛义。彼未是佛。无八自在故不名我。以是故小。佛不同此。所以是大。大小如是<font color='green'>(此三门竟)</font>。

次就位论。小乘法中位别有三。一是凡位。在见道前。有其等智断结涅盘。二是圣位。见道已上。有其无漏断结涅盘而未满足。三无学位。有其无漏断结涅盘究竟成满。大乘法中位别有五。一是外凡常没之位。得有等智断结涅盘。如涅盘说。凡夫涅盘八事是者。二是外凡善趣之位。得有事识缘观无漏断结涅盘。以此位中修习事识无漏业因断烦恼故。种性已上用之受于变易之果。三种性已上内凡之位。得有妄识缘治无漏断结涅盘。观法心起舍外缘故。四初地上真圣之位。渐息缘治真证渐现。得有真证法性涅盘而未满足。五是佛位。达妄本无净非治显。法性涅盘圆满具足。约始分终说彼第五。至及得时前无四阶。此非第五<font color='green'>(此四门竟)</font>。

次约时说。偏论大乘时别众多。麁约为三。一是凡时种性已前。亦可地前。二是圣时种性已上。亦可地上。三是佛时在于后际。若论佛时具三涅盘。性净方便及与应化备如上解。在于圣时具有三种涅盘之分。而未满足。若在凡时方便应化二种涅盘非有非无。从本已来有可生义。名为非无。以未修得故曰非有。如子树中非有非无。此亦如是。善趣位中非不亦有断结涅盘。今此麁判少故不说。性净涅盘有无不定。解有三义。第一约缘就实分别。约缘论实于此时中。实为妄隐未名涅盘。但可名为涅盘之性及与佛性。故经说言。涅盘因者所谓佛性。又经宣说。涅盘名为了因之果。故此无之。就实论实实外无缘。谁来覆我。无缘可对。约谁名因。无缘可对。待谁称果。是则涅盘非因非果从来常尔。故经说言。大般涅盘本自有之。非适今也。二约凡佛二人分别。就凡圣实实为惑隐。未得显不名涅盘。但可名因俱得名性。若以佛眼观众生体本来无染。即是涅盘。故经说言。佛知众生毕竟寂灭取涅盘相。不复更灭更何所待不名涅盘。三就一人始终分别。始在凡时未见法性。性为妄隐。未名涅盘。后成佛时返望生死由来不有。由谁覆真。真本常净不侍缘饰。是故本来常是涅盘。如人迷解始见正方。及至见时由来常正。约时如是<font color='green'>(此五门竟)</font>。

次论生死涅盘一异。一异如何。分别有三。一就缘说缘。断生死体得涅盘性。生死涅盘体性全别。如经中说。本有今无本无今有。三世有法无有是处。正当此门。又经中说。涅盘互无亦当此门。二约缘论实。转生死体即是涅盘。非全别体。良以迷时迷涅盘性为生死故。是故解时解生死体即是涅盘。如人迷时正方为邪。及至解时邪方即正。亦如夜闇见绳为蛇。及后明时蛇即是绳。故经说言。凡夫未成佛菩提为烦恼。圣若成佛时烦恼即菩提。菩提既然涅盘亦尔。三就实论实生死之体即是涅盘。不得还转。如蛇是绳。岂待至明。生死涅盘一异如是。不得偏取<font color='green'>(此六门竟)</font>。

次明诸佛涅盘一异。涅盘若一。一人得时余亦应得。又若定一。一人得已余应无分。涅盘若别。别则不同。便有彼此多少增减边畔可数。即是无常。其义云何。如涅盘中。解佛性义不一不异。涅盘亦尔。不一不异。此修此得彼修彼得。故非定一。所得无别。故非定异。譬如一经学者便解不学不解。故经不一。及其所解体不殊。得言不异。此亦如是。又复约缘以论其实。缘别彼实从异。故非定一。就实论实实外无人。知。复从谁说彼说此。为是不异。涅盘义深难以测穷。且寻诠况粗述云尔。

### 无上菩提义七门分别

<font color='green'>(释名一 定体二辨相三 得不得四 约位通局五 约时分别六菩提涅盘一异七)</font>

第一释名。菩提胡语。此翻名道。果德圆通名之为道。道义有五。一对障分别。障累斯尽德体无壅。名之为通。通故名道。二就体分别。证实返望从来无染。自体清净无壅自在。名之为通。通故名道。故经说言。诸佛圣道自性常寂。非先有染后时离矣。三就德分别。菩提道中诸德同体缘起相成一成一切。一切成一。虚融无碍。名之为通。通故名道。四就义分别。戒定慧等行数各异。道如迹乘四义宽通。通故名道。五约人分别。能通行人至涅盘处。因之为通。通故名道。故地论言。道者是因。修行此道能到圣处。名为圣道。问曰。经说第一义谛亦名为道。亦名菩提亦名涅盘。道与菩提义应各别。今以何故宣说菩提翻名道乎。释言。外国说道名多。亦名菩提亦曰末伽。如四谛中所有道谛名末伽矣。此方名少。是故翻之悉名为道。与彼外国涅盘毘尼此悉名灭。其义相似。经中宣说第一义谛名为道者。是末伽道。名菩提者。是菩提道。良以二种俱名道。故得翻菩提而为道矣。问曰。菩提与彼末伽有何差别。通释是一。共犹眼目。名别而已。于中别分非无差异。异如向前道品中说。今更论之异有四种。一因果分别。一切因道名为末伽。一切果道说为菩提。故地持论云。得方便者一切菩萨所修学道。言得义者无上菩提。二通局分别。末伽之道通因及果。是故道谛有道皆收。菩提之道偏在果中。良以菩提偏在果故。证成佛道名得菩提。三通别分别。戒定慧三事别之道。名曰菩提。即此事上道如迹乘诸义运通说为末伽。末伽通故。见道谛者通断一切迷道烦恼。菩提别故。虽复观之不能通断迷道之结。此亦名为事理分别。四行法分别。一切道法悉名末伽。四谛论法。非彰行故。一切道行名为菩提。就人论德。非辨法故。菩提如是。言无上者叹胜之辞。菩提有三。一声闻所得。二缘觉所得。三佛所得。如来所得超过前二。前二不如故曰无上。问曰。菩提名为无上。体即是。无明住地名曰无明而体非明。其义何也。释言。说有说无有其二种。一对他说无。二就体说无。无上菩提对他说无。我外更无上于我者。名为无上。非是就体故是上。言无明者就体说无。体非慧明。名曰无明。故体是闇。不类在斯。问曰。经说。诸佛菩萨所行之道不上不下。故名中道。今以何故宣说菩提体是上乎。释言。所对不同故尔。涅盘宣说。不上不下名中道者。彼中宣说。倒惑之心下有三涂可以趣向。名为下道。上有菩提可以趣向。名为上道。佛所行道不可退下趣向三涂。又不退下为凡所得。故不名下。上无所向。故不名上。不上不下故说为中。今言上者。对下二乘所得菩提。佛德殊胜故名上矣。名义如是<font color='green'>(此一门竟)</font>。

次定其体。德体无边。今此略以三门辨之。一约色心非色心等三门分别。二主伴分别。三就性净方便分别。初言色心非色心者。如上涅盘章中广辨。今略显之。菩提体中亦有色义。亦有心义。亦有非色非心之义。所言色者。佛具三身。法报与应。是三身中皆有色义。法身色者。如来藏中具过恒沙眼耳等法。故彼如来藏经说言。众生身中有如来眼耳等。如模中像。此等说为色性法门。故涅盘云。佛性亦色。色者眼见。彼色显了说为诸佛法身之色。如地持说。性种者六入殊胜无始法尔。即其义也。此法身色但是色法而无色相。犹如比丘无作戒法色而无相。报身色者。如来旷修相好之业得相好果。于彼应身一一相处。各有无量无边相海。如华严说。虽有是相而不可见。如梵天王顶上宝珠有而叵见。应身色者。随物所现种种色像。色法如是。所言心者。分别亦三。一法二报三者是应。所言法者。真识之心体是知性。如昏睡人觉知之性。以知性故经说为心为识为智。彼心显了说为诸佛一切种德。然此但是心性法门而无心相。如鸡在[谷-禾+卵]无分别相。言报心者。如来旷修净业因缘勋发真心。令真心中智能三昧陀罗尼等无量德生。虽具此德而无分别。言应心者随化世间种种异智。心法如是。所言非色非心法者。分别有二。一数灭无为。二法性空理。于此二中皆无色心。随义细分亦有三种。法报与应。所言法者。菩提真体不可色取不可心取。名非色心。故维摩云。菩提不可身得心得。是义云何。菩提真体离色心相。是故不可身得心得。又菩提体空寂无为离色心性。是故不可身得心得。言离相者。如涅盘说。如众生心虽复是有而无大小青黄赤白长短等相。道与菩提涅盘亦尔。体虽是有而无一相。以无相故不可相取。是故不可身得心得。又经说言。寂灭是菩提。灭诸相故。不观是菩提。离诸缘故。不行是菩提。无忆念故。断是菩提。舍诸见故。离是菩提。离妄想故。障是菩提。障诸愿故。不入是菩提。无贪着故。以是义故不可心得。经复说言。不会是菩提。诸入不会故。不合是菩提。离烦恼习故。无处是菩提。无形色故。假名是菩提。名字空故。如化是菩提。无取舍故。以是义故不可身得。言离性者。菩提体中诸德同体缘起相成。摄别成总诸德皆有。将别分总一切悉无。无故离性矣。法体如是。所言报者。断离一切烦恼业苦。证寂无为名非色心。所言应者。随化分齐示有所断。现证无为名非色心。初门如是。次第二门主伴分别。正体为主。现助名伴。主伴不定。义别有六。第一约就心法分别。真识之心正是道体。说以为主。慧等诸数随心之德悉名为伴。二约修分别。念为正主。余悉为伴。故涅盘云。三十七品以念为主。律经亦云。能以念为主诸流得解脱。故知。念心为诸行主。自余诸行随念回转。譬如四兵随主将意。故说为伴。三就所造行业分别。思为正主。余皆为伴。思心正是造作之性。故说为主。余行皆是思所造作。随思而起故名为伴。四就起因趣果分别。菩提之心以为正主。以此菩提之心种故。自余一切助菩提法随心趣果齐名为伴。五就行德强弱分别。慧行最强为道正体名之为主。除障入法。有大力故余行助慧。悉名为伴。故地论言。智眷属者所谓檀等。六就诸行相成分别。一切诸行迭互为主迭互为伴。檀门辨义为正主余行为伴。戒门辨义。戒为正主。余行为伴。如是一切。主伴不同有斯六种。今此所谓菩提行德多说慧行以为正主余为伴矣<font color='green'>(此二门竟)</font>。

次第三门性净方便。二门分别。如彼金刚般若说。彼说。生因所得菩提名方便净。了因所显说为性净。此二名义悉如向前涅盘中释。今略辨之。方便菩提。集从缘发。成由体起。摄德从缘皆从缘生。如庄严具工匠所为。摄德从体皆是佛性真心所作。如庄严具真金所作。缘虽能作。作必依体。体虽能为为必藉缘。此二通论斯皆名为生因所生。于中别分外缘起边名作因作。如世工匠作庄严具。作因名字如涅盘说。佛性起边名生因生。以佛性中有可生义为生因故。涅盘云。佛性虽无不同兔角。虽以无量方便不可得生。佛性可生。以可生故名为生因。亦得宣说。外缘起边为生因生。故涅盘云。复有生因。六波罗蜜阿耨菩提。佛性起边名作因作。故地经云。譬如真金作庄严具。佛性真心作诸功德。性净菩提性出自古从缘始起。于中分别有其二种。一约缘论实从缘始显。二据实亡缘无隐无显从缘显。中义别有二。一是缘显。二是体显。摄德就体皆是体显。缘虽有显必依性体。若性体中无可显义。虽修诸行竟无所显。性虽可显显必藉缘。若无众缘毕竟不显。如闇室中及并七宝。若无灯照无由自显。此二通论皆悉名为了因所了。外缘是其异相显了名为了因。如灯照物。佛性是其自体可了名为了因。如瓶中灯有可见义破瓶则见。故涅盘云。佛性虽有不同虚空。虚空虽以无量方便不可得见。佛性可见。以可见故名为了因。斯乃佛性从本以来有可了义名为了因。非是已了。于中别分外缘了边名了因显。佛性显边名性因现。约缘如是。据实亡缘无隐显中义别亦二。一废人论法。法性本寂从来无缘。实外无缘。知。复约何说隐说显说因说果。此则是其法性菩提理门可收。不关行德。二摄法从人则前法性至佛乃证。证已返望从来无缘。本无缘故本则非染。今非新净同前法性。非隐非显非因非果。故经说言。顺是菩提。顺于法故。住是菩提。住便法性故。至是菩提。至实际故。义在于此。此之一门摄法从人名为行德。虽名行德不异法性。如地经说。知圣道自性常寂。非先有染后时离。故须言定灭是佛所行。正当此门。性净方便妙玄在斯。宜审思之。体性如是<font color='green'>(此二门竟)</font>。

次第三门广辨其相。于中先就性净论之。后就方便。性净菩提相别有二。一是空相。二是有相。言空相者。如彼金刚般若经说。乃至无有少法可得。是名菩提。是法平等无有高下。是名菩提。以无众生无人无寿名得平等阿耨菩提。如是等比是其空义。无法可得等无高下是其法空。法空有二。一妄情所取。诸佛果德于理本无。故名为空。二菩提真性妙寂离相。故名为空。以彼佛果性相俱空。是故无有少法可得。又此空中无有三乘果德差别。故曰平等无有高下。此空即是菩提体中如实空义。故名菩提。无生无人及无寿等名菩提者是众生空。分别有二。一妄情所取。我众生等能得菩提于理本无。故名为空。二菩提真性缘起集成。我众生等于真常寂。故名为空。若存我人众生等相彼此别异。不名平等。存我乖道非得菩提。以无我人众生等故。无有凡佛彼此别异。名得平等。无人异道。无道异人。人道无隔。名得菩提空义如是。言不空者如涅盘说第一义谛亦名菩提。亦名为道。亦名涅盘。如是等法亦有亦空。如其无者云何能断一切烦恼。以其有故菩萨皆悉了了知见。故知。是有彼云何有。如来藏中具过恒沙一切佛法。彼法显了说为菩提一切种德。故名为有。有无如是。若欲广辨如维摩说。寂灭菩提灭诸相故。不观菩提离诸缘故。不行菩提无忆念故。如是等也。要而论之妙寂离相圆备众义。是菩提相。性净如是。次论方便。于中略以三门分别。一行断分别。二真应分别。三随义分。言行断者。烦恼业苦尽无之处名之为断。此即是无法身般若解脱等法。说以为行此即是有。分相论之断是灭谛。非是菩提。行德是道。方是菩提。摄相言之行断二门俱是菩提。故地持言。二断二智是名菩提。二断是断。二智是行。义如后解。此二皆从行修方便断障而得名方便净。行断如是。次就真应二门分别。自得相应名之为真。现化随物说以为应。真则方便修习而得名方便净。应亦同然。又应用断名方便净。然应菩提义有通别。通则依于真实菩提所起化用悉皆名为应化菩提。菩提用故。别则八相现成佛道。是应菩提。自余猕猴鹿马等化随相别名。不名菩提。何者八相。如经中说。一升兜率。二退来入胎。三住胎中。四者出生。五者出家。六成佛道。七转法轮。八般涅盘。此等一一广辨如经。八中第六现成佛道正是应化菩提之体。前五方便。后二作用。真应如是。次第三门随义分别。义别六门。如地持说。一自性义二无上义。三名称功德。四随念功德。五堪能义。六最胜义。六中前二是其自德。后四化德。就自德中初一自性。正是德体。后一无上。显德殊胜就化德中初三德体。后一最胜。彰德殊胜。今依此门次第辨释。初自性者辨明菩提行德体性。故曰自性。于中分别略有三门。一解脱毕竟。二般若圆备。三法身穷满。涅盘经中说此三义成大涅盘。地持说此为菩提性。彼论宣说。二断二智是解脱也。二断即是无为解脱。故论结之名大解脱。何者二断。一烦恼障断。断离五住性结烦恼。二智障断。断事无知。二智即是有为解脱。何者二智。一烦恼障断。一切烦恼不相续智。二智障断。一切所知无障碍智。彼论说清净之智及一切智无碍智等即是般若。诸佛如来证如之慧能灭烦恼清净明达是清净智。了知世谛一切种法是一切智。于一切智所知法中知之自在。不假方便发心即知名无碍智。此三如后三智章中具广分别。彼说。如来有百四十不共佛法及佛愿智无诤之智四无碍辨。是名菩提。即是如来法身满也。言百四十不共法者。所谓如来三十二相八十种好为百一十二。四一切种净通前合为百一十六。十力及与四无所畏通前合为一百三十。加三念处及三不护通前合为百三十六。大悲七。不忘法八。断除诸习九。一切种妙智十。此合通为百四十也。此佛独有不通二乘。名不共法如后广释。如来愿智及无诤智如前五智章中具解。四无碍辨亦如上释。自性如是。言无上者。佛德殊胜超过二乘。故曰无上。分别有七。一身无上。相好殊妙。此即就前百四十中。三十二相八十种好说无上也。二道无上。自度度他。多所过度哀愍世间利安天人。此即就前大悲等行说无上也。三正无上。四正成就。所谓正戒正见威仪及与正命。言正戒者远离性罪。言正见者远离邪谤。正威仪者离饮酒等一切逆过。言正命者离余一切邪命自活。此即就前三种不护及断习等说无上也。四智无上。谓。四无碍。此即就前四无碍辨说无上也。五神力无上。成就六通。此即就前清净智一切智无碍智及十力等说无上也。此等诸智是通体故。六断无上。烦恼障断及知障断。此就前断说无上也。七住无上。住有三种。所谓圣住天住梵住。空无相愿灭尽正受是其圣住。四无量心是名梵住。四禅四无色定是名天住。如上广解。此亦就前一切种智说无上也。无上如是。上来自德。下明化德。于中初三化德之体。后一显胜。前三中初一明其名称功德美响外彰令人归敬。第二明其随念功德随念起化。第三堪能独广益。名称德者。所谓如来十号曰德。始从如来乃至第十名婆伽婆亦曰世尊。如后广释。随念德者。随诸众生心念不同。于一切时及一切处而为示现。堪能义者。一三千界独一如来能为广益。第二佛出更无所为。最胜义者。胜有二种。一者德胜。一切如来化相差别。实德平等。故彼文言。一切如来唯除四事有增减相。非余功德。言四事者。一是寿命。命有修促。二者名称。名有远近。三者种姓。氏族高下。四者色身。形有大小。唯此增减。自余十力四无畏等皆悉等也。等故胜矣。二者身胜。诸根相好皆悉增上。不以女身得成佛道。何故如是。如来先于初阿僧祇已舍女身。况佛树下。先舍今无。是故不以女身成佛。又复女人性多烦恼成就恶智。不以烦恼恶智成佛。为是无之。一一广释如地持论。今略言耳<font color='green'>(此三门竟)</font>。

次第四门辨其有得无得之义。方便菩提修起在缘。一向有得。断除生死得菩提故。性净菩提亦得不得。约相论实因灭无明获得炽燃三菩提灯。名之为得。证实返望从来无缘。智复从何修证菩提。故即无得。无得之义分别有五。一菩提体外无别我人能得菩提。为是无得。故维摩言。实无得者亦无退者。良以有人则非菩提无人方是。故无得者。二菩提体外无别有法能得菩提。是故无得。故维摩言。菩提不可身得心得。良以有身则非菩提无身方是。故叵身得。良以有心则非菩提无心方是。故叵心得。三菩提体如妙寂离相无可取舍。是故无得。故彼金刚般若经乃至无小法可得。是名菩提。故不可得。四菩提体常性出自古不从缘生。为是无得。故涅盘云。智能性常不从因缘。世尊何故可问其因缘。以无缘故无其能得。常非修起。故无所得。五菩提无有住处可求。是故无得。故天女云。菩提无处故无得在。问曰。菩提在于后际。云何无处。释言。据凡以望菩提生死在此。菩提在彼。若据菩提实性以论无凡在此。约谁说彼。故无住处。问曰。地经说一切处得阿耨多罗三藐三菩提。云何无处。义同前解。约相论实言一切处得于菩提。就实以望无处可在。故言无处。以无处故不可得矣。得无得义辨之略尔<font color='green'>(此四门竟)</font>。

次第五门通局分别。约位辨之。性净菩提有通有局。分别有三。一就实通论。体通染净。因中亦有。故经说言。一切众生即菩提相。二约人论实。菩提真性穷证在佛。就佛返望由来常是。本无妄染能覆障故。故经说言。凡夫未成佛菩提为烦恼。圣若成佛时烦恼是菩提。与经中说佛知众生即涅盘相不复更灭其义相似。三约相辨实。在因之时但名佛性未名菩提。至果显了方名菩提。菩提是其了因果故。方便菩提凡时全无。设言有者但于佛性真心体上有可生义。未有法体。故经说言。本有今无。本无今有三世有法无有是处。言本有者。本在凡时但有生死有为之法。言今无者。当今现在有生死时无其世出菩提行德。言本无者。本在凡时未有出世菩提行德。言今有者。本现无菩提德时但有生死。三世有法无是处者。生死之法三世恒有无是处故。凡有圣无。菩提行德三世恒有无是处故。圣有凡无。经释如是。有人说言。方便菩提凡时亦有。是义不然。若使凡时已有菩提本有今无本无今有。如此之偈意何所显。三世有法无有是处。何得先有。又经中说。方便菩提是生因果本无今有。何得言生。先有今显是了因果。何得言生。又涅盘中广举奶酪及与树子相生因果而为譬况。若使凡时已有菩提。乳应有酪。树子之中应先有树。乳中之酪子中之树。佛已广破。所况同尔。何劳强立。又涅盘说。若言身中全无佛性犯波罗夷。若说身中先有菩提犯波罗夷。此罪可畏。何用言有。又涅盘言。若说先有常乐我净不集不生。烦恼覆障不能得见。破烦恼已然后见之。是则名为谤佛法僧。谤罪非轻。强立何益。又涅盘中辨四种性。或有佛性。阐提人有善根人无。或有佛性。善根人有阐提人无。或有佛性。二人俱有。或有佛性。二人俱无。如是等四句之义。汝等云何一向作解。经文如是。若言性净方便菩提二俱本有。云何得言阐提人无。云何得言二人俱无。复释言。不显故无非全无体。若言无者不显名无。二人有者应当是显。二人之有非显名有知。无者非隐名无。又复方便菩提之果即是报佛。酬因名报。本来恒有有前无因。酬谁名报。以斯验求本有大过。无宜更立。问曰。经说。众生身中具足如来眼耳等根及诸佛法。今云何言方便菩提凡时全无。释言。经说具一切法。是法佛性。不论方便。凡圣相对通局如是。若唯就圣通局有五。一极通论之。三乘贤圣悉得菩提。故地持云。声闻得于声闻菩提。缘觉得于缘觉菩提。菩萨得于无上菩提。如是等也。二简大异小。菩提在大不通小乘。故大品中说五菩提。偏在大乘。五菩提义如上广释。今略列之。一发心菩提。在于无量生死海中发菩提心。位在善趣。二伏心菩提。在于种性伏忍位中。三明心菩提。在初地上。般若转增故说为明。四出到菩提。在七地上。出离有无到无生忍。五无上菩提。在于佛地。以此五种纯在大乘明不通小。三简作异退。菩提局在种性已上。故华严中说习种中云。初发心便成正觉。又涅盘中说。须陀洹八万劫到。乃至辟支十千劫到于阿耨多罗三藐三菩提。此乃到于种性已上名到菩提。以种性上事识之中。缘观时息八识真心薄障中现。依之成德。故种性上名得菩提。前未同此。所以不说。四简圣异凡。菩提局在初地已上。不通地前。故法华中宣说。菩萨闻说寿量或有八生乃至一生得大菩提。论言。八生乃至一生得菩提者。初地证智。明知。菩提局在地上。以初地上七识心中。缘观渐息真智渐现名得菩提。地前未同。所以不说。五简果异因。菩提在佛。不通余人。故地持云。得方便者一切菩萨所修学道。言得义者无上菩提。明知。菩提偏在佛果。通局如是<font color='green'>(此五门竟)</font>。

次第六门约时分别。时谓三世。约此三时以辨菩提。菩提不定。有是三世非三世义。言三世者有其二种。一体变三世。谓。佛应身随化迁变。二约对惑障得有前后。非三世者解亦有二。一体非生灭。故非三世。翻向初门。二证实离缘妙亡形待。故非三世。翻向后门。故经说言。如来佛性则非过去未来现在。又经亦言。我观如来前际不来后际不去今则不住。如是等也。良以菩提有斯不定故。经说言。世俗文字说有三世。非谓菩提有去来今。是义云何。泛解有四。一就真应相对分别。应化有时。故三世摄。真德常住。犹如虚空无去来今。二就真中性净方便相对分别。方便菩提从缘修生。生有前后故三世摄。性净菩提虽从修观。性出自古。不从缘生非去来今。第三直就性净之中。约修就证而为分别。性净菩提藉缘修显。修别前后净非一时。故有三世。得证返望从来无隐今非彰显。非因非果以是义故非去来今。此之一义与涅盘中。舍世谛慈得第一义慈。第一义慈不从因缘其言相似。第四直就性净之体。约缘就实而为分别。据缘望实缘外有实。缘外之实息缘方会。会之前后。故有三世。就实论实实外无缘。缘本不有。谁来覆我。故本无隐今现无隐。岂有今显。实性常寂不随缘变。以是义故无去来今。具此多义。是故菩提亦是三世。约时如是<font color='green'>(此六门竟)</font>。

次第七门约对涅盘辨其一异。一异不定。何故如是。法门有二。一分相门。二摄相门。分相言之菩提涅盘两门各异。摄相为论菩提涅盘两体是一。于中略以二门分别。一约行断二德分别。二约性净方便分别。行断门中分相言之。一切行德悉名菩提。行是道故。一切断德齐称涅盘。断是灭故。若据摄相一切行断皆是菩提并是涅盘。皆是菩提如地持说。故彼文言。二断二智是名菩提。问曰。菩提此翻名道。行德是道。可名菩提。断德非道。以何义故亦名菩提。释有三义。一断是道果。果从因称。故曰菩提。如命食果。说命为食。二以断义是菩提家离过之德。摄德从体。故曰菩提。如诸心法是慧眷属通名为慧。如是一切。三以断德体无拥障。即是道义。以是道故说为菩提。行断二德俱为涅盘。如涅盘说。彼文宣说。灭诸烦恼名为涅盘。是其断也。宣说三事成大涅盘。是其行也。问曰。涅盘此翻名灭。断德是灭可名涅盘。行德非灭。以何义故得名涅盘。解亦有三。一以行德是其灭因。因从果称。故曰涅盘。如食命因说食为命。亦如地持所说因乐。因虽非乐是乐因。故亦名为乐。此亦同尔。二以诸行是涅盘家对治行德涅盘眷属。摄德从体。故名涅盘。三以诸行皆有离过寂灭之义故曰涅盘。行断如是。次就性净方便分别。分相言之性净之果悉为涅盘。性净体寂无为相故。方便之果悉为菩提。行修方便能通行人菩提涅盘故。此之一义如涅盘说。故彼宣说。菩提之德生因所生。涅盘之德生因所显。良以方便独为菩提言无所滥。不须更以方便树别。性净之德独为涅盘言亦无滥。是故不须性净树别。故涅盘中一切菩提虽是方便不名方便。一切涅盘虽是性净不名性净。摄相言之性净方便俱名菩提。并称涅盘。俱名菩提。如彼金刚般若中说。故彼文中本性今显论寂名为性净菩提。修生功德论现名为方便菩提。良以二种皆菩提故。须以性净方便别之。问曰。方便修生功德通人至果。有其道义可名菩提。性净之德无如是义。有何所以亦名菩提。解有三义。一是道家所了之果。果从因称故名为道。以是道故名曰菩提。二道家之体。摄体从德故曰菩提。三性净之德体通无壅。即是道义故曰菩提。性净方便俱是涅盘如地论说。涅盘经中亦有此相。彼经之中性净之果名之为常。方便报果说之为性。佛自说言。若能修此常住二字为灭相者。我于其人为般涅盘。为灭相者。依外国语为涅盘相。常住二字修为灭相即是犹为涅盘相矣。故知。二种并是涅盘。良以二种俱涅盘故。须以性净方便别之。问曰。性净法性体寂可名涅盘。方便功德道谛所收。修起不寂。以何义故得名涅盘。解有三义。一是性净涅盘之因。因从果称故名涅盘。二涅盘家德。摄德从体故名涅盘。三修起功德亦有离相寂灭之义故名涅盘。以其通故性净菩提体即是其性净涅盘故。第一义谛亦名菩提亦名涅盘。方便菩提体即是其方便涅盘故。修报常得为灭相。菩提涅盘一异如是。菩提之德体。深义广难以测穷。且随诠况辨之。略尔。