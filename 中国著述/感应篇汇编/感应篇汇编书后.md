## 感应篇汇编书后

感应篇开章即言祸福。言人生在世。不得福。必得祸。出此入彼。中间更无驻足地也。以祸字居先者。言人因迷积恶而得祸。每因醒悟回心。向善获福者也。下文言果报。不曰福祸而曰善恶者。言为善即是福。为恶即是祸也。受福祸之报。虽在数年数十年后。而肇端种因。已早在数年数十年前。起善心动恶念时矣。世无甘心为恶之人。故虽有恶人。称之曰善则喜。惟其自以为不恶。故安于恶而不知止也。篇中恶款。首曰以恶为能者。言人之为恶也。不但自以为不恶。而且尚以为能也。故不但不知返。不知愧。且以为人莫若我之能也。而谁知天见之。人知之。莫不恶之矣。然其称之善则喜。即其天良不汩没处。如能就其未汩没处。将感应篇时手一编。如明镜当前。瞥见全身。须眉毕现。美丑难藏。未有不幡然悟。憬然悔也。至为善得福。不曰福报。而曰善报者。盖人之为善。原为求复其本来之善耳。非为求福而为善也。盖天赏其不忘本来之善。能复其初而福之也。至人为善。自并不知其为善。不过求去其积习。以复我本体耳。故罪过日去。本体日现。及至露得一分本体。则自视愈明。见浑身九分之过矣。及至本体复到九分。则愈觉其一分之不净可憎。深咎己之不善。痛自刮磨。止有羞愧而已。而天见之。人知之。莫不敬其善矣。故其所行及人之善。天人莫不善之。而善人则但知自治其身耳。并不知所行之为善也。故净住子曰。求进是假名。退检是实法也。余观此编所集古今证案。而验之于身。觉余自无始以来。轮回六道流浪苦海之中。今脱三途而得人身。难之至也。而因迷起妄。因妄造恶。不知不觉。枉送却三十余年光阴。实大可惜也。而向之所为。亦自以为不恶。故安之而不知改。趋之而不知避也。即今之不能一刀斩断。洗涤净尽者。亦莫不自以为微青而无伤也。俟我徐徐而改之也。篇中所列过恶。件件有分。所列善款。样样不能。遂不觉悚然惧。幡然悔。爽然自失。不禁凄然泪下。自视浑身垢秽。可厌可憎。局蹐不安。而思有以洗涤刮磨扫除之。忽思曰。此非感应篇也。实乃我之救命王菩萨也。于是焚香礼拜之。敬谨供奉之。时时读诵之。每思遵依之。极口赞叹之。逢人称道之。书之刻之。印之送之。而不容自己也。