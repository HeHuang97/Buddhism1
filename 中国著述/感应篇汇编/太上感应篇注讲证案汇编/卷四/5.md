### 107、轻慢先灵。违逆上命。

先灵。祖先之灵也。凡殡殓无礼。居丧无制。安葬不速。斋祭不诚。拜扫不勤。祠庙不整。香火断续。皆轻慢也。夫水源木本。岂敢或忘。若于此有失。吾不知其可也。

梁昭明太子。至性仁孝。所生丁贵嫔卒。水浆不入口。每哭辄绝。武帝谕之曰。毁不灭性。有我在。那得如此。太子乃强进数合。自是至葬。日进麦粥一升。太子体素壮。腰带十围。至是减削过半。每入朝。士庶见之。莫不下泣。

陈杲。以贡至京师。向神庙祈梦。梦神曰。子父柩不葬。科名未可问也。陈未信。明岁黜于礼闱。遂归。亟完葬事。再试。始登第。功过格曰。亲没三年不葬者。迟一月。为十过。葬者不尽心力。或致侵坏者。为百过。觉后不即改者。迟一日。为十过。又曰。祀先失时不敬。为一过。若因游乐失时加五倍。

邓左名。每当扫墓。必留连冢。次竟日而归。曰。一年之内。到此几日。吾不忍恝然去也。至性之言哉。今世俗每于岁节清明一诣坟所。余则置亲于荒墟不问。祭时大率与兄弟亲友。放情游览。尽欢而归。岁节非扫松也。只赏梅耳。清明非省墓也。只踏青耳。嗟夫。禄不及亲。饱妻孥而何益。生亏菽水。没列鼎以何为。

臣受命于君。子受命于亲。弟子受命于先生。凡一切在下者。受命于上。皆上命也。义不可行。亦当委曲感动。先期进谏。不敢受命矣。义所可行。则奉行不力。尚然有罪。况违逆乎。违逆者。乱臣贼子之所自也。

明陶安。当涂人。太祖命安知黄州。谕曰。善抚苍赤。安钦上命。至郡免赋税。省繁役。勤课士。减刑罪。民皆悦服。复召为学士。迁江西行省。参知政事。无事不尽心竭力。以副上命。安卒。上亲撰文致祭。赠谥荫子。子孙俱登甲第。位至卿佐。夫今之抚字黔黎者。皆仰承君上之命者也。而乃酷虐生灵。残害百姓。略不体吾君教养之心。违逆之罪。孰过于此。在百姓固莫如之何。抑知天鉴不远。民不可虐。天不可欺欤。

### 108、作为无益。怀挟外心。

世间万事。转头即空。惟有积德行善。兴利除害等事。世世生生。随身受用。无有穷已。他如第宅台池。衣食车马。以及一切诗画珍玩之事。皆足丧志累身。何益之有。至于张灯演戏。唱曲饮酒。樗蒲博弈等事。岂惟无益。且是害之大者。切戒切戒。

宋张咏。镇成都。虑民艰食为盗。于诸邑田税内。岁折米六万斛。至春。则籍细民。计口给券。依原价籴之。由是虽遇荒歉。亦无甚饥。陈尧佐。为广南漕运。其风俗不服药。病则祷鬼。人多死者。公集家藏验方。刻石于驿舍。土人赖之。王觌。知成都。民多火葬。公力禁之。以官地设义冢。瘗未葬者。其地遂无火葬。苏轼。知杭州。浚二河。修六井。筑长堤种柳。以备堤利。民因名为苏公堤。喻仲宽。知顺昌。俗多溺女。公作劝戒文。召父老至庑下。殷勤慰劳。并出文以劝。其俗为之一变。以上皆作为有益者。乃知君子处世。贵有益于人物耳。岂徒高谈阔论而无实际哉。至于吾人修身正己。省过去非。正有惟日不足之事在。而乃妄有种种无益作为。不知幻身幻境。倏忽归于磨灭。惟有圆明一性。万劫常存。本无生灭。今人与其闲销时日。拖水沾泥。何不向此中稍稍做工夫耶。

臣欺君。子逆亲。妻背夫。兄弟相贼。朋友相倾。皆外心所使也。然不待形于事为。即有机微萌动。人不知而鬼神已诛其心矣。

宋秦桧。与金人谋通。力主和议。诸将战稍捷。即促令班师。所得城邑。随即陷失。又毙岳飞于狱。后有入冥者。见桧在无间地狱。今杭州岳王坟前。有桧夫妇铁像跪焉。游人每每打之及尿之以泄其恨。

明越中民某者。待其妇。情甚笃。妇乃慕其邻之少年。时相顾盼。虽与夫处室。而心心惟少年是念。后夫病卒。服未阕而嫁之。夜即梦前夫来曰。我死而嫁。姑不责也。我在而怀外心。此实可恨。乃持一铁槌。捶其背。寻即呕血而死。

### 109、自咒咒他。偏憎偏爱。

此句是咒诅而无直可求者。凡怒而自咒。又兼咒他人者是也。斯乃小人女子。召灾之先兆。往往有不待死而立如所咒者。可不戒乎。

堰典妻。尝与人私。又窃邻家一手巾。邻家诟詈。典乃自咒咒他曰。吾妻果与人私。及窃汝手巾。当为雷击。否则汝必当此。无何。典毙于雷斧。胁下有字曰。痴人保妻。妻亦震死。胁下亦有字曰。行奸为盗。

周郑子罕曰。有诅有咒。乱之本也。夫生死有定命。非爱所能生。岂憎所能死。今也乃自咒咒他。惑之甚矣。愚之甚矣。

偏憎偏爱。所指甚广。凡君之于臣。父之于子。夫之于妻妾。主之于仆隶。皆有之。惟妇人于前后嫡庶间尤甚。故昔曾子丧妻。终身不娶。曰。高宗以后妻杀孝己。尹吉甫以后妻杀伯奇。吾上不及高宗。中不比吉甫。庸有其免于非乎。善哉。此惧有偏憎偏爱。而全父恩者也。然而妻亡不娶。人情所难。惟求于娶之之后。恒能体认曾子之言。庶几不至大谬耳。

东海徐甲。前妻许氏。生一子。名铁臼。许亡。改娶陈氏。性凶妒。欲杀前子。陈生一子。因名铁杵。欲以捣臼。铁臼被诸棰楚。冻饿而死。时年十六。亡后旬余。鬼忽还家曰。我铁臼也。我母诉冤于天。得天曹符来雪恨。令杵病死。与我遭苦时同。陈百计求禳。不去。于时铁杵六岁。忽腹胀体痛。遍身青紫而死。

周魏。慈母者。孟阳之女。芒卯后妻也。生三子。前妻有子五人。皆不爱母。而母遇之甚厚。五子犹不爱。慈母乃令其三子。不得与前妻子齐。衣服饮食。起居进退。甚相远。前妻五子犹不爱。未几。前妻中子犯魏王令。罪当死。慈母忧戚悲哀。朝夕勤苦以救之。或曰。子不爱母。至甚也。何为勤劳忧惧如此。慈母曰。妾之亲子。虽不爱妾。妾必救其祸。而除其罪。今于前子。则不然。何以异于无母哉。其父为其孤也。而使妾为其继母。继母为人母。而不爱其子。可谓慈乎。亲其亲而忽其前。可谓义乎。不慈不义。何以立于世。彼虽不爱。妾可妄义乎。遂说魏王。王高其谊。乃赦而复其家。自此五子亲附慈母。雍雍若一母。因以礼义训导八子。咸为魏大夫卿士云。

### 110、越井越灶。跳食跳人。

越。跨也。井之利济甚广。有泉神主之。名观。状如美女。且井中水。既以利润群生。更用祀神供佛。何可亵慢。灶居五祀之一。是为太乙火神。姓张。名卓。字子郭。司一家良贱之命。专察善恶长短。预闻吉凶祸福。越之是慢侮神灵。厥罪至大。此不但越跨。如坐井栏。踏灶门。烘秽物等类。皆触污也。

张孝先。每酒醉好与人跳井为戏。一日井中一金甲神。持矛刺之。孝先腹大痛。恒如枪戳。虔祷乃愈。

清吴湛。为县吏。所居临荆溪。溪有泉。极清。众胥赖之。湛为筑篱遮护。不令秽入。忽于泉侧。得一白螺。置瓮中。每外归。则厨中饮食已办。心大异之。一日潜窥。乃一女子。自螺出。手自操作。湛急趋之。女子大窘。不容归壳。实告湛曰。吾乃泉神。上帝以君敬护泉源。且知君鳏居。命吾为君操馔。君食吾馔。当得道矣。言讫不见。

汉阴子方。为人至孝。又有仁恩。适腊日晨炊。忽见灶神现其前。子方再拜。每值腊日。即祠祀之。自此大富。比于邦君。至其孙阴识。有女为后。遂得封侯。是故阴氏子孙。世世祀灶。

向廪。性似狂。一日坐于灶北版屋上。梦灶君责之。家立破散。

食为养命之资。人乃三才之一。可轻忽乎。若跳而越之。均为罪过。可不戒耶。

唐有一官。入山至孤绝处。见一酒店。买而饮之。一妇人先收钱入内。良久方提酒出。其色如血。饮之甚甘。欲再饮。妇人泣告曰。妾非阳人也。因在生时。侈用无度。饮酒无节。每以残羹剩脯。践而踏之。以与人食。故受此报。每有人买酒。即出妾身上血供之。其官大惊而回。夫高山安得有酒店。想此官必素轻饮食。阴司借此以警化耳。

宋翟林。尝送正叔先生西迁。道宿僧舍。坐处偶背圣像。先生曰。转椅勿背。林曰。岂以其徒敬之。亦当敬耳。先生曰。但凡具人形貌。皆不当慢。龟山闻而大赏其语。喜曰。见似人者。尚不敢忽。则于人也。从可见矣。夫背且不可。而况跳乎。

### 111、损子堕胎。行多隐僻。

人身至贵。得人身至难。佛说人当生时。九天司马在庭。九天称庆。太乙执符。帝君品命。主箓勒籍。司命定算。五帝监生。圣母卫房。天真地祇。三界备守。得还人道。擢形太阳。惊天骇地。贵不可言。于尔何负。乃敢杀之。淫奔之女。成胎打堕。禽兽不若。无可晓谕。至有以家贫而厌多子。或既生而损。或未生而堕者。杀人罪业。莫可忏赎。物命至微。尚欲放生戒杀。况子女乎。今之一世无子。或生而不育。或临老而子反先死者。皆夙生造此等恶业所招之报也。

贵溪令钱邦伟。因其俗生女。恒多不举。乃示以义方。严加赏罚。杀女者五家连坐。由是所活无算。邦伟后为汀州太守。享上寿。子孙俱盛。夫禁止损堕。获报如此。今人当随时劝谕。功亦非细矣。

郭印有女。名引凤。被二鬼追摄。遍历一十八狱。最后一狱。有王者坐殿上。下列数百妇人。各有小儿。抱足号叫索命。有因生女多而溺死者。有因家贫生而不举者。有妻妒妾生子而打堕者。有私胎自毒者。有因争斗触损者。有因怒儿啼哭打掷至死者。有因视儿不谨。死非其命者。王者一一诘问。莫不桎梏在身。枯瘠可悯。引凤既还。具白其父。因大书天宁寺壁为戒。

妇人杨阿剩。自幼贫病。晚益狼狈。临终自语曰。我前生本一医人。失于详审。有一妇人自称病蛊。不能辨其是孕。遽以芫花酒下之。妇人与腹中二子俱毙。是我一举杀三人。阴官罪我。受苦满足。罚受女身。今已三次。世世恒为贱隶。长困饥渴。多病少安。可语世之医者。以我为戒。言讫而死。

文帝曰。人子不孝。自有天条诛戮。无罪杀儿。是杀天下人民也。且人欲杀儿。何不节欲。乃敢杀人不顾。今世若此等人。安能保其无有。吾观酆都受罪者。犯此甚多。急同省悟。毋速天谴。

何龙图戒溺女歌曰。

&nbsp;&nbsp;&nbsp;&nbsp;虎狼性至恶&nbsp;&nbsp;&nbsp;&nbsp;犹知有父子

&nbsp;&nbsp;&nbsp;&nbsp;人为万物灵&nbsp;&nbsp;&nbsp;&nbsp;奈何不如彼

&nbsp;&nbsp;&nbsp;&nbsp;生男与生女&nbsp;&nbsp;&nbsp;&nbsp;怀抱一而已

&nbsp;&nbsp;&nbsp;&nbsp;我闻杀女时&nbsp;&nbsp;&nbsp;&nbsp;其苦状难比

&nbsp;&nbsp;&nbsp;&nbsp;胞血尚淋漓&nbsp;&nbsp;&nbsp;&nbsp;有口不能语

&nbsp;&nbsp;&nbsp;&nbsp;嘤嘤盆水中&nbsp;&nbsp;&nbsp;&nbsp;良久乃得死

&nbsp;&nbsp;&nbsp;&nbsp;吁嗟父母心&nbsp;&nbsp;&nbsp;&nbsp;残忍一至此

&nbsp;&nbsp;&nbsp;&nbsp;我因劝吾民&nbsp;&nbsp;&nbsp;&nbsp;毋为杀其女

&nbsp;&nbsp;&nbsp;&nbsp;荆钗与裙布&nbsp;&nbsp;&nbsp;&nbsp;未必能贫汝

&nbsp;&nbsp;&nbsp;&nbsp;女性最柔慈&nbsp;&nbsp;&nbsp;&nbsp;爱亲甚于子

&nbsp;&nbsp;&nbsp;&nbsp;男子多出外&nbsp;&nbsp;&nbsp;&nbsp;女恒守父母

&nbsp;&nbsp;&nbsp;&nbsp;男子多违拗&nbsp;&nbsp;&nbsp;&nbsp;女恒顺父母

&nbsp;&nbsp;&nbsp;&nbsp;男子多远游&nbsp;&nbsp;&nbsp;&nbsp;女恒近父母

&nbsp;&nbsp;&nbsp;&nbsp;男子少悲哀&nbsp;&nbsp;&nbsp;&nbsp;女恒哭父母

&nbsp;&nbsp;&nbsp;&nbsp;女有孝顺心&nbsp;&nbsp;&nbsp;&nbsp;每每救父母

&nbsp;&nbsp;&nbsp;&nbsp;女有好夫子&nbsp;&nbsp;&nbsp;&nbsp;每每显父母

&nbsp;&nbsp;&nbsp;&nbsp;不观缇萦女&nbsp;&nbsp;&nbsp;&nbsp;免父肉刑苦

&nbsp;&nbsp;&nbsp;&nbsp;不观唐香女&nbsp;&nbsp;&nbsp;&nbsp;救父而扼虎

&nbsp;&nbsp;&nbsp;&nbsp;覃氏年十八&nbsp;&nbsp;&nbsp;&nbsp;能令父丧举

&nbsp;&nbsp;&nbsp;&nbsp;曹娥年十四&nbsp;&nbsp;&nbsp;&nbsp;沉江觅父体

&nbsp;&nbsp;&nbsp;&nbsp;叔先痛父溺&nbsp;&nbsp;&nbsp;&nbsp;抱尸浮于水

&nbsp;&nbsp;&nbsp;&nbsp;袁女母瘫痪&nbsp;&nbsp;&nbsp;&nbsp;火来不能起

&nbsp;&nbsp;&nbsp;&nbsp;女泣不忍避&nbsp;&nbsp;&nbsp;&nbsp;甘与母焚死

&nbsp;&nbsp;&nbsp;&nbsp;宋女号陈三&nbsp;&nbsp;&nbsp;&nbsp;父母贫如洗

&nbsp;&nbsp;&nbsp;&nbsp;三姐共饘粥&nbsp;&nbsp;&nbsp;&nbsp;专靠采菱米

&nbsp;&nbsp;&nbsp;&nbsp;亲死不肯嫁&nbsp;&nbsp;&nbsp;&nbsp;庐墓没其齿

&nbsp;&nbsp;&nbsp;&nbsp;唐女玉和子&nbsp;&nbsp;&nbsp;&nbsp;父兄皆战死

&nbsp;&nbsp;&nbsp;&nbsp;和子甫十七&nbsp;&nbsp;&nbsp;&nbsp;披跣走边鄙

&nbsp;&nbsp;&nbsp;&nbsp;乞丐扶骨归&nbsp;&nbsp;&nbsp;&nbsp;营葬凭绩缕

&nbsp;&nbsp;&nbsp;&nbsp;剪发毁面貌&nbsp;&nbsp;&nbsp;&nbsp;然后庐墓所

&nbsp;&nbsp;&nbsp;&nbsp;大节达宸聪&nbsp;&nbsp;&nbsp;&nbsp;旌诏表其闾

&nbsp;&nbsp;&nbsp;&nbsp;孝哉萧氏姬&nbsp;&nbsp;&nbsp;&nbsp;父母殁异土

&nbsp;&nbsp;&nbsp;&nbsp;姬方十六龄&nbsp;&nbsp;&nbsp;&nbsp;扶榇还乡里

&nbsp;&nbsp;&nbsp;&nbsp;舟子欺其孤&nbsp;&nbsp;&nbsp;&nbsp;中途委柩去

&nbsp;&nbsp;&nbsp;&nbsp;搦土攒成圹&nbsp;&nbsp;&nbsp;&nbsp;姬独与一婢

&nbsp;&nbsp;&nbsp;&nbsp;毁容日夕哀&nbsp;&nbsp;&nbsp;&nbsp;结庐在水次

&nbsp;&nbsp;&nbsp;&nbsp;服满不肯释&nbsp;&nbsp;&nbsp;&nbsp;求婚不肯配

&nbsp;&nbsp;&nbsp;&nbsp;有能还其棺&nbsp;&nbsp;&nbsp;&nbsp;乃肯委身事

&nbsp;&nbsp;&nbsp;&nbsp;果嫁还棺者&nbsp;&nbsp;&nbsp;&nbsp;杨舍一老尉

&nbsp;&nbsp;&nbsp;&nbsp;东洿屠氏女&nbsp;&nbsp;&nbsp;&nbsp;父瞽目挛痼

&nbsp;&nbsp;&nbsp;&nbsp;家无隔宿粮&nbsp;&nbsp;&nbsp;&nbsp;亲邻皆相弃

&nbsp;&nbsp;&nbsp;&nbsp;女乃移二亲&nbsp;&nbsp;&nbsp;&nbsp;远处于纻舍

&nbsp;&nbsp;&nbsp;&nbsp;昼采薪易粟&nbsp;&nbsp;&nbsp;&nbsp;夜绩麻易絮

&nbsp;&nbsp;&nbsp;&nbsp;二亲卒天年&nbsp;&nbsp;&nbsp;&nbsp;负土成坟墓

&nbsp;&nbsp;&nbsp;&nbsp;守坟终不嫁&nbsp;&nbsp;&nbsp;&nbsp;只为无兄弟

&nbsp;&nbsp;&nbsp;&nbsp;古女贤孝俦&nbsp;&nbsp;&nbsp;&nbsp;其多难笔记

&nbsp;&nbsp;&nbsp;&nbsp;有司或赠金&nbsp;&nbsp;&nbsp;&nbsp;朝廷或钦赐

&nbsp;&nbsp;&nbsp;&nbsp;也有为嫔妃&nbsp;&nbsp;&nbsp;&nbsp;也有夫人类

&nbsp;&nbsp;&nbsp;&nbsp;若能存他命&nbsp;&nbsp;&nbsp;&nbsp;报施应不悖

&nbsp;&nbsp;&nbsp;&nbsp;奉劝世间人&nbsp;&nbsp;&nbsp;&nbsp;好还天之道

&nbsp;&nbsp;&nbsp;&nbsp;勿谓婴女痴&nbsp;&nbsp;&nbsp;&nbsp;怨恨不知报

&nbsp;&nbsp;&nbsp;&nbsp;女命亲不怜&nbsp;&nbsp;&nbsp;&nbsp;安保怜亲命

&nbsp;&nbsp;&nbsp;&nbsp;绝嗣减寿年&nbsp;&nbsp;&nbsp;&nbsp;赫矣阴司律

&nbsp;&nbsp;&nbsp;&nbsp;及至索命时&nbsp;&nbsp;&nbsp;&nbsp;噬脐不能及

&nbsp;&nbsp;&nbsp;&nbsp;胡不全其生&nbsp;&nbsp;&nbsp;&nbsp;骨肉俱获庆

隐僻。非止一事。如奸盗邪淫等类。凡不可与天知。不可对人言者皆是也。然其大者。必属淫秽之事。故太上书此于损子堕胎之后。盖有以夫。

明冒起宗曰。浮梁邑北。张明三。随父宦琼崖。官舍与李指挥宅邻。李氏二女俱美。明三通焉。及归。潜携二女舟中。将渡海。李追急。明三计穷。亟推二女于水。后十年。明三患腰痛。迎孙医者治。投剂小愈。是夕。孙梦捕鱼于里之梅。海水中有二女。裸体而至。执孙衣曰。妾琼人也。来为张某治病。汝固夺吾功乎。因拽孙入水中。孙惊觉。汗流沾背。诘旦以告。明三拊膺叹曰。业至矣。吾其殆乎。果逾月死。此男女之行多隐僻。而交受其报者也。夫明三二女。初潜相通。而又潜与相逃。二女竟死于明三之手。而明三又死于二女之灵。可谓报之至巧而不漏者。大抵奸人妻女。害人功名。此二事。最多隐僻。最伤人心天理。故淫人妻女者。妻女必为人淫。害人功名者。功名必为人害。语云。暗室亏心。神目如电。可不戒哉。

### 112、晦腊歌舞。朔旦号怒。对北涕唾及溺。对灶吟咏及哭。

晦者。月晦也。乃司命灶君。奏言世人功过之日。腊者。五腊也。乃五炁天君。攒会生人善恶之日。其日天君朝会玄都。统御人间。地府。五岳。三万六千阴阳之神。校定生人善恶罪福。荣禄寿算。吉凶生死等事。一一籍于录中。正月初一日。名天腊。五月初五日。名地腊。七月初七日。名道德腊。十月初一日。名岁腊。十二月初八日。名王侯腊。凡遇此日。万一有过。一书黑簿。可赎罪乎。况酆都北帝。太阴天君。亦于此日。引出生人久远祖宗父母眷属。乃至幽狱鬼魂。取问住在阴司年代远近。及问积罪结衅所至端由。坟墓见在何处。子孙名为何人。既得子孙兄弟亲姻九族名姓。即攒集校定。以为生人罪状。如积劫未有追赎。定当延累生人。况此日。先灵眷属。皆得释放。各归本家。受领飨祀。为子孙者。自当凭仗道法。祭祀追赎。若肆意歌舞。是得罪天地祖宗矣。然则晦腊之日。当追荐乎。当歌舞乎。于玉陛曰。晦者。一月之尽。腊者。一岁之尽。人当于此较量功德。励志进修。故祖师劝人云。预先若不打彻。腊月三十日到来。管取一场热闹。又云。汝等诸人。试自简点。看从少至老。从生至死。与尘劳业识打成一片。混作一团。毕竟如何结果。那个是回头一著。忽尔三寸气断。眼光落地。一个游魂。随业受报。岂不是虚生浪死。云栖警老仪式。每于月晦日示众曰。人命无常。促於呼吸。譬如鱼游釜中。倏忽焦糜。灯在风前。刹那消灭。况此身不久。必赴死门。前路茫茫。未知何往。可不猛省无常。战兢惕励。放下万缘。一心念佛。祖师如此苦口劝人。岂有晦腊歌舞之事哉。

淮阴强富。平生持身谨慎。接物谦和。每至朔望腊辰。读诵梵经。拜礼神祇。始终不辍。时值元旦天腊之辰。有一小人逞酒辱骂。富闭门不理。家人及邻右皆不忍。富曰。当此佳节。谁不饮酒。醉后发狂。人之恒情。若与之较。何无量也。即此一言。上动神祇。是夕假寐。梦至一所。见一金冠紫袍之人。谓曰。尔能于天腊之辰。忍人之所不能忍。上帝嘉之。赐汝福寿。汝之子孙。世世衣冠。忽被人家呼醒。后果享寿八十余。二子一孙。皆以明经遇荐。至今重孙玄孙辈。皆蜚黉不绝。此晦腊省己者也。彼于是日狂呼歌舞。纵酒放荡者。既犯天真之戒。必失修省之心。实足以消磨福禄。折除寿算耳。戒之戒之。

一月之所为基于朔。一日之所为基于旦。此时正当澄心清静。上合道真。茍一号怒。则浊气随肝而升。真气随声而散。于是神昏气浊。善念消灭矣。古诗曰。一切诸烦恼。皆从不忍生。临机如对镜。妙处在光明。佛语求无诤。儒书贵不争。好条快活路。世上少人行。佛经曰。瞋是失诸善法之根本。堕诸恶道之因缘。当急弃之。毋使增长。是号怒累人实甚。平日亦当谨慎。况朔旦哉。

陈英妻赵氏。性悍好争。逢朔日更甚焉。往来其家者。但闻呼号怒詈之声不绝。忽一道者至。氏曰何为，曰卖灵丹。服之长生。氏喜。买而吞之。遂哑。

汉司空第五伦。母老不能至官。每遇晦腊朔望。常悲恋垂泪。拜天祈寿。噫。古君子感时怀亲如此。彼歌舞号怒。亦独何哉。矧前面所言追远度先之事甚详。岂不少省乎。

北方。乃北斗星君所居。北极。为天之枢。三界十方。万灵众真。皆所隶属。是则中天斗极。号为至尊。而宅尊之所。又何可触秽也。按礼。子妇毋得哕嚏唾洟于父母舅姑之侧。以不敬也。况对北为神方。涕唾尚不可。而可溺耶。

吴下有人。夜卧起。裸而向北溺。忽见玄旗蔽天。真武现像。匍匐入门。卧病数月。忏悔乃愈。长生经言。春东夏南。秋西冬北。月建所指。皆为犯北斗柄。减寿最速。进观于此。知随方有戒。不独正北矣。

常熟钱氏。大族也。正德间。大火延焚。三夕始绝。煨烬中有小楼三楹独存。乃钱氏小四房。姑妇二人寡居。同处其上也。方火四面烧炽。二人窘迫无逃。素事斗神。但知叩头求救。忽见朱衣者七人。立檐下。举袖麾火。应手而散。由是妇姑无恙。而四面无一椽留矣。一方感化。俱奉北斗。凡崇敬北斗。而获延生却病。保命度灾。锡福绵嗣。水火盗贼。魔怪瘟。种种不侵者。指不胜屈。兹举一以例其余耳。然其要。又在作善始可格天也。人能如此。岂有为对北涕唾及溺之事哉。

黄帝灶经曰。灶门不得歌咏哭泣。咒骂叫喊。夫吟咏及哭。哀喜不同。均是慢神。必减禄命。且今人对官府前。尚不敢高声妄语。何对神独无忌惮乎。愚夫愚妇。所当切戒。至敬亵福祸。前已明之矣。