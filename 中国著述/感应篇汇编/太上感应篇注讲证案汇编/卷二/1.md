### 20、友悌。

孝悌本一。今又专言者。欲人随事而尽之也。兄友则爱而且敬。弟悌则畏而且和。兄弟乃我身同气。只此几人。人生最为难得。自父母看来。原是一体。使稍有参商。父母之心。即怆然不安。故见我兄弟相爱。我父母自有肫然流通处。且兄弟谓手足。则彼此护持。痛痒相关。安有手足而自相攫攘者乎。时念父母生来。本同一体。骨肉难解。凡意气忿争。自不忍加。些小财利。自看得轻了。法昭禅师偈曰。同气连枝各自荣。些些言语莫伤情。一回相见一回老。能得几时为弟兄。弟兄同居忍便安。莫因毫末起争端。眼前生子又兄弟。留与儿孙作样看。袁氏世范曰。父兄爱子弟。不必责子弟之必顺。子弟爱父兄。不必责父兄之必慈。各务自尽。责望之病自除。严禁婢妾。不许传递言语。妻室私言。虽中情亦勿听。则离间之端自绝。人之性情或柔或刚。或谨守。或豪纵。或安静。或纷更。临事之际。是非不同。惟各随所宜。不因我是。求其必合。岂复争执。即或有偏僻处。不忍旁观。只宜平心和气。婉转劝导。如此而有不睦者乎。今人骨肉失欢。有本至微而遂不能解者。只因失欢之后。负气各不相下耳。若内有一个贤明。甘自吃亏。能先下气。与之趋事。与之话言。则彼此酬复。和好渐如平时矣。明王阳明曰。舜能化象。其机括。只是不见象的不是。愚谓骨肉间只该讲情。不该讲理。执理便伤情，伤情即非理。或问程子曰。事兄尽理。不得兄之欢心奈何。曰。但当起敬起孝。尽至诚。不求伸己可也。曰。接弟之道如何。曰。尽友爱之道而已。

宋邵尧夫先生孝悌歌曰。

&nbsp;&nbsp;&nbsp;&nbsp;子养亲兮弟敬哥&nbsp;&nbsp;&nbsp;&nbsp;休残骨肉起风波

&nbsp;&nbsp;&nbsp;&nbsp;劬劳恩重须当报&nbsp;&nbsp;&nbsp;&nbsp;手足情深最要和

&nbsp;&nbsp;&nbsp;&nbsp;公艺同居今古罕&nbsp;&nbsp;&nbsp;&nbsp;田真共处子孙多

&nbsp;&nbsp;&nbsp;&nbsp;如斯遐迩皆称美&nbsp;&nbsp;&nbsp;&nbsp;子养亲兮弟敬哥

&nbsp;&nbsp;&nbsp;&nbsp;子养亲兮弟敬哥&nbsp;&nbsp;&nbsp;&nbsp;怡声下气要谦和

&nbsp;&nbsp;&nbsp;&nbsp;难兄难弟名偏重&nbsp;&nbsp;&nbsp;&nbsp;贤子贤孙贵自多

&nbsp;&nbsp;&nbsp;&nbsp;负米尚能为薄养&nbsp;&nbsp;&nbsp;&nbsp;读书宁不擢高科

&nbsp;&nbsp;&nbsp;&nbsp;仲由陈纪皆如此&nbsp;&nbsp;&nbsp;&nbsp;子养亲兮弟敬哥

&nbsp;&nbsp;&nbsp;&nbsp;子养亲兮弟敬哥&nbsp;&nbsp;&nbsp;&nbsp;训贤妯娌事翁婆

&nbsp;&nbsp;&nbsp;&nbsp;好遵孟母三迁教&nbsp;&nbsp;&nbsp;&nbsp;须读张公百忍歌

&nbsp;&nbsp;&nbsp;&nbsp;孝友睦姻兼任恤&nbsp;&nbsp;&nbsp;&nbsp;智仁圣义与中和

&nbsp;&nbsp;&nbsp;&nbsp;当时曾子同杨博&nbsp;&nbsp;&nbsp;&nbsp;子养亲兮弟敬哥

&nbsp;&nbsp;&nbsp;&nbsp;子养亲兮弟敬哥&nbsp;&nbsp;&nbsp;&nbsp;天时地利与人和

&nbsp;&nbsp;&nbsp;&nbsp;莫言世事常如此&nbsp;&nbsp;&nbsp;&nbsp;堪叹人生有几何

&nbsp;&nbsp;&nbsp;&nbsp;满眼繁华何足贵&nbsp;&nbsp;&nbsp;&nbsp;一家安乐值钱多

&nbsp;&nbsp;&nbsp;&nbsp;奇哉让果与怀橘&nbsp;&nbsp;&nbsp;&nbsp;子养亲兮弟敬哥

&nbsp;&nbsp;&nbsp;&nbsp;子养亲兮弟敬哥&nbsp;&nbsp;&nbsp;&nbsp;光阴过去疾如梭

&nbsp;&nbsp;&nbsp;&nbsp;庭闱乐处儿孙乐&nbsp;&nbsp;&nbsp;&nbsp;兄弟和时妯娌和

&nbsp;&nbsp;&nbsp;&nbsp;孝弟传家名不朽&nbsp;&nbsp;&nbsp;&nbsp;金银满柜富如何

&nbsp;&nbsp;&nbsp;&nbsp;要知美誉传今古&nbsp;&nbsp;&nbsp;&nbsp;子养亲兮弟敬哥

&nbsp;&nbsp;&nbsp;&nbsp;子养亲兮弟敬哥&nbsp;&nbsp;&nbsp;&nbsp;晨昏定省莫蹉跎

&nbsp;&nbsp;&nbsp;&nbsp;一门孝友真难得&nbsp;&nbsp;&nbsp;&nbsp;百岁光阴最易过

&nbsp;&nbsp;&nbsp;&nbsp;和乐且耽宜自翕&nbsp;&nbsp;&nbsp;&nbsp;彝伦攸叙在谦和

&nbsp;&nbsp;&nbsp;&nbsp;斑衣舞罢埙篪奏&nbsp;&nbsp;&nbsp;&nbsp;子养亲兮弟敬哥

&nbsp;&nbsp;&nbsp;&nbsp;子养亲兮弟敬哥&nbsp;&nbsp;&nbsp;&nbsp;丈夫休听室人唆

&nbsp;&nbsp;&nbsp;&nbsp;眼前金帛无嫌少&nbsp;&nbsp;&nbsp;&nbsp;膝下儿孙不厌多

&nbsp;&nbsp;&nbsp;&nbsp;但得家和贫也好&nbsp;&nbsp;&nbsp;&nbsp;若教不义富如何

&nbsp;&nbsp;&nbsp;&nbsp;王韩孝友垂青史&nbsp;&nbsp;&nbsp;&nbsp;子养亲兮弟敬哥

&nbsp;&nbsp;&nbsp;&nbsp;子养亲兮弟敬哥&nbsp;&nbsp;&nbsp;&nbsp;休伤和气忿争多

&nbsp;&nbsp;&nbsp;&nbsp;偏生嫉妒偏艰窘&nbsp;&nbsp;&nbsp;&nbsp;暗积私房暗折磨

&nbsp;&nbsp;&nbsp;&nbsp;不孝自然生忤逆&nbsp;&nbsp;&nbsp;&nbsp;无行定是出妖魔

&nbsp;&nbsp;&nbsp;&nbsp;但闻孝弟传千古&nbsp;&nbsp;&nbsp;&nbsp;子养亲兮弟敬哥

&nbsp;&nbsp;&nbsp;&nbsp;子养亲兮弟敬哥&nbsp;&nbsp;&nbsp;&nbsp;莫因微物遽伤和

&nbsp;&nbsp;&nbsp;&nbsp;黄金柜内休嫌少&nbsp;&nbsp;&nbsp;&nbsp;阴骘冥中要积多

&nbsp;&nbsp;&nbsp;&nbsp;私曲岂如公道好&nbsp;&nbsp;&nbsp;&nbsp;刚强无奈善柔何

&nbsp;&nbsp;&nbsp;&nbsp;古今简策多名誉&nbsp;&nbsp;&nbsp;&nbsp;子养亲兮弟敬哥

&nbsp;&nbsp;&nbsp;&nbsp;子养亲兮弟敬哥&nbsp;&nbsp;&nbsp;&nbsp;吁嗟分析听搬唆

&nbsp;&nbsp;&nbsp;&nbsp;囊中财物他嫌少&nbsp;&nbsp;&nbsp;&nbsp;祖上田园你要多

&nbsp;&nbsp;&nbsp;&nbsp;夫妇眼前虽快乐&nbsp;&nbsp;&nbsp;&nbsp;儿孙日后恐消磨

&nbsp;&nbsp;&nbsp;&nbsp;何如孝弟亲乡党&nbsp;&nbsp;&nbsp;&nbsp;子养亲兮弟敬哥

汉田真兄弟三人。议析产。资皆均平。堂前一紫荆欲分为三。明日将截之。树即枯。真惊。谓诸弟曰。树木同株。闻将分斫故悴。是人不如木也。因悲不自胜。不复解树。树应声即活。兄弟相感。合财同住。称为孝门。夫兄弟居天伦之一。合父子夫妇为三纲。故古人有手足之喻焉。谓不相离也。离则散。散斯孤。孤斯灭。

宋司马温公。兄伯康。年八十。公奉之如严父。保之如婴儿。每食少顷。必问曰。得无饥乎。少寒。必抚其背曰。衣得无薄乎。

周文灿。性友爱。兄嗜酒。仰灿为生。兄尝醉殴灿。其邻不平而詈之。灿怒曰。兄未殴我。何离间我骨肉也。

宋郑德圭。德璋。孝友天生。书联几案。夜同衾寝。璋素刚正。与物多迕。仇家陷以死罪。会逮扬州。圭哀弟见诬。阳谓曰。彼欲害我。何与尔事。我往则奸状白。尔去。得不死乎。即治行。璋追及。兄弟相持。顿足哭。争欲就死。圭默计阻其行。夜半遁去。璋复追至广陵。圭已毙于狱。璋恸绝数四。负骨归葬。庐墓再期。每一悲号。乌鸟皆翔集不食。圭子幼怯。璋抚之如己子。

汉薛包。好学笃行。为继母所憎逐。包日夜号泣庐舍外。旦入洒扫。又逐之。乃庐里门。晨昏问安。岁余。父母悟而命还。亲亡。哀痛成疾。诸弟求异居。包不能止。任弟所欲。奴婢引其老弱者曰。与我共事久。使令所熟也。器物取其朽败者曰。我素所服食。身口所安也。田产取其荒芜者曰。我少时所治。意所恋也。诸弟不能自立。致破家产。包复给之。安帝闻其名。征拜侍中。不受。赐谷千石。

汉许武。少孤。有二幼弟。武日耕夜读。耕时。二弟虽未胜耰锄。必使从旁观看。读书时。坐二弟于侧。亲受句读。细为详说。教以礼义。训以成人。稍不率教。自跪于教庙之前。云己无德不能教诲。父母有灵。启牖二弟。直待二弟号泣请罪方起。终不以疾言遽色相加也。年壮不娶。或劝之。曰。恐娶非其人。易生嫌隙。由是邻里称为孝弟许武。郡牧交荐。征为议郎。声望大著。随解组而归。先与二弟议亲。后方自娶。同居和气。后二弟名亦著。

隋牛弘。为吏部尚书。弟弼。尝醉射杀弘驾车牛。弘还宅。妻迎谓曰。叔射杀牛。弘无所怪。徐答曰。作脯。坐定。妻又曰。叔射杀牛。大是异事。弘曰。已知。何异。颜色自若。读书不辍。后为名相。世之处兄弟而情义参商。惟妇言是听者。观此而不醒悟。其禽兽欤。

北齐有普明。兄弟争产。经年结讼。各相援证。告于清河太守苏琼。苏召谕之曰。天下难得者兄弟。易得者田地。假令得田地而失兄弟。心如何。因泪下。诸证无不感泣。兄弟叩首交让。

于铁樵曰。淮阴某宦二子。自幼参商。经年不一相见。后其兄病革。呼弟至榻前。执其手曰。吾年十九完姻。幼时无妻子之爱。三十八丁艰。晚年无父母之爱。相聚最久。莫如尔我二人。又一生不合。今始悔悟。而吾生已尽矣。痛哉。闻者可以动心。

后汉缪彤。少孤。异母兄弟四人。财业相共。及各娶妻。诸弟遂求分异。又数闻斗争之言。彤掩户自挝曰。缪彤。汝修身谨行。学圣人之法。将以整齐风俗。奈何不能正其家乎。弟及诸妇闻之。悉叩头谢罪。遂为敦睦之行。

五代张士选。幼丧父母。及长。惟叔父存焉。叔有七子。一日叔谓选曰。吾当与汝分析。剖之为二。选曰。选不忍七人共一分。可分为八。叔固辞。选亦固让。遂分为八。时选年十七。遇荐入京。同馆者二十余辈。有术士相曰。南宫高第。独此少年。同辈笑斥之。术士曰。文章非某所知。但此少年。满面有阴德气。必积善所致。及揭榜。士选独登高第。夫今之薄手足之爱。争货财之贱者。即同胞并蒂且然。而继庶则欺淩易生。相煎更甚。若堂从之兄弟。彼此愈分。亲疏愈见。孰能如张公哉。不知古人云。薄待兄弟。便是薄待父母。薄待堂从。便是薄待祖宗。根本若亏。枝叶必坏。此源头之论。人当三复。

宋毛烈。与陈祈善。祈有三幼弟。虑其长而析产业。遂先以田。强半私质于烈。累钱数千缗。母死后。但以现在田分之。至年余。载钱诣烈家求赎。烈受钱。有干没心。绐以他日受券。祈自谓素与烈善必无他。后数日至。则烈避而不出。讼之县。县受烈贿。曰。官信文书耳。安得受钱无券。祈竟以诬受杖。后履讼之官。费公分之产几尽。然还价无凭。田仍归于烈。三弟闻而笑之。世之挟长以欺幼者。有不遇毛烈者乎。

句容民。兄弟三人。伯氏客蜀。三载不归。仲以嫂美。令人诈称兄死。嫂为泣哭成服。久之。察其心无嫁意。乃私受贾人金。鬻之。仍给贾人曰。嫂性欲嫁而多矫饰。若好语则费时日。汝可率徒众猝至。见素笄者。拥而登舆。但云。明日讲话。登舟为汝妇矣。计定。其夜贾人率徒众至。仲季皆避去。然季瞋分银少。已先潜以语嫂。仲妇不知也。嫂因泣告仲妇曰。汝夫嫁我。幸是富客。但何不早言。令我饰妆。今吉礼而素妆可乎。幸以缁冠相易片时。仲妇授之。自著素笄。嫂即匿去。客众见仲妇。随拥而去。乘风舟发。仲归。始诧失妇。追之。则千帆杂乱。不能得矣。及次朝。伯氏肩其重橐归。夫妇重聚。里人皆来劳远。仲惭愧殊甚。闻其二稚。啼索伶仃。肠为寸裂。里人有知。无不揜袖胡卢者。凡敬顺欺悖之于兄弟。较之他人。其祸福之报十倍。若父母则百倍矣。可不畏哉。可不戒哉。

### 21、正己化人。&nbsp;&nbsp;&nbsp;&nbsp;正者。确不可易&nbsp;&nbsp;&nbsp;&nbsp;化者。自然而然

所谓其身正。不令而行也。正己有许多功夫。化人有许多妙用。人能正己。未有不能正物者也。惟其正也。人皆敬之。人知敬处。即是其心化处。若于此化处。至诚微微感动。自然一拨便转。一挑便现。无不顺从矣。若以我之正。形人之不正。略一责备。彼必不甘受诲。而强争曲直。不亦反摧绝其善心乎。此近日好善者之通病。每致著手太重。执而不转。所宜深戒。慎勿舍其田而芸人之田也。王豹处于淇。而河西善讴。緜驹处于高唐。而齐右善歌。岂人人授之节奏。日日教以点拍哉。

清贵容。仁贵断。勿施小惠伤大体。毋借公道遂私情。处忙更当以闲。遇急更宜从缓。无事时莫忘防检。有事时须要耐烦。勿以成心而蓄疑。休执己见而拒谏。分数明。可以省事。毁誉忘。可以清心。正直可通于神明。忠信可行于蛮貊。人品至此。方可言正。

正心而后可以正己正物。其心既正。万物定矣。盖声色外感。枝疾也。妄情内发。本病也。学道者。当先治内以敌外。不可贪外以害内。则心正己立。未有万物不从化者。盖一心之根本壮实。自然万物之枝叶荣茂。是以导物要在清心。正人必先正己也。

宋浮山远禅师曰。心为一身之主。万行之本。心不妙悟。妄情自生。妄情既生。见理不明。是非谬乱。所以治心。须求妙悟。悟则神和气静。容敬色庄。妄想情虑。皆融为真心矣。此正心之法。

后汉郭泰。字林宗。与河南尹李膺共济。望者以为仙舟焉。朝廷屡辟不应。性尤知人。好奖借士类。多所成就。茅容避雨危坐。劝令就学。孟敏破甑不顾。泰以为有分决。亦劝之学。俱成名儒。拔申屠蟠于漆工。识庾乘于门卒。其余或出屠沽卒伍。因泰奖进成名者甚众。郡学生左原。以犯法见斥。泰遇之途。劳之。曰。昔颜涿聚。梁甫之巨盗。段干木。晋大驵也。卒为齐魏忠贤。勿恚恨。责躬而已。或议泰不绝恶人。泰曰。人而不仁。疾之已甚。乱也。左原正欲结客报仇。以泰教而止。贾淑。性险仄。为邑里患。泰丧母。受其吊。或怪之。泰曰。仲尼不绝互乡。子原洗心向善矣。故吾与其进。淑闻。遂自改成善士。如史叔宾黄允等。俱有盛名。泰知其非真。以为必败。后果然。党祸作。知名之士。多被祸。而泰以隐恶扬善。独免世网。卒。会葬千余人。共刻石立碑。蔡邕曰。吾碑铭多矣。独郭有道无愧焉。

宋司马温公。忠厚正直。名闻海内。其居洛也。风俗为之一变。莫不敦尚名节。羞谈货利。人人知畏廉耻。后生欲行一事。必相戒曰。无为不善。恐司马端明所知。

雍邱令刘矩。以礼义化民。凡讼者至。必和颜切训曰。忿恚可忍。公庭决不可入。使归更思。讼者感悟。辄各罢去。大化其俗。民德归厚。夫听理词讼。本以为民。乃有任法太过。而又不知下情。往往坚持至死者。何如谦虚平恕之。为得情哉。

后汉陈实在乡里。平心率物。其有争讼。辄求判正。晓譬曲直。退无怨者。且曰。宁为刑罚所加。勿为陈君所短。尝有盗止梁上。实起秉烛。呼子弟训之曰。人不可不自勉。不善之人。未必本恶。习以性成。遂至于此。梁上君子是也。盗惊。投地请罪。实徐晓知。赠绢二疋。令其自改。化及一县。无复窃盗。

武后篡唐。武承嗣三思。营求为太子。太后意未决。狄仁杰尽忠唐室。每从容言于太后曰。文皇帝栉风沐雨。以定天下。传之子孙。大帝以二子托陛下。今乃移之他族。无乃不可乎。且姑侄与母子孰亲。陛下立子。则千秋万岁后。配食太庙。永继无穷。立侄。则未闻侄为天子。而祔姑于庙者也。因劝太后召还庐陵王。复立为太子。化周而为唐。后以平章事。封梁国公。

五代时房景伯。为清河太守。母崔氏。通经术。有明识。贝丘妇人。列其子以不孝。母曰。民未知礼义。何足深责。乃召其母。与之对榻而食。使其子侍立堂下。观景伯供馔。旬日。其子悔过求还。母曰。此虽面惭。其心未也。又留二十余日。其子叩头流血。母涕泣乞还。后以孝闻。

施佐施佑。兄弟俱为知州。致仕家居。田产参差。有唇齿之隙。亲友不能处解。同邑溪亭严公。名凤。素著孝友。事兄如父。周恤保爱。无所不至。偶与佑同舟。语及产事。公颦蹙谓曰。吾兄懦。吾正苦之。使得如令兄之力量。可以尽夺吾田。吾复何忧。因挥涕不已。佑恻然感悟。遂招溪亭。同至兄宅。且拜且泣。深自悔责。而佐亦涕泣慰解。各欲以田相让。遂友爱终身。至今二姓皆蕃衍。人犹乐谈其事。上三案。忠孝友悌。化人者也。其原只是自淑其身。而人遂感化若此。天性本善于此益见矣。