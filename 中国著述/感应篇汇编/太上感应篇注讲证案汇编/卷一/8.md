王中书劝孝篇曰。

&nbsp;&nbsp;&nbsp;&nbsp;世有不孝子&nbsp;&nbsp;&nbsp;&nbsp;浮生空碌碌

&nbsp;&nbsp;&nbsp;&nbsp;不念父母恩&nbsp;&nbsp;&nbsp;&nbsp;何殊生枯木

&nbsp;&nbsp;&nbsp;&nbsp;百骸未成人&nbsp;&nbsp;&nbsp;&nbsp;十月居母腹

&nbsp;&nbsp;&nbsp;&nbsp;渴饮母之血&nbsp;&nbsp;&nbsp;&nbsp;饥食母之肉

&nbsp;&nbsp;&nbsp;&nbsp;儿身将欲生&nbsp;&nbsp;&nbsp;&nbsp;母腹如杀戮

&nbsp;&nbsp;&nbsp;&nbsp;父为母悲辛&nbsp;&nbsp;&nbsp;&nbsp;妻对夫啼哭

&nbsp;&nbsp;&nbsp;&nbsp;惟恐生产时&nbsp;&nbsp;&nbsp;&nbsp;身为鬼眷属

&nbsp;&nbsp;&nbsp;&nbsp;一旦见儿面&nbsp;&nbsp;&nbsp;&nbsp;一命喜再续

&nbsp;&nbsp;&nbsp;&nbsp;自是慈母心&nbsp;&nbsp;&nbsp;&nbsp;日夜勤抚鞠

&nbsp;&nbsp;&nbsp;&nbsp;母卧湿簟席&nbsp;&nbsp;&nbsp;&nbsp;儿眠干裀褥

&nbsp;&nbsp;&nbsp;&nbsp;儿睡正安稳&nbsp;&nbsp;&nbsp;&nbsp;母不敢伸缩

&nbsp;&nbsp;&nbsp;&nbsp;潜身在臭秽&nbsp;&nbsp;&nbsp;&nbsp;不暇思沐浴

&nbsp;&nbsp;&nbsp;&nbsp;横簪与倒冠&nbsp;&nbsp;&nbsp;&nbsp;形容不顾恤

&nbsp;&nbsp;&nbsp;&nbsp;动步忧坑井&nbsp;&nbsp;&nbsp;&nbsp;举足畏颠覆

&nbsp;&nbsp;&nbsp;&nbsp;乳哺经三年&nbsp;&nbsp;&nbsp;&nbsp;汗血计几斛

&nbsp;&nbsp;&nbsp;&nbsp;辛苦千万端&nbsp;&nbsp;&nbsp;&nbsp;年至十五六

&nbsp;&nbsp;&nbsp;&nbsp;性气渐刚强&nbsp;&nbsp;&nbsp;&nbsp;行止难拘束

&nbsp;&nbsp;&nbsp;&nbsp;朋友外追游&nbsp;&nbsp;&nbsp;&nbsp;酒色恣所欲

&nbsp;&nbsp;&nbsp;&nbsp;日暮不归家&nbsp;&nbsp;&nbsp;&nbsp;倚门至昏旭

&nbsp;&nbsp;&nbsp;&nbsp;儿行千里程&nbsp;&nbsp;&nbsp;&nbsp;母心千里逐

&nbsp;&nbsp;&nbsp;&nbsp;一娶得好妻&nbsp;&nbsp;&nbsp;&nbsp;鱼水情和睦

&nbsp;&nbsp;&nbsp;&nbsp;看母面如土&nbsp;&nbsp;&nbsp;&nbsp;观妻颜似玉

&nbsp;&nbsp;&nbsp;&nbsp;母若责一言&nbsp;&nbsp;&nbsp;&nbsp;含怒瞋双目

&nbsp;&nbsp;&nbsp;&nbsp;妻或骂百般&nbsp;&nbsp;&nbsp;&nbsp;陪笑不为辱

&nbsp;&nbsp;&nbsp;&nbsp;母披旧裙衫&nbsp;&nbsp;&nbsp;&nbsp;妻著新罗縠

&nbsp;&nbsp;&nbsp;&nbsp;不避人憎嫌&nbsp;&nbsp;&nbsp;&nbsp;不解人羞恶

&nbsp;&nbsp;&nbsp;&nbsp;父母或鳏寡&nbsp;&nbsp;&nbsp;&nbsp;长夜守孤独

&nbsp;&nbsp;&nbsp;&nbsp;健则与一饭&nbsp;&nbsp;&nbsp;&nbsp;病则与一粥

&nbsp;&nbsp;&nbsp;&nbsp;弃置在空房&nbsp;&nbsp;&nbsp;&nbsp;犹如客寄宿

&nbsp;&nbsp;&nbsp;&nbsp;将为泉下鬼&nbsp;&nbsp;&nbsp;&nbsp;命若风前烛

&nbsp;&nbsp;&nbsp;&nbsp;怏怏至无常&nbsp;&nbsp;&nbsp;&nbsp;孤魂殡山谷

&nbsp;&nbsp;&nbsp;&nbsp;魂灵在幽壤&nbsp;&nbsp;&nbsp;&nbsp;谁念膺桎梏

&nbsp;&nbsp;&nbsp;&nbsp;才得父母亡&nbsp;&nbsp;&nbsp;&nbsp;兄弟分财禄

&nbsp;&nbsp;&nbsp;&nbsp;不识二亲恩&nbsp;&nbsp;&nbsp;&nbsp;惟言我之福

&nbsp;&nbsp;&nbsp;&nbsp;咸谓此等人&nbsp;&nbsp;&nbsp;&nbsp;不如禽与畜

&nbsp;&nbsp;&nbsp;&nbsp;慈乌尚反哺&nbsp;&nbsp;&nbsp;&nbsp;羔羊犹跪足

&nbsp;&nbsp;&nbsp;&nbsp;劝汝为人子&nbsp;&nbsp;&nbsp;&nbsp;经书勤诵读

&nbsp;&nbsp;&nbsp;&nbsp;黄香夏扇枕&nbsp;&nbsp;&nbsp;&nbsp;冬预温衾褥

&nbsp;&nbsp;&nbsp;&nbsp;王祥卧寒冰&nbsp;&nbsp;&nbsp;&nbsp;孟宗泣枯竹

&nbsp;&nbsp;&nbsp;&nbsp;郭巨尚埋儿&nbsp;&nbsp;&nbsp;&nbsp;丁兰曾刻木

&nbsp;&nbsp;&nbsp;&nbsp;如何今时人&nbsp;&nbsp;&nbsp;&nbsp;不学古风俗

&nbsp;&nbsp;&nbsp;&nbsp;勿以不孝头&nbsp;&nbsp;&nbsp;&nbsp;枉戴人间屋

&nbsp;&nbsp;&nbsp;&nbsp;勿以不孝身&nbsp;&nbsp;&nbsp;&nbsp;枉著人衣服

&nbsp;&nbsp;&nbsp;&nbsp;勿以不孝口&nbsp;&nbsp;&nbsp;&nbsp;枉食人五谷

&nbsp;&nbsp;&nbsp;&nbsp;天地虽广大&nbsp;&nbsp;&nbsp;&nbsp;不容忤逆族

&nbsp;&nbsp;&nbsp;&nbsp;早早悔前非&nbsp;&nbsp;&nbsp;&nbsp;莫待天诛戮

唐先生亲恩歌曰。我今未说泪先淋。难报爹娘养育恩。自是断肠谈不得。断肠谈与众人听。惟有怀胎受折磨。百般魔障好难过。莫言产育无凶吉。生死须臾可奈何。肚里如今痛得慌。叫人为我剪衣裳。千生万死多难算。只靠神天作主张。生下儿来血奔心。牙关紧闭眼翻生。直从剪下胞衣后。再过三朝才是人。尿屎时常撒满身。腥臊臭秽不堪闻。却无半点嫌憎意。洗换频番极苦辛。听得娃儿哭一声。翻身就把手来擎。想他岁半周年内。一觉何曾睡得成。大雪纷纷腊月天。偎头偎脸抱儿眠。只因乳是孩儿吃。彻夜开胸在外边。听得孩儿出痘疮。登时吓得眼翻黄。一从放出标来后。尽日何曾吃米汤。磕个头来上炷香。声声只叫痘娘娘。若还叫得娘娘应。何怕头穿出脑浆。幸得儿生两岁零。依台傍凳自能行。只愁跌破头和面。挂肚牵肠不放心。生得孩儿性气歪。任他情性使将来。如何父母偏怜爱。还说乖乖这样乖。儿今头发已披肩。转眼成人在面前。痛杀亲心难割舍。不能常在膝头边。虽然挣得少田园。受怕担辛苦万千。不是为儿还为女。自家吃得几文钱。娘看爹来爹看娘。为何终日脸焦黄。只因儿女将婚嫁。相对愁眉做一房。寸寸丝丝总是恩。谁能描得半毫真。蓼莪纵使能描画。只好依稀六七分。

孝顺歌曰。母氏怀胎十月时。高低踏步恐伤儿。子将此意终身记。正己尊亲两不亏。医儿作热与颠寒。恨不抠心揠肺肝。父母倘然烦恼处。也须百计去承欢。怒来吓鬼与惊神。一见孩提满面春。为子也须常若此。对亲莫带半分瞋。抱儿教语学声音。笑骂爹娘也快心。他日堂前来听训。纵然责杖莫呻吟。爹娘儿子莫分居。试看刑曹滴血书。更有不堪离异处。一声啼破脱胎初。兄弟原来本一根。天生枝叶好扶撑。若思割裂分家计。便是推开父母恩。富贵贫穷在此身。王侯仆隶不相因。劝君穷莫呼亲怨。富贵无忘生我人。孝道常移夫妇情。劝君独认二亲明。夫死妇亡重嫁娶。那能亲没再投生。父母原来树木同。那能免得落秋风。劝君尽力生时养。死后悲啼总是空。七尺躯儿世上存。终天难报二人恩。劝君葬祭勤时节。常到山头扫墓门。

金少嵩曰。按丧礼之坏。至今而极矣。事事非古。而七中婚娶之事。尤属不经。古君子之居丧。食旨不甘。闻乐不乐。居处不安。三年且然。今之忍心害理者。反从七中谋娶。舍苫块而筦簟。易斩衰而锦绣。置父母之丧。而谋夫妻之乐。于礼合乎。于心安乎。子而为此。是谓大不孝。父母令其子为此。是谓教以大不孝。且凶中而行吉事。其夫妇皆不祥也。不知谁为作俑。今日相习成风矣。甚至诗礼之家。或亦有此。诚周孔之罪人也。当痛绝之。

沈龙江曰。人子事亲。莫大于送终一事。于此而心有不尽。则无复可尽之心矣。奈何以兄弟众多。彼此相诿。因而草草完事。致贻日后之悔。窃以为为长子者。力能独办。便当以为己任。不必更派众子。众子之中。力或可办。亦当以为己任。不必偏累长子。各人尽心。争先致力。才是人子。若有心靠人一分。便是自己心上。有一分不能尽处。

古者丧主哀。而今人则不哀。古者祭主敬。而今人则不敬。二者非礼。而葬之失礼为尤甚。故于此深致意焉。朱在庵曰。大夫三月。士踰月。故不葬。则不变服易食。哀亲之未有归也。今人惑于风水之说。有贪求吉地。迁延日久者。有既葬多疑。屡行启掘者。不思古人卜地之义。惟是孝子慈孙。重亲遗体。不为风水所侵。不为虫蚁所蚀。不为耕犁所及。他日不为道路。不为城郭沟池。如是足已。岂以亲之骸骨。为子孙福利之具哉。则风水不必贪也。又有惑于分房之说。兄弟议多。终年牵制。既择年月日时。又疑山水偏向。则是父母多生一子。反增一日之暴露矣。岂知人之祸福。各有因缘。于山水何与。则分房不必执也。倘若执迷不悟。一遇利名牵逐。淹滞他乡。年复一年。几无安土之望。或遭水火。又有焚溺之虞。为人子者。独能安然于心乎。又权厝一事。万不可久。久则雨水侵淋。日气下蒸。未及归土。木已腐矣。仁人孝子。亦当切念之。

古之孝者。如曾子读礼沾襟。闵子一言安母。老莱戏彩娱亲。华宝不冠痛父。伯俞受杖悲泣。王裒攀柏哀号。郭平佣力葬亲。江革行佣供母。各具至性至情。卓然为百世典型。今再列举数事。以告世人。共知观法。

化书曰。文昌帝君。于周初降生吴会间。事父母至孝。母年六旬。疽发于背。帝为吮疽三日。忽口中充满。吐视之。有膜若绵。脓乳如米。乃疽根也。母遂安。而以病久羸瘵。医曰。此痼疾。以人补人。真补其真。庶可平复。帝因中夜刳股肉。烹而进之。忽闻空中语曰。上天以尔纯孝。延母一纪寿。果愈。帝年三十六。父母亡。自持畚锸营葬。枕块墓傍。终三年后。洪水暴发。帝斋戒守坟。日夜诵大洞经不辍。并严事元始金像。期免水患。及水退。见坟前溪谷。变为高陵。广里许。自是松楸。永无恙矣。卒后。上帝命主君山。后复生于张氏。事宣王。与尹吉甫为友。即诗所谓张仲孝友也。今士人日奉文昌。而不知帝之得成圣果。全在孝友。故首录之。以示读书君子。

宋赵居先。父母年九十外。性严急。居先夫妇。侍奉勤谨。孝行克谐。日焚香祈亲安健。百计娱乐。暮景而后已。上帝见其心专意一。七子三壻。俱赐殊科。居先夫妇。俱证仙果。

太和杨黼。辞亲入蜀。访无际大士。路遇老僧。问何往。曰。访无际。僧曰。不如见佛。曰。安在。僧曰。汝但归。见倒屣披某色衣者即是。遂回。暮夜叩门。母喜披衣。倒屣出户。即僧所言佛状也。黼惊悟。自此竭力尽亲。手注孝经数万言。砚滴将干。水忽盈池。人谓孝感焉。弥勒佛曰。堂上有佛二尊。恼恨世人不识。不用金彩装成。非是旃檀雕刻。即今现在双亲。就是释迦弥勒。若能诚敬得他。何用别求功德。冒起宗曰。六朝高人名士。崇信孝经。或以殉葬。或以荐灵。病诵之愈。斗诵之解。火诵之止。其不可思议如是。故皇侃日诵孝经二十遍。拟观音经。嗟乎。舍现在佛。而乞灵过去佛。违心矣。不念孝经。而徒幸福于诸经。神恶之矣。

宝藏经云。孝事父母。天主帝释在汝家中。孝养父母。大梵尊天在汝家中。孝敬父母。释迦文佛在汝家中。故睒摩菩萨。割目救亲。而沉痾愈于一朝。慈心童子。发愿代苦。而火轮消于顷刻。至行动天。真诚感佛。从古皆然。人当笃信。夫从释教者。自己遵依戒律。刻苦修行。又能导亲斋戒念佛。方合如来教旨。九祖得入天堂。皈于道者亦然。今之俗道俗僧。不能如此。辄曰。吾出家度亲也。适自欺耳。

崔沔。有至性。母失明。倾家求医。不脱冠带而奉者。三十年。每遇美景良辰。必扶持宴笑。令母忘其所苦。母卒。毁形吐血。茹素终身。爱兄姐几于母。慈甥侄甚于子。所得俸。悉以分惠曰。风木既悲。无由展我孝。思计亲所垂念者。惟此四五人。皆厚待之。庶九泉慰安也。后官至中书侍郎。子祐甫。为贤相。噫。崔公真孝子也。生尽其欢。死养其志。世有身居富贵。而待同胞若路人。薄母舅如闲客。阅此。能无汗颜感化否。

吕升。幼失母。事父百岁翁至孝。年益高。便液不时。升与父同寝。承顺备谨。每夜四五起。遭兵火。负父入山。贼感其孝而全之。父嗜美杏。邻夺之。升为文求神。神即谴邻豪发背。谕以速还孝子杏地乃已。又郭悰丧父。独母在。常怀罔极之叹。三十年不茹荤酒。朝夕虔祷。母寿一百四岁。耳目不衰。饮食益健。

杨乙。行乞养父母。所得食。虽极饥。不敢尝。必先以奉亲。得甘旨。跪进。跳跃起舞。唱山歌以悦之。如是十年。乡人感其孝。与之金。雇为佣。不受。曰。吾亲乌可一日离也。亲俱死。乞得棺。脱己衣敛之。虽严寒。赤身弗恤。葬于野。露宿棺傍。日夜哀号。岁时拜献。未尝缺失。

唐李迥秀。性至孝。母少微贱。妻尝詈婢。母触意不悦。即出其妻。或问之。曰。娶妻欲事姑耳。茍违颜色。何可留。孝心格天。堂产芝草。中宗旌其门。

顾熊。家贫处馆。每岁束修悉奉父。父多浪费。馆东怜其贫。并一年修仪送之。曰。尊公未知。可置田为秋收计。熊曰。我岂忍为数石米。易平日孝心。俱持献其父。生子际明。少年登第。

李琼。娶妻有子。即移居母室。夜常十余起。母曰。汝年来颇衰。当求婢以侍我。琼曰。凡母所欲。不亲经手。意如有失。其母遂不之强。以故家人无敢怠惰。

汉上虞曹娥。父盱。为巫祝。五月五日。迎神于江。坠水而死。娥年十四。觅父尸不得。沿江号泣七日夜。跳江中。至五日。负父尸浮江面。上虞尹度尚。以其事奏闻。表为孝女。立祠江边。至今享祀。

宋吴孝妇。夫早亡。无子。事姑至孝。姑老且病目。念吴孤单。欲招一义儿。吴泣告曰。烈女不事二夫。妇自竭力奉侍。吴为乡里缉麻络丝。获钱。悉以养姑。或得美食。必怀藏归。尝炊饭未熟。邻母呼之出。姑谓过熟。将取置盆中。以不能视。误倾秽桶内。吴还舍。不发问。亟往比邻借饭馈姑。汲水涤污饭数过。蒸自食。一日忽梦两青童驾云来。手执符牒。言天帝召。引入朝谒。帝曰。汝一村妇。能奉事老姑。勤苦尽心。实是可重。赐钱一千文。得归供膳。从今不须佣作。命两童送还。见床头果有千钱。嗣后用尽。复有一千。绵绵不穷。

邱铎。葬母凤鸣山原。哭曰。铎生也。咫尺不离我母膝下。今逝矣。可委体魄于无人之墟乎。结卢墓侧。朝夕上食。如生时。当寒夜月黑。悲风萧飕。铎恐母岑寂也。辄巡墓哀号曰。铎在斯。其地多虎。闻铎哭声。即避去。人称之为真孝子。

明吴璋。少孤。年十岁。母陆氏。永乐年间。奉例选入宫。随亲王分封广东韶州。璋闻慷慨流涕。弃家访母。舟中设观音像礼拜。求见其母。诚心恳切。泣声凄惨。途中患痢。昼夜百起。昏愦中。犹呼娘不置。及抵韶。而母又从改封江西矣。从陆路。往饶州。奔驰沙碛。两足俱肿卧野。有道人。自言姓焦。取药敷之。立愈。过岭。遇黑蛇啮足。倒地。复见焦道人至。以药涂之。疼止。宿孤村。未晓行。遇大雪。憩古庙。忽又见焦道人来。抚之曰。为母忘躯若是。真铁汉也。出饼与啖。顿忘饥寒。至饶。访知母在王府。启本求见。不允。乃就府中赁一室。中书思亲二大字。傍贴云。万里寻亲。历百艰而无悔。一朝见母。誓九死以何辞。后得请。入见母于养赡所。母已病笃。昏不知子。璋焚香吁天。刲股作糜以进。母乃渐苏。抱子痛哭。王闻而贤之。召赐金帛。命扶母还。后子洪。孙山。俱官刑部尚书。至今科第不绝。

刘洵直。总角时。父母俱亡。号恸几绝。苦心笃学。诵书辄至夜分。尝一夕。其族父。闻其哭声甚哀。问故曰。读马周传。至其言少失父母。犬马之养无所施。为悲感不能自止。族父亦为欷歔。后登第。

汉武帝时。张汤杜周。俱酷吏也。而二人之子。俱极平恕。班固于酷吏传。特恕杜张。以有子焉故也。汤子安世。历官三十年。忠信谨厚。勤劳政事。匿人过失。务从宽贷。周子延年。佐霍光。光用法严。延年辅之以宽。见文帝虚耗之后。数对光言。宜修孝文时政。示以俭约宽和。顺天心。悦民意。光纳其言。后安世官至大将军。封富平侯。子孙相继袭爵。曾孙纯复为大司空。而延年亦以定策功封侯。又为御史大夫。子缓亦嗣侯爵。礼云。烹熟荐馨。尝而致之。非孝也。养也。君子之所谓孝者。国人皆曰。幸哉。有子如此。可谓孝矣。敢以是为敬亲盖愆者劝。

宋韩忠彦。韩琦子也。琦公忠无我。而忠彦为相。蠲逋负。复流人。收用名贤。邓洵武谓其能继述父志。又范纯仁。仲淹子也。仲淹以天下为己任。而纯仁知庆州。以伸冤就逮。遮马涕泗者数万人。历谏议枢密以得相。凡三罢三复。以宽大广主德。不深录人过。疾革。犹辩宣仁诬谤事。卒谥忠宣。御书碑额曰。世济忠直。以荣宠之。二公能承先志如此。视彼济恶不才。辱及先世者何如哉。故礼云。父母虽没。将为善。思贻父母令名。必果。将为恶。思贻父母羞辱。必不果。又曰。父母没。慎行其身。不贻父母恶名。可谓能终矣。可见不论父母存没。惟心善为孝耳。且亲不存者。正于此处可致孝也。若亏体辱亲。受人憎恶。即是大不孝。

明杨士奇。为四朝元老。勋隆宠优。而子稷。怙势行恶。士奇溺爱之。不及知。及被害者。连奏其人命过恶数十条。上乃付法司。而特旨慰安士奇曰。卿子既乖家训。干国纪。朕不敢私。卿其以理自处。士奇不得已。论斩之。由是声望大损。夫士奇以儒士柄国。而稷以相子弃市。败坏家声。羞辱父母。死有余责。彼骄贵子弟。恃父势而横行者。观此能不惧否。

程恶子。顺义人。得一子极爱之。性凶不尊母。母老。常被殴詈。一日抱孩误坠地伤额。恶子归。以为害其子。声色甚厉。母惧。走其女家。避之数日。怒不解。匿刃而迎母曰。孩愈矣。可速归。母从之。至半途僻地。刃其母腹。而刃反自己胁入。肠出。不知何由反也。其尸屡埋屡发。鸦犬食尽乃已。

张义。每旦告天谢过。忽被摄入冥。示以黑簿。簿中罪恶。皆已勾除。惟余一事。乃义少时因父责。怒张目反顾其父。始知不孝之罪。不通忏悔也。

罗巩游太学。每以前程祈祷。夜梦神曰。子已得罪于冥。可急归。叩之曰。汝父母不葬耳。曰。某尚有兄。何独受罪。神曰。子为儒者。明知礼义。子兄碌碌。不足责也。是年果卒。

孔子作孝经。每夕必簪缥笔。衣绛单衣。面向北辰。磬折良久。乃拜。曾子抱河洛。七十二子皆从。盖有祷告。及作春秋。亦复如是。一夕忽有一道黑气。从斗而下。直落案前。既开。乃微旨也。此满其一心之量。而为万世人伦之极者也。孝经一十八篇。曲尽人子事亲之道。所谓日用饮食。不可须臾离者也。世儒岂可以其未列选士之科。缺焉不讲哉。今论孝归本夫子。而推原其所以作孝经之意。盖日望乎儒者之身体力行。以助宣教化。兴起流俗者。心固良苦而切至矣夫。