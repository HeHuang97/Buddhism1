## 重刻感应篇汇编跋

余初得感应篇汇编。封面脱落。彭芝庭尚书序仅存半页。本经八行。每行十四字。乾隆辛丑梅月。西桥吴省斋序。未及撰者名氏。止云。今者宝编。较订句解节疏。又云。顾兹梨枣重梓。据此。则系重刻矣。既在程云鹤姻伯斋中。见一部封面之上。亦无编辑姓氏藏板处所。本经八行。每行二十六字。卷首有空白十页无序文。盖初刻甫竣。印出求序之本也。今得此本。本经亦小字。封面有版存苏城宫巷。果草桥南堍姚宅。选顶高纸张墨印。计纸张印工。每部八十二文。外加布套廿五文。此系实价。恐有多增。故不发坊。五十字。彭序云。吾乡陈生。集诸文士。酌损旧本。集为一书。吴序乾隆辛丑梅月之下。更吉旦。信受奉持弟子吴家柱敬题。陈畊心谨镌十八字。吴家柱。不识即是吴西桥。陈畊心。不识即是陈生否。玩彭序陈生延士编书。似属时人。然作昔人。亦无不可。按编中载陆清献公从祀。陆清献公从祀在雍正四年。此书刊在乾隆四十六年。则陈生者。是属当时人也。若当时人。则此本系初刻。然作乾隆初人亦无不可。而此本。则系重刻。然不论初刻二刻。而书板何以不存陈吴二氏。而存之姚宅。岂板归姚氏。又在后乎。是皆不可得而考矣。今往草桥访姚氏。已杳然。而里中故老。亦无有知此板之所在矣。编末云。予已栖心释门。即总裁是编之人也。此君手眼甚高。意者。君意题注。即是叙。篇末注论。即是跋。又何必另作序引。而要在书之尽善尽美。期在度人度世。而编辑供给之名氏不必存也。按感应篇。自赵宋以来批注者。不下数百家。及今存者。亦不下数十种。就余所见。无过于汇编直讲两种。直讲自道光壬辰。我吴刘子纲重刻已得复行。今重刻汇编。书成板存苏州城内师林寺。阊门外洞泾桥西。吴青霞斋刷印。普愿力乏者。独请读诵。力裕者。广为印送。昔冥吏告周篪云。此经若一方受持。则一方免难。天下受持。则天下丰治。余有一友。见此四句。谓利益何至如此。立言未免过分。呜呼。你若解释得此四句明白。自信斯言之真确。无丝毫过分也。受者如伙友受俸金。分所应得。无有推辞。且不可缺。持者如妇女爱珠宝。惟恐或失。常防毁损。此特浅譬之也。中庸云。得一善。则拳拳服膺而弗失之矣。此受持义也。本经云。诸恶莫作。众善奉行。吉人语善。视善。行善。一日有三善。近则三年内。久则一生中。此受持法也。一方者。一方之人。人人如此受持也。本经又云。心起于善。而吉神已随之。况一方之中。人皆受持。久而又久。岂有不逢凶化吉。遇难成祥者哉。昔黄巢作乱。屠戮天下。将经蔡孝子里。下令曰。惊孝子则天不佑。有损孝子所居一方一草一木者。杀无赦。戢伍而过。秋毫无犯。此一人受持而庇及一方。亦一方之人能受其化。一方受持得免斯难者也。又巢州居民造恶日久。上帝命全城陷没为湖。独焦家好善。感真武化身。指示远避。此一方被难。一家独免者也。余复赘之曰。此编若一人受持。则一人解脱。若一家受持。则一家安乐。盖人能受持此编。则等荣辱。齐得失。悟幻化。了明盛衰循环之理。自能随缘度日。又不为世缘所染。岂非一人受持。一人独得解脱者乎。至若一家之中。宿有善根。自然水乳相投。不劳唇舌而化矣。岂非一家受持。一家安乐者乎。至如其中有宿修顽福。无有智慧。一经胞胎。本来全昧。虽得人身。孽障深重。当即堕落者。自如聋盲。终不信也。地藏经云。孽力甚大。能障圣道。此之谓也。可不惧哉。可不勉哉。