## 广弘明集卷第十五上

### 佛德篇第三

序曰。夫以。蒙俗作梗。妙籍舟师。师之大者。所谓王也。故王者往也。若海之朝宗百川焉。王之取号况于此也。然则统言王者。约缘乃多。事理两分举要惟二。初谓详事。二谓明理。故详事之王。则人王天王是也。行化在事。事止于身。身存而化行。身灭而化息。此则外计其身。而莫思其内识。故目其化。为外教也。二谓明理。则法王佛觉是也。行化在理。理在于心。心存而化行。想灭而境绝。此则内捡其心。而不缘于外境。故目其化。为内教也。所以厚身而存生。生生而不穷。捐生而去情。情亡而照寂。致使存形之教万国同仪。练心之术千圣齐一。是则道俗两教出入升沈。俗则入有而沈形。六道以之而绵亘。道则出空而升位。三圣自此而昌明焉。自正道东流。六百余载。释蒙从信。其徒不一。独夫振虐。而坑僧击像者二三。明后重道。寺塔崇树者亦众矣。至如吴王之详佛圣。晓天人之所归。宋君之叙佛德。明朝贤之宗奉。诸余蒙昧。无足胜言。故序现迹之祥瑞。又述颂作之盛德。随类览历。岂不昭彰心性乎 初序梁弘明集序佛德目 晋宗炳明佛论 大唐广弘明集佛德篇总目　卷十五 晋沙门支道林佛菩萨像赞 晋沙门释慧远佛影铭 宋侍中谢灵运佛法铭赞 梁沈约佛记序(并敕答) 晋代已来佛像感应相 梁高祖出育王舍利诏 梁晋安菩提树颂(并表) 梁简文唱导佛德文(十首) 梁简文谢佛事启(十首) 梁沈约佛刹塔像诸铭(十首) 梁王僧孺唱导佛文 隋高祖于国内立舍利塔诏(并瑞应表谢)

广弘明集佛德篇第三之初

佛释迦文菩萨等像赞。晋沙门支道林

佛影铭。晋沙门释慧远

佛法铭赞。宋侍中谢灵运

佛记序。梁沈约

佛像瑞集。唐终南山释氏

出育王舍利诏。梁高祖武皇帝

菩提树颂。梁晋安王萧纲

梁唱导文。萧纲在蕃作

归佛发愿誓文。梁王僧孺

### 释迦文佛像赞(并序)

(晋支道林)

夫立人之道。曰仁与义。然则仁义有本。道德之谓也。昔姬周之末有大圣号佛。天竺释王白净之太子也。俗氏母族。厥姓裘昙焉。仰灵胄以丕承。藉乃哲之遗芳。吸中和之诞化。禀白净之浩然。生自右胁。弱而能言。谅天爵以不加为贵。诚逸禄以靡须为足。故常夕惕上位逆旅紫庭。纡轸储宫拟翮区外。俄而高逝周览郊野。四辟皇扉。三鉴疾苦。风人励辞以激兴。乃甘心受而莫逆。讯大猷于有道。慨在兹之致淹。遂乃明发遐征栖迟幽闲。脱皇储之重宝。希无待以轻举。褫龙草之盛饰。贸穷岩之蓰褐。资送之俦自崖而反矣。尔乃抗志匪石。安仁以山。斑卉匡居。摧心立盟。厘安般之气绪。运十算以质心。偋运四筹之八记。从二随而简巡。绝送迎之两际。缘妙一于鼻端。发三止之蒙秀。洞四观而合泯。五阴迁于还府。六情虚于静林。凉五内之欲火。廓太素之浩心。濯般若以进德。潜七住而挹玄。搜冥鱼于六绝。齿既立而废筌。豁万劫之积习。同生知于当年。掩五浊以擅曜。嗣六佛而微传。伟准丈六。体佩圆光。启度黄中。色艳紫金。运动凌虚。悠往鲦忽。八音流芳。逸预扬采。妙览未兆。则卓绝六位。曲成已着。则化隆三五。冲量弘乎太虚。神盖宏于两仪。易简待以成体。大和拟而称劭。员蓍者象其神寂。方卦者法其智周。照积祐之留祥。元宿命以制作。或绸之以德义。或疏之以冲风。亮形摇于日新。期妙主于不尽。美既青而青蓝。逞百练以就粹。导庶物以归宗。拔尧孔之外揵。属八亿以语极。罩坟素以兴典。掇道行之三无。络聃周以曾玄。神化着于西域。若朝晖升于旸谷。民望景而兴行。犹曲调谐于宫商。当是时也。希夷缅邈于羲风。神奇卓绝于皇轩。蔚采冲漠于周唐。颂味有余于邹鲁。信可谓神化之都领。皇王之宗谟也。年逾从心泯迹泥洹。夫至人时行而时止。或隐此而显彼。迹绝于忍土。冥归于维卫。俗徇常以骇奇。固以存亡而充之。至于灵觉之性。三果殄悴。豁若川倾。颓如干坠。黔首与永夜同幽。冥流与涸津并遗。六度与崩岑俱褫。三乘与绝轴解辔。门徒泣血而心丧。百灵衔哀而情悸。夫道高者应卑。因巡者亲誉。故不祈哭而哭。岂非兼忘天下易使天下兼忘。虽灵几播越环周六合。历数终于赤县。后死所以与闻。景仰神仪。而事绝于千载。祇洹既已漂落。玉树卒亦荒芜。道丧人亡时亦已矣。遁以不才仰遵大猷。追朝阳而弗暨。附桑榆而未升。神驰在昔愿言再钦。遂援笔兴古述厥遐思。其词曰。

太上邈矣。有唐统天。孔亦因周。籧庐三传。明明释迦。寔惟帝先。应期睿作。化融竺干。交养恬和。濯粹冲源。迈轨世王。领宗中玄。堂堂洪摸。揭秀员灵。峻诞昆岳。量裒太清。大象罕窥。乃员其明。玄音希扣。文以八声。煌煌慧炬。烛我宵征。人钦其哲。孰识其冥。望之霞举。即亦云津。威扬夏烈。温柔晞春。比器以形。卓机以神。卷即烟灭。腾亦龙伸。鼓舞舟壑。灵气惟新。谁与兹作。独运陶钧。三无衷玄。八亿致远。二部既弘。双翰惟典。充以瑰奇。恬以易简。藏诸韫椟。寔之令善。令善善因。乃赞乃演。致存言往。岂伊弘阐。日月真朗。显晦周遍。生如纷雾。暧来已晞。至人全化。迹随世微。假云泥洹。言告言归。遗风六合。伫芳赤畿。象罔不存。谁与悟机。镜心垂翰。庶觌冥晖。

#### 阿弥陀佛像赞(并序)

夫六合之外。非典籍所摸。神道诡世。岂意者所测。故曰。人之所知。不若其所不知。每在常辄。欲以所不能见。而断所未能了。故令井蛙有坎宅之矜。凭夷有秋水之伐。故其宜矣。余游大方。心倦无垠。因以静暇。复申诸奇丽。佛经纪西方有国。国名安养。迥辽迥邈。路踰恒沙。非无待者。不能游其疆。非不疾者。焉能致其速。其佛号阿弥陀。晋言无量寿。国无王制斑爵之序。以佛为君。三乘为教。男女各化育于莲花之中。无有胎孕之秽也。馆宇宫殿。悉以七宝。皆自然悬构。制非人匠。苑囿池沼。蔚有奇荣。飞沈天逸于渊薮。逝寓群兽而率真。阊阖无扇于琼林。玉响自喈于箫管。冥霄霣华。以阖境神风。拂故而纳新。甘露征化。以醴被蕙风。导德而芳流。圣音应感而雷响。慧泽云垂而霈清。觉父噏予而贵言。真人冥宗而废玩。五度凭虚以入无。般若迁知而出玄。众妙于兹大启。神化所以永传。别有经记。以录其懿云。此晋邦五末之世。有奉佛正戒。讽诵阿弥陀经。誓生彼国。不替诚心者。命终灵逝化往之彼。见佛神悟即得道矣。遁生末踪。忝厕残迹。驰心神国。非所敢望。乃因匠人。图立神表。仰瞻高仪。以质所天。咏言不足。遂复系以微颂。其词曰。

王猷外厘。神道内绥。皇矣正觉。寔兼宗师。泰定轸曜。黄中秀姿。恬智交泯。三达玄夷。启境金方。缅路悠迟。迂彼神化。悟感应机。五度砥操。六慧研微。空有同状。玄门洞闉。咏歌济济。精义顺神。玄肆洋洋。三乘诜诜。藏往摹故。知来惟新。二才孰降。朗滞由人。造化营域。云构峨峨。紫馆辰峙。华宇星罗。玉闱通方。金墉启阿。景倾朝日。艳蔚晨霞。神堤回互。九源曾深。浪无筌忘。鳞罕饵淫。泽不司虞。骇翼怀林。有客驱徒。两埋机心。甘露敦洽。兰蕙助声。化随云浓。俗与风清。葳蕊霄散。灵颷扫英。琼林喈响。八音文成。玟瑶沈粲。芙蕖晞阳。流澄其洁。蕊播其香。潜爽冥华。载扬来翔。孕景中葩。结灵幽芳。类诸风化。妙兼于长。万轨一变。同规坐忘。

#### 诸菩萨赞十一首。

文殊师利赞。

&nbsp;&nbsp;&nbsp;&nbsp;童真领玄致。&nbsp;&nbsp;&nbsp;&nbsp;灵化实悠长。

&nbsp;&nbsp;&nbsp;&nbsp;昔为龙种觉。&nbsp;&nbsp;&nbsp;&nbsp;今则梦游方。

&nbsp;&nbsp;&nbsp;&nbsp;忽恍乘神浪。&nbsp;&nbsp;&nbsp;&nbsp;高步维耶乡。

&nbsp;&nbsp;&nbsp;&nbsp;擢此希夷质。&nbsp;&nbsp;&nbsp;&nbsp;映彼虚闲堂。

&nbsp;&nbsp;&nbsp;&nbsp;触类兴清遘。&nbsp;&nbsp;&nbsp;&nbsp;目击洞兼忘。

&nbsp;&nbsp;&nbsp;&nbsp;梵释钦嘉会。&nbsp;&nbsp;&nbsp;&nbsp;闲邪纳流芳。

弥勒赞。

&nbsp;&nbsp;&nbsp;&nbsp;大人轨玄度。&nbsp;&nbsp;&nbsp;&nbsp;弱丧升虚迁。

&nbsp;&nbsp;&nbsp;&nbsp;师通资自废。&nbsp;&nbsp;&nbsp;&nbsp;释迦登幽闲。

&nbsp;&nbsp;&nbsp;&nbsp;弥勒承神第。&nbsp;&nbsp;&nbsp;&nbsp;圣录载灵篇。

&nbsp;&nbsp;&nbsp;&nbsp;乘干因九五。&nbsp;&nbsp;&nbsp;&nbsp;龙飞兜率天。

&nbsp;&nbsp;&nbsp;&nbsp;法鼓振玄宫。&nbsp;&nbsp;&nbsp;&nbsp;逸响亮三千。

&nbsp;&nbsp;&nbsp;&nbsp;晃晃凝素姿。&nbsp;&nbsp;&nbsp;&nbsp;结跏曜芳莲。

&nbsp;&nbsp;&nbsp;&nbsp;寥朗高怀兴。&nbsp;&nbsp;&nbsp;&nbsp;八音畅自然。

&nbsp;&nbsp;&nbsp;&nbsp;恬智冥徼妙。&nbsp;&nbsp;&nbsp;&nbsp;缥眇咏重玄。

&nbsp;&nbsp;&nbsp;&nbsp;磐纡七七纪。&nbsp;&nbsp;&nbsp;&nbsp;应运莅中璠。

&nbsp;&nbsp;&nbsp;&nbsp;挺此四八姿。&nbsp;&nbsp;&nbsp;&nbsp;映蔚花林园。

&nbsp;&nbsp;&nbsp;&nbsp;亹亹玄轮奏。&nbsp;&nbsp;&nbsp;&nbsp;三摅在昔缘。

维摩诘赞。

&nbsp;&nbsp;&nbsp;&nbsp;维摩体神性。&nbsp;&nbsp;&nbsp;&nbsp;陵化昭机庭。

&nbsp;&nbsp;&nbsp;&nbsp;无可无不可。&nbsp;&nbsp;&nbsp;&nbsp;流浪入形名。

&nbsp;&nbsp;&nbsp;&nbsp;民动则我疾。&nbsp;&nbsp;&nbsp;&nbsp;人恬我气平。

&nbsp;&nbsp;&nbsp;&nbsp;恬动岂形影。&nbsp;&nbsp;&nbsp;&nbsp;形影应机情。

&nbsp;&nbsp;&nbsp;&nbsp;玄韵乘十哲。&nbsp;&nbsp;&nbsp;&nbsp;颉颃傲四英。

&nbsp;&nbsp;&nbsp;&nbsp;忘期遇濡首。&nbsp;&nbsp;&nbsp;&nbsp;亹亹赞死生。

善思菩萨赞。

&nbsp;&nbsp;&nbsp;&nbsp;玄和吐清气。&nbsp;&nbsp;&nbsp;&nbsp;挺兹命世童。

&nbsp;&nbsp;&nbsp;&nbsp;登台发春咏。&nbsp;&nbsp;&nbsp;&nbsp;高兴希遐踪。

&nbsp;&nbsp;&nbsp;&nbsp;乘虚感灵觉。&nbsp;&nbsp;&nbsp;&nbsp;振网发童蒙。

&nbsp;&nbsp;&nbsp;&nbsp;外见凭寥廓。&nbsp;&nbsp;&nbsp;&nbsp;有无自冥同。

&nbsp;&nbsp;&nbsp;&nbsp;忘高故不下。&nbsp;&nbsp;&nbsp;&nbsp;萧条数仞中。

&nbsp;&nbsp;&nbsp;&nbsp;因花请无著。&nbsp;&nbsp;&nbsp;&nbsp;陵虚散芙蓉。

&nbsp;&nbsp;&nbsp;&nbsp;能仁畅玄句。&nbsp;&nbsp;&nbsp;&nbsp;即色自然空。

&nbsp;&nbsp;&nbsp;&nbsp;空有交映迹。&nbsp;&nbsp;&nbsp;&nbsp;冥知无照功。

&nbsp;&nbsp;&nbsp;&nbsp;神期发筌悟。&nbsp;&nbsp;&nbsp;&nbsp;豁尔自灵通。

不二入菩萨赞。

法作菩萨赞。

&nbsp;&nbsp;&nbsp;&nbsp;乃昔有嘉会。&nbsp;&nbsp;&nbsp;&nbsp;兹日多神灵。

&nbsp;&nbsp;&nbsp;&nbsp;维摩发渊响。&nbsp;&nbsp;&nbsp;&nbsp;请定不二名。

&nbsp;&nbsp;&nbsp;&nbsp;玄音将谁和。&nbsp;&nbsp;&nbsp;&nbsp;法作率所情。

&nbsp;&nbsp;&nbsp;&nbsp;亹亹玄心运。&nbsp;&nbsp;&nbsp;&nbsp;寥寥音气清。

&nbsp;&nbsp;&nbsp;&nbsp;粗二标起分。&nbsp;&nbsp;&nbsp;&nbsp;妙一寄无生。

首闬菩萨赞。

&nbsp;&nbsp;&nbsp;&nbsp;首闬齐吾我。&nbsp;&nbsp;&nbsp;&nbsp;造理因两虚。

&nbsp;&nbsp;&nbsp;&nbsp;虚两似得妙。&nbsp;&nbsp;&nbsp;&nbsp;罔象反入粗。

&nbsp;&nbsp;&nbsp;&nbsp;何以绝尘迹。&nbsp;&nbsp;&nbsp;&nbsp;忘一归本无。

&nbsp;&nbsp;&nbsp;&nbsp;空同何所贵。&nbsp;&nbsp;&nbsp;&nbsp;无贵乃恬愉。

不眴菩萨赞。

&nbsp;&nbsp;&nbsp;&nbsp;有受生四渊。&nbsp;&nbsp;&nbsp;&nbsp;渊况世路永。

&nbsp;&nbsp;&nbsp;&nbsp;未若观无得。&nbsp;&nbsp;&nbsp;&nbsp;德物物自静。

&nbsp;&nbsp;&nbsp;&nbsp;何以虚静间。&nbsp;&nbsp;&nbsp;&nbsp;恬智翳神颖。

&nbsp;&nbsp;&nbsp;&nbsp;绝迹迁灵梯。&nbsp;&nbsp;&nbsp;&nbsp;有无无所骋。

&nbsp;&nbsp;&nbsp;&nbsp;不眴冥玄和。&nbsp;&nbsp;&nbsp;&nbsp;栖神不二境。

善宿菩萨赞。

&nbsp;&nbsp;&nbsp;&nbsp;体神在忘觉。&nbsp;&nbsp;&nbsp;&nbsp;有虑非理尽。

&nbsp;&nbsp;&nbsp;&nbsp;色来投虚空。&nbsp;&nbsp;&nbsp;&nbsp;响朗生应轸。

&nbsp;&nbsp;&nbsp;&nbsp;托荫游重冥。&nbsp;&nbsp;&nbsp;&nbsp;冥亡影迹陨。

&nbsp;&nbsp;&nbsp;&nbsp;三果皆勤求。&nbsp;&nbsp;&nbsp;&nbsp;善宿独玄泯。

善多菩萨赞。

&nbsp;&nbsp;&nbsp;&nbsp;自大以跨小。&nbsp;&nbsp;&nbsp;&nbsp;小者亦骇大。

&nbsp;&nbsp;&nbsp;&nbsp;所谓大道者。&nbsp;&nbsp;&nbsp;&nbsp;遗心形名外。

&nbsp;&nbsp;&nbsp;&nbsp;都忘绝鄙当。&nbsp;&nbsp;&nbsp;&nbsp;冥默自玄会。

&nbsp;&nbsp;&nbsp;&nbsp;善多体冲姿。&nbsp;&nbsp;&nbsp;&nbsp;豁豁高怀泰。

首立菩萨赞。

&nbsp;&nbsp;&nbsp;&nbsp;为劳由无劳。&nbsp;&nbsp;&nbsp;&nbsp;应感无所思。

&nbsp;&nbsp;&nbsp;&nbsp;悠然不知乐。&nbsp;&nbsp;&nbsp;&nbsp;物通非我持。

&nbsp;&nbsp;&nbsp;&nbsp;浑形同色欲。&nbsp;&nbsp;&nbsp;&nbsp;思也谁及之。

&nbsp;&nbsp;&nbsp;&nbsp;嘉会言玄志。&nbsp;&nbsp;&nbsp;&nbsp;首立必体兹。

月光童子赞。

&nbsp;&nbsp;&nbsp;&nbsp;灵童绥神理。&nbsp;&nbsp;&nbsp;&nbsp;恬和自交忘。

&nbsp;&nbsp;&nbsp;&nbsp;弘规愍昏俗。&nbsp;&nbsp;&nbsp;&nbsp;统体称月光。

&nbsp;&nbsp;&nbsp;&nbsp;心为两仪蕴。&nbsp;&nbsp;&nbsp;&nbsp;迹为流溺梁。

&nbsp;&nbsp;&nbsp;&nbsp;英姿秀乾竺。&nbsp;&nbsp;&nbsp;&nbsp;名播赤县乡。

&nbsp;&nbsp;&nbsp;&nbsp;神化诡俗网。&nbsp;&nbsp;&nbsp;&nbsp;玄罗挚游方。

&nbsp;&nbsp;&nbsp;&nbsp;丘岩积陈痾。&nbsp;&nbsp;&nbsp;&nbsp;长驱幸玉堂。

&nbsp;&nbsp;&nbsp;&nbsp;汲引兴有待。&nbsp;&nbsp;&nbsp;&nbsp;冥归无尽场。

&nbsp;&nbsp;&nbsp;&nbsp;戢翼栖高嵎。&nbsp;&nbsp;&nbsp;&nbsp;凌风振奇芳。

### 佛影铭

(晋沙门释慧远)

佛影今在西那伽诃罗国南山古仙石室中。度流沙从径道。去此一万五千八百五十里。感世之应。详于前记。

夫滞于近习。不达希世之闻。抚常永日。罕怀事外之感。是使尘想制于玄襟天罗网其神虑。若以之穷龄则此生岂过。以之希心则开彻靡期。于是发愤忘寝。情百其慨。静虑闲夜。理契其心。尔乃思沾九泽之惠。三复无缘之慈。妙寻法身之应。以神不言之化。化不以其所感。慈不以其所缘。宴怀自得。譬日月丽天光影弥晖。群品熙荣。有情同顺。咸欣悬映之在己。罔识曲成之攸寄。妙物之谈功尽于此。将欲拟夫幽极。以言其道仿佛存焉。而不可论。何以明之。法身之运物也。不物物而兆其端。不图终而会其成。理玄于万化之表。数绝乎无名者也。若乃语其筌寄则道无不在。是故如来或晦先迹以崇基。或显生涂而定体。或独发于莫寻之境。或相待于既有之场。独发类乎形。相待类乎影。推夫冥寄为有待耶。为无待耶。自我而观则有间于无间矣。求之法身原无二统。形影之分孰际之哉。而今之闻道者。咸摹圣体于旷代之外。不悟灵应之在兹。徒知圆化之非形。而动止方其迹。岂不诬哉。远昔寻先师奉侍历载。虽启蒙慈训。托志玄籍。每想奇闻以笃其诚。遇西域沙门辄餐游方之说。故知有佛影而传者尚未晓然。及在此山值罽宾禅师南国律学道士。与昔闻既同。并是其人游历所经。因其详问乃多先征。然后验神道无方触像而寄。百虑所会非一时之感。于是悟彻其诚应深其位。将援同契发其真趣。故与夫随喜之贤。图而铭焉。

廓矣大象理玄无名。体神入化。落影离形。回晖层岩。凝映虚亭。在阴不昧。处暗逾明。婉步蝉蜕。朝宗百灵。应不同方。迹绝而冥(其一)。茫茫荒宇。靡劝靡奖。淡虚写容。拂空传像。相具体微。中姿自朗。白毫吐曜。昏夜中爽。感彻乃应。扣诚发响。留音停岫。津悟冥赏。抚之有会。功弗由曩(其二)。旋踵忘敬。罔虑罔识。三光掩晖。万象一色。庭宇幽蔼。归涂莫测。悟之以静。挹之以力。惠风虽遐。维尘攸息。匪伊玄览。孰扇其极(其三)。希音远流。乃眷东顾。欣风慕道。仰规玄度。妙尽毫端。运微轻素。托采虚凝。殆映宵雾。迹以像告。理深其趣。奇兴开襟。祥风引路。清气回于轩宇。昏明交而未曙。仿佛镜神仪。依俙若真遇(其四)。铭之图之。曷营曷求。神之听之。鉴尔所修。庶兹尘轨。映彼玄流。漱情灵沼。饮和至柔。照虚应简。智落乃周。深怀冥托。宵想神游。毕命一对。长谢百忧(其五)

晋义熙八年岁在壬子五月一日。共立此台拟像本山。因即以寄诚。虽成由人匠而功无所加。至于岁次星纪。赤奋若贞于太阴之墟。九月三日乃详捡别记。铭之于石。爰自经始人百其诚。道俗欣之感遗迹以悦心。于是情以本应事忘其劳。于时挥翰之宾。佥焉同咏。咸思好远猷。托相异闻。庶来贤之重轨。故备时人于影集大通之会。诚悲现所期。至于伫襟遐慨固已超夫神境矣。

### 晋襄阳丈六金像赞序因释和上立丈六像作

昔众祐降灵出自天竺。托化生宫兴于上国。显迹重冥开辟神路。明晖宇宙光宅大千。万流澄源圆映无主。觉已虚凝湛焉遗照。于是乘变化以动物而众邪革心。躇神步以感时而群疑同释。法轮玄运三乘并辙。道世交兴天人攸梦。净音既畅逸响远流。密风遐扇远生善教。末年垂千祀徒欣大化。而运乖其会。弗获叩津妙门。发明渊极。罔两神影餐服至言。虽欣味余尘道风遂迈。拟足逸步玄迹已邈。每希想光晷。仿佛容仪寤寐兴怀。若形心目。冥应有期幽情莫发。慨焉自悼悲愤靡寄。乃远契百念慎敬慕之思。追述八王同志之感。魂交寝梦而情悟于中。遂命门人铸而像焉。夫形理虽殊阶涂有渐。精粗诚异悟亦有因。是故拟状灵范启殊津之心。仪形神摸辟百虑之会。使怀远者兆玄根于来叶。存近者遘重劫之厚缘。乃道福兼弘真迹可践。三原反流九神同渊。于时四辈悦情道俗高趣。迹向和应者如林。铸均有虚室之供。而进助者不以纤毫为挫。劝佐有弥劫之勤。操务者不以昏疲告劳。因物任能不日而成。功自人事犹天匠焉。夫明志莫如词。宣德莫如颂。故志以词显而功业可存。德以颂宣而形容可像。匪词匪颂将何美焉。乃作颂曰。

堂堂天师。明明远度。迈群挺萃。超然先悟。惠在恬虚。妙不以数。感时而兴。应世成务。金颜映发。奇相晖布。肃肃灵仪。依依神步。茫茫造物。玄运冥驰。伟哉释迦。与化推移。静也渊默。动也天随。绵绵远御。亹亹长縻。反宗无像。光潜影离。仰慕千载。是拟是仪。

### 文殊像赞

(殷晋安)

文殊渊睿。式昭厥声。探玄发晖。登道怀英。琅琅三达。如日之明。亹亹神通。在变伊形。将廓恒沙。陶铸群生。真风幽暧。千祀弥灵。思媚哲宗。寤言祗诚。绝尘孤栖。祝想太冥。

### 文殊像赞(并序)

文殊师利者是游方菩萨。因离垢之言而有斯目。非厥号所先也。原夫称谓之生盖至道与其貌。何者虚引之性彰于五德。轨世之表闻于童真。廉俗之风移则感时之训兴。故云濡首。又以法王子为名焉。夫欲穷其渊致者。必先存其深大。终古邈矣。岂言象之所极。难算之劫功高积尘。悠悠遐旷焉可为言。请略叙其统。若人之始出也。爰自帝胄尊号法王。无上之心兆于独悟。发中之感无不由也。近壹遇正觉而灵珠内映。玄景未移遂超登道位。于是深根永构于冲壤条翼神柯而月茂。慈悲之气与惠风俱扇。三达之明与日月并耀。具体而微。固已功侔法身矣。若乃天机将运即神通为馆宇。圆应密会。以不疾为影迹。斯其所以动不离寂而弥纶宇宙。倏忽无常境而名冠游方者也。世尊兴出乃授跃进之明。显潜德于香林。因庆云而西徂。复龙见于兹刹。法轮既转则玄音屡唱。对明渊极辄畅发深言。道映开士。故诸佛美其称。体绝尘俗。故濯缨者高其迹。非夫合天和以挺作。吸冲气而为灵。舒重宵以回荫。吐德音而流声。亦孰能与于此哉。将欲摇荡群生之性宅至宗而至。开宏基于一篑。廓恒沙而为宇。若然而不悦文殊之风。则未达无穷之量。长笑于大方之寂矣。自世尊泥曰几将千祀。流光福荫复与时而升降。由是冥怀宗极者。感悲长津之丧源。惧风日之潜损。遂共表容金石继以文颂。人思自尽。庶云露以增润。今之所遇。盖是数减百年。有转轮王王阎浮提。号曰阿育。仰规逸轨拟而像焉。虽真宰不存于形。而灵位若有主。虽幽司不以情求而感至斯应。神变之异屡革民听。因险悟时信有自来矣。意以为接颓薄之运。寔由冥维之功。通夫昏否之俗。固非一理所弘。是以托想之贤。祗诚攸寄。思纽将绝之绪。引豪心以摽位。乃远摸元匠像夫所像。感来自衷不觉欣然同咏。

眇眇童真。弱龄启蒙。含英吐秀。登玄履峰。神以道王。体以冲通。浪化游方。乃轨高踪。流光掩映。爰暨兹邦。思对渊匠。靖壹惟恭。虚襟绝代。庶落尘封。

### 佛影铭(并序)

(谢灵运)

夫大慈弘物。因感而接。接物之缘。端绪不一。难以形捡易以理测。故已备载经传。具着记论矣。虽舟壑缅谢像法犹在。感运钦风日月弥深。法显道人至自祇洹。具说佛影偏为灵奇。幽岩嵁壁若有存形。容仪端庄相好具足。莫知始终常自湛然。庐山法师闻风而悦。于是随喜幽室即考空岩。北枕峻岭南映彪涧。摹拟遗量寄托青采。岂唯象形也笃。故亦传心者极矣。道秉道人远宣意旨命余制铭。以充刊刻。古铭所始寔由功被。未有道宗崇大。若此之比岂浅思肤学所能宣述。事经徂谢永眷罔已。辄磬竭劣薄以诺心许。徽猷秘奥万不写一。庶推诚心颇感群物。飞鸮有革音之期。阐提获自拔之路。当相寻于净土解颜于道场。圣不我欺致果必报。援笔兴言情百其慨。

群生因染。六趣牵缠。七识迭用。九居屡迁。剧哉五阴。倦矣四缘。遍使轮转。苦根迍邅。迍邅未已。轮转在己。四缘云薄。五阴火起。亹亹正觉。是极是理。动不伤寂。行不乖止。晓尔长梦。贞尔沈诐。以我神明。成尔灵智。我无自我。实承其义。尔无自尔。必祛其伪。伪既殊涂。义故多端。因声成韵。即色开颜。望影知易。寻响非难。形声之外。复有可观。观远表相。就近暧景。匪质匪空。莫测莫领。倚岩辉林。傍潭鉴井。借空传翠。激光发冏。金好冥漠。白毫幽暖。日月居诸。胡宁斯慨。曾是望僧。拥诚俟对。承风遗则。旷若有概。敬图遗踪。疏凿峻峰。周流步櫩。窈窕房栊。激波映墀。引月入窗。云往拂山。风来过松。地势既美。像形亦笃。采淡浮色。详视沈觉。若灭若无。在摹在学。由其洁精。能感灵独。诚之云孚。惠亦孔续。嗟尔怀道。慎勿中惕。弱丧之推。阐提之役。反路今睹。发蒙兹觌。式厉厥心。时逝流易。敢铭灵宇。敬告振锡。

### 佛赞

(范光禄命作)

精粗事阻。始末理通。舍事就理。即朗祛蒙。惟此灵觉。因心则崇。四等拯物。六度在躬。明发储寝。孰是化初。夕灭双树。岂还本无。眇眇远神。遥遥安如。愿言来期。免兹沦湑。

范特进书。

卿常何如。历观高士。类多有情。吾亦许卿。以同何缅邈之过。便是末孤了幽关也。吾犹存旧情东望慨然。便是有不驰处也。见炽公阡陌。如卿问栖僧于山。诚是美事。屡改骤迁。未为快也。杖策之郡斯则善也。祇洹中转有奇趣。福业深缘森兮满目。见形者所不能传。闻言而悟亦难其人。辞烦而已。于此绝笔。范泰敬谓。

祇洹塔内赞。因炽公相示。可少留意省之。并同子与人歌而善。

答范特进书送佛赞。

辱告慰企。晚寒体中胜常。灵运脚诸疹。此春更甚忧。虑古人有情。信如来告。企咏之结实过饥渴。山间幽阻音尘阔绝。忽见诸赞欢慰良多。可谓俗外之咏。寻览三复味玩增怀。辄奉和如别。虽辞不足睹然意寄尽此。从弟惠连后进文悟衰宗之美亦有一首。并以远呈。承祇洹法业日茂。随喜何极。六梁微缘。窃望不绝。即时经始招题在所住山南。南檐临涧北户背岩。以此息心当无所忝耶。平生缅然临纸累叹。敬惜为先继以音告。傥值行李辄复承问。二月一日谢灵运白答。

和范特进祇洹像赞。

范侯远送像赞命余同作。神道希微愿言所属。辄总三首期之道场。

佛赞。

惟此大觉。因心则灵。垢尽智照。数极慧明。三达非我。一援群生。理阻心行。道绝形声。

菩萨赞。

若人仰宗。发性遗虑。以定养慧。和理斯附。爰初四等。终然十住。涉求至矣。在外皆去。

缘觉声闻合赞。

厌苦情多。兼物志少。如彼化城。权可得宝。诱以涅槃。救尔生老。肇允三车。翻乘一道。

### 无量寿颂

和从弟惠连

&nbsp;&nbsp;&nbsp;&nbsp;法藏长王宫。&nbsp;&nbsp;&nbsp;&nbsp;怀道出国城。

&nbsp;&nbsp;&nbsp;&nbsp;愿言四十八。&nbsp;&nbsp;&nbsp;&nbsp;弘誓拯群生。

&nbsp;&nbsp;&nbsp;&nbsp;净土一何妙。&nbsp;&nbsp;&nbsp;&nbsp;来者皆清英。

&nbsp;&nbsp;&nbsp;&nbsp;颓年欲安寄。&nbsp;&nbsp;&nbsp;&nbsp;乘化必晨征。

### 维摩诘经中十譬赞八首

#### 聚沫泡合

&nbsp;&nbsp;&nbsp;&nbsp;水性本无泡。&nbsp;&nbsp;&nbsp;&nbsp;激流遂聚沫。

&nbsp;&nbsp;&nbsp;&nbsp;即异成貌状。&nbsp;&nbsp;&nbsp;&nbsp;消散归虚豁。

&nbsp;&nbsp;&nbsp;&nbsp;君子识根本。&nbsp;&nbsp;&nbsp;&nbsp;安事劳与夺。

&nbsp;&nbsp;&nbsp;&nbsp;愚俗骇变化。&nbsp;&nbsp;&nbsp;&nbsp;横复生欣怛。

#### 焰

&nbsp;&nbsp;&nbsp;&nbsp;性内相表状。&nbsp;&nbsp;&nbsp;&nbsp;非焰安知火。

&nbsp;&nbsp;&nbsp;&nbsp;新新相推移。&nbsp;&nbsp;&nbsp;&nbsp;荧荧非向我。

&nbsp;&nbsp;&nbsp;&nbsp;如何滞着人。&nbsp;&nbsp;&nbsp;&nbsp;终岁迷因果。

#### 芭蕉

&nbsp;&nbsp;&nbsp;&nbsp;生分本多端。&nbsp;&nbsp;&nbsp;&nbsp;芭蕉知不一。

&nbsp;&nbsp;&nbsp;&nbsp;合萼不结核。&nbsp;&nbsp;&nbsp;&nbsp;敷花何由实。

&nbsp;&nbsp;&nbsp;&nbsp;至人善取譬。&nbsp;&nbsp;&nbsp;&nbsp;无宰谁能律。

&nbsp;&nbsp;&nbsp;&nbsp;莫昵缘合时。&nbsp;&nbsp;&nbsp;&nbsp;当视分散日。

#### 幻

&nbsp;&nbsp;&nbsp;&nbsp;幻工作同异。&nbsp;&nbsp;&nbsp;&nbsp;谁复谓非真。

&nbsp;&nbsp;&nbsp;&nbsp;一从逝物过。&nbsp;&nbsp;&nbsp;&nbsp;既往亦何陈。

&nbsp;&nbsp;&nbsp;&nbsp;谬者疑久近。&nbsp;&nbsp;&nbsp;&nbsp;达者皆自宾。

&nbsp;&nbsp;&nbsp;&nbsp;勿起离合情。&nbsp;&nbsp;&nbsp;&nbsp;会无百代人。

#### 梦

&nbsp;&nbsp;&nbsp;&nbsp;觉谓寝无知。&nbsp;&nbsp;&nbsp;&nbsp;寐中非无见。

&nbsp;&nbsp;&nbsp;&nbsp;意状盈明前。&nbsp;&nbsp;&nbsp;&nbsp;好恶迭万变。

&nbsp;&nbsp;&nbsp;&nbsp;既悟眇已往。&nbsp;&nbsp;&nbsp;&nbsp;惜为浮物恋。

&nbsp;&nbsp;&nbsp;&nbsp;孰视娑婆尽。&nbsp;&nbsp;&nbsp;&nbsp;宁当非赤县。

#### 影响合

&nbsp;&nbsp;&nbsp;&nbsp;影响顺形声。&nbsp;&nbsp;&nbsp;&nbsp;资物故生理。

&nbsp;&nbsp;&nbsp;&nbsp;一旦挥霍去。&nbsp;&nbsp;&nbsp;&nbsp;何因得像似。

&nbsp;&nbsp;&nbsp;&nbsp;群有靡不然。&nbsp;&nbsp;&nbsp;&nbsp;昧漠呼自己。

&nbsp;&nbsp;&nbsp;&nbsp;四色尚无本。&nbsp;&nbsp;&nbsp;&nbsp;八微欲安恃。

#### 浮云

&nbsp;&nbsp;&nbsp;&nbsp;泛滥明月阴。&nbsp;&nbsp;&nbsp;&nbsp;荟蔚南山雨。

&nbsp;&nbsp;&nbsp;&nbsp;能为变动用。&nbsp;&nbsp;&nbsp;&nbsp;在我竟无取。

&nbsp;&nbsp;&nbsp;&nbsp;俄已就飞散。&nbsp;&nbsp;&nbsp;&nbsp;岂复得攒聚。

&nbsp;&nbsp;&nbsp;&nbsp;诸法既无我。&nbsp;&nbsp;&nbsp;&nbsp;何由有我所。

#### 电

&nbsp;&nbsp;&nbsp;&nbsp;鲦烁惊电过。&nbsp;&nbsp;&nbsp;&nbsp;可见不可逐。

&nbsp;&nbsp;&nbsp;&nbsp;恒物生灭后。&nbsp;&nbsp;&nbsp;&nbsp;谁复核迟速。

&nbsp;&nbsp;&nbsp;&nbsp;慎勿留空念。&nbsp;&nbsp;&nbsp;&nbsp;横使神理恧。

&nbsp;&nbsp;&nbsp;&nbsp;废己道易孚。&nbsp;&nbsp;&nbsp;&nbsp;忘情长之福。

### 佛记序

沈约奉梁高祖敕撰并敕启序合三首

敕云。去岁令虞阐等撰佛记。并作序。序体不称。频治改犹未尽致。寻佛教因三假以寄法。籍二谛以明理。达相求宗不着会道。论其指归似未至极。乃不应以此相烦。亦是一途善事。可得为厝笔。以不故指敕。阐等结序末体又似小异。臣约言。佛记序今谨以上呈。词义无取。伏怀自恧。谨启。

敕云记序始得看今敕缮写流布。

序曰。含灵万品。既非记谍所穷。物物禀生。岂伊积尘能计。莫不起乎无理而至乎无生者也。虽要终有地而原始莫闻。自非灵照特达宗极斯在。则理闭机初钻叩事绝。非惟四果不议。固亦十地罔窥。邈乎悠夐。有之而莫知所从者也。如来覆篑爰始言登永路起灭回环驰骤不息。去来五道。大千比之毫端。往复三界。祇劫未足称远。积明累照念念不休。离此生灭证成妙果。固已空有兼谢。岂徒齐迁鲁变而已哉。昊昊区区。犹秉何言之称。至人无己。宁以词义为珍。盖由万惑相扇昧明代起。业假缘开事须晓达。一音所吐无思不服。义在徇物动非为己。法吼振洒于无外。甘露炳焕于龙宫。开宗阐教致之有渐。摽四谛于鹿园。辨百非于双树。廓不二之法门。广一乘之长陌。行迷复路弱丧知归。而自应回舛厥涂不一。白毫所照。遍刹土于恒沙。七步降践。壅龙堆而攸被。推极神道原本心灵。感之所召跨无边而咫尺。缘之所乖面法城而不睹。及像教云末经记东流。热阪艰长寒山峻阻。横书左字累万方通。翦叶成文重译未晓。自此迄今千祀过半。灵迹稍启名僧间出。律藏方等行来渐至。蕴乎西国未至者多。虽法身常住之奥远。二谛三假之渊旷。悟道求宗于斯可足。而能仁礼兹大圣寔为本师。悠悠群品精灵所系。迄于前因往业多所昧略。然神化应感参差互见。又世胄名氏本国俗缘散析。众部卒难讨究。神功妙力同出异名。降胎求道宁止一相。托生迦维本由权迹。出自北门非悟法之始。遍照东方岂通化之极。适道已来。四十九载妙应事多。宜加总缉共成区畛。至于经像旧录境刹遗记。开劝之功于斯自远。大权弘旷亡身以济物。应真耿介摽心非为己。分踪或异适未必同。神涂诡互难以臆辩。灵怪倜傥言语斯绝。图澄之龙见赵魏。罗什之凤集关辅。揵陀近游京洛。单开远适罗浮。虽迹与俗同而意无可察。涂出玉门法座不远。七处八会峨然在目。灵应盻蚃偏富延泽以西。光景葳[卄/(麩-夫+壬)]多见天山之表。有志奇僧每经游历。神迹昭然咸有文注。繁芜舛杂实须裁整。分五道于人天。设重牢于厚地。各随业力的焉不差。此皆卷舒真俗终始名相。其圣涂玄远大。则直至道场。其征证切近小。则开劝晚学。斯寔兼济之方舟。大悲之广路。虽复智昏视内形穷尺捶。缘动必应。又况进于此者乎。是以至圣殷勤每存汲引。垂文见意贻厥将来。皇帝行成无始道承旷劫。十号在躬三达靡碍。屈兹妙有同此转轮。伤昏愍惑久迷正路。悱发之徒空怀钻仰。条流缅旷事难总一。志浅业劳迄用无就。非所以辟彼四衢出之火宅者也。乃诏中书侍郎虞阐太子洗马到溉后军记室周舍。博寻经藏搜采注说。条别派分各以类附。日少功多。可用辨此。名曰佛记。凡三十篇。其有感应之流事类相似。止取其一余悉不书。或复死而更生陈说经见。事涉杳冥取验无所。亦皆靡载同之阙疑。或凭人以言托想成梦。尤难信晓一无所录。若夫欲遐适者。必远记所从。欲悟道者。必妙识所宗。然后能允得其门亲承音旨。未有不知厥路莫辨伊人胶目闇践自与理合。所以引彼众流归之一源。可令莘莘含识望涂知往案。砥矢而言归。不回遑于岐路。俾厥清信之士亦有取于此云。