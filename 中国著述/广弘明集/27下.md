## 广弘明集第二十七卷下

#### 自庆毕故止新门第二十一

从前发心以来。知至德可归。检校克责灭诸恶门。疑惑既遣惭愧续修。劝奖兼行戒德又显。得舍如是之罪障。餐听若斯之胜法。岂得不踊跃欢喜嗟抃自庆者乎。

经云。八难难度。一地狱难。二饿鬼难。三畜生难。四边地难。五长寿天难。六虽得人身盲聋喑哑不能听受难。七虽得人身六情完具。而世智辩聪信邪倒见。不信三宝肆意轻侮。此身死已便在三途。随业沉没久乃得出。时在人道还不正信家生。第八前后佛间不睹正法。徒生一世增长邪见。具造众罪寻尔徒死。是故经云。徒生徒死甚可怜愍。奉法行人先崇此意。生死大事不可自宽。今略出自庆数条系在心首。

佛言。地狱难免。而今同得免离此苦。一自庆也。

佛言。饿鬼难脱。而今同得远于此苦。二自庆也。

佛言。畜生难舍。而今同得不树此因。三自庆也。

佛言。生在边地不知仁义。今在中国修习礼智。四自庆也。

佛言。生长寿天不知植福。福尽命终还堕恶道。而今不以世乐自娱回以供养。五自庆也。

佛言。人身难得。一失不返。有过盲龟浮木之譬。今得人身。六自庆也。

佛言。六根难具。今无缺损。七自庆也。

佛言。丈夫男身难得。我已得也。

佛言。女人身者须知佛性则是丈夫。我已知也。佛言。邪辩难舍。我今归正法也。

佛言。佛前佛后是为大难。我今相与慷慨立志。既见色像又闻正法。则同鹿野灭惑不殊也。

佛言。见佛为难。我今顶礼佛所说像。功用等伦也。佛言。闻法为难。我今备得闻也。

佛言。出家为难。我今且随众也。

佛言。出家专信倍复为难。我今一心无敢二见。敬法爱法以法为师。经中偈言。

惟念过去世。供养为轻微蒙报历遐劫。余福值天师。净慧断生死。痴爱销无遗。佛恩流无穷。是故重自归。

##### 自庆毕故不造新颂

&nbsp;&nbsp;&nbsp;&nbsp;春非我春秋非秋。&nbsp;&nbsp;&nbsp;&nbsp;一经长夜每悠悠。

&nbsp;&nbsp;&nbsp;&nbsp;陶形练气任元造。&nbsp;&nbsp;&nbsp;&nbsp;启蒙夷阻出重幽。

&nbsp;&nbsp;&nbsp;&nbsp;荣公三乐非为旷。&nbsp;&nbsp;&nbsp;&nbsp;箕生五福岂能求。

&nbsp;&nbsp;&nbsp;&nbsp;灵姿妙境往难集。&nbsp;&nbsp;&nbsp;&nbsp;微言至道此云修。

&nbsp;&nbsp;&nbsp;&nbsp;年逢生幸曾以庆。&nbsp;&nbsp;&nbsp;&nbsp;盈愆贰过傥知忧。

&nbsp;&nbsp;&nbsp;&nbsp;毕故断新别苦海。&nbsp;&nbsp;&nbsp;&nbsp;希贤庶善凭智流。

#### 大忍恶对门第二十二

夫道从苦生。不由乐果。德凭功建。非情所集。故经云。忍辱第一道。于诸众生心无碍。故以其在苦则多碍多恼起不善业。今所以得无碍者。良由在碍而修无碍。故碍而不为碍。既于碍而无所碍。岂非忍力之所致乎。经云。娑婆世界五浊之刹。五痛五烧具诸恶报。是故发大乘者。多来此土。以救苦为资粮。以拔恼为要行。此土一日修善。胜于他方净国百千万劫。所以尔者。良由极苦之地心不及善。而能于剧苦之中。卓然发意忍苦受辱。岂不奇哉。所谓火中生莲华。此实为希有。他方净土无修福地。所以不及此土。何者。净国七财丰溢。不假布施摄贫穷也。净国律仪圆净。不假持戒摄毁禁也。净国则无辱无忍。秽土无事非辱。在辱能忍。胜他方也。净国精进如救头然。不假翘勤摄懈怠也。净国之人。入法流水。念念修顺无出入观。不假寂定摄乱意也。净国智慧明满。不假辩才巧说摄愚痴也。又净国之人。非无弘誓。但弘誓之功不及秽土。四摄四等例同无用。净国乐故。则救苦之心薄。恶土苦故。则进善之心猛。故经云。行于非道通达佛道也。夫欲发广大心行菩萨行。自非履危涉险备受艰难。蹈炽火历冰霜。婴苦切甘楚毒。于万苦中而能忍受者。则道场可践。若无此恼忍何从生藉此烦恼起我诸善。所谓尘劳之俦为如来种。当知忍者。有力大人功德之本。所谓忍痛痒忍思想。忍疾病忍饥苦。忍疲劳忍寒暑。忍忧悲忍热恼。忍恶骂无耻辱。忍挝打无恚碍。忍贪欲无爱着。忍憍慢无背道。忍所难忍。忍所难行。忍所难作。忍所难办。能行此者。真可谓大忍辱矣。

##### 大忍门颂

&nbsp;&nbsp;&nbsp;&nbsp;昆山之下玉抵禽。&nbsp;&nbsp;&nbsp;&nbsp;汉水之阳璧千金。

&nbsp;&nbsp;&nbsp;&nbsp;清业神居德非重。&nbsp;&nbsp;&nbsp;&nbsp;洁己愚俗道已深。

&nbsp;&nbsp;&nbsp;&nbsp;爱憎喜怒生而习。&nbsp;&nbsp;&nbsp;&nbsp;容华芳旨世所钦。

&nbsp;&nbsp;&nbsp;&nbsp;鸿才巨力万夫敌。&nbsp;&nbsp;&nbsp;&nbsp;谁肯制此方寸心。

&nbsp;&nbsp;&nbsp;&nbsp;逸骥狂兕旷不御。&nbsp;&nbsp;&nbsp;&nbsp;繁羁密匣傥能禁。

&nbsp;&nbsp;&nbsp;&nbsp;遣情遗事复何想。&nbsp;&nbsp;&nbsp;&nbsp;寂然无待恣幽寻。

#### 缘境无碍门第二十三

经云。在俗则谓之为缚。在道则谓之为解。解即无碍所致。缚即资待所招。今若欲有待于无待则有待更烦。无待于无待。则有待自遣。有待既遣则无碍之门可入。若志在于资养。便睹缚缠更重。但众生凡类触向多阻。不资于物则自济无方。资于物者累之重也。生累缠绕解脱何由。今既深知其累。累实为苦。何以知之。

今欲陆行。非车舆人马不动。一累碍也。今欲水游。非舟航不移。二累碍也。

今欲养身。非衣裘屋宅则无所凭托。三累碍也。

今欲养命。非粳粮黍粟五味柔软则无所资待。四累碍也。

今欲修集一慧。仿像无向。五累碍也。

今欲求见一佛及一净土发奇特心。冥漠不见。六累碍也。

今欲彻视十方。障碍满目。七累碍也。

今欲求佛圣智以除障惑。近是众生心行而我不睹。八累碍也。

今欲披文寻义。虽课心力。近在浅言不达意旨。九累碍也。

今欲诵习经典。受已忘漏。十累碍也。

凡此累碍。其事无量。圣人所以无碍。自在者。由何而致。实由远诸尘劳自策为本。是所资待莫不勤役。自办不假于他。而他为我用。所谓让而得者。则其理通。求而获者。则其理滞。菩萨不求自利。但欲利益众生。是以其利在己而得无碍。众生常利我忘彼。所以恒缚而无解。圣是可求而得。非是永隔无津。今若欲学圣舍凡者。当遵圣人所习。虽其途无量。然津济要趣惟一解脱耳。故经云。若自无缚欲解彼缚。斯有是处。今欲学菩萨道。必须弃凡夫缚。凡夫缚者惟愿得五欲纵意自在。实大缚也。菩萨行人弃之不顾。

经云。不得畜养奴婢畜生。当自翘勤出离生死。若假于他。他还缚我。无解脱期。今云无奴不立无婢不办。此乃气力强梁之时。一旦卧床百事同弃。自救不暇何忧及人。宜自勉励则解脱之门易可登耳。

##### 无碍门颂

&nbsp;&nbsp;&nbsp;&nbsp;恍象忽物终不名。&nbsp;&nbsp;&nbsp;&nbsp;龙举鸾集竟谁辨。

&nbsp;&nbsp;&nbsp;&nbsp;绝智亡身孰为碍。&nbsp;&nbsp;&nbsp;&nbsp;韬名戢曜故能显。

&nbsp;&nbsp;&nbsp;&nbsp;匪日匪月灼以悬。&nbsp;&nbsp;&nbsp;&nbsp;安飞安翔虚而践。

&nbsp;&nbsp;&nbsp;&nbsp;壁石无间恣出没。&nbsp;&nbsp;&nbsp;&nbsp;水火有性任舒卷。

&nbsp;&nbsp;&nbsp;&nbsp;敷教应俗骛泉流。&nbsp;&nbsp;&nbsp;&nbsp;现迹依方迅风转。

&nbsp;&nbsp;&nbsp;&nbsp;大哉超世莫与群。&nbsp;&nbsp;&nbsp;&nbsp;希辕慕舜宜自勉。

#### 一志努力门第二十四

从初辨德极于无碍。善恶二途凡圣苦乐。明了审谛。斯言备矣。惟应努力勤而行之。经云。感伤世间贪意长流没于爱欲之海。吾独欲反其源。故自勉而特出。是以世世勤苦。不以为劳。经云。我与阿难。空王佛所共发菩提心。我常勤精进。所以速成正觉。又云。得正法智已。以无疲厌心为众生说。斯可谓努力矣。夫众生流转三有触苦相缠。所以情识闇弱虑浅多迷。每一修善怯退皇扰。念念之间百变乖舛。自非劝之以努力奖之以刚干。则勇锐骁果之心不发。经云。众生与无明怨贼斗战。亦不异世间勍敌。相御世间则须金钲壮其气。鼓钟击其忿。郁怫增其怒。决烈成其力。不资此发勇不假此振威。何能摧鸣条之战。拉牧野之师乎。今与烦恼共战。当集无漏之智。命无畏之师。控道品之众。御六度之侣。建道场之幡。击甘露之鼓。着弘誓铠胄。被忍辱袍甲。握智慧弓刀。执坚固箭楯。精进督怠惰。翘勤课不及。发行登欢喜。税驾顿法云。种智断其勇。方便运其略。于是无明老死之贼。协附四魔之军。影响波旬。困倚天女。凭带鬼神。亿千万众。担山吐火雷电四绕。欲以闇惑之旅。退金刚之师。由乎菩萨忍调无想积德久善魔怨稽伏。一念努力豁然大明。非法王坏正法王胜。此并经中之盛事。若不努力何由辨也。如人营家晨起夜寐劬劳督课。便自室内盈实饥寒不切。但能努力无所不济。出世妙行事不殊俗。若小努力微复加意。三明六通不足为难。更运方便重课心形。信顺之忍渐染自至。岂得空舍一生虚过。三涂切己力无所施。方复生悔何嗟及矣。所以努力一门贯通后者。位心极行惟此而已。愿幽明圣鉴照览穷途。故敢发言托文现意。

##### 努力门颂

&nbsp;&nbsp;&nbsp;&nbsp;豫北二山尚有移。&nbsp;&nbsp;&nbsp;&nbsp;河中一州亦可为。

&nbsp;&nbsp;&nbsp;&nbsp;精诚必至霜尘下。&nbsp;&nbsp;&nbsp;&nbsp;意气所感金石离。

&nbsp;&nbsp;&nbsp;&nbsp;有子刺掌修名立。&nbsp;&nbsp;&nbsp;&nbsp;王生擢发美誉垂。

&nbsp;&nbsp;&nbsp;&nbsp;自来勤心少骞坠。&nbsp;&nbsp;&nbsp;&nbsp;何不努力出忧危。

&nbsp;&nbsp;&nbsp;&nbsp;胜幡法鼓萦且击。&nbsp;&nbsp;&nbsp;&nbsp;智师道众纷以驰。

&nbsp;&nbsp;&nbsp;&nbsp;有常无我俨既列。&nbsp;&nbsp;&nbsp;&nbsp;无明有缚孰能窥。

#### 礼舍利宝塔门第二十五

大圣诠化随机感益。譬若一音说法各得其解。是故应以现生蒙利者。所以降神母胎诞圣王宫。

应以出家蒙利者。所以舍金轮位剃除须发。应以相好蒙利者。所以现成正觉坐菩提树。

应以实相蒙利者。所以三转法轮十二部经。

应以灭度蒙利者。所以双树潜辉现于涅槃。良由众生障业烦多。是故圣化随应不一。然则现于涅槃者。复是增发悲恋之心。以悲慕故善心浓到。凡礼拜像塔皆宜感发悲心澘然思慕。惨切其情追想正法。我不餐仰泣想。如来不亲音旨。如入祖祢之庙睹灵。若在欷歔无颜。如来殷勤令我等具诸苦行。而我违背自堕恶道。在于像末未蒙解脱。以苦报故忆如来恩。是以今各归心于此像塔。呜咽涕零惭颜哽恸。至心奉为至尊皇后皇太子七庙圣灵。今日信施龙神八部。广及一切剧苦众生。敬礼十方三世一切诸刹土中所有如来形像灵庙。

敬礼释迦如来一切现在灵骨舍利。敬礼如来现在顶骨舍利。

敬礼如来现在髅盖舍利。

敬礼如来现在眼精舍利。

敬礼如来现在一切绀发红爪舍利。

敬礼如来现在一切指骨舍利。

敬礼如来现在一切牙齿舍利。

敬礼如来现在衣钵水瓶锡杖众具。敬礼过去四佛生地并行坐遗迹。

敬礼如来得道树宝塔。

敬礼如来转法轮处宝塔。

敬礼如来般涅槃。处宝塔。

敬礼如来灭后阿育王造八万四千塔。

敬礼阿育王所造无量诸佛像。

敬礼天上人间海中龙宫一切像塔。

敬礼此国诸州诸瑞圣像。

敬礼此国诸寺诸山无量灵像。

敬礼天上人间海中无量形像。

愿一切众生不在佛前佛后。常见佛生。常见佛出家常见佛得道。常见佛涅槃。能建立是无量像塔。尽于来际佛事不绝。

##### 礼舍利像塔门颂

&nbsp;&nbsp;&nbsp;&nbsp;越人铸金诚有思。&nbsp;&nbsp;&nbsp;&nbsp;魏后庄木亦云悲。

&nbsp;&nbsp;&nbsp;&nbsp;中贤小节犹可恋。&nbsp;&nbsp;&nbsp;&nbsp;去圣弥远情弥滋。

&nbsp;&nbsp;&nbsp;&nbsp;祇树萧条多宿楚。&nbsp;&nbsp;&nbsp;&nbsp;王宫寂漠斯遗基。

&nbsp;&nbsp;&nbsp;&nbsp;设像居室若有望。&nbsp;&nbsp;&nbsp;&nbsp;开仪驻景暧如之。

&nbsp;&nbsp;&nbsp;&nbsp;连卿共日独先后。&nbsp;&nbsp;&nbsp;&nbsp;道悠命舛将无时。

&nbsp;&nbsp;&nbsp;&nbsp;倾怀结想恻以慕。&nbsp;&nbsp;&nbsp;&nbsp;垂灵写照拂尘疑。

#### 敬重正法门第二十六

诸法本空寂灭无说。以因缘故现有文字。当知文字经典本在破病灭惑为先。惑既八万四千。故使教门亦有八万四千法藏。至于病销惑遣。药亦随亡。如筏喻者。可以情悉。然群生沈网随言封滞。由此见故教药常陈。所以金简盈于宝殿。玉轴焕于神宫。辩析空有于假实。表发权智于无方。故如来一代四十九年。随缘示教种种说法。及于涅槃但有声教计。随言说必致沦亡。然以义理谈玄。正宗无昧。言虽得丧全旨难乖。故立法依用永刊定。天魔外道莫敢侵陵。自慧日已沈法云遐布。非夫简册无由献功。尊大迦葉法门英俊。击钟声告。召集无学千僧。一夏撰结遗言。十二义求三藏文摄。多罗叶典其量莫思。蕴积西夏将及千载。时运渐染东翻汉朝。沿彼至今年垂六百。杂录正经七千余卷。词义明敏谈味无遗。近则安国利人。远则超凡证圣。备如卷部。智者寻之。至心奉为。

至尊　皇后　皇太子。

七庙圣灵天龙八部乃至十方一切剧苦众生。

敬礼一切真如正法藏。

敬礼十方一切诸佛所说法藏。

敬礼贤劫初佛拘楼孙如来天龙宫法藏。

敬礼拘那含牟尼佛天龙宫中法藏。

敬礼迦葉佛天龙宫中一切法藏。

敬礼释迦如来天龙宫一切法藏。

敬礼西印度黑蜂山寺一切法藏。

敬礼沮渠国大乘十二部法藏。

敬礼北印度石壁八字舍身法藏。

敬礼神州大国一切众藏经典。

敬礼易州石经朔州恒安石窟经像。

敬礼一切受持三藏诸法师等。

敬礼一切禅师律师读诵经典诸行人等。愿一切含灵入如是法门。常能总持。广说教化。通达无碍。

##### 法门颂

&nbsp;&nbsp;&nbsp;&nbsp;出不自户将何由。&nbsp;&nbsp;&nbsp;&nbsp;行不以法欲焉修。

&nbsp;&nbsp;&nbsp;&nbsp;之燕入楚待骏足。&nbsp;&nbsp;&nbsp;&nbsp;陵河越海寄轻舟。

&nbsp;&nbsp;&nbsp;&nbsp;仁言为利壮已博。&nbsp;&nbsp;&nbsp;&nbsp;圣道弘济邈难求。

&nbsp;&nbsp;&nbsp;&nbsp;通明洞烛焕曾景。&nbsp;&nbsp;&nbsp;&nbsp;深凝广润湛渊流。

&nbsp;&nbsp;&nbsp;&nbsp;翼善开贤敷教义。&nbsp;&nbsp;&nbsp;&nbsp;昭蒙启惑涤烦忧。

&nbsp;&nbsp;&nbsp;&nbsp;功成弗有名弗居。&nbsp;&nbsp;&nbsp;&nbsp;淡然无执与化游。

#### 奉养僧田门第二十七

僧称福田。群道宗尚。斯何故耶。良由发蒙俗之幽心。启正道之遐趣。拯沉沦而将济于三有。御法纲而弘护于万龄。由是道被天下德光四俗。能生善种。号曰福田。德响揵槌。又称应供。心乖理义行越法科。则显乖剃落之容。幽受空树之报。乃与施主为仇隙。与骨肉为疮疣。热血之相可寻。石女之伦不远。僧护佛藏明言不迷。智论大经清范攸属。固当日须三省事必九思。念念策心无时宁舍。方可入三乘之一位。预三宝之一员。盛德可观六道归衣。而出有高行难拟。七众相从为福田。岂非形寄域中情超域外者也。流俗缠纠封付昏迷。处处生着何能远出。是以树立僧宝为俗良田。令兴福力得出生死。不徒设也。然佛超累表作范区中。为物受供而实不受。法在除惑清净非情。供养感果自随生业。僧含凡圣形系往因。纵成无学犹婴苦报。身谢无余方出诸有。今以形累有缘多须资待。故凡施者教多在僧。然供养于僧备有三宝。故佛有言。随顺我语供养佛也。为解脱故供养法也。众僧受用供养僧也。有斯理义故。名众僧良福田矣。奉为。

至尊　皇后　皇太子。

七庙圣灵天龙八部乃至十方一切剧苦众生。敬礼十方一切僧宝。

敬礼当来下生佛兜率天弥勒菩萨僧。

敬礼游方大士文殊师利菩萨僧。

敬礼救苦大士观世音菩萨僧。

敬礼护法大士普贤菩萨僧。

敬礼灭罪大士虚空藏菩萨僧。

敬礼十方一切行大道心菩萨僧。

敬礼十方一切行缘觉心辟支佛僧。

敬礼十方一切行下乘者诸声闻僧。

敬礼宾头卢阇住法万载诸声闻僧。

敬礼佛子罗侯罗住法万载诸声闻僧。

敬礼剡州山海九亿万住法万载诸声闻僧。

敬礼三千界内现在一切诸凡圣僧。

愿一切含灵常与贤圣同乘正道。开智生福不坠恶趣。生生遭遇为善知识。伏除烦恼得出诸有。

##### 僧门颂

&nbsp;&nbsp;&nbsp;&nbsp;五玉已润谈而信。&nbsp;&nbsp;&nbsp;&nbsp;八桂虽芳风乃操。

&nbsp;&nbsp;&nbsp;&nbsp;妙理至言惟圣宝。&nbsp;&nbsp;&nbsp;&nbsp;不自伊人孰弘道。

&nbsp;&nbsp;&nbsp;&nbsp;照空观法识迁流。&nbsp;&nbsp;&nbsp;&nbsp;抚俗瞻凡厌生老。

&nbsp;&nbsp;&nbsp;&nbsp;绝灭情嗜断欢怡。&nbsp;&nbsp;&nbsp;&nbsp;纵落豪荣弃雕藻。

&nbsp;&nbsp;&nbsp;&nbsp;亲爱倏忽信风烟。&nbsp;&nbsp;&nbsp;&nbsp;财利悠悠若尘草。

&nbsp;&nbsp;&nbsp;&nbsp;测以龙云岂曰高。&nbsp;&nbsp;&nbsp;&nbsp;濯足江汉更惭皓。

#### 劝请僧进门第二十八

劝请者。殷勤之至意也。由发殷勤之意。则愿善之情深矣。是故于一切纤微之善。咸须殷勤劝请。增进令生慧行。不容中废。然劝请有二。劝请众生修行戒善具诸德本。劝请诸佛救护众生说法久住。

十方四恶趣。我今悉劝请修持诸戒行。获得于人身。十方一切人。我今悉劝请。令修十善业。得生于天上。十方诸天人。我今悉劝请。登立正定聚。得离于恶道。十方诸学人。我今悉劝请。觉察诸烦恼。速证无学地。十方阿罗汉。我今悉劝请。知非究竟位。惟有一佛乘。十方辟支佛。我今悉劝请。成就大悲智。教化诸众生。人天二乘众。我今悉劝请。体觉如来藏。修习菩萨行。一切诸菩萨。我今悉劝请。修行十度行。速登于十地。兜率天菩萨。我今悉劝请。常转不退轮。速下度群生。菩萨智未明。我今悉劝请。金刚灭尘累。显发真实相。十方一切佛。初成正觉者。我请转法轮。安乐诸众生。十方一切佛。若欲舍寿命。我今归命请。愿久住于世。如是佛菩萨。我今皆劝请。发此殷勤心。是故稽首礼。

##### 劝请门颂

&nbsp;&nbsp;&nbsp;&nbsp;俟河之清逢圣朝。&nbsp;&nbsp;&nbsp;&nbsp;灵智俯接一其遥。

&nbsp;&nbsp;&nbsp;&nbsp;白日驰光不流照。&nbsp;&nbsp;&nbsp;&nbsp;葵藿微志徒倾翘。

&nbsp;&nbsp;&nbsp;&nbsp;遍盈空有尽三界。&nbsp;&nbsp;&nbsp;&nbsp;绵塞宇宙罄八辽。

&nbsp;&nbsp;&nbsp;&nbsp;德光业遂升至觉。&nbsp;&nbsp;&nbsp;&nbsp;寂寞常住独能超。

&nbsp;&nbsp;&nbsp;&nbsp;煎灼欲火思云露。&nbsp;&nbsp;&nbsp;&nbsp;沈汩使水望舟桥。

&nbsp;&nbsp;&nbsp;&nbsp;弘慈广度昔有誓。&nbsp;&nbsp;&nbsp;&nbsp;法轮道御且徐鏕。

#### 随喜万善门第二十九

众生以愚惑故。多怀嫉妒增上之心。是以见人行善则兴恶想。摧毁破坏不令成就。然彼前人未必损行。而此嫉者妄增恼热。增长惑业生死不绝。是以圣人调心制意。行此随喜。亦复劝诸众生。如说奉行。

十方一切众。所有微细善。仁义及礼智。孝养谦恭德。慈和及爱敬。廉贞清洁行。若有如是善。我今悉随喜。离欲在家人。奉修如来戒。三归五八戒。十善菩萨戒。清净诸律仪。离恶名声者。如是诸功德。我今悉随喜。饭僧施法衣。浴除烦恼垢。救摄诸贫穷。饥寒穷塞者。疾病艰危苦。施药悲怜业。如是等功德。我今悉随喜。旷路作好井。桥船度人物。园林池花果。施佛并供僧。渴乏除热恼。其福实无量。如是等功德。我今悉随喜。造经流法教。燃灯发慧明。习诵及转读。决了诸义趣。若复为人说。倍增欢喜心。如是诸功德。我今悉随喜。建立诸塔庙。堂殿及宝刹。彩画及木像。金银铜石等。传写诸相好。显示于法身。如是诸功德。我今悉随喜。若有造僧坊。床帐及卧具。令彼息心者。安意于禅林。出入苦空门。次第寂灭观。如是诸功德。我今悉随喜。如来大慈悲。善说诸法门。发生随喜行。今我等修学。随喜诸声闻。忍苦度生死。随喜诸菩萨。不舍恶道受。随喜十方佛。无畏天人尊。能于三界狱。引出诸众生。愿令众生类。悉得于佛道。是故我随喜。稽首礼诸佛。

##### 随喜门颂

&nbsp;&nbsp;&nbsp;&nbsp;闻善若己烛良书。&nbsp;&nbsp;&nbsp;&nbsp;见贤思齐美通诰。

&nbsp;&nbsp;&nbsp;&nbsp;感幽动地孝有诚。&nbsp;&nbsp;&nbsp;&nbsp;殒首流肠忠为操。

&nbsp;&nbsp;&nbsp;&nbsp;振礼摛文弘宪则。&nbsp;&nbsp;&nbsp;&nbsp;机谋飙勇静奸暴。

&nbsp;&nbsp;&nbsp;&nbsp;明白入素志冲闲。&nbsp;&nbsp;&nbsp;&nbsp;高论穷微契神奥。

&nbsp;&nbsp;&nbsp;&nbsp;捐躯济物不邀名。&nbsp;&nbsp;&nbsp;&nbsp;轻财贵义岂期报。

&nbsp;&nbsp;&nbsp;&nbsp;百行万善纷涂轨。&nbsp;&nbsp;&nbsp;&nbsp;求诚罄想毕欢蹈。

#### 回向佛道门第三十

言回向者。以不着为义。原一切众生备修万行。舍身命财。所以不得解脱生死者。皆缘耽着果报不能舍离。若能不执其心。修行摄度。随有微福回施群生向于佛道者。则于果报不复生着。便于生死萧然解脱。故经云。如所说修行。回向为大利。是以一切所作善业。皆应回向。兼劝众生不着果报。何者。即此身形果报之本。终日养饲庄严雕饰。要必当死徒为保着。自非愚闇所以贪爱此身。少有慧明。何得无时不厌。以是智者抚臆论心。不容贪着回流生死。

十方诸众生。所行微善业。仁孝及谦敬。慈爱柔和等。忠正修礼智。矜逮赈孤穷。如是世俗善。悉回向佛道。一切诸外道。种种勤苦行。五热炙其身。投岩赴水火。反缚涂灰等。无量诸邪见。今皆为回向。同归正觉道。一切清信士。归戒行十善。乃至诸女人。亦能修福德。又能善说法。开化众妙福。回以施群生。共成无上道。一切弟子众。闻声即解悟。善来成比丘。乃至四道果。方便及初观。苦空非常想。亦回施群生。共向无上道。十方诸辟支。自然成缘觉。深悟在别世。晓了因缘法。隐显化众生。独处乐善寂。如是兼一切。尽回向佛道。十方诸菩萨。读诵于经法。入禅出禅者。劝物行众善。如是等三善。一切众德本。亦回施群生。归向无上道。一切诸善等。乃至贤圣果。解空未能穷。有无不双尽。悉令与一切。同入真妙境。若回有相心。皆向解脱道。如是诸菩萨。我今劝回向。发此无著心。是故稽首礼。

##### 回向门颂

&nbsp;&nbsp;&nbsp;&nbsp;悠悠九土各异形。&nbsp;&nbsp;&nbsp;&nbsp;扰扰四俗非一情。

&nbsp;&nbsp;&nbsp;&nbsp;驱车秣马徇世业。&nbsp;&nbsp;&nbsp;&nbsp;市交鬻义炫虚名。

&nbsp;&nbsp;&nbsp;&nbsp;三墨纷纭殊不会。&nbsp;&nbsp;&nbsp;&nbsp;七儒委郁曾未并。

&nbsp;&nbsp;&nbsp;&nbsp;吉凶拘忌乃数术。&nbsp;&nbsp;&nbsp;&nbsp;取与离合实纵横。

&nbsp;&nbsp;&nbsp;&nbsp;朝日夕月竟何取。&nbsp;&nbsp;&nbsp;&nbsp;投岩赴火空捐生。

&nbsp;&nbsp;&nbsp;&nbsp;咄嗟失道尔回驾。&nbsp;&nbsp;&nbsp;&nbsp;氵彼流水趣东瀛。

#### 发愿庄严门第三十一

原众恶所趣。皆缘意地贪嗔痴也。自害害他勿过于此。故经号为根本三毒。能烦能恼劳扰身心。于缘起恶三三九种。然此九种义通善恶。三善根生名善业道。三不善根生名恶业道。是故行人常一其心不令动乱。微尘起相见即觉察。守护六根不令尘染。常发弘愿以自庄严。愿一切众生皆从今日乃至菩提。眼常不看贪淫邪艳惑人之色。不看嗔恚丑状屠裂愚痴闇钝倨慢邪众之色。愿见一切十方常住法身之色。菩萨下生八相之色。如来相好圣众和会善集之色。愿一切众生耳常不闻悲啼愁叹声地狱苦楚声。饿鬼畜生受苦声。八苦交对声。四百四病起发声。八万四千尘劳声。愿耳常闻诸佛说法八音声。八万四千波罗蜜声。三乘圣果十地功德如是等声。

愿一切众生鼻常不闻杀生滋味饮食之气。三十六物革囊之气。发欲罗绮脂泽之气。五辛能薰九相尸气。愿鼻常闻十方世界诸树草木之香。五戒八戒十善六念诸功德香。学无学人十地五分十力八万四千诸度无漏之香。十方诸佛说法之香。

愿一切众生舌恒不尝众生有命身肉杂味。能生烦恼滋味。愿舌恒尝甘露不死之味。天自然食在其舌根变成上味。诸佛所食之味。法喜禅悦之味。解脱泥洹最上胜味。

愿一切众生身常不觉邪淫细滑生欲乐触。不觉镬汤寒冰之触。饿鬼畜生诸苦恼触。四百四病寒热风霜蚊虻蚤虱饥渴困苦等触。愿身常觉清凉强健心悟安隐证道飞行八自在触。

愿一切众生皆从今日乃至菩提。意常觉知九十八使。八万四千尘劳之法。十恶五逆。九十六种邪师之法。三涂可厌生死大苦。愿意常知一切众生皆有佛性。佛为医王。法为良药。僧为看病者。为诸众生治生死患。令得解脱。心常无碍。空有不染。

##### 发愿门颂

&nbsp;&nbsp;&nbsp;&nbsp;心所期兮彼之岸。&nbsp;&nbsp;&nbsp;&nbsp;何事浮俗久淹逭

&nbsp;&nbsp;&nbsp;&nbsp;照慧日兮驾法云。&nbsp;&nbsp;&nbsp;&nbsp;腾危城兮出尘馆。

&nbsp;&nbsp;&nbsp;&nbsp;芳珠烨兮闻岁时。&nbsp;&nbsp;&nbsp;&nbsp;宝树飖兮警昏旦。

&nbsp;&nbsp;&nbsp;&nbsp;清露搏甘永以挹。&nbsp;&nbsp;&nbsp;&nbsp;喜园流采常为玩。

&nbsp;&nbsp;&nbsp;&nbsp;无待殷鼎方丈羞。&nbsp;&nbsp;&nbsp;&nbsp;安用秦筝纤指弹。

&nbsp;&nbsp;&nbsp;&nbsp;勤诚款愿长不渝。&nbsp;&nbsp;&nbsp;&nbsp;习苦座劳从此捍。