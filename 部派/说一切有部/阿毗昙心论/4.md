## 阿毗昙心论卷第四

### 契经品第八

已说定品契经品今当说。

&nbsp;&nbsp;&nbsp;&nbsp;一切智所说&nbsp;&nbsp;&nbsp;&nbsp;契经微妙义

&nbsp;&nbsp;&nbsp;&nbsp;此吾今当说&nbsp;&nbsp;&nbsp;&nbsp;宜应善心听

虽有一切阿毗昙契经义。然诸契经应具分别今当说。世尊说三界欲界色界无色界。问此云何。答。

&nbsp;&nbsp;&nbsp;&nbsp;欲界十居止&nbsp;&nbsp;&nbsp;&nbsp;色界说十七

&nbsp;&nbsp;&nbsp;&nbsp;无色中有四&nbsp;&nbsp;&nbsp;&nbsp;三有亦复然

欲界十居止者。此欲界十居止。地狱畜生饿鬼人。六欲天。四王天。三十三天。炎摩。兜师哆。化乐。他化自在。是众生起欲想。此处所中若可得物尽望淫欲所有。是以说欲界。问色界云何。答色界说十七。色界说十七者。居梵身梵富楼光。少光无量光光曜。少净无量净遍净。无挂碍受福果实。无想众生不烦不热善见善现色究竟。此处所不起欲想。但成极妙色。非男非女形是故色界。无色中有四者。无色界四。居无量空处。无量识处。无所有处。非想非非想处。此处所无色彼离色欲。是以说无色界。问世尊说三有欲有色有无色有。此云何。答三有亦复然谓前三界分别即是三有。问如世尊所说七识住。是云何。答。

&nbsp;&nbsp;&nbsp;&nbsp;善趣是欲界&nbsp;&nbsp;&nbsp;&nbsp;及色界三地

&nbsp;&nbsp;&nbsp;&nbsp;无色亦如是&nbsp;&nbsp;&nbsp;&nbsp;慧知诸识住

此欲界中若趣善数。如人及六欲天。色界前三地无色前三地。初禅地上。二禅地三二禅地上。三禅地三三禅地上。四禅地九。于中前三地及无色前三地。是说七识住。何以故。不坏识故恶趣中苦痛坏故。不得立识住。第四禅无想定坏故。亦不得立识住。非想非非想处。灭尽定坏故。不得立识住。是故不说。

&nbsp;&nbsp;&nbsp;&nbsp;第一有无想&nbsp;&nbsp;&nbsp;&nbsp;众生居说九

&nbsp;&nbsp;&nbsp;&nbsp;诸有漏四阴&nbsp;&nbsp;&nbsp;&nbsp;是说四识住

第一有无想众生居说九者。此七识住及无想众生非想非非想处。是说九众生居。于中众生居止是故说众生居。诸有漏四阴是说四识住者。有漏色痛想行。若识相续有此伴。是故说识住。问世尊说十二枝缘起。此亦应当说相。答。

&nbsp;&nbsp;&nbsp;&nbsp;诸烦恼及业&nbsp;&nbsp;&nbsp;&nbsp;有体渐渐生

&nbsp;&nbsp;&nbsp;&nbsp;是名说有枝&nbsp;&nbsp;&nbsp;&nbsp;众生一切生

于中烦恼是无明爱受名说业者。行及有名说体者。余枝是一切众生渐渐生依体立烦恼。烦恼所作业业所作体。是故十二种分别。问此枝为一时行为渐渐。答非一时。十二苦阴说十二枝。无明为首。

&nbsp;&nbsp;&nbsp;&nbsp;彼是次第立&nbsp;&nbsp;&nbsp;&nbsp;受于生死中

&nbsp;&nbsp;&nbsp;&nbsp;过去及未来&nbsp;&nbsp;&nbsp;&nbsp;处中说于八

彼有枝次第立。于中前生时一切烦恼。共有及伴说无明。由此故造业。业造果是行。彼生种心是识。彼共生四阴相续是名色。于中所依眼为首。诸根是六入。根境界心和合是更乐。更乐所生受是痛。痛所著是爱。痛具所烦劳是受。彼所劳造业是有。于中更受果是生彼生中无量起灾患是老死。如是此有枝一切生中。二摄过去世。二未来。八现在生中摄。问世尊说六界此云何。答。

&nbsp;&nbsp;&nbsp;&nbsp;诸大谓有四&nbsp;&nbsp;&nbsp;&nbsp;及与有漏识

&nbsp;&nbsp;&nbsp;&nbsp;亦色中间知&nbsp;&nbsp;&nbsp;&nbsp;是界说生本

诸大谓有四及与有漏识亦色中间知者。四大地水火风有漏识及色中间可知。谓眼所受此六法说界。问以何等故于众多法中说六界。答是界说生本。是六法生死之本。此中有士夫想。于中身地所生。水所润火成熟除烂腐臭。风所起。空中间饮食。由风行出入识所立。此中起士夫想。是生死性故说界。问世尊说四圣谛此相云何。答。

&nbsp;&nbsp;&nbsp;&nbsp;诸行若有果&nbsp;&nbsp;&nbsp;&nbsp;有漏是说苦

&nbsp;&nbsp;&nbsp;&nbsp;若有因是习&nbsp;&nbsp;&nbsp;&nbsp;苦尽谓之灭

诸行若有果有漏是说苦者。一切有漏从行因中生。亦作一切苦患。是故一切行说苦谛。若有因是习者。一切有漏行他因。是以一切行说习谛。如一女亦说母亦说女前后故。如是有漏行亦说苦谛亦说习谛。已生当生故。苦尽谓之灭者。一切有漏行灭休息止谓之灭谛。

&nbsp;&nbsp;&nbsp;&nbsp;若有无漏行&nbsp;&nbsp;&nbsp;&nbsp;是说为道谛

&nbsp;&nbsp;&nbsp;&nbsp;彼为二事故&nbsp;&nbsp;&nbsp;&nbsp;见着则知微

若有无漏行是说为道谛者。一切无漏行说道谛。何以故。休息苦时尽是具故。问何以故说谛。答彼为二事故。二事说谛。自相真实非颠倒。及见彼得非颠倒意。问如前因后果。以何等故。世尊前说果后说因。答见着则知微。圣谛虽有前习后苦。先修道后得灭。但应前见苦谛后见习谛。如是应先见灭谛后见道谛。何以故。苦粗习细灭粗道细。是故世尊先说苦谛后说习谛。先说灭谛后说道谛。问世尊说四圣沙门果此几种。答。

&nbsp;&nbsp;&nbsp;&nbsp;圣果有六种&nbsp;&nbsp;&nbsp;&nbsp;最胜在九地

&nbsp;&nbsp;&nbsp;&nbsp;第三在六地&nbsp;&nbsp;&nbsp;&nbsp;二俱依未来

圣果有六种者。六种四沙门果无漏五阴及数缘灭。问四沙门果何地所摄。答最胜在九地。最胜是无著果。是九地所摄。根本四禅三无色未来及中间。第三在六地者。不还果六地所摄。具足四禅未来及中。非无色以无法智故。二俱依未来者。须陀洹果及斯陀含未来禅所摄。以未离欲故。问世尊说四道。苦非速通苦速通乐不速通乐速通此何相。答。

&nbsp;&nbsp;&nbsp;&nbsp;从信行诸法&nbsp;&nbsp;&nbsp;&nbsp;无烦恼迟想

&nbsp;&nbsp;&nbsp;&nbsp;从法行诸法&nbsp;&nbsp;&nbsp;&nbsp;无烦恼速想

从信行诸法无烦恼迟想者。从信行无漏法是非速。钝根辈所摄是迟。若受此当知信解脱时解脱。亦受同钝根故。从法行诸法无烦恼速想者。从法行无漏法利根辈所摄是速。若受此当知见到不时解脱亦受同利根故。

&nbsp;&nbsp;&nbsp;&nbsp;根本禅地中&nbsp;&nbsp;&nbsp;&nbsp;知假名乐想

&nbsp;&nbsp;&nbsp;&nbsp;小及难得故&nbsp;&nbsp;&nbsp;&nbsp;余皆是苦想

根本禅地中知假名乐想者。根本四禅中利根及钝根法说乐道。何以故。止观导等故及乐行故。小及难得故余皆是苦想者。余地摄无漏是苦想。所以者何。以小故。未来禅中间禅止道小。无色中观小。是故极苦一向难得及小故说苦。问世尊说四不坏净。于佛不坏净。于法僧圣戒不坏净此云何。答。

&nbsp;&nbsp;&nbsp;&nbsp;自觉声闻法&nbsp;&nbsp;&nbsp;&nbsp;解脱亦余因

&nbsp;&nbsp;&nbsp;&nbsp;清净无垢信&nbsp;&nbsp;&nbsp;&nbsp;圣戒及决定

自觉声闻法解脱亦余因清净无垢信者。自觉是佛。彼佛无著果所摄。无学功德是佛法。于此法若无漏信。是说于佛不坏净。已取正证声闻。彼学无学功德是说声闻法。于此法若无漏信。是说于僧不坏净。涅槃中无漏信及余有为法。如苦谛习谛信。菩萨无漏功德信。学无学辟支佛法信。是说于法不坏净。圣戒者无漏戒。是说于戒不坏净。问以何等故不坏净。一向无漏非有漏。答及决定此是决定。从正见中生故。无漏信无漏戒定无漏。有漏信者为不信所坏。有漏戒者为非戒所坏。是以不决定。无漏不坏至后生是以决定。故不坏净一向无漏。问世尊说修定有四。有修定于现法中得乐居。有修定得知见。有修定分别慧。有修定得漏尽。此何相。答。

&nbsp;&nbsp;&nbsp;&nbsp;初禅若有善&nbsp;&nbsp;&nbsp;&nbsp;说现法是乐

&nbsp;&nbsp;&nbsp;&nbsp;若知于生死&nbsp;&nbsp;&nbsp;&nbsp;是说名知见

初禅若有善说现法是乐者。净及无漏初禅能得现法乐居。若知于生死是说名知见者。生死智通。是说修定知见共依五阴。

&nbsp;&nbsp;&nbsp;&nbsp;慧分别当知&nbsp;&nbsp;&nbsp;&nbsp;求得诸功德

&nbsp;&nbsp;&nbsp;&nbsp;金刚喻四禅&nbsp;&nbsp;&nbsp;&nbsp;是名为漏尽

慧分别当知求得诸功德者。方便生功德名欲界戒。闻思修功德一切色无色界善法。一切无漏有为法。是一切修定分别慧。金刚喻四禅是名为漏尽者。金刚喻名最后学心共相应。共有第四禅所摄。是说修定漏尽。何义此如来自已说。问世尊说四如意足四正断四意止。彼亦应当说相。答。

&nbsp;&nbsp;&nbsp;&nbsp;善有为诸法&nbsp;&nbsp;&nbsp;&nbsp;求方便等起

&nbsp;&nbsp;&nbsp;&nbsp;佛说如意足&nbsp;&nbsp;&nbsp;&nbsp;亦现正意断

善有为诸法求方便等起佛说如意足者。求方便等起如前修定分别慧。说是一切如意足。如意乘器故。亦现正意断者。即此一切功德说正断。

&nbsp;&nbsp;&nbsp;&nbsp;彼亦是意止&nbsp;&nbsp;&nbsp;&nbsp;四圣种亦然

&nbsp;&nbsp;&nbsp;&nbsp;谓有恩力生&nbsp;&nbsp;&nbsp;&nbsp;彼圣之所说

彼亦是意止者。即此法亦说意止。问世尊说四圣种此云何。答四圣种亦然。即此法亦说四圣种。问何以故。此一切功德。说意止正断如意足圣种。答谓有恩力生。彼圣之所说。此诸法谓定恩力生由定住。是故说如意足。精进恩力生故说正断。念恩力生故说意止。少欲知足恩力生故说圣种。已共分别道品。自相今当说。

&nbsp;&nbsp;&nbsp;&nbsp;净信精进念&nbsp;&nbsp;&nbsp;&nbsp;喜慧及倚觉

&nbsp;&nbsp;&nbsp;&nbsp;护思惟戒定&nbsp;&nbsp;&nbsp;&nbsp;是法谓道品

此十法说道品非余。于中信是信根信力精进是四正断。精进根精进力精进觉枝正方便。念是念根念力念觉枝正念。喜是喜觉枝。慧是四意止慧根慧力。择法觉枝正见。倚是倚觉枝。护是护觉枝。思惟是正志。戒是正语正业正命。定是四如意足定根定力定觉枝正定。问何以此法如是多种分别。答。

&nbsp;&nbsp;&nbsp;&nbsp;处方便一意&nbsp;&nbsp;&nbsp;&nbsp;濡钝及利根

&nbsp;&nbsp;&nbsp;&nbsp;见道思惟道&nbsp;&nbsp;&nbsp;&nbsp;佛说三十七

处者。正念立缘中故说意止。方便者。正方便故说正断。一意者。立一意故说如意足。濡钝意得故说根。利根者。利根意得故说力。见道者。见道得故说道支。思惟道者。思惟道得故说觉支。是谓分别事故。佛说三十七。此十法事故佛说三十七。问此道品何地所摄。答。

&nbsp;&nbsp;&nbsp;&nbsp;禅第二未来&nbsp;&nbsp;&nbsp;&nbsp;是说三十六

&nbsp;&nbsp;&nbsp;&nbsp;三四三十五&nbsp;&nbsp;&nbsp;&nbsp;中间禅亦然

禅第二未来是说三十六者。第二禅无正志未来禅无喜觉枝。余有三四三十五。中间禅亦然者。第三第四禅中间禅。无喜觉枝无正志余有。

&nbsp;&nbsp;&nbsp;&nbsp;第一说一切&nbsp;&nbsp;&nbsp;&nbsp;三空三十一

&nbsp;&nbsp;&nbsp;&nbsp;最上二十一&nbsp;&nbsp;&nbsp;&nbsp;欲界二十二

第一说一切者。初禅具有三十七。三空三十一者。三空中有三十一。喜正志正语正业正命身意止彼中无余有。最上二十一者。非想非非想处。无七觉八道及身意止。欲界二十二者。除觉枝道枝余有。问世尊说四食揣食更乐食意思食识食。是何想。答。

&nbsp;&nbsp;&nbsp;&nbsp;诸食中揣食&nbsp;&nbsp;&nbsp;&nbsp;是欲界三种

&nbsp;&nbsp;&nbsp;&nbsp;识思及更乐&nbsp;&nbsp;&nbsp;&nbsp;是食谓有漏

诸食中揣食是欲界三种者。欲界揣食三种香味细滑。除饥渴故说食。识思及更乐是食谓有漏者。有漏识有漏思有漏更乐。是说食有何义。后生相续不断故说食。问世尊说三三摩提空无愿无相。此三摩提云何行几行。答。

&nbsp;&nbsp;&nbsp;&nbsp;无愿有十行&nbsp;&nbsp;&nbsp;&nbsp;二行是空定

&nbsp;&nbsp;&nbsp;&nbsp;圣行中四行&nbsp;&nbsp;&nbsp;&nbsp;说是无想定

无愿有十行者。无愿三摩提行十行。无常行苦行习谛四行道谛四行。二行是空定者。空三摩提二行空及无我行。圣行中四行说是无想定者。无想三摩提灭谛四行。问世尊说四颠倒。于无常有常想心颠倒想颠倒见颠倒。苦有乐想不净有净想非我有我想。心颠倒想颠倒见颠倒。此何见断为何性。答。

&nbsp;&nbsp;&nbsp;&nbsp;晓了见苦断&nbsp;&nbsp;&nbsp;&nbsp;四种是颠倒

&nbsp;&nbsp;&nbsp;&nbsp;三见性所有&nbsp;&nbsp;&nbsp;&nbsp;舍见正见说

晓了见苦断四种是颠倒者。一切四颠倒见苦断以行苦处故。三见性所有舍见正见说者。颠倒是见性三见中最上即是说颠倒。身见是说我见我是我见故。边见见有常及断。见盗不净见净彼一切行苦处。及见性所有心想见作乱故。说心颠倒想颠倒见颠倒。但非性颠倒。问世尊说多见六十二首。是何见所摄。答一切见是五见所摄。身见为首。问云何知。答。

&nbsp;&nbsp;&nbsp;&nbsp;诽谤于真实&nbsp;&nbsp;&nbsp;&nbsp;此说为邪见

&nbsp;&nbsp;&nbsp;&nbsp;非实而见实&nbsp;&nbsp;&nbsp;&nbsp;是二见及智

诽谤于真实此说为邪见者。谓见诽谤真实法无。此如说无施无齐无说。如是一切说邪见。非实而见实是二见及智者。五阴中不真实我见。我观有是实见说身见。非真实乐净观有乐净。是见见盗及余邪智思惟所断。如夜有见。谓是贼。如竖木人像。

&nbsp;&nbsp;&nbsp;&nbsp;净见谓戒盗&nbsp;&nbsp;&nbsp;&nbsp;是非因见因

&nbsp;&nbsp;&nbsp;&nbsp;受边说此见&nbsp;&nbsp;&nbsp;&nbsp;依断灭有常

净见谓戒盗是非因见因者。谓法于法非因见是因。此见是戒盗。如苦行至解脱。受边说此见依断灭有常者。谓见无常事见常。是谓有常见。谓因缘相续不识已见断。是谓断见谓之受边见。

&nbsp;&nbsp;&nbsp;&nbsp;建立诸诽谤&nbsp;&nbsp;&nbsp;&nbsp;因依于二边

&nbsp;&nbsp;&nbsp;&nbsp;若有事转行&nbsp;&nbsp;&nbsp;&nbsp;是正见应断

建立诸诽谤者。说邪见。彼若诽谤苦是见苦断。若诽谤习是见习断。若诽谤灭是见灭断。若诽谤道是见道断。身见建立于苦我是我是见苦断。见盗建立苦为乐是见苦断。若习是见习断。若灭是见灭断。不受正法是故见灭断道亦复然。戒盗若行有漏处是见苦断。若行无漏处是见道断。见断灭计常是亦见苦断。现五阴受断灭计常非不现。此中分别一切诸见。问世尊说二十二根。此云何。答。

&nbsp;&nbsp;&nbsp;&nbsp;诸界在于内&nbsp;&nbsp;&nbsp;&nbsp;身三及命根

&nbsp;&nbsp;&nbsp;&nbsp;是根生死依&nbsp;&nbsp;&nbsp;&nbsp;圣人之所说

诸界在于内者。眼耳鼻舌意。身三者。身根三种身根男根女根。及命根者。命根第九。是根生死依圣人之所说者。此九根生死依故。说根众生是生死想。

&nbsp;&nbsp;&nbsp;&nbsp;从痛诸烦恼&nbsp;&nbsp;&nbsp;&nbsp;信首依清净

&nbsp;&nbsp;&nbsp;&nbsp;九根谓无漏&nbsp;&nbsp;&nbsp;&nbsp;是三依于道

从痛诸烦恼者。乐根苦根喜根忧根护根。是诸痛从此诸烦恼故说根。信首依清净者。信根精进念定慧根。依此解脱故说根。九根谓无漏是三依于道者。信首五根三痛及意根。是若无漏依道故说根。谓从信行法行道所摄是未知根。谓思惟道所摄是已知根。谓无学道所摄是无知根。问此中几欲界系。几色界系。几无色界系。答。

&nbsp;&nbsp;&nbsp;&nbsp;欲界四善八&nbsp;&nbsp;&nbsp;&nbsp;色种性有七

&nbsp;&nbsp;&nbsp;&nbsp;诸心数者十&nbsp;&nbsp;&nbsp;&nbsp;一心慧所说

欲界四者男根女根苦根忧根。是一向欲界系。余如界品说。善八者。信首五根及三无漏。色种性有七者。色根有七五色根男根女根余者非色。问几性心几性心数几非性心非性心数。答诸心数者。十信首五根及五痛。一心慧所说者。意根是余根非性心非性心数。问几有报几无报。答。

&nbsp;&nbsp;&nbsp;&nbsp;一及十有报&nbsp;&nbsp;&nbsp;&nbsp;是慧之所说

&nbsp;&nbsp;&nbsp;&nbsp;十三中是报&nbsp;&nbsp;&nbsp;&nbsp;见实者分别

一者忧根一定有报。一向善不善故。现在方便起是不从报生。非威仪非工巧。是以非无记故一向有报。及十有报是慧之所说者。信首五根谓有漏是有报。谓无漏是无报。意根及三痛谓无记及无漏是无报。余善不善是有报。苦根谓无记是无报余有报。问几是报几非是报。答十三中是报。见实者分别十三根中。或性是报或非色根。七命根意根及四痛无记法者。善不善中生故报。问生时几根最初得报。答。

&nbsp;&nbsp;&nbsp;&nbsp;二或六七八&nbsp;&nbsp;&nbsp;&nbsp;谓初时可得

&nbsp;&nbsp;&nbsp;&nbsp;欲中有报相&nbsp;&nbsp;&nbsp;&nbsp;亦六及上一

二或六七八谓初时可得者。谓渐渐成根。如卵生湿生胎生。是最初时二根生身根及命根。化生无形得六根。五色根及命根。一形七二形八。欲中有报想者。此说是一向欲界众生。亦六及上一者。色界最初得六根。无色一根。彼尔时一向秽污心。是以一向秽污得心心数法非报。问命终时几根最后舍。答。

&nbsp;&nbsp;&nbsp;&nbsp;四舍八与九&nbsp;&nbsp;&nbsp;&nbsp;或复舍于十

&nbsp;&nbsp;&nbsp;&nbsp;死时渐渐灭&nbsp;&nbsp;&nbsp;&nbsp;善舍各增五

四舍八与九或复舍于十死时渐渐灭者。无记心渐命终时。最后舍四根身意命护根。无形一时无记心命终舍八根。一形九二形十。善舍各增五者。即彼善心加增信首五根。如是色无色界随根可得亦如是。问几见断几思惟断几无断。答。

&nbsp;&nbsp;&nbsp;&nbsp;二断无断四&nbsp;&nbsp;&nbsp;&nbsp;二种根有六

&nbsp;&nbsp;&nbsp;&nbsp;三微妙不断&nbsp;&nbsp;&nbsp;&nbsp;谓余思惟断

二断无断四者。四根见断思惟断无断意根及三痛。二种根有六者。信首五根及忧根。三微妙不断者。三无漏是不断。谓余思惟断者。九根思惟断命根八及苦根。已说诸经门今当说。问世尊说六识。眼识耳鼻舌身意识此识识何法。答。

&nbsp;&nbsp;&nbsp;&nbsp;若取诸根义&nbsp;&nbsp;&nbsp;&nbsp;是五种心界

&nbsp;&nbsp;&nbsp;&nbsp;受一切诸法&nbsp;&nbsp;&nbsp;&nbsp;是谓意识界

若取诸根义是五种心界者。义名五种色是五识识。眼识识色乃至身识识细滑。受一切诸法是谓意识界者。意识识一切诸法。此境界一切诸法。问有十法欲界相应不相应。色界相应不相应。无色界相应不相应。有为无漏相应不相应。无为二种善及无记。此中应分别智。一一智境界几法。答。

&nbsp;&nbsp;&nbsp;&nbsp;五法应当知&nbsp;&nbsp;&nbsp;&nbsp;法智之境界

&nbsp;&nbsp;&nbsp;&nbsp;未知智为七&nbsp;&nbsp;&nbsp;&nbsp;他心境界三

五法应当知法智之境界者。五法法智境界欲界相应不相应。无漏相应不相应无为善。未知智为七者。未知智境界七法。色无色界及无漏相应不相应无为善。他心境界三者。他心智境界三法欲色及无漏相应。

&nbsp;&nbsp;&nbsp;&nbsp;有漏智有十&nbsp;&nbsp;&nbsp;&nbsp;因果境界六

&nbsp;&nbsp;&nbsp;&nbsp;解脱智一法&nbsp;&nbsp;&nbsp;&nbsp;道二谓余九

有漏智有十者。有漏智是等智。彼一切十法境界一切法境界故。因果境界六者。苦智及习智是境界六法。三界相应不相应。解脱智一法者。灭智境界一法唯无为善。道二者。道智境界二法。有为无漏相应不相应。谓余九者。余尽智无生智是境界九法。除其无为无记是谓智解。

&nbsp;&nbsp;&nbsp;&nbsp;自地烦恼定&nbsp;&nbsp;&nbsp;&nbsp;所使于自地

&nbsp;&nbsp;&nbsp;&nbsp;一切遍是种&nbsp;&nbsp;&nbsp;&nbsp;随在于彼类

自地烦恼定所使于自地者。欲界诸烦恼所使于欲界。梵世诸烦恼所使于梵世。如是至非想非非想处尽当知。一切遍是种随在于彼类者。通一切遍不通一切遍。诸烦恼所使随种通一切遍亦他种。如身见见苦断。此中苦谛所断一切使所使。及见习断通一切。如是至命根思惟断。此思惟所断一切所使及通一切。

&nbsp;&nbsp;&nbsp;&nbsp;三界烦恼定&nbsp;&nbsp;&nbsp;&nbsp;定在于三界

&nbsp;&nbsp;&nbsp;&nbsp;二界应当知&nbsp;&nbsp;&nbsp;&nbsp;一界亦复然

三界烦恼定定在于三界者。谓法三界所摄是定在于三界。此中三界一切使所使。如意根定在三界。此中一切使所使。二界应当知者。谓法二界所摄是定于二界。此中二界一切使所使。随界可得。如觉观定在欲色界。此中欲色界一切使所使。一界亦复然者。谓法定在一界。此中一界一切使所使如忧根。定在欲界一切使所使。

&nbsp;&nbsp;&nbsp;&nbsp;此佛说契经&nbsp;&nbsp;&nbsp;&nbsp;显示于诸法

&nbsp;&nbsp;&nbsp;&nbsp;识智及诸使&nbsp;&nbsp;&nbsp;&nbsp;分别此三门

此佛契经中。若说诸法是三门应分别。识门智门使门。如欲有中五根义是六识识。色界四识除鼻识舌识。相应不相应故七智知。五种故欲色界使所使。

### 杂品第九

已说契经品杂品今当说。

&nbsp;&nbsp;&nbsp;&nbsp;已说随相应&nbsp;&nbsp;&nbsp;&nbsp;一一分别法

&nbsp;&nbsp;&nbsp;&nbsp;于上众杂义&nbsp;&nbsp;&nbsp;&nbsp;今略说善听

&nbsp;&nbsp;&nbsp;&nbsp;有缘亦相应&nbsp;&nbsp;&nbsp;&nbsp;有行或与依

&nbsp;&nbsp;&nbsp;&nbsp;心及心数法&nbsp;&nbsp;&nbsp;&nbsp;是同一义说

心及心数法此名差别。一切行一缘是故说有缘。更互相应故说相应。境界行故说行。由依生故说依。

&nbsp;&nbsp;&nbsp;&nbsp;从缘生亦因&nbsp;&nbsp;&nbsp;&nbsp;有因及有为

&nbsp;&nbsp;&nbsp;&nbsp;说处有道路&nbsp;&nbsp;&nbsp;&nbsp;有果应当知

有为法中此名差别。由依缘故说缘。生他故说因。由依因故说有因。由依造有故说有为。多方便善显现故说处。依过去未来现在道路故说道路。有转成果故说有果。

&nbsp;&nbsp;&nbsp;&nbsp;有恶亦隐没&nbsp;&nbsp;&nbsp;&nbsp;秽污下贱黑

&nbsp;&nbsp;&nbsp;&nbsp;善有为及习&nbsp;&nbsp;&nbsp;&nbsp;亦复名修学

有恶亦隐没秽污下贱黑者。不善及隐没无记法此名差别。不可说辈中立故说有恶。烦恼所覆故说隐没。烦恼垢污故说秽污。凡鄙故说下贱。无智闇乱故说黑。善有为及习者。善有为法此名差别。慧中生故说善行时。能得功德及可行故说习及修。已说心相应行。心不相应行今当说。

&nbsp;&nbsp;&nbsp;&nbsp;无思想二定&nbsp;&nbsp;&nbsp;&nbsp;亦众生种类

&nbsp;&nbsp;&nbsp;&nbsp;句身味名身&nbsp;&nbsp;&nbsp;&nbsp;命根与法得

&nbsp;&nbsp;&nbsp;&nbsp;凡夫性所有&nbsp;&nbsp;&nbsp;&nbsp;及诸法四相

&nbsp;&nbsp;&nbsp;&nbsp;非色不相应&nbsp;&nbsp;&nbsp;&nbsp;说是有为行

无思想者。生无想天心心数法不起。二定者。无想定灭尽定。无想定名厌于生死解脱想。由第四禅心相续一时断。灭尽定名厌于劳务息止想。由非想非非想心相续一时断。亦众生种类者。生处已生于此处众生依及心相似。句者名会所说如所行非常谓兴衰法味者句会事。广说如偈及契经。名者字会说义如说常命根者。根及大等相续不断。得者成就诸法不舍。凡夫性者。未取正证离圣法是凡夫性。所有四相者。生住老无常。非色者。此一切诸法如上所说。非色非色所摄。不相应者无缘故。说是有为行者。有为造故说有为行。问此中几善几不善几无记。答。

&nbsp;&nbsp;&nbsp;&nbsp;善二三种五&nbsp;&nbsp;&nbsp;&nbsp;七应是无记

&nbsp;&nbsp;&nbsp;&nbsp;二在色当知&nbsp;&nbsp;&nbsp;&nbsp;一在无色地

善二者。无想定灭尽定。三种五者。得生老住无常。善中善不善中不善无记中无记。七应是无记者。七无记无想天众生种类。句味名命凡夫性所有。问此中几欲界系几色界系几无色界系。答二在色。当知一在无色地。二在色当知者。无想定及无想天是色界。一在无色地者。灭尽定在无色界。

&nbsp;&nbsp;&nbsp;&nbsp;二界说于三&nbsp;&nbsp;&nbsp;&nbsp;谓余在三界

&nbsp;&nbsp;&nbsp;&nbsp;有漏无漏五&nbsp;&nbsp;&nbsp;&nbsp;其余定有漏

二界说于三者。句味名亦在欲界亦在色界。非无色界离言语故。谓余在三界者。众生种类命得凡夫性所有。及四相通在三界。问此中几有漏几无漏。答曰。有漏无漏五其余定有漏五者。得生老住无常。在有漏中有漏。在无漏中无漏。其余定有漏者。谓余一切定有漏。问此离圣法假名凡夫三界中无记。此云何舍云何断。答。

&nbsp;&nbsp;&nbsp;&nbsp;初无漏心中&nbsp;&nbsp;&nbsp;&nbsp;圣不成就舍

&nbsp;&nbsp;&nbsp;&nbsp;凡夫流诸界&nbsp;&nbsp;&nbsp;&nbsp;离欲时灭尽

初无漏心中圣不成就舍者。第一无漏心中得圣法时得不成就舍。凡夫流诸界者。流诸界时谓处所命终此处所舍。谓处所生彼处所得无记故。离欲时灭尽者。谓地凡夫所有。若此地离欲尔时得灭凡夫性。已说心不相应行。无为今当说。三无为法数缘灭非数缘及虚空。于中数缘灭者解脱诸烦恼。依于数缘灭有漏法离烦恼解脱。数缘力智力计挍事有而无。是名数缘灭。无挂碍之相是名曰虚空。谓不障碍色是虚空。

&nbsp;&nbsp;&nbsp;&nbsp;诸法众缘起&nbsp;&nbsp;&nbsp;&nbsp;亦从依与缘

&nbsp;&nbsp;&nbsp;&nbsp;不具以不生&nbsp;&nbsp;&nbsp;&nbsp;此灭非是明

一切有为法从众缘而生无缘则不生。如眼识依眼依色依空依明依地依寂然。若此一切共和者便得生。若余不具便不得生。如眼时眠一切时生。尔时是余事不具眼识不得生。若彼眼识应当生而不生。眼生已终不复更生离此缘故。是有未来不复当生。彼起具差违不和是非数缘灭。如是一切行尽当知。已说无为因今当说。问有为法说是因。此中云何因为谁因。答。

&nbsp;&nbsp;&nbsp;&nbsp;前因相似增&nbsp;&nbsp;&nbsp;&nbsp;或俱依倚生

&nbsp;&nbsp;&nbsp;&nbsp;二因及一缘&nbsp;&nbsp;&nbsp;&nbsp;一向已生说

前因相似增者。前生法后生相似因转增。如濡善于自地濡善因。及中因上因中于中因。及上因上唯上因。行法时有住有增终不减。以是故非为濡因。或俱依倚生者。或因俱生如相应因及共有因。二因及一缘一向已生说者。自然因已生当言因。非不生前者后因。未生者无前后。若为有者应随时生不从因。但不尔是故不有一切。遍因亦如是及次第缘。问谓此报者为是众生数为非众生数。答报是众生数报者众生。数法中。说非不众生数。所以者何。众生数者不共有。非众生数共有是故非报。问是果法云何。答有为解脱果。一切有为法性果。所有由因缘故无为解脱亦应说道果。问有缘法云何行缘。答有缘者共俱有缘法是相应是共俱一缘中行不别。问何处行。答行于他境界。他境界中行非自性。离自行及缘差别故。问心心数法为有处所为无处所。答无处所。所以者何。普因故普因生心心数法。因二眼生一识。若有住处者应住一眼中一识故。若尔者第二眼不应见色而见。是故非一眼中住。如是一切尽知。若如是者。以是故无住处。问世尊说心解脱云何。心解脱为过去为未来为现在。答生时而解脱道生时解脱。所以者何。道生时诸烦恼灭。是故生时解脱。问道生时断烦恼为不。答。

&nbsp;&nbsp;&nbsp;&nbsp;道灭时灭结&nbsp;&nbsp;&nbsp;&nbsp;明慧之所说

道灭时断诸烦恼非生时。所以者何。道生时是未来。未来道者不能行事。以是故无碍道灭时断烦恼。解脱道生时解脱。问世尊说有爱无有爱。有爱几种无有几种。答。

&nbsp;&nbsp;&nbsp;&nbsp;有爱有五种&nbsp;&nbsp;&nbsp;&nbsp;无有独一相

有爱有五种。有爱名于生不生物。若爱是名有爱。此五种有苦断见习灭道断及思惟断。无有独一相者。无有爱名已见断。乐于断是名无有爱。此一向思惟断。所以者何。从见爱思惟断。此是不转行相续中。爱非爱见是故思惟断。问世尊说三界断界无欲界灭界此何相。答。

&nbsp;&nbsp;&nbsp;&nbsp;爱处余烦恼&nbsp;&nbsp;&nbsp;&nbsp;灭尽是三界

爱断是无欲界。处断是灭界。余烦恼断是断界。问十心欲界。善秽污无记色界。善秽污无记无色界。善秽污无记及无漏。此心几秽污心中可得。几善心中可得。几无记心中。答。

&nbsp;&nbsp;&nbsp;&nbsp;秽污心得十&nbsp;&nbsp;&nbsp;&nbsp;正觉之所说

&nbsp;&nbsp;&nbsp;&nbsp;善心中得六&nbsp;&nbsp;&nbsp;&nbsp;无记即无记

秽污心得十正觉之所说者。秽污心中得一切十心界。及地来还时三界善秽污及无记。此心一切得退时得无漏。善心中得六者。善心中得六心。欲界善求学得及身口行。亦变化心无记。色界善变化心无记。无色界善心及无漏。无记即无记者。无记心唯无记以劣故。问前已说道品十法。此中几根性所有。几非根。答。

&nbsp;&nbsp;&nbsp;&nbsp;道品有六法&nbsp;&nbsp;&nbsp;&nbsp;当知是为根

此中六法根性。所有信首五根及喜余者非根所有。问诸法为自性相应。为他性。答。

&nbsp;&nbsp;&nbsp;&nbsp;相应于诸法&nbsp;&nbsp;&nbsp;&nbsp;是说谓为他

诸法他性相应不自性。非为自性于自性伴。问若此解脱当云何。答。

&nbsp;&nbsp;&nbsp;&nbsp;缘中解于缚&nbsp;&nbsp;&nbsp;&nbsp;大仙人所说

诸烦恼于缘中愚即彼不起愚。缘中缚即于中解。不可以相应解相应。所以者何。以空故。问若断即是解脱为异。答如是若解脱者即是断。问颇断非解脱不。答有。或断已故缚。见道及思惟。苦智已生习智未生。见苦所断烦恼断。而见习所断烦恼缚。如是思惟所断一切种。更互相缘故。问见四真谛云何得不坏净。答。

&nbsp;&nbsp;&nbsp;&nbsp;二解于三谛&nbsp;&nbsp;&nbsp;&nbsp;四由见正道

&nbsp;&nbsp;&nbsp;&nbsp;兴起清净信&nbsp;&nbsp;&nbsp;&nbsp;修习于二世

二解于三谛者。观苦习灭得于法不坏净。苦智习灭相应信。是名不坏净得是及圣戒。四由见正道兴起清净信者。见道时具得四。问几世修。答修习于二世。诸法修于二世。现在修行未来者得修。问心共行法云何。答。

&nbsp;&nbsp;&nbsp;&nbsp;一切心数法&nbsp;&nbsp;&nbsp;&nbsp;说是心共行

&nbsp;&nbsp;&nbsp;&nbsp;此相及余法&nbsp;&nbsp;&nbsp;&nbsp;作亦应当知

一切心数法说是心共行者。一切心数法说心共行心近故。此相者。此心有四相生住老无常。亦心近故。及余法者。余心数法相亦心共行。作亦应当知者。无教戒如前说。问断法云何。答断诸有漏法。一切有漏法断杂恶故。问知法云何。答知及诸无垢有漏及无漏。是一切知法一切智境界故。问远法云何。答过去未来是说远不办事故。问近法云何。答余说近。现在近办事故。无为近速得故。问定法云何。答。

&nbsp;&nbsp;&nbsp;&nbsp;无间无救业&nbsp;&nbsp;&nbsp;&nbsp;及诸无漏行

&nbsp;&nbsp;&nbsp;&nbsp;慧者说是定

五无间业是定必至地狱故。无漏行亦是定必至解脱果故余不定。问见处云何。答见处必有漏一切有漏法见处五见处所故。问若成就根是成就几根。答。

&nbsp;&nbsp;&nbsp;&nbsp;说有十九根&nbsp;&nbsp;&nbsp;&nbsp;谓成就极多

&nbsp;&nbsp;&nbsp;&nbsp;少成就极八&nbsp;&nbsp;&nbsp;&nbsp;晓了根所说

说有十九根。谓成就极多者。十九根成就极多如二形。及具根者未离欲见谛。少成就极八晓了根所说者。成就八根如不具身根断善根。及生无色中凡夫。问几种更乐。答五种。

&nbsp;&nbsp;&nbsp;&nbsp;增有对无明&nbsp;&nbsp;&nbsp;&nbsp;处中明更乐

&nbsp;&nbsp;&nbsp;&nbsp;圣道俱有二&nbsp;&nbsp;&nbsp;&nbsp;能兴起成果

意识相应更乐是说增更乐。五识相应更乐是谓有对更乐。秽污更乐是说无明更乐。无漏更乐是说明更乐。有漏非秽污更乐。是说非明非无明更乐。问何等道德果为无碍道为解脱道。答圣道俱有二能兴起成果。二道共得果。一者解缚。二者得解脱。此二道成果。问无著住何心般涅槃。答无著心中得无为涅槃。无著一切事无所作无为无所求住。从报心中便般涅槃。问几有。答。

&nbsp;&nbsp;&nbsp;&nbsp;生有及死有&nbsp;&nbsp;&nbsp;&nbsp;根本亦复中

生有者。始生时阴是谓生有。死有者死时阴是谓死有。根本有者。除生有及死有。于其中间阴是谓根本有。中有者。有所至阴是谓中有。问说有厌有离欲。云何厌云何离欲。答。

&nbsp;&nbsp;&nbsp;&nbsp;诸智在苦因&nbsp;&nbsp;&nbsp;&nbsp;此忍修于厌

&nbsp;&nbsp;&nbsp;&nbsp;灭欲得无欲&nbsp;&nbsp;&nbsp;&nbsp;说普在四中

诸智在苦因此忍修于厌者。若智及忍缘苦习。是说厌行厌处故。灭欲得无欲。说普在四中者。四谛中智及忍说离欲能断欲故。

### 论品第十

&nbsp;&nbsp;&nbsp;&nbsp;威仪不威仪&nbsp;&nbsp;&nbsp;&nbsp;若离复获得

&nbsp;&nbsp;&nbsp;&nbsp;不由此致胜&nbsp;&nbsp;&nbsp;&nbsp;能决定者答

答有从无色生色。

&nbsp;&nbsp;&nbsp;&nbsp;颇得圣果时&nbsp;&nbsp;&nbsp;&nbsp;一切离诸恶

&nbsp;&nbsp;&nbsp;&nbsp;有为净善法&nbsp;&nbsp;&nbsp;&nbsp;得已而不修

答有退时得过去。

&nbsp;&nbsp;&nbsp;&nbsp;道者兴起时&nbsp;&nbsp;&nbsp;&nbsp;未远离诸恶

&nbsp;&nbsp;&nbsp;&nbsp;解脱时离恶&nbsp;&nbsp;&nbsp;&nbsp;愿答已必定

答有谓当来愿。

&nbsp;&nbsp;&nbsp;&nbsp;颇光曜烦恼&nbsp;&nbsp;&nbsp;&nbsp;兴起于定时

&nbsp;&nbsp;&nbsp;&nbsp;清净初禅中&nbsp;&nbsp;&nbsp;&nbsp;获得堕衰退

答有无著果修及勋修。

&nbsp;&nbsp;&nbsp;&nbsp;颇见谛道中&nbsp;&nbsp;&nbsp;&nbsp;逮得诸善法

&nbsp;&nbsp;&nbsp;&nbsp;是法亦有缘&nbsp;&nbsp;&nbsp;&nbsp;圣者不见缘

答有欲界中修行等智。

&nbsp;&nbsp;&nbsp;&nbsp;颇慧有漏果&nbsp;&nbsp;&nbsp;&nbsp;远离净功德

&nbsp;&nbsp;&nbsp;&nbsp;不离从于意&nbsp;&nbsp;&nbsp;&nbsp;此亦是彼果

答有欲界变化心。

&nbsp;&nbsp;&nbsp;&nbsp;颇住无碍道&nbsp;&nbsp;&nbsp;&nbsp;成就于诸灭

&nbsp;&nbsp;&nbsp;&nbsp;诸烦恼从彼&nbsp;&nbsp;&nbsp;&nbsp;非如无漏见

答有修学诸道时。

&nbsp;&nbsp;&nbsp;&nbsp;颇结不解脱&nbsp;&nbsp;&nbsp;&nbsp;无垢者获得

&nbsp;&nbsp;&nbsp;&nbsp;而不断烦恼&nbsp;&nbsp;&nbsp;&nbsp;谓此无垢尽

答有从光曜中生梵天时。

&nbsp;&nbsp;&nbsp;&nbsp;颇无漏净地&nbsp;&nbsp;&nbsp;&nbsp;未曾得已得

&nbsp;&nbsp;&nbsp;&nbsp;不离欲非退&nbsp;&nbsp;&nbsp;&nbsp;不依于见道

答有离色欲取证时。得无漏无色思惟道。

&nbsp;&nbsp;&nbsp;&nbsp;颇未得诸法&nbsp;&nbsp;&nbsp;&nbsp;而逮得此法

&nbsp;&nbsp;&nbsp;&nbsp;不舍彼不得&nbsp;&nbsp;&nbsp;&nbsp;若能知者答

答有余初无漏心品。得余无漏功德。舍凡夫事余者一切不得。