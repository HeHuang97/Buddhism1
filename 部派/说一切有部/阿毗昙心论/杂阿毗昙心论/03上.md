## 杂阿毗昙心论卷第三上

### 业品第四

已说诸行展转因缘力生。彼诸行所起种种生生生差别胜者唯业。彼业今当说。

&nbsp;&nbsp;&nbsp;&nbsp;业能庄饰世&nbsp;&nbsp;&nbsp;&nbsp;趣趣各处处

&nbsp;&nbsp;&nbsp;&nbsp;是以当思业&nbsp;&nbsp;&nbsp;&nbsp;求离世解脱

业能庄饰世趣趣各处处者。如是一切五趣种种性生种种业庄饰。以业为种。彼有芽生业差别故生差别。如种差别故芽差别。是以当思业求离世解脱。业于受生胜故。是故欲背生死者当善观察。问谁业。答。

&nbsp;&nbsp;&nbsp;&nbsp;身口意集业&nbsp;&nbsp;&nbsp;&nbsp;在于有有中

&nbsp;&nbsp;&nbsp;&nbsp;彼业为诸行&nbsp;&nbsp;&nbsp;&nbsp;严饰种种身

身口意集业在于有有中者。身业口业意业。此三业生种种果。众生住于本有死有中有生有中。修集诸业。问云何立三业。为自性故。为依故。为等起故。若自性者。应一业。谓语业。若依者。一切依身亦应一业。谓身业。若等起者。一切从意起亦应一业。谓意业。答此亦如是。三事故。彼自性者语业。以语即业故。依者身业。以业依身故。身作故。身合故。身运故。等起者意业。虽身业口业意业所起。然不共受名如眼识。问如所说业何所为。答彼业为诸行及受种种身。此说一切众生增上果。谓外众具名为行。若众生形相寿命等是彼业果。问若彼内外分种种相者。此云何为四大种种相。为造色种种相。为业种种相。答三种悉有生因依因建立因养因长因故。是四大种种相。自分因故。是造色种种相。报因故。是业种种相。虽外分无报因。然众生作善行彼得好色好处。若作恶行得恶色恶处。以业种种故内外分亦种种。是业相今当略说。

&nbsp;&nbsp;&nbsp;&nbsp;身业当知二&nbsp;&nbsp;&nbsp;&nbsp;谓作及无作

&nbsp;&nbsp;&nbsp;&nbsp;口业亦如是&nbsp;&nbsp;&nbsp;&nbsp;意业当知思

身业当知二谓作及无作者。身业二种作性及无作性。作者。身动身方便身作。无作者。身动灭已与余识俱彼性随生。如善受戒秽污无记心现在前善戒随生。如恶戒人善无记心现在前恶戒随生。口业亦如是者。口业二种作无作性如前说。意业当知思者。意业是思自性。有欲令意业是无作性。此则不然。意非作性。非色故。及三种故。无作亦名不乐亦名离。亦名舍。亦名不作。以不作之名是无作。言非业者不然。何以故。作故。若善不作不善。若不善不作善。亦名作。如舍觉支。不以名舍故舍修道。止余事故名为舍。彼亦如是。又复作因故作果故。见因说果。如世尊说。形质故是色。无作亦非色。以作是色故彼亦名色。彼亦如是。已说五业。如此业种种差别今当说。

&nbsp;&nbsp;&nbsp;&nbsp;作当知三种&nbsp;&nbsp;&nbsp;&nbsp;善不善无记

&nbsp;&nbsp;&nbsp;&nbsp;意业亦如是&nbsp;&nbsp;&nbsp;&nbsp;余不说无记

作当知三种善不善无记者。身作及口作。三种善不善无记。彼善者。净心身口动。如施戒等。不善者。不善心身口动。如杀生等。无记者。无记心身口动。意业亦如是者。意业亦三种。善心相应是善。不善心相应是不善。无记心相应是无记。余不说无记者。余二业身无作及口无作。彼二种善不善。无记何以故。无记心羸劣故。强力心能起身口业。余心俱行相续生。如手执香华。虽复舍之余气续生。非如执木石等。问已知五业思非色性。大地中已说故。余业有何性。答。

&nbsp;&nbsp;&nbsp;&nbsp;色性染不染&nbsp;&nbsp;&nbsp;&nbsp;不染污五地

&nbsp;&nbsp;&nbsp;&nbsp;隐没系在色&nbsp;&nbsp;&nbsp;&nbsp;不善在欲界

色者一切身业口业是色性。因四大故。彼身作可见有对。口作不可见有对。无作俱不可见无对。问身口业几种。答染污不染污。彼色二种。染污不染污。染污者。烦恼所起。彼有二种。隐没无记及不善。隐没无记者。无报无惭无愧不相应一果烦恼等起。不善者。有报无惭无愧相应二果烦恼等起。不染污亦二种。善及不隐没无记。善者。得爱果。彼亦二种。有漏及无漏。此品后当广说。不隐没无记者。不隐没无记心等起。谓威仪工巧非报生。强力心能起身口业。报生心羸劣故不起。是故身口业非报性。若报生心能起身口业者。彼身口业亦应是报。但不尔。现在方便生故。若报生心。不应名。威仪工巧。是故身口业非报。问几地所摄。答不染污五地。欲界及四禅。此则总说。若善作唯至初禅非上地。问何故善身口作至初禅非上地。答粗心起身口作业。彼心细故外向心起作业彼心。内向故觉观起作业彼地无故。善无作者。五地欲界及四禅有无作禅律仪无漏律仪。不隐没无记身作亦五地如前说。差别者。欲界作威仪工巧心等起。色界作威仪心等起。彼无工巧心。问已说上地无起作心。云何有作。答彼初禅力起作心现在前故起。若说善亦应尔者不然以。生上地下地善心不现在前。以彼劣故。隐没系在色者。若隐没无记身口业在色界初禅非上地无起作心故。非生上地下地染污心现在前离欲故。亦不在欲界修道断烦恼等起身口业。而欲界修道断烦恼一向不善故。见道断心不起身口业。此品后当说。不善在欲界者。若染污中不善者。在欲界非色界。何以故。彼善心易得故。正受长养故。无无惭无愧故。无苦受故。不善者受苦受眷属报。色无色界无。无有色界业受欲界报界异故。因果断界故。已说身口业自性种地。谓无作律仪差别今当说。

&nbsp;&nbsp;&nbsp;&nbsp;若作无作戒&nbsp;&nbsp;&nbsp;&nbsp;略说有三种

&nbsp;&nbsp;&nbsp;&nbsp;无漏及禅生&nbsp;&nbsp;&nbsp;&nbsp;依别解脱戒

若作无作戒略说有三种者。无作戒若律仪所摄。略说当知三种。问何者是。答无漏及禅生依别解脱戒。彼无漏戒与道一果道俱行。谓学无学禅生者。彼禅戒与禅一果禅俱行。正语正业正命。正命者。建立身业口业。无别体故。身业口业从无贪无恚无痴生。无恚无痴生者。名正语正业。无贪生者。名正命。虽一心中有三善根。以增上故说如贪等。行如动风药如字音。依别解脱戒者。谓受戒式叉尸罗随转亦有断律仪。契经品当广说。问是身业口业何等不随心转。何等随心转。答。

&nbsp;&nbsp;&nbsp;&nbsp;无作在欲界&nbsp;&nbsp;&nbsp;&nbsp;作依于二有

&nbsp;&nbsp;&nbsp;&nbsp;当知非心俱&nbsp;&nbsp;&nbsp;&nbsp;谓余心俱说

欲界无作不随心转。谓受戒已不善无记心亦随转。亦不与善不善无记心随转异相故。又复覆恶戒故。由作故。不定故。作者欲色界亦不随心转。由身故。非心一果故。谓余心俱说者。禅律仪无漏律仪是余。彼随心转。心一果故。由心故。已说建立业。成就戒今当说。

&nbsp;&nbsp;&nbsp;&nbsp;无漏戒律仪&nbsp;&nbsp;&nbsp;&nbsp;得道则成就

&nbsp;&nbsp;&nbsp;&nbsp;禅生若得禅&nbsp;&nbsp;&nbsp;&nbsp;持戒生欲界

无漏戒律仪得道则成就者。得道谓一切圣道。从苦法忍乃至无生智。成就无漏律仪。此无漏律仪在六地。未来中间根本四禅。彼须陀洹斯陀含向及果。成就一地无漏戒。阿那含向或成就一地或六地。阿那含果或三地乃至六地。阿罗汉六地。禅生若得禅者。若得禅成就禅律仪。谓得不失此亦六地。持戒生欲界者。若受戒则成就别解脱律仪。此律仪谓欲界人非余。无受分故。已略说成就戒。世分别今当说。

&nbsp;&nbsp;&nbsp;&nbsp;谓住别解脱&nbsp;&nbsp;&nbsp;&nbsp;无作于转时

&nbsp;&nbsp;&nbsp;&nbsp;当知恒成就&nbsp;&nbsp;&nbsp;&nbsp;尽不舍过去

谓住别解脱无作于转时当知恒成就者。别解脱律仪现在无作戒常成就。念念得未曾得。尽不舍过去者。住别解脱律仪无作若灭而不舍。则成就过去。舍事。此品后当说。

&nbsp;&nbsp;&nbsp;&nbsp;若有作于作&nbsp;&nbsp;&nbsp;&nbsp;即时立中世

&nbsp;&nbsp;&nbsp;&nbsp;已尽而不舍&nbsp;&nbsp;&nbsp;&nbsp;当知成过去

若有作于作即时立中世者。中世。谓现在住身口求受戒。尔时成就现在身口作。已尽而不舍。当知成过去者。若作尽不舍。尔时成就过去作。非现在。以作不念念相续生故。

&nbsp;&nbsp;&nbsp;&nbsp;若得禅无作&nbsp;&nbsp;&nbsp;&nbsp;成就灭未至

&nbsp;&nbsp;&nbsp;&nbsp;中若入正受&nbsp;&nbsp;&nbsp;&nbsp;作亦如前说

若得禅无作成就灭未至者。若得禅彼则成就过去未来禅律仪。若初得禅彼无始生死灭过去者今悉得之。中若入正受者。如禅正受现在。彼无作亦尔。随心生故。作亦如前说者。如前别解脱作求时成就现在。若灭已不舍。尔时成就过去非现在。住禅者作亦如是。问若生色界。云何成就作。答世尊到色界。色界诸天礼敬右绕。乃至未究竟。尔时成就过去作。

&nbsp;&nbsp;&nbsp;&nbsp;悉成就当知&nbsp;&nbsp;&nbsp;&nbsp;得道若未生

&nbsp;&nbsp;&nbsp;&nbsp;中间道在心&nbsp;&nbsp;&nbsp;&nbsp;尽不舍前世

悉成就当知得道若未生者。一切圣人一切时成就未来无漏律仪。中间道在心者。若道现在尔时成就无漏无作律仪。尽不舍前世者。前世是过去。若彼无作灭已不舍。是成就过去。

&nbsp;&nbsp;&nbsp;&nbsp;若作不善业&nbsp;&nbsp;&nbsp;&nbsp;立戒成就二

&nbsp;&nbsp;&nbsp;&nbsp;至彼缠所缠&nbsp;&nbsp;&nbsp;&nbsp;尽已尽当知

若作不善业立戒成就二者。谓住别解脱禅生无漏律仪。若以不善极恼缠。起加卷等不善作无作。此则成就作无作。此说未离欲行不善故。问几时成就。答至彼缠所缠。乃至缠未舍住非律仪。尽已尽当知者。若彼缠尽。作无作亦尽。

&nbsp;&nbsp;&nbsp;&nbsp;若住不律仪&nbsp;&nbsp;&nbsp;&nbsp;无作成就中

&nbsp;&nbsp;&nbsp;&nbsp;能受不爱果&nbsp;&nbsp;&nbsp;&nbsp;或复尽不舍

若住不律仪无作成就中能受不爱果者。住不律仪。谓屠脍等。彼一切时现在成就不善无作。不善无作念念生故。或复尽不舍者。彼无作灭不舍。则成就过去。

&nbsp;&nbsp;&nbsp;&nbsp;若刹那住作&nbsp;&nbsp;&nbsp;&nbsp;即时说中世

&nbsp;&nbsp;&nbsp;&nbsp;已尽而不舍&nbsp;&nbsp;&nbsp;&nbsp;善于上相违

若刹那住作即时说中世者。彼住不律仪者。受不律仪时。成就现在作。已尽而不舍者。彼作灭而不失。则成就过去非现在。不相续故。善于上相违者。如住律仪说不善。住不律仪说善。

&nbsp;&nbsp;&nbsp;&nbsp;若处中所作&nbsp;&nbsp;&nbsp;&nbsp;是则立中世

&nbsp;&nbsp;&nbsp;&nbsp;若尽而不舍&nbsp;&nbsp;&nbsp;&nbsp;或二亦复一

若处中所作是则立中世者。处中。谓非律仪非不律仪。若受善时心不淳净。成就现在善作。若住不善时不极恼缠。成就现在不善作。若尽而不舍者。灭已不舍。彼成就过去作非现在。不相续生故。或二者。若善淳净心。不善极恼缠。受彼现在成就作及无作。亦复一者。谓第二刹那起唯无作现在。若过去现在分别。若善不善分别亦尔。

&nbsp;&nbsp;&nbsp;&nbsp;隐没不隐没&nbsp;&nbsp;&nbsp;&nbsp;二作俱非尽

&nbsp;&nbsp;&nbsp;&nbsp;及净不净等&nbsp;&nbsp;&nbsp;&nbsp;一切无生说

隐没不隐没二作俱非尽者。若隐没无记及不隐没无记作不成就。过去羸劣心等起故。余势不强故。若现在受作时则成就现在。刹那成就故亦不说无作。以无记无俱故。及净不净等一切无生说者。若善不善隐没无记及不隐没无记作悉不成就。未来以无住。未来世受作故。问何等为律仪不律仪。答。

&nbsp;&nbsp;&nbsp;&nbsp;流注相续成&nbsp;&nbsp;&nbsp;&nbsp;善及不善戒

&nbsp;&nbsp;&nbsp;&nbsp;于一切众生&nbsp;&nbsp;&nbsp;&nbsp;律仪不律仪

彼别解脱律仪者。谓受戒于一切众生一切时戒不断。或十二种或二十一种随转。不律仪者。谓住不律仪于一切众生一切时恶戒不断。问何等住不律仪。答十二种住不律仪。所谓屠羊养鸡养猪捕鸟捕鱼猎师作贼魁脍守狱咒龙屠犬司猎。屠羊者。谓杀羊。以杀心若养若卖若杀。悉名屠羊。养鸡养猪亦如是。捕鸟者。杀鸟自活。捕鱼猎师亦如是。作贼者。常行劫害。魁脍者。主杀人自活。守狱者。以守狱自活。咒龙者。习咒龙蛇戏乐自活。屠犬者。旃陀罗。司猎者。王家猎主。若屠羊者。虽不杀余众生。而于一切众生所得不律仪。何以故。若一切众生为羊像在前者。于彼一切悉起害心。一切众生有作羊理故。若复无作羊理者。于彼亦有害心故得不律仪。如住慈心仁想普周。当知住余不律仪亦如是。若王若典刑若听讼官有害心者。悉堕不律仪义。问得律仪斋何时。答。

&nbsp;&nbsp;&nbsp;&nbsp;谓受律仪戒&nbsp;&nbsp;&nbsp;&nbsp;尽寿或日夜

&nbsp;&nbsp;&nbsp;&nbsp;不律仪尽寿&nbsp;&nbsp;&nbsp;&nbsp;二俱无增受

谓受律仪戒尽寿或日夜者。受别解脱律仪有二种。或尽寿者。谓七众。七众者。比丘比丘尼式叉摩尼沙弥沙弥尼优婆塞优婆夷。日夜者。谓受斋有二种时分斋。日夜及尽寿。问不律仪复云何。答不律仪尽寿。谓不律仪尽形寿。非日夜。问以何等故律仪得日夜非不律仪。答彼无受性故。无有言我日夜受不律仪者。以可羞厌故。善律仪有受性可欣庆故。二俱无增受者。律仪不律仪俱无增受。半月一月六月。善恶希望不究竟舍。日夜戒亦如是。过者不然。无分斋性故。二种分斋前已说。彼因缘故不律仪无日夜受。是因缘前已说。问别解脱律仪云何得。答。

&nbsp;&nbsp;&nbsp;&nbsp;受别解脱戒&nbsp;&nbsp;&nbsp;&nbsp;当知从他教

&nbsp;&nbsp;&nbsp;&nbsp;随心下中上&nbsp;&nbsp;&nbsp;&nbsp;得三品律仪

受别解脱戒当知从他教者。别解脱律仪从他教得。若众若人若法。众者。谓白四羯磨受具足。人者。谓善来。法者。谓佛及五比丘等。又问乐。谓须陀耶律毗婆沙说十种受具足。所谓自起。谓佛超升离生。谓五比丘善来。谓耶舍等师受。谓摩诃迦葉问乐者谓须陀耶受重法。谓摩诃波阇波提遣使。谓法与律师第五人。谓边地十众。谓中国三归三说。问何等种得律仪。答随心下中上得三品律仪。若下心受别解脱戒。彼得下戒。下心果故。若极方便行善。乃至离色无色界欲。种三乘种子。众生种类相续。彼犹下品随转。若中心受戒得中律仪。若极方便行善。若不舍戒作诸恶行。彼犹中品随转。若增上心受戒得上律仪。乃至种类相续。犹增上随转。或有年少比丘得增上律仪。虽复阿罗汉犹成就下戒。有别解脱戒从下中从中上。谓先以下心受优婆塞律仪。次以中心受沙弥律仪。后以上心受比丘律仪。从中下上从上下中。谓住律仪。有于一切众生起非一切支非一切因。有于一切众生起一切支非一切因。有于一切众生起一切支一切因。有于一切众生起一切因非一切支者无也。彼众生者。谓蠕动类。枝者。不杀生乃至不绮语。因者。下中上心。又说。无贪无恚无痴有于一切众生起非一切支非一切因者。谓下心受优婆塞戒。下心受沙弥戒。有于一切众生起一切支非一切因者。谓下心受三种戒。或中或上或二。有于一切众生起一切支一切因者。谓三种心受三种戒。是故于一切众生起一切因非一切支者无有也。若以初下心受日夜戒。次中心受优婆塞戒。后上心受沙弥戒。谓言应说于一切众生起一切因非一切支者。此义不然。彼为尽寿故说。问住何等心得别解脱律仪答。于一切众生起慈心若言我于此受不于彼受不得律仪。恶心随故。如言我受不猎兽。以少分故是善业不得律仪。以别解脱戒普于一切。能不能所得律仪故。若异此者律仪应有增减。以能者生不能处不能者生能处故。如是有何过。谓非舍时应舍别解脱律仪应顿得别舍应不受而得别解脱律仪。于现在阴界入得众生处所得故。非过去未来堕法数故。以是故应作四句。有阴界入得别解脱律仪。非禅无漏律仪者。谓于现在起前后眷属及制罪。有阴界入得禅无漏律仪。非别解脱律仪者。谓于过去未来起根本业道。有阴界入得别解脱律仪亦禅无漏律仪者。谓于现在起根本业道。有阴界入不得别解脱律仪及禅无漏律仪者。谓于过去未来起前后眷属。于生草等得于时舍者不然。生草处起故。谓能不能如是说者不然。众生前后同性。生草等后非性。于此论阿罗汉般涅槃同此说。后非性故。此义择品当广说。问已说别解脱律仪。禅律仪云何得。答。

&nbsp;&nbsp;&nbsp;&nbsp;得色界善心&nbsp;&nbsp;&nbsp;&nbsp;得禅律仪戒

&nbsp;&nbsp;&nbsp;&nbsp;是舍彼亦舍&nbsp;&nbsp;&nbsp;&nbsp;无漏有六心

得色界善心得禅律仪戒者。若有得色界善心彼得禅律仪。以色界善心戒常随故。除六心。初禅三识身心。闻慧心。起作业心。命终心。以不定故。定心戒常随转。以三识身心外向起故。起作业心亦如是。闻慧心名处起故。死时心羸劣故。第二禅第三禅第四禅有二不定心。谓闻慧心命终心。问无色界何故无戒耶。答彼无色性故。戒者是色。彼中无色无四大性故。若彼有四大者应有戒。无色界无四大故。戒者恶戒对治。非无色界恶戒对治。恶戒者在欲界。无色界四远远故。所谓依远行远缘远对治远。根本禅一切比智品。虽非断对治。然有持对治及远分对治。若苦法智集法智有坏对治。根本禅摄故。未来禅有断对治。若灭道法智根本禅摄者非坏对治。无漏缘故。问云何舍。答是舍彼亦舍。若失色界心。彼律仪亦失。由心故。问无漏律仪云何得。答无漏有六心。无漏律仪六地心共得。禅未来乃至第四禅。以六地有见道非上地。上地不广境界故。若依未来超升离生修一地。见道无间等边修二地等智。谓禅未来所摄及欲界乃至依第四禅超升离生修六地。见道无间等边修七地等智。问何故。无色界无见道耶。答无忍及法智性故。无拘舍罗善根故(拘舍罗者言业行也)。无戒故。不缘欲界故。问禅律仪无漏律仪有何差别。答禅律仪有垢。无漏律仪离垢。又说禅律仪是根本禅戒。无漏律仪一切无漏戒。此应作四句。或禅律仪非无漏者。谓根本禅世俗戒。无漏律仪非禅者。谓未来中间无漏戒。亦禅无漏律仪者。谓根本禅无漏戒。非禅无漏律仪者。谓未来中间世俗戒。得四句亦如是。问不律仪云何得。答。

&nbsp;&nbsp;&nbsp;&nbsp;若作及受事&nbsp;&nbsp;&nbsp;&nbsp;而得不律仪

&nbsp;&nbsp;&nbsp;&nbsp;随心下中上&nbsp;&nbsp;&nbsp;&nbsp;三品恶戒生

若作及受事而得不律仪者。有二因缘得不律仪。谓作及受事。作者。谓不律仪家生。乃至未杀生未得不律仪。若杀生彼得不律仪。受事者。若生余家作是言。我当作此业以自活。彼即得不律仪。问以何名住不律仪。为具耶不具耶。答有说。不具亦名住不律仪。谓不律仪家生。彼性不能语而杀生。得身业性非口业。毗婆沙者说。如律仪不具足不名住律仪。不律仪亦如是。但以恶希望具故生不律仪家。虽性不能语。而以身表语义故从。彼得不律仪。问若住不律仪而受日夜律仪法。尔时得律仪舍不律仪。至明相出彼复舍律仪还得不律仪耶。答有说。得。舍不律仪得律仪。舍律仪得不律仪。有说不得。若一身种类不杀生。乃至身种类尽不得不律仪。无作无受故。舍不律仪得律仪。舍律仪得不律仪。亦非不律仪。问云何得不律仪。答随心下中上三品恶戒生。若初以下心杀众生。若受事彼得下杀生无作及下不律仪。谓于余一切众生得不律仪所摄。彼后若以中上心杀生。彼得中上杀生无作不律仪。先已得从中上起亦如是。有住不律仪于一切众生起非一切支非一切因。有于一切众生起一切支非一切因。有于一切众生起一切因非一切支。有于一切众生起一切因一切支。有于一切众生起非一切支非一切因者。谓以下缠杀众生。若中若上而不作余业道。有于一切众生起一切支非一切因者。谓以下缠杀众生。乃至绮语非中上。有于一切众生起一切因非一切支者。谓以下中上缠杀众生。非余业道。有于一切众生起一切因一切支者。谓以下中上缠杀众生。乃至绮语。彼说不具足不律仪。不名住不律仪者。彼说于一切众生起及一切支而因不定。问诸律仪几时舍。答。

&nbsp;&nbsp;&nbsp;&nbsp;别解脱调伏&nbsp;&nbsp;&nbsp;&nbsp;是舍于四时

&nbsp;&nbsp;&nbsp;&nbsp;若舍及命终&nbsp;&nbsp;&nbsp;&nbsp;断善二根生

别解脱调伏是舍于四时者。别解脱调伏当知四时舍。问何时。答若舍及命终断善二根生。谓舍戒身种类灭善根断二形生。持律者云。法没尽时彼说戒结界羯磨一切息。阿毗昙者说。法没尽时先所受律仪相续生不舍。未曾得律仪不得。是故说一切息。有说。犯初众罪名舍律仪。此则不然。若舍律仪者犯根本罪已还俗应得更出家。以舍律仪故。佛言非比丘者。以非第一义比丘故。此说无过也。犯初众罪于别解脱律仪是比丘。于无漏律仪非比丘。尽寿律仪有四时舍。斋律仪至明相起时舍。谓住律仪而犯律仪者。是犯戒非舍戒。当知彼人住持戒犯戒也。彼若悔者。即舍犯戒住持戒也。如富人负债名富者亦名负债者。若还债已唯名富者。彼亦如是。

&nbsp;&nbsp;&nbsp;&nbsp;谓禅生律仪&nbsp;&nbsp;&nbsp;&nbsp;当知二时舍

&nbsp;&nbsp;&nbsp;&nbsp;若起烦恼退&nbsp;&nbsp;&nbsp;&nbsp;生上及下地

禅律仪二时舍。问何时。答若起烦恼退生上及下地。谓禅退时舍彼律仪。由禅故及生上生下时。

&nbsp;&nbsp;&nbsp;&nbsp;无漏戒律仪&nbsp;&nbsp;&nbsp;&nbsp;是说三时舍

&nbsp;&nbsp;&nbsp;&nbsp;退及得圣果&nbsp;&nbsp;&nbsp;&nbsp;增益根当知

无漏律仪三时舍。问何时。答退及得圣果增益根。当知退者失胜功德。得果者。谓得须陀洹果乃至阿罗汉果。增益根者。谓信解脱得见到时解脱得不动。问不律仪云何舍。答。

&nbsp;&nbsp;&nbsp;&nbsp;不律仪四时&nbsp;&nbsp;&nbsp;&nbsp;受戒及命终

&nbsp;&nbsp;&nbsp;&nbsp;逮得诸禅定&nbsp;&nbsp;&nbsp;&nbsp;二根生亦然

不律仪四时舍。受戒时。舍身种类时。得禅律仪时。二根生时。问住不律仪若舍杀具名舍不律仪不。答名为止业。若不受律仪不名舍。不律仪非对治故。如不服药而舍病因病则随生。问已知律仪不律仪舍时。彼俱离者作善戒恶戒。舍时云何。答。

&nbsp;&nbsp;&nbsp;&nbsp;谓彼限势过&nbsp;&nbsp;&nbsp;&nbsp;及与希望止

&nbsp;&nbsp;&nbsp;&nbsp;亦舍于方便&nbsp;&nbsp;&nbsp;&nbsp;是说善恶舍

彼俱离者。若善戒恶戒三时舍。谓限势过。希望止。舍方便。限势过者。若欲作善戒恶戒事时先作齐限。限过则止。如陶家轮势极则住。希望止者。彼发心念言。后更不作。舍方便者。息身口行。彼俱离者作善行恶行。尽身种类无作随生。谓作是誓言。不供养佛终不先食。若以香华赞叹敬礼。及余种种日日供养。尽身种类无作随生。有作是誓言。不施他乃至一揣终不先食。彼亦尽身种类无作随生。若作定期施。若日若月若岁。作是誓言。我尽寿作。即出少物以供彼用。彼尽身种类无作随生。若起塔。若四方僧舍。若僧舍。若别房。若园观浴池。若桥船。如是等有三因缘。无作不断。若希望若身若事。恶戒者彼亦作是誓言。我当日日于彼怨家常作不饶益事。若一打若一恶言。彼尽寿不善无作随生。已说舍色业。无色今当说。

&nbsp;&nbsp;&nbsp;&nbsp;善无色舍时&nbsp;&nbsp;&nbsp;&nbsp;断退生诸地

&nbsp;&nbsp;&nbsp;&nbsp;秽污唯离欲&nbsp;&nbsp;&nbsp;&nbsp;当知是意业

善无色舍时断退生诸地者。若善有漏无色法三时舍。谓断善根时。退时。生诸地时。秽污唯离欲者。秽污无色法离欲时舍。若此品对治生即舍此品。已说诸业自性及成就。如此业世尊种种分别。今当说。

&nbsp;&nbsp;&nbsp;&nbsp;若业与苦果&nbsp;&nbsp;&nbsp;&nbsp;当知是恶行

&nbsp;&nbsp;&nbsp;&nbsp;复有意恶行&nbsp;&nbsp;&nbsp;&nbsp;贪嗔恚邪见

若业与苦果当知是恶行者。若身口业及思不爱报果生故。当知是恶行。问唯此恶行耶。答复有意恶行。谓贪嗔恚邪见不善思。是意恶行如前说。复有贪恚邪见。

&nbsp;&nbsp;&nbsp;&nbsp;是相违妙行&nbsp;&nbsp;&nbsp;&nbsp;最胜之所说

&nbsp;&nbsp;&nbsp;&nbsp;若于中增上&nbsp;&nbsp;&nbsp;&nbsp;说名十业道

是相违妙行最胜之所说者。恶行相违悉是妙行。若身善业悉是身妙行。若口善业悉是口妙行。若意善业及无贪无恚正见悉是意妙行。隐没不隐没无记业。无报故非恶行非妙行。若彼不隐没无记巧便者。如行行如说说。与此相违不隐没无记及隐没名不巧便。问一切善行恶行皆业道所摄耶。答若于中增上说名十业道。此诸善行恶行中增上业胜者是业道。彼妙行增者说善业道。恶行增者说不善业道。若言不定者不然。以根本业道多增上极逼迫故。极恐怖故。事究竟故。是故说增上者是根本业道。问何等为业道。答杀生乃至邪见。彼杀生今当说。

&nbsp;&nbsp;&nbsp;&nbsp;有欲杀生心&nbsp;&nbsp;&nbsp;&nbsp;众生想杀生

&nbsp;&nbsp;&nbsp;&nbsp;是名为杀生&nbsp;&nbsp;&nbsp;&nbsp;盗淫亦如是

有欲杀生心众生想杀生者。谓欲杀他众生。定不定众生起众生想。杀彼众生名作无作。或复一向名无作。是身业杀生非余不具自在者。口语及仙人意所嫌而杀。谓是口意业自性者不然。业自性异故。事不究竟故。若谓有心无心杀彼众生俱应得杀罪。如触火食毒者不然。非譬故。若手执刀若手掷刀。若有心若无心。触火不烧。若咒毒若药杂毒服者。若有心若无心不死。杀生不如是。是故非譬。若复谓于火毒得不烧不死因缘而杀生不得不杀因缘者不然。得不恶心故。如彼刀咒众药等是不烧不死因缘。不恶心是不杀因缘亦如是。以不恶心杀生则非杀生。如执刀触火不烧。问无心害众生不死耶。答死。虽杀生不得杀罪。无恶心故。虽逼迫他不得杀罪。谓此非说者不然。如不逼迫不摄他而罪福长养故。谓断善根得慈心。是故不非说盗者物他所有他物想知不与欲取。取作己有想名作无作。或一向名无作。是身业盗。邪淫者。父母等护起护想道非道行无护者非处非时。是不应行而行名作无作。是身业邪淫。

&nbsp;&nbsp;&nbsp;&nbsp;谓彼异想说&nbsp;&nbsp;&nbsp;&nbsp;别离不软语

&nbsp;&nbsp;&nbsp;&nbsp;无义不诚说&nbsp;&nbsp;&nbsp;&nbsp;是则口业道

见闻等事颠倒不颠倒覆藏想起名作无作。或一向名无作。是口业妄语。或身动或默然。谓布萨事。是亦名妄语。若言身意业性者不然。业性异故。着身口业故。譬如着身。若身放作者是身业。譬如曾眼更后身触得长等。譬如受戒时口作得身业。譬如受具足时若默然若无心得身业。别离者。若坏若不坏欲坏想。若已坏不令和合。名作无作。或一向名无作。是口业两舌。不软语者恼乱心。若恼不恼名作无作。或一向名无作。是口业恶口。无义不诚语者。不善心非义非时不应法言。随入一切口恶行。如无明随烦恼。如音声随字。