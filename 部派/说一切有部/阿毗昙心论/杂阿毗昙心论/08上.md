## 杂阿毗昙心论卷第八上

### 修多罗品第九

已说定。修多罗今当说。

&nbsp;&nbsp;&nbsp;&nbsp;一切智所说&nbsp;&nbsp;&nbsp;&nbsp;修多罗妙义

&nbsp;&nbsp;&nbsp;&nbsp;我今当少说&nbsp;&nbsp;&nbsp;&nbsp;修行宜善听

知一切故说一切智。一切者。谓十二入。于彼自相共相一切悉知。所说者。一切智人亲自演说。妙义者。谓甚深性相微妙义也。此微妙义是修多罗说故言修多罗妙义。今者。谓此论。少说者。以牟尼所说无量无边故言少说。修多罗者。凡有五义。一曰出生。出生诸义故。二曰泉涌。义味无尽故。三曰显示。显示诸义故。四曰绳墨。辨诸邪正故。五曰结鬘。贯穿诸法故。如是五义。是修多罗义。虽义不在说而因说显现。故言说义。谓因说名转因名显义。善听者。宜一其心决定善听。问世尊说施戒修。彼一一有几种。答。

&nbsp;&nbsp;&nbsp;&nbsp;惠施持净戒&nbsp;&nbsp;&nbsp;&nbsp;是各有四种

&nbsp;&nbsp;&nbsp;&nbsp;修禅则有二&nbsp;&nbsp;&nbsp;&nbsp;说名为功德

畏三种畏。欲方便令度三畏故。世尊略说此三种功德。彼畏贫穷畏者方便令度是故说施。畏恶道畏者方便令度是故说戒。畏生死畏者。方便令度是故说修。问何等为施性。答。

&nbsp;&nbsp;&nbsp;&nbsp;无贪相应思&nbsp;&nbsp;&nbsp;&nbsp;俱起同一果

&nbsp;&nbsp;&nbsp;&nbsp;众具处所生&nbsp;&nbsp;&nbsp;&nbsp;此则是施性

无贪善根相应思。施物处所生。及随转身口业。是五阴施自性。以说色香味等具足故。言思愿等非施者不然。何以故。于物说施名世尊开发施主心故令思愿坚牢故。于物说施名即是施物处所生。问前说四种施。何等为施种。答。

&nbsp;&nbsp;&nbsp;&nbsp;所谓自摄受&nbsp;&nbsp;&nbsp;&nbsp;亦复摄受他

&nbsp;&nbsp;&nbsp;&nbsp;或有二俱摄&nbsp;&nbsp;&nbsp;&nbsp;或二俱不摄

有自摄故施。有摄他故施。有摄自他故施。有报恩故不为摄自他施(谓阿罗汉供养佛为报恩故不为自他)。彼自摄者。

&nbsp;&nbsp;&nbsp;&nbsp;若未离欲者&nbsp;&nbsp;&nbsp;&nbsp;供养于支提

&nbsp;&nbsp;&nbsp;&nbsp;及凡夫离欲&nbsp;&nbsp;&nbsp;&nbsp;是名自安施

圣人未离欲。及凡夫离欲。供养支提。则自摄施。以施受欲界报故。谓未离欲者生欲界故。凡夫虽离欲生色无色界。后还受欲界后报及不定报。是名自摄不摄他。何以故。支提非众生故。

&nbsp;&nbsp;&nbsp;&nbsp;离欲非凡夫&nbsp;&nbsp;&nbsp;&nbsp;除其现法果

&nbsp;&nbsp;&nbsp;&nbsp;施与诸众生&nbsp;&nbsp;&nbsp;&nbsp;是名为摄他

若阿罗汉。若阿那含。除起现法果施。若余施为众生者。是名摄他非自摄。阿罗汉生非分故。阿那含虽受生在色无色界。而不受施果。以因果断故建立界。

&nbsp;&nbsp;&nbsp;&nbsp;未离欲界欲&nbsp;&nbsp;&nbsp;&nbsp;已离欲凡夫

&nbsp;&nbsp;&nbsp;&nbsp;施与诸众生&nbsp;&nbsp;&nbsp;&nbsp;当知二俱摄

谓圣人未离欲。及离欲凡夫施与众生。当知二俱摄。

&nbsp;&nbsp;&nbsp;&nbsp;离欲非凡夫&nbsp;&nbsp;&nbsp;&nbsp;除其现法果

&nbsp;&nbsp;&nbsp;&nbsp;供养于支提&nbsp;&nbsp;&nbsp;&nbsp;是则俱不摄

若阿罗汉。若阿那含。除起现法果施而供养支提。此非自摄亦非摄他。阿罗汉无生故。阿那含虽有生而欲界非分故不自摄。支提非众生故不摄他。彼忆念本恩。为报恩故佛虽般涅槃犹供养支提。复次。

&nbsp;&nbsp;&nbsp;&nbsp;或有为摄他&nbsp;&nbsp;&nbsp;&nbsp;供养于支提

&nbsp;&nbsp;&nbsp;&nbsp;无量众见闻&nbsp;&nbsp;&nbsp;&nbsp;皆生随喜心

或供养支提亦为摄他。以幢幡花盖烧香散花供养支提。令无量众生见者随喜生天解脱因。是故世尊修多罗说。于未曾立处建立支提能生梵福。以摄无量众生故名梵福。问齐何当言梵福。答有说。除近佛地菩萨。诸余一切众生能生大富大力等增上果业。是梵福量。复有说者。世界成时一切众生。器世界生。此能生器世界业。是名梵福量。又复此施。

&nbsp;&nbsp;&nbsp;&nbsp;谓彼希望等&nbsp;&nbsp;&nbsp;&nbsp;七种施非上

&nbsp;&nbsp;&nbsp;&nbsp;第八庄严心&nbsp;&nbsp;&nbsp;&nbsp;是名最胜施

世尊说八种施。谓希望施。怖畏施。反报施。期报施。家法施。生天施。求名施。为庄严心为调伏心为顺修行为得最上义故施。希望施者。选择福田欲求多果故施来求者。施来求者施是旧阿毗昙说希望施。怖畏施者。方于亡失施故施。谓见有失想宁施不失。反报施者。曾得彼利云何不报。期报施者。若施于彼期彼还报。家法施者。习先人施非自信施。生天施者。求生天故施。求名施者。为称誉故施。此七种施。慧所鄙故非上。不求生死乐施是名庄严心施。此道方便施故于财施中最为第一。是名上施。已说施。施果今当说。

&nbsp;&nbsp;&nbsp;&nbsp;寿色力安乐&nbsp;&nbsp;&nbsp;&nbsp;辩才等五种

&nbsp;&nbsp;&nbsp;&nbsp;施报百千等&nbsp;&nbsp;&nbsp;&nbsp;施主之所获

布施如上说。五种如世尊施五德修多罗中说。食已寿非不食。是故施寿。乃至辩才亦复如是。相似因生相似果。谓得长寿乃至辩才报。如种外种随类收实。此亦如是。寿者。谓人天非恶趣。此以持因故说施寿。如说。离杀生修习多修习得长寿。此以招引因故说。譬如二种母。生母及养母。离杀生者如生母。施食者如养母。施畜生五种报得百倍福。谓和合者得。如是广说。见道中虽不食而能受施。已说施及果。谓即施即果今当说。

&nbsp;&nbsp;&nbsp;&nbsp;慈无诤灭定&nbsp;&nbsp;&nbsp;&nbsp;见道及无学

&nbsp;&nbsp;&nbsp;&nbsp;从彼正受起&nbsp;&nbsp;&nbsp;&nbsp;施者得即果

慈心无诤三昧。灭尽三昧。见道阿罗汉果从此起已。若有施者得即果。何以故。于无量众生以安饶益相。是慈以慈熏身故。从此起已施者得即果。无诤三昧令无量众生烦恼不起。以广摄功德熏身故。从此起已施者得即果。灭尽三昧以广功德熏身故。似涅槃故。从此起已施者得即果。见道所断结永尽。以圣道熏身故。从此起已施者得即果。修道断结永尽心得自在住阿罗汉果。从此起已施者得即果。已说即果大果今当说。

&nbsp;&nbsp;&nbsp;&nbsp;父母若病人&nbsp;&nbsp;&nbsp;&nbsp;及与说法师

&nbsp;&nbsp;&nbsp;&nbsp;近佛诸菩萨&nbsp;&nbsp;&nbsp;&nbsp;施者得大果

施此五种人得大果。何以故。父母长育生身恩故施者得大果。病者无所依怙增悲心故施者得大果。说法者增长法身故示人善恶故施者得大果。近佛地者积集功德广摄众生故施者得大果。问为思愿胜令施清净。为福田胜耶。若思愿胜者。何故世尊赞叹福田。若福田胜者。何故施一福田而果不得等耶。答思愿胜故施清净。福田因力故。是故先说思愿及眷属名布施福。以淳净心离身财求随智慧行。如是施者则获大果。若异者彼求名称施胜福田。非大人施。若以田力生罪福者。不成田力等。应得无间业而不得故。当知思愿力也。功德福田能起胜思愿。是故世尊赞叹福田。问已知长养生身施。长养法身施复云何。答。

&nbsp;&nbsp;&nbsp;&nbsp;善说诸经法&nbsp;&nbsp;&nbsp;&nbsp;远离诸颠倒

&nbsp;&nbsp;&nbsp;&nbsp;不谤于牟尼&nbsp;&nbsp;&nbsp;&nbsp;是说为法施

于修多罗毗尼阿毗昙。真实分别不著名利广摄众生。是名法施。彼虽无想着而颠倒说。诽谤如来真实因缘。而作异想。当知此则乱心因缘。虽说不颠倒而心染着。如彼商人。是故偈说。不知牟尼说。如刀火及毒。于此善分别犹如食甘露。复次三种颠倒。谓法颠倒。人颠倒。时颠倒。法颠倒者。如有说。修习净想断贪欲。人颠倒者。谓贪欲者而为说慈。时颠倒者。人根未熟为说真谛。如是比与此相违名不颠倒说法。已说法施。无畏施今当说。

&nbsp;&nbsp;&nbsp;&nbsp;以离等受说&nbsp;&nbsp;&nbsp;&nbsp;安慰诸恐惧

&nbsp;&nbsp;&nbsp;&nbsp;是名无畏施&nbsp;&nbsp;&nbsp;&nbsp;能坏贫穷怖

若见众生今世后世及俱恐怖。以离受戒。说慈心安慰言。众生勿怖。我当为汝所作。令得无畏。是名无畏施。彼恐怖如贫穷。与彼真实对治名无畏施已。说无畏施。大施今当说。

&nbsp;&nbsp;&nbsp;&nbsp;普于群生类&nbsp;&nbsp;&nbsp;&nbsp;等受戒律仪

&nbsp;&nbsp;&nbsp;&nbsp;功德流增广&nbsp;&nbsp;&nbsp;&nbsp;是则为大施

世尊说五戒为大施。摄无边众生故。起无边乐故。财施者。不能摄一切众生。唯受戒则能。已受持五戒已。于一切众生尽形寿。念念中得十二种未曾得律仪(三善根二起身口作无作)。彼戒流注相续不断。问已知四种施。前四种戒云何。答。

&nbsp;&nbsp;&nbsp;&nbsp;欲界及禅生&nbsp;&nbsp;&nbsp;&nbsp;无漏戒律仪

&nbsp;&nbsp;&nbsp;&nbsp;断律仪从二&nbsp;&nbsp;&nbsp;&nbsp;是说律仪种

四种律仪。谓别解脱律仪。禅律仪。无漏律仪。断律仪。别解脱律仪者。谓七众所受戒。禅律仪者。谓有漏随生戒。无漏律仪者。谓学无学戒。断律仪者。谓离欲界欲九无阂道随生戒。若有漏是禅戒。若无漏是无漏戒。此律仪。业品已说。已说四种戒。谓余四今当说。

&nbsp;&nbsp;&nbsp;&nbsp;或以希望受&nbsp;&nbsp;&nbsp;&nbsp;或以恐怖持

&nbsp;&nbsp;&nbsp;&nbsp;有顺菩提支&nbsp;&nbsp;&nbsp;&nbsp;及与清净戒

有四种戒。所谓希望戒。恐怖戒。顺觉支戒。清净戒。希望戒者。谓求生天及余处故持戒。恐怖戒者。畏自责畏他责畏罚畏恶趣畏不活畏恶名故持戒。顺觉支戒者。为庄严心故为方便众具故求最胜义故持戒。清净戒者。谓无漏戒。离垢故。问云何净持戒。答。

&nbsp;&nbsp;&nbsp;&nbsp;根本眷属净&nbsp;&nbsp;&nbsp;&nbsp;不为觉所坏

&nbsp;&nbsp;&nbsp;&nbsp;摄受于正念&nbsp;&nbsp;&nbsp;&nbsp;随顺般涅槃

有五因缘。戒清净。所谓根本净。眷属净。不为觉所坏。摄受正念。正向解脱。根本净者。离越根本业道。眷属净者。离杀生等方便。不为觉所坏者。离欲恚害三觉恼乱。摄受正念者。摄受佛法僧念。以是故亦离诸无记心。正向解脱者。为解脱持戒。不为身财及余所作。是故亦说随顺觉支。此五因缘。戒清净。世尊说得大果。离一切恼乱故。问已知一切正行所依戒如天德瓶。云何二种修。答。

&nbsp;&nbsp;&nbsp;&nbsp;禅无色无量&nbsp;&nbsp;&nbsp;&nbsp;得修及习修

&nbsp;&nbsp;&nbsp;&nbsp;不净安般念&nbsp;&nbsp;&nbsp;&nbsp;二修义亦然

此诸禅等功德熏心。如熏衣如花熏麻如融金。是故如是说。如熏衣修。如熏麻修。如融金修。现在者习修。未来者得修。现在者用故。未来者起故。现在者作所作。未来者当作。现在者生故。未来者得故。现在者现前分。未来者成就分。禅无色无量。定品已广说。不净观者无贪性。贪对治故。又对治四种贪故复说四种。谓断威仪贪故修死尸观。断色贪故修青瘀等观。断触贪故去皮肉修骨琐观。断处所贪故修骨节分离观。此不净观复有四种。谓退分住分胜分决定分。退分者。住彼则退。住分者。住彼不进不退。胜分者。住彼必升进。决定分者。住彼顺圣道。界者欲色界。地者十地。欲界禅中间根本四禅及四眷属。依者欲界行者非行。缘者缘欲界。念处者身念处。智者等智。非三昧受生故三根相应堕三世。过去者缘过去。现在者缘现在。未来者若生法缘未来。若不生法缘三世。是善缘无记。是非学非无学缘非学非无学。是修道断缘修道断。当言缘义。问为方便得离欲得。答亦方便得亦离欲得。若离欲界欲得初禅。乃至离三禅欲得第四禅。后方便现在前。问不净观云何方便。答彼修不净观者。至冢间极善取彼相。取已还至坐处洗足安坐。柔软其身心离诸盖。取彼外缘以方己身。系心在足骨胫骨[跳-兆+專]骨髀骨臗骨膫骨脊骨胁骨手骨臂骨肩骨颈骨颐骨牙骨齿骨髑髅骨。若系心眉间。若乐略观者。先从身念处度。若乐广观者。从眉间观髑髅乃至足骨。从此一座一房一堂一僧伽蓝一村一乡一国。若但从想起者。非有是处。若周遍大地至眼光者。能观彼处白骨充满。若复略者。次第还至眉间系心眉间。是名不净观成。或有不净观。缘少非自在少。作四句。缘少非自在少者。谓于自身数数入不净观。自在少非缘少者。谓周满四海大地不净一时观察不能数数入不净观。缘少亦自在少者。谓一时观察自身不净而不能数数入不净观。非缘少亦非自在少者。周满四海大地不净亦能数数入不净观。复次不净观。缘无量非自在无量。作四句。缘无量非自在无量者。谓周满四海大地不清净而不能数数入不净观。自在无量非缘无量者。谓于自身数数入不净观。缘无量亦自在无量者。谓周满四海大地不净亦能数数入不净观。非缘无量亦非自在无量者。谓于自身不能数数入不净观。已说不净观。安般念今当说。安那者持来。般那者持去。亦名阿湿波裟婆湿波裟。念者忆念。于安那般那审谛系念心不虚妄。修习彼念故说修。安般念是慧性。于彼品念增故说安般念。如念处如念宿命。初起者。于母胎中脐处所业生风起。或向下或向上。向下者。造下身分身诸毛孔。向上者。造上身分身诸毛孔毛孔成已出息最初。乃至命终出息最后。正受亦尔。谓出初入定入初出定。六因缘得六种安般念。所谓数随止观还净。数者。修行者巧便系念数出入息。无一出入息而不觉知。若心乱者。或时减数。或时增数。或时乱数。减数者以二为一。增数者以一为二。乱数者出作入想入作出想。心不乱者名为等数。五出息五入息。此名十数。若修行者数时于十中间心乱者。还从一数起。若十数满已。若乱不乱。要还从一起。畏心散故不过十。畏心聚故不减十。于上无未曾数故。随者。出入息去无所行。而随为长为短耶。为遍身耶。为在一处耶。入为远为近。齐何转还耶。止者。随心所乐于身一分。系心令住而观察之。彼息于身为益为损为冷为暖。如是等。观者。修习极修习。如忆自己名。随其所欲而现在前。还者。若依欲觉者少行依出离觉者勤行。净者。净诸盖。彼修行者于出入息作一想。观身如竹筒。观息如穿珠。出入息不动。于身不发身识。是名安般念成。有说。亦起身识但不伤于身。又修行者于出入息以极微坏。是名身观。受出入息是名受即观。彼受是名受观。识出入息是名识即观。彼识是名识观。想出入息是名想即观。彼想是名想观(谓极微坏色色尽灭尽然后以喜及想识起令现前便即观彼三以为三念处方便种子)。非入息未灭而有出息生。非出息未灭而有入息生。是名因安般无常行度。入息逼迫故出息灭。是名苦行度。此名得方便无愿解脱门种子。出入息生住灭不自在。是名因出入息无我行度观。出入息离常等因彼故空行度。是名得方便空解脱门种子。于出入息生厌心向涅槃。是名得方便无相解脱门种子。依彼软三三昧中依中增。如是次第暖法乃至尽智无生智。问世尊说界。此云何。答。

&nbsp;&nbsp;&nbsp;&nbsp;二十说欲界&nbsp;&nbsp;&nbsp;&nbsp;色界或十六

&nbsp;&nbsp;&nbsp;&nbsp;无色界有四&nbsp;&nbsp;&nbsp;&nbsp;处所次第说

二十说欲界者。谓八大地狱畜生饿鬼四天下六欲天。此二十说欲界。此诸众生以欲受身众具及第二。是故说欲界。色界或十六者。谓梵身梵富楼少光无量光光音少净无量净遍净无阴福生果实无烦无热善见善现色究竟。此十六处说色界。有欲令十七如前十六及大梵。彼众生受色身。非众具非第二。是故说色界。无色界有四者。谓空处识处无所有处非想非非想处。此处众生不受色身。离色欲故名无色界。问云何立三界。为爱断故。为处所故。若爱断者应有九。谓欲界爱断欲界。如是初禅乃至非想非非想处。若处所故立者。应有四十。如前说。答总爱断故说。谓欲界爱断欲界。如是色界爱断无色界爱断无色界。欲界不定故一使。色无色界定故不一使。问云何建立界。答处所次第说。有说。从下次第上。谓最下无择地狱。次大热地狱。如是次第乃至色究竟。色究竟上复有无择地狱。次第乃至色究竟。若离一欲界欲。则离一切欲界欲若得初禅神足。能到一欲界及一梵世。复有欲令周遍傍立界。问世尊说七识住。此云何。答。

&nbsp;&nbsp;&nbsp;&nbsp;善趣在欲界&nbsp;&nbsp;&nbsp;&nbsp;及色界三地

&nbsp;&nbsp;&nbsp;&nbsp;无色三亦然&nbsp;&nbsp;&nbsp;&nbsp;是说为识住

欲界善趣。谓天及人。色界前三地。无色前三地。此七地说识住。有色众生者成就色身。种种身者种种形。种种想者苦乐不苦不乐想。是名初识住。复次种种身者如前说。一想者染污想。彼梵身天初生作是念。我从大梵天生。大梵天作是念。我能生彼尊卑处所故及觉观识身故。梵天有种种身。是名第二识住。一身者色身形处量等。种种想者乐及不苦不乐想。根本喜疲厌眷属舍根现在前。舍疲厌已喜复现在前。是名第三识住。一身一想者。一身如前说。一想者乐。是名第四识住。无色众生者不成就色身。离色欲故。度一切色想者。行离色故说。以色想眼识相应故。若离初禅欲度欲爱行。离第四禅欲度行色行。以是义故。说灭有对想。五识身相应故。不念种种想者。彼种种想。谓第四禅地普散以缘种种入故。若染污者缘十入。不染污者缘十二入。离欲扰乱故说。不念无量者。无量行故方便思惟空入。空正受故说空处入。空处入成就者。得成就彼地四阴。是名第五识住。方便思惟识入识处。是名第六识住。无量行非分故说无所有处。是名第七识住。问何以故。立七识住。答若识于彼乐住故说识住。恶道苦逼迫故识不乐住。净居天向涅槃故识不乐住。无想众生无心故。余第四禅或求无色或求净居或求无想故识不乐住。第一有不捷疾故识不乐住。复次若彼有坏识法故不立识住。恶道者苦根坏故。第四禅无想三昧坏故。第一有灭尽三昧坏故不立识住。问九众生居云何。答。

&nbsp;&nbsp;&nbsp;&nbsp;第一有无想&nbsp;&nbsp;&nbsp;&nbsp;是说众生居

&nbsp;&nbsp;&nbsp;&nbsp;谓有漏四阴&nbsp;&nbsp;&nbsp;&nbsp;是说四识住

第一有无想是说众生居者。前说七识住及无想天第一有是说九众生居。问恶道何故不说众生居耶。答乐住非分故多苦故不乐住。净居天疾向涅槃故不乐住。余第四禅如前说。问四识住云何。答谓有漏四阴是说四识住。除识阴余有漏四阴说识住。有说。众生数阴说识住者不然。何以故。依行缘相应分义故名为住(依者识所依缘者能缘非所缘分者胡音云何婆他耶义云流注谓受生胎分相续过去未来虽非众生数亦有此五义故得为识住乎)。无漏法亦说。识住者不然。何以故。坏染污识故不立识住。识阴非识住。二非分故。先后不俱故。不顾自性故。自分识住自分阴。谓欲界住欲界如是比。不异界不异地不异身。问何故自分阴说识住非不自分。答以自分阴摄识故。问不自分心阴及非心阴云何名识住(他界心住时名非自分心阴无心法住时名非心阴)。答得相故。彼亦识住相成就。若彼自分识生者。彼则随转。彼有住识义。中间因缘碍故识不生非识住非分。问世尊说缘起。彼有何相。答。

&nbsp;&nbsp;&nbsp;&nbsp;烦恼及业事&nbsp;&nbsp;&nbsp;&nbsp;彼随次第生

&nbsp;&nbsp;&nbsp;&nbsp;当知是有支&nbsp;&nbsp;&nbsp;&nbsp;众生一切生

三分缘起支。谓烦恼业事。此烦恼业及事。于彼彼生次第起名缘起支。当知是缘起支。

&nbsp;&nbsp;&nbsp;&nbsp;此诸分建立&nbsp;&nbsp;&nbsp;&nbsp;谓众生受生

&nbsp;&nbsp;&nbsp;&nbsp;过二及未生&nbsp;&nbsp;&nbsp;&nbsp;中间说于八

此诸分建立。谓众生受生者。于此三分缘起说十二支。问此云何。答过二及未生中间说于八。彼过去生时诸烦恼分说无明。过去生时业说行。现在相续说识。彼相续已六入分未满说名色。诸根满分说六入。未能分别苦乐不苦不乐根尘识合说触。分别苦乐分齐而未能分别。烦恼分齐说受。乐受于可爱不可爱。若离若合愚爱生说爱。现在广生烦恼说取。更生后有说有。现在有种未来阴生说生。未来阴熟说老。未来阴舍说死。

&nbsp;&nbsp;&nbsp;&nbsp;三有支烦恼&nbsp;&nbsp;&nbsp;&nbsp;二业事则七

&nbsp;&nbsp;&nbsp;&nbsp;七名前有支&nbsp;&nbsp;&nbsp;&nbsp;五则说后分

三有支烦恼二业事则七者。谓无明爱及取三有支。是烦恼行。及有二支是业余支说事。七名前有支五则说后分者。当知从无明至受七支。是名前缘起。余五支说后缘起。

&nbsp;&nbsp;&nbsp;&nbsp;前支五说果&nbsp;&nbsp;&nbsp;&nbsp;余二则为因

&nbsp;&nbsp;&nbsp;&nbsp;后支三说因&nbsp;&nbsp;&nbsp;&nbsp;余二则为果

前缘起从识乃至受是果。无明行是因。后缘起前三支说因。后二支说果。问有支前后得展转合耶。答得。此云何。

&nbsp;&nbsp;&nbsp;&nbsp;前痴后爱取&nbsp;&nbsp;&nbsp;&nbsp;行有合亦然

&nbsp;&nbsp;&nbsp;&nbsp;名色入触受&nbsp;&nbsp;&nbsp;&nbsp;是说同老死

&nbsp;&nbsp;&nbsp;&nbsp;谓初受身识&nbsp;&nbsp;&nbsp;&nbsp;是则未来生

问已知有支。前后展转相摄。彼云何起。答。

&nbsp;&nbsp;&nbsp;&nbsp;烦恼起烦业&nbsp;&nbsp;&nbsp;&nbsp;彼业转生事

&nbsp;&nbsp;&nbsp;&nbsp;事亦生于事&nbsp;&nbsp;&nbsp;&nbsp;亦复生烦恼

缘烦恼生烦恼者。谓缘爱生取。缘烦恼生业者。谓缘取生有。缘业生事者。谓缘有生生。缘事生事者。谓缘生生老死。缘事复生烦恼者前说名色六入触受即是后支老死。以是故说缘受生爱。亦说缘老死无明。是名为无始有轮。问有四种缘起。何等为四。答。

&nbsp;&nbsp;&nbsp;&nbsp;谓彼相续转&nbsp;&nbsp;&nbsp;&nbsp;刹那与连缚

&nbsp;&nbsp;&nbsp;&nbsp;及前谓分段&nbsp;&nbsp;&nbsp;&nbsp;此则说缘起

相续转者是无始义。因果展转相缚故说缘起轮犹如满月始不可知。是故修多罗说。有爱本际不可知。应说无不应说不可知自有。有而不可知者不然。何以故。无言说因故。言说无者。若有问言。何故无则不容言说因说言不可知者。若问何故不可知。则答言无何等如满月轮始不可知。如是因缘相续缘起。满月轮始不可知。是故言不可知。一刹那顷一切有支现在前故说刹那。如识身论说于庄严事。无知故起贪。无知者是无明。贪者是行。于事知者是识识共起四阴是名色。名色建立诸根是六入。六入所著是触。触随觉是受。受所喜乐是爱。爱俱生缠是取。受当来生业是有。未来阴起是生。阴熟故是老。舍阴是死。展转相缚故说连缚因缘。根本展转久远义。非唯十二支说缘起。若生若所生一切有为法说缘起。尊者富那耶舍说。或缘起非已缘起者。谓未来法。已缘起非缘起者。谓过去现在阿罗汉命终五阴。缘起已缘起者。除过去现在阿罗汉命终五阴。诸余过去现在法。非缘起非已缘起者。谓无为法。分段间可得故说分段。彼过去生时烦恼。分说无明余如前说。问世尊说生及趣。为生摄趣为趣摄生耶。答。

&nbsp;&nbsp;&nbsp;&nbsp;生摄一切趣&nbsp;&nbsp;&nbsp;&nbsp;非趣摄于生

&nbsp;&nbsp;&nbsp;&nbsp;谓生中阴增&nbsp;&nbsp;&nbsp;&nbsp;当知非趣摄

生摄趣非趣摄生。问何故。答谓生中阴增。中阴者。生所摄非趣摄。以到故说趣。中阴者。是去非到。是故非趣。生者谓四生。卵生胎生湿生化生。欲界具四生。色无色界一切化生。地狱化生。畜生四种。饿鬼化生。亦有胎生。人四种天化生。化生最广。以全二趣三趣少分故此亦最胜。问若最胜世尊何故不化生耶。答时不俱故。若有化生时则无佛出。佛出世时则无化生人。复次一切胜故。世尊一切胜所生种性于一切众生最胜。说法信受故。及断种性贡高慢故。趣者五趣。谓地狱畜生饿鬼人天。不可乐故说地狱。身横行故说畜生。从他希求故说饿鬼。意寂静故说人。光明故说天。有欲令阿修罗与天同趣。是故说言。汝先是天。问若然者何故不见谛耶。答谄曲所覆故。有说。是大力饿鬼。天趣不说故。问若尔者。释天云何与相习近耶。答贪色故。负多究槃荼勒叉。亦饿鬼趣摄紧那罗毗舍遮醯鲁娑迦阇罗颇求罗。畜生趣摄。问世尊说六界。此云何。答。

&nbsp;&nbsp;&nbsp;&nbsp;所谓四大种&nbsp;&nbsp;&nbsp;&nbsp;及诸有漏识

&nbsp;&nbsp;&nbsp;&nbsp;亦色中间相&nbsp;&nbsp;&nbsp;&nbsp;此界说生本

所谓四大种及诸有漏识亦色中间相者。四大五识身及有漏意识亦色中间。谓眼所受是空界数。是名六界。问已说十八界。何故别说六界耶。答此界说生本。此界说士夫数建立生根本故。是故无漏法不立六界中。四大如界品说。问谛有何相。答。

&nbsp;&nbsp;&nbsp;&nbsp;谓性果诸行&nbsp;&nbsp;&nbsp;&nbsp;有漏是说苦

&nbsp;&nbsp;&nbsp;&nbsp;因性则为集&nbsp;&nbsp;&nbsp;&nbsp;灭谛众苦尽

谓性果诸行有漏是说苦者。一切有漏行有因及缚性故说苦。因性则为集者。此有漏行是因性者说集谛。是故苦集是一物。因果故立二谛。灭谛众苦尽者。一切有漏法究竟寂灭。是说灭谛。

&nbsp;&nbsp;&nbsp;&nbsp;若无漏诸行&nbsp;&nbsp;&nbsp;&nbsp;是说为道谛

&nbsp;&nbsp;&nbsp;&nbsp;此二因缘故&nbsp;&nbsp;&nbsp;&nbsp;粗细次第现

若无漏诸行是说为道谛者。一切无漏行说道谛。有相违故。问何故说名谛。答此二因缘故。有二因缘说谛。谓自性不虚及见。彼得不颠倒觉。虚空非数缘灭虽自性不虚。无记故无漏故不说谛。若法是苦。苦因离苦。苦对治故彼立谛。彼无漏故非苦非苦因。无记故非离苦。无为故非苦对治。是故说四谛病。病因无病药亦如是说。问圣谛有何义。答圣于此诸谛起真实觉及显示他故说圣谛。此逼迫相说苦。生相说集。寂止相说灭。出离相说道。问应前因后果。何故世尊前说果耶。答粗细次第现。虽如是。以随顺无间等故前说果苦粗故先无间等。如是比。灭虽微非道先施设说谛求灭粗非道。复次易度义故。从粗次第立粗者。欲界苦彼先无间等。后色无色界苦。色界苦虽粗。非无色界定故不定故是一无间等。问真谛无间等云何。为自相为共相耶。答谛故自相。阴故共相。问世尊说四沙门果为几事。答。

&nbsp;&nbsp;&nbsp;&nbsp;圣果事有六&nbsp;&nbsp;&nbsp;&nbsp;最胜在九地

&nbsp;&nbsp;&nbsp;&nbsp;第三在六地&nbsp;&nbsp;&nbsp;&nbsp;二种依未来

圣果事有六者。六事说沙门果。谓无漏五阴及数灭。圣道说沙门。彼是此果。沙门果择品当广说。问此果何地摄。答最上在九地。阿罗汉果九地摄。谓未来中间根本四禅及三无色。第三在六地者。阿那含果六地摄。除无色。二果依未来者。须陀洹斯陀含果依未来。未离欲故。问道有何相。答。

&nbsp;&nbsp;&nbsp;&nbsp;随信行行法&nbsp;&nbsp;&nbsp;&nbsp;离烦恼迟相

&nbsp;&nbsp;&nbsp;&nbsp;随法行行法&nbsp;&nbsp;&nbsp;&nbsp;离烦恼速相

随信行行法离烦恼迟想者。随信行所行无漏法。软根品所摄故当知是迟。若随信行所受当知信解脱时解脱。亦受同软根故。随法行行法。离烦恼速相者。随法行所行无漏法。利根品所摄。当知是速道。若随法行所。受当知见到不时解脱。亦受同利根故。

&nbsp;&nbsp;&nbsp;&nbsp;根本禅地中&nbsp;&nbsp;&nbsp;&nbsp;当知是乐道

&nbsp;&nbsp;&nbsp;&nbsp;减及难得故&nbsp;&nbsp;&nbsp;&nbsp;当知是说苦

根本禅地中。当知是乐道者。谓根本四禅地软根法及利根法说乐道。止观等故。彼地道乐行。减及难得故。当知是说苦者。依余地道说苦道。以减故。谓未来中间止道减。无色定观道减。是以方便难得故说苦。非圣道是苦受性。亦非苦受相应。虽苦尽道亦无量分别。此地及根建立故说四。彼根本禅地。若利根说乐道及速道。若钝根说乐道及非速道。余地道。若利根说苦道及速道。若钝根说苦道及非速道。正升进故说道。正向解脱故说道。问云何不坏净。答。

&nbsp;&nbsp;&nbsp;&nbsp;佛及声闻法&nbsp;&nbsp;&nbsp;&nbsp;解脱亦余因

&nbsp;&nbsp;&nbsp;&nbsp;清净无垢信&nbsp;&nbsp;&nbsp;&nbsp;圣戒谓决定

佛及声闻法解脱亦余因清净无垢信者。若于佛所得无学法起无漏信。是名于佛不坏净。若于僧所行学无学法起无漏信。是名于僧不坏净。若于涅槃起无漏信。除前所说法。谓于余苦集谛及菩萨无漏功德辟支佛无漏功德起无漏信。是名不坏缘法不坏净(别缘法宝故定不坏缘也)。若于佛法辟支佛法声闻法起无漏信。是名坏缘法不坏净(杂缘三宝故曰坏缘也)。圣戒者无漏戒。是四大净(信是心净戒是四大净也)。问何故无漏说不坏净。答谓决定故。真实智俱生无漏信。戒决定有漏信。为不信所坏。有漏戒为恶戒所坏。无漏者经生不坏。是以决定故无漏立不坏净。此义择品当广说。