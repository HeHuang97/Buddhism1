## 杂阿毗昙心论卷第三下

### 业品第四之余

&nbsp;&nbsp;&nbsp;&nbsp;众生相违害&nbsp;&nbsp;&nbsp;&nbsp;是名为嗔恚

&nbsp;&nbsp;&nbsp;&nbsp;他物己想贪&nbsp;&nbsp;&nbsp;&nbsp;邪见谓何见

众生相违害是名为嗔恚者。于他众生恶心欲杀欲打。与慈悲相违。是名嗔恚。他物己想贪者。爱他物欲为己有想名为贪。是一切欲界贪。邪见谓何见者。于施等作无见名为邪见。问何业道谁究竟。答。

&nbsp;&nbsp;&nbsp;&nbsp;杀生与恶口&nbsp;&nbsp;&nbsp;&nbsp;及嗔恚业道

&nbsp;&nbsp;&nbsp;&nbsp;皆由嗔恚成&nbsp;&nbsp;&nbsp;&nbsp;众生处所起

杀生与恶口及嗔恚业道皆由嗔恚成者。杀生恶口嗔恚当知从嗔恚成。究竟时要与嗔恚俱。问从何处生。答众生处所起。此三业道当知从众生处所起。

&nbsp;&nbsp;&nbsp;&nbsp;身二业及贪&nbsp;&nbsp;&nbsp;&nbsp;贪欲所究竟

&nbsp;&nbsp;&nbsp;&nbsp;皆由贪欲成&nbsp;&nbsp;&nbsp;&nbsp;众具处所起

身二业及贪贪欲所究竟皆由贪欲成者。偷盗邪淫及贪。是三业道当知贪究竟。问此复何处起。答众具处所起。此三业道当知从众具处所起。

&nbsp;&nbsp;&nbsp;&nbsp;谓有余口业&nbsp;&nbsp;&nbsp;&nbsp;是皆三所成

&nbsp;&nbsp;&nbsp;&nbsp;从名处所起&nbsp;&nbsp;&nbsp;&nbsp;明智之所说

谓有余口业是皆三所成者。妄语两舌绮语当知从贪欲嗔恚愚痴究竟。问彼复从何处起。答从名处所起明智之所说。此三口业道当知从名起。

&nbsp;&nbsp;&nbsp;&nbsp;邪见名色起&nbsp;&nbsp;&nbsp;&nbsp;亦从愚痴成

&nbsp;&nbsp;&nbsp;&nbsp;一切诸业道&nbsp;&nbsp;&nbsp;&nbsp;三种为方便

邪见名色起亦从愚痴成者。谓邪见从名色处所起。问此谁究竟。答亦从愚痴成。此邪见当知从愚痴究竟。问一切业道方便如根本究竟为有异耶。答一切诸业道三种为方便。一切十不善业道。贪欲嗔恚愚痴悉为作方便。贪杀者。为皮肉筋骨等故杀。为己故或为亲友故。嗔恚杀者。杀怨家及怨亲友。令其忧恼。愚痴杀者。言杀诸毒虫等因缘无罪。以害人故。杀诸禽兽等因缘无罪。为人食故。波私国说。如父母老。若恶病应杀因缘无罪。贪盗者。盗所须物为己他故。嗔盗者。若盗怨若怨亲物令其忧恼。痴盗者。如婆罗门说一切地所生物悉施婆罗门。婆罗门弱劣故刹利等受用。是故婆罗门言自取己物无罪。而彼取时作他物想。故名盗。贪邪淫者。于众生所贪心方便。若他所受及自所受。若为财利非贪方便则嗔恚起。谓于怨家及怨亲所受。痴邪淫者。如说桥船野田华果道路女人。一切众生悉共受用。如婆罗门说婆罗门应有四妇。刹利应三。鞞舍应二。首陀罗唯一。口业若贪起当知从贪生。若恚起当知从恚生。若痴起当知从痴生。贪者若贪次第起是即从贪生。若嗔所起是从嗔恚生。愚痴所起是从愚痴生。嗔恚邪见亦如是。问云何业道定是作无作非耶。答。

&nbsp;&nbsp;&nbsp;&nbsp;根本业无作&nbsp;&nbsp;&nbsp;&nbsp;或复说有作

&nbsp;&nbsp;&nbsp;&nbsp;方便终则异&nbsp;&nbsp;&nbsp;&nbsp;贪不贪等起

根本业无作或复说有作者。色自性七业道定无作。或复作邪淫定有作。以自究竟故。非他余业道不定。若自作则有作。若使他作者一向无作。问颇非身作而得杀生耶。答有。谓口作。颇非口作而得妄语耶。答有。谓身作。颇非身口作而得二罪耶。答有。谓仙人起恶心。谓布萨事。若欲界色性善业道定有作及无作。禅无漏律仪唯无作非作。由心故。方便者有作。若淳净心及极利缠作有无作。若不淳净心及不极利缠作者唯有作无无作。终则异者。业道终唯无作。作业已息故。问何等为业道方便。何等为终。答杀方便。谓屠羊者若捉若买若牵来一打三打。乃至命未尽悉名方便。当断命时刹那顷作及无作。是根本业道。后乃至于是处不善身所作及无作。是杀生终。乃至绮语亦如是。是名为终。贪恚邪见无方便现在前则是根本起。有说。身口业道一切十业为方便及终。此云何。如欲杀彼众生杀此众生为因然后杀彼。谓杀生祈请助力杀彼。或劫他财以资杀事。或淫彼所受令杀其主。或于彼知友妄语恶口两舌绮语以离其亲。或贪彼财。或复嗔彼。或起邪见长养杀法后杀彼子。复淫彼妇。次第乃至十不善业道。当知是终。如是一切尽当知。贪不贪等起者。不善业道贪恚痴为方便亦为终。善业道以不贪不恚不痴起。舍不善业道方便即是善业道方便。舍根本即是根本。舍终即是终。问此云何。答如沙弥受具足入戒场周匝礼僧求和上受衣钵白一羯磨乃至二羯磨。皆是方便。第三羯磨彼刹那顷作及无作。是根本业道。次说四依。如是乃至于是处身口所作及无作。是名为终。问何处有几业道。答。

&nbsp;&nbsp;&nbsp;&nbsp;地狱五业道&nbsp;&nbsp;&nbsp;&nbsp;郁单曰后四

&nbsp;&nbsp;&nbsp;&nbsp;余方具有十&nbsp;&nbsp;&nbsp;&nbsp;及余恶趣天

地狱五业道者。地狱众生有五不善业道。恶口绮语贪恚邪见。无相杀故无杀业道。无受财故无盗。无执受女人故无邪淫。异想说故名妄语。彼无异想故无妄语。常离故无两舌。为苦所逼故有恶口。不时说故有绮语。贪及邪见成就而不行。嗔恚者俱有。郁单曰后四者。有后四不善业道。寿分定故无杀生。无受财故无盗。无执受女人故无邪淫。欲行欲时将彼女人往诣树下。树自曲枝而覆其上。然后行欲去已还复。若树不覆并愧而离。无欺他故无妄语。常和故无两舌。柔软故无粗言。有歌叹故有绮语。意业道虽成就而不行余方具有十者。除郁单曰。余三方有十业道。或不律仪所摄。或离不律仪所摄。及余恶趣天者。畜生饿鬼及欲界天有十业道。离不律仪虽天不害。天而害余趣。又说天亦有截手足断而还生。若斩首若中截则死。展转相夺等。乃至十业道一切悉有。色无色天无有不善业道。问何处有几善业道。答。

&nbsp;&nbsp;&nbsp;&nbsp;地狱郁单曰&nbsp;&nbsp;&nbsp;&nbsp;有三善业道

&nbsp;&nbsp;&nbsp;&nbsp;等现于无色&nbsp;&nbsp;&nbsp;&nbsp;彼圣成就十

地狱郁单曰有三善业道者。地狱有无贪无恚正见。郁单曰亦尔。等现于无色者。无色界即此三现在前行。彼圣成就十者。无色界圣人。成就无漏十善业道。

&nbsp;&nbsp;&nbsp;&nbsp;如此亦复异&nbsp;&nbsp;&nbsp;&nbsp;谓色界律仪

&nbsp;&nbsp;&nbsp;&nbsp;畜生饿鬼异&nbsp;&nbsp;&nbsp;&nbsp;余如是亦异

如此亦复异谓色界律仪者。色界禅律仪所摄具十善业道。亦成就亦现在前。圣人生彼则有无漏业道。畜生饿鬼异者。畜生饿鬼亦有十善业道。离律仪亦离不律仪。余如是亦异者。阎浮提弗婆提瞿陀尼及欲界天说余。彼有十善业道。是律仪所摄。或离律仪。谓欲界天唯有禅无漏律仪。问几不善业道一时与思俱转。答。

&nbsp;&nbsp;&nbsp;&nbsp;不善业道起&nbsp;&nbsp;&nbsp;&nbsp;一与思俱转

&nbsp;&nbsp;&nbsp;&nbsp;二三乃至八&nbsp;&nbsp;&nbsp;&nbsp;当知次第增

此身自性三不善业道。彼一一与思俱转。谓杀生偷盗邪淫。二俱转者。杀他众生而盗取。三俱转者。遣二使已自行邪淫。以此行自究竟非他故。若彼种类和合者则一切俱究竟。口业道一俱转者。谓绮语。二俱转者。摄妄语非时说绮语。摄欲别离说非时说绮语。摄恶口说非时说绮语。三俱转者。摄欲别离说妄语非时说绮语。摄恶口妄语非时说绮语。摄恶口欲别离说非时说绮语。四俱转者。摄欲别离妄语恶口非时说绮语。意业道者。一一俱转。行别故不二。如是五六七八俱转。遣六使自行邪淫。不由他故。若彼种类和合者则一时俱究竟及贪现在前。如是八不善业道与思俱转。问几善业道一时与思俱转。答。

&nbsp;&nbsp;&nbsp;&nbsp;所谓善业道&nbsp;&nbsp;&nbsp;&nbsp;二三及与四

&nbsp;&nbsp;&nbsp;&nbsp;六七九与十&nbsp;&nbsp;&nbsp;&nbsp;一时思俱转

欲界善五识身现在前。初禅地三识及依无色尽智无生智。此二善业道与思俱转。谓无贪无恚。欲界善意识现在前。色界不定心及无色界。又依无色无漏正见三事与思俱转。优婆塞及沙弥染污及无记心受律仪。四即此善五识住。六即此善意识住及比丘染污无记心非心。七比丘善五识住。若依禅尽智无生智俱心。九即此比丘善意识住及色界定心依禅无漏正见现在前。十善业道与思俱转。问何业道有几果。答。

&nbsp;&nbsp;&nbsp;&nbsp;一一果有三&nbsp;&nbsp;&nbsp;&nbsp;所谓为报果

&nbsp;&nbsp;&nbsp;&nbsp;依果及增上&nbsp;&nbsp;&nbsp;&nbsp;是名业道果

一一业道皆有三果。谓报果依果增上果。彼业道修习多修习生地狱中是报果。从地狱出来生人中受相似果。谓杀生者短寿。盗者失财。邪淫者妻不贞良。妄语者恶名讥论。两舌者亲友乖离。恶口者常闻恶声。绮语者言语不正。贪者增贪。嗔者增嗔。邪见者增痴。是为依果。此诸业道增上果者。谓众具粗悴无有光泽。多遭霜雹尘垢污浊臭秽不净。居处崄曲茨棘恶刺果实零落鲜少微细极大苦恼无有华果。问云何果相似。答。

&nbsp;&nbsp;&nbsp;&nbsp;苦他恶道苦&nbsp;&nbsp;&nbsp;&nbsp;伤寿则短寿

&nbsp;&nbsp;&nbsp;&nbsp;外具不光泽&nbsp;&nbsp;&nbsp;&nbsp;坏彼光泽故

苦他恶道苦者。谓杀生令彼受苦得恶道苦。此是相似。问杀何等阴。为色阴耶为五阴耶。答有说。色阴以色可断坏故。四阴非触。有说。五阴四阴虽非触。彼依色阴转。杀色阴亦杀彼。如瓶破则失乳。问为杀无记为三种耶。答有说。无记以无记受刀杖故。余二非触。又说。一切三种如前说。问杀何阴过去耶未来现在耶。若过去者彼已灭。若未来者不可得。若现在者彼刹那顷不住。答有说。未来现在世住坏未来和合。又说。未来现在以现在受刀杖不相续阴灭。伤寿则短命者。谓彼杀者断彼命故而得短寿。外具不光泽坏彼光泽故者。谓彼杀者坏彼光泽故。所得众具悉不光泽。一切业道随其所应当知。盗及邪淫虽不令彼苦。以坏希望故。如不别离亦名两舌。彼虽不恼亦名恶口。已说业道分。差别今当说。

&nbsp;&nbsp;&nbsp;&nbsp;谓现法果业&nbsp;&nbsp;&nbsp;&nbsp;次受于生果

&nbsp;&nbsp;&nbsp;&nbsp;后果亦复然&nbsp;&nbsp;&nbsp;&nbsp;当知分各定

三业现受生受后受。现法受业者。若业此生作即此生熟。名为现受。若第二生熟者。名为生受。第二生后熟者。名为后受。或有欲令四业前三及不定受。前三者不转。不定者转。转者谓持戒等护故。譬喻者说。一切业转乃至无间。彼说。若无间不转者。亦无有越第一有。若越第一有者。故知无间业亦转。彼有说现法业不必现报熟。若熟者现法受非余。如是说者。说八业现法报。或定不定乃至不定受业亦如是。是故彼说分定熟不定应作四句。或分定熟不定。或熟定分不定。或分定熟亦定。或非分定亦非熟定。问此四业几一身种类种。答三。除现法受。欲界四种业种。色无色界亦如是。地狱趣四种不善业种。善者三种。除现受业。余趣俱四种。生欲界凡夫欲爱未尽。欲界四种。若欲爱尽梵天爱未尽。若不退种性法者。欲界三种。除生受。梵天亦三种。除现受。若退种性法者梵天如前说。欲界四种善业种。如是随其义一切地生凡夫圣人亦如是说。已说现受等。乐受今当说。

&nbsp;&nbsp;&nbsp;&nbsp;欲界中善业&nbsp;&nbsp;&nbsp;&nbsp;及色界三地

&nbsp;&nbsp;&nbsp;&nbsp;说名为乐受&nbsp;&nbsp;&nbsp;&nbsp;此亦定不定

欲界中善业及色界三地说名为乐受者。欲界善业得乐受及众具报。色界乃至第三禅业皆得乐报。问禅中间业得何等报。答有说。初禅乐报。此非说。以阿毗昙说。或业得心受非身耶。答有。善无觉业。又说。禅中间业不得受报。唯有色心不相应行。问此分亦定耶。答此亦定不定。若定若不定此四地中善皆有乐报。

&nbsp;&nbsp;&nbsp;&nbsp;得不苦不乐&nbsp;&nbsp;&nbsp;&nbsp;是说为上善

&nbsp;&nbsp;&nbsp;&nbsp;若受于苦报&nbsp;&nbsp;&nbsp;&nbsp;是说不善业

得不苦不乐是说为上善者。第四禅地善业及无色地善业说不苦不乐报。以彼得不苦不乐受及众具故。问下地何故无不苦不乐报耶。答有说。下地粗而彼受细故。下地不寂静而彼受寂静故。若下地作善业皆为乐受故。无有求不苦不乐受者。虽不求苦报。以求乐故作恶行。是故虽不求而受苦报。若受于苦报是说不善业者。不善业说苦报。苦受果故。非独业受报。四阴五阴亦受报。但业胜故说业受报。当知此亦定不定。问几种受。答。

&nbsp;&nbsp;&nbsp;&nbsp;所谓自性受&nbsp;&nbsp;&nbsp;&nbsp;相应与报受

&nbsp;&nbsp;&nbsp;&nbsp;现前及境界&nbsp;&nbsp;&nbsp;&nbsp;是说五种受

五种受。谓自性受。相应受。报受。现前受。境界受。自性受者。受也。相应受者。受相应法。报受者。乐受等业。现前受者。现在受。如大因经说。若乐受现在前时。二受则灭。境界受者。眼触生觉。受色是攀缘义。此五种受中当知说报受非余。问世尊说黑报等四业。云何建立。答。

&nbsp;&nbsp;&nbsp;&nbsp;色有中善业&nbsp;&nbsp;&nbsp;&nbsp;是白有白报

&nbsp;&nbsp;&nbsp;&nbsp;黑白在欲中&nbsp;&nbsp;&nbsp;&nbsp;俱黑说不净

色有中善业是白有白报者。色界善业一向无嗔恚离黑。问无色界业胜非色界。何故不说。答二报故。色界受中阴及生阴。无色界唯有生阴。如是色无色可见不可见有对无对受报。又彼有三业五阴十善业道受报故说。黑白在欲中者。欲界善业杂不善业故。是故说黑白。又一身中二种业可得。亦二种报。是故如是说。非黑即是白。黑异相故。俱黑说不净者。不善业说黑。彼有黑报。彼因秽污。秽污故说黑。及鄙贱可恶故说黑报。唯鄙贱黑非秽污黑。不染污故。

&nbsp;&nbsp;&nbsp;&nbsp;若有思能坏&nbsp;&nbsp;&nbsp;&nbsp;彼诸业无余

&nbsp;&nbsp;&nbsp;&nbsp;此说无阂道&nbsp;&nbsp;&nbsp;&nbsp;谓是第四业

若道能灭彼三业。彼道相应思是第四业。此业不染污故。不黑不可乐故。不白不堕界故无报。问何业几思断。答。

&nbsp;&nbsp;&nbsp;&nbsp;说有十二思&nbsp;&nbsp;&nbsp;&nbsp;断于黑报业

&nbsp;&nbsp;&nbsp;&nbsp;四思能断白&nbsp;&nbsp;&nbsp;&nbsp;一思二俱离

说有十二思断于黑报业者。黑业十二思断见道四法忍相应思。及离欲界欲八无阂道相应思。四思能断白者。四思断白业。初禅离欲第九无阂道相应思。乃至第四禅离欲亦尔。以善有漏法最后无阂道断故。一思二俱离者。欲界离欲第九无阂道相应思。灭黑业及黑白业问世尊说曲秽浊。此云何。答。

&nbsp;&nbsp;&nbsp;&nbsp;曲者从谄起&nbsp;&nbsp;&nbsp;&nbsp;秽从嗔恚生

&nbsp;&nbsp;&nbsp;&nbsp;欲生谓为浊&nbsp;&nbsp;&nbsp;&nbsp;世尊之所说

曲者从谄起者。谄者说曲。于曲相法所起业名为曲。彼曲果故。谄者以不直故名为曲。以谄所阂难出生死难入涅槃。譬如曲木。秽从嗔恚生者。二种秽。秽自身及他身故。嗔恚者名为秽。于秽相法所起业名为秽。彼果故。欲生谓为浊。世尊之所说者。欲者染性故名为浊。若业欲所起名为浊。彼果故果似因说。问几种等起。答。

&nbsp;&nbsp;&nbsp;&nbsp;等起有二种&nbsp;&nbsp;&nbsp;&nbsp;因及彼刹那

&nbsp;&nbsp;&nbsp;&nbsp;如前所回转&nbsp;&nbsp;&nbsp;&nbsp;此亦随回转

等起有二种因。及彼刹那者。有二种等起因等起者。我当作所作。彼刹那等起者。若心住作彼业。问此二等起何等为转何等为随转。答转者。谓彼前若彼因等起者名转。后者说随转。彼刹那等起说随转。问六识身何等为转何等为随转。答。

&nbsp;&nbsp;&nbsp;&nbsp;若识修道断&nbsp;&nbsp;&nbsp;&nbsp;在意有二种

&nbsp;&nbsp;&nbsp;&nbsp;五种心说一&nbsp;&nbsp;&nbsp;&nbsp;余则说有漏

若识修道断在意有二种者。修道所断意识亦转亦随转以彼俱能起业故。彼亦善不善无记。彼善转即善随转。不善无记亦如是。无记者威仪工巧。彼威仪心转即彼随转。善秽污心现在前去者不然。以速起故。如旋火轮。工巧心亦如是。前已说报生心不起身口业。五种心说一者。五识身说随转受自作故。非转无思惟故。余则说有漏者。见道断心说余。彼是转能为因等起故非随转。不以见道断心等起身口业。以微细故。内向故。若复见道断心等起身口业者。彼业为见道断为修道断为俱道断。若言见道断者。无有色见道断。明无明相违故。若言修道断者。修道断法而见道断心等起者。此则不应。若言俱断者。则有可分。此亦不然。如契经说。邪见人身口业说是见。彼亦说因等起。问何等为净。答。

&nbsp;&nbsp;&nbsp;&nbsp;一切妙行净&nbsp;&nbsp;&nbsp;&nbsp;无学身口满

&nbsp;&nbsp;&nbsp;&nbsp;所谓意满者&nbsp;&nbsp;&nbsp;&nbsp;即是无学心

一切妙行净者。若所有妙行一切说净。若身妙行是说身净。如是比。问有漏法有垢。云何说净。答烦恼相违故。引导第一义净故。问云何满。答无学身口满。无学身口妙行说满。所谓意满者即是无学心。无学心说意满。牟尼相故。问以何等故色阴识阴说满非余。答粗细故。心者第一义满。以身口业比知止息增广故。烦恼热不损故。意语不坏故。是故说阿罗汉满非余。问妙行净满何差别。答所作善故说妙行。清净故说净。牟尼故说满。复次爱果故说妙行。离烦恼故说净。离痴故说满。已说业。业果今当说。

&nbsp;&nbsp;&nbsp;&nbsp;相似说依果&nbsp;&nbsp;&nbsp;&nbsp;报则不相似

&nbsp;&nbsp;&nbsp;&nbsp;净及不净果&nbsp;&nbsp;&nbsp;&nbsp;是则说为报

依果者。谓善生善。如是比当知说自分因。报果者。谓净不净果如前说。报因与果相似者。谓依果。不相似者。善不善因无记果。

&nbsp;&nbsp;&nbsp;&nbsp;所谓解脱果&nbsp;&nbsp;&nbsp;&nbsp;离欲见真说

&nbsp;&nbsp;&nbsp;&nbsp;以功力所得&nbsp;&nbsp;&nbsp;&nbsp;是说功用果

所谓解脱果离欲见真说者。解脱果谓断也。以功力所得是说功用果者。若果以功力所招及断。是说功用果。

&nbsp;&nbsp;&nbsp;&nbsp;种种相诸法&nbsp;&nbsp;&nbsp;&nbsp;其果唯一相

&nbsp;&nbsp;&nbsp;&nbsp;是说增上果&nbsp;&nbsp;&nbsp;&nbsp;除前所起法

若多相诸法相似不相似唯一果。谓增上果。谓所作因。除前所起法者。除前生于后生非果。问增上果功用果何差别。答所作事成为功用果。受用为增上果。谓种殖者有二果。受用者有增上果。已总说果。若彼果是业有今当说。

&nbsp;&nbsp;&nbsp;&nbsp;有漏断结业&nbsp;&nbsp;&nbsp;&nbsp;五果是有果

&nbsp;&nbsp;&nbsp;&nbsp;无漏断结道&nbsp;&nbsp;&nbsp;&nbsp;彼则有四果

有漏断结业五果是有果者。世俗断结道彼业有五果。彼后相似及增上是依果。彼业报是报果。彼结断是解脱果。彼所招及断是功用果。除自己余一切法是增上果。无漏断结道彼则有四果者。无漏断结道彼业有四果。除报果。余果如前说。

&nbsp;&nbsp;&nbsp;&nbsp;不善业四果&nbsp;&nbsp;&nbsp;&nbsp;亦余善有漏

&nbsp;&nbsp;&nbsp;&nbsp;余无漏有三&nbsp;&nbsp;&nbsp;&nbsp;无记业亦然

不善业四果亦余善有漏者。不善业四果。除断结道。诸余善有漏业。谓方便道解脱道胜进道及闻等慧。此诸业亦有四果。除解脱果。余无漏有三无记业亦然者。除断结无漏。诸余无漏业。及无记业有三果。除报果及解脱果。

&nbsp;&nbsp;&nbsp;&nbsp;四二及三果&nbsp;&nbsp;&nbsp;&nbsp;三四亦复二

&nbsp;&nbsp;&nbsp;&nbsp;三二三净等&nbsp;&nbsp;&nbsp;&nbsp;是说为业果

善业者。以善法为四果。除报果。以不善为二果。功用及增上果。以无记为三果。除依果及解脱果。不善业者以不善法为三果。除报果解脱果。以无记法为四果。除解脱果。自分因遍因以欲界身见边见无记法为依果。以善为二果。功用及增上果。无记业者以无记法为三果。依果功用果增上果。以善为二果。功用果及增上果。以不善为三果。除报果解脱果。

&nbsp;&nbsp;&nbsp;&nbsp;过去一切四&nbsp;&nbsp;&nbsp;&nbsp;中未来亦然

&nbsp;&nbsp;&nbsp;&nbsp;中于中说二&nbsp;&nbsp;&nbsp;&nbsp;未生未生三

过去一切四者。过去业以一切三世法为四果。除解脱果。不堕世故。中未来亦然者。现在业以未来法为四果。如前说。中于中说二者。现在业以现在法为二果。功用果及增上果。未生未生三者。未来业以未来法为三果。报果功用果增上果。

&nbsp;&nbsp;&nbsp;&nbsp;自地自地四&nbsp;&nbsp;&nbsp;&nbsp;或以他地二

&nbsp;&nbsp;&nbsp;&nbsp;若正思惟地&nbsp;&nbsp;&nbsp;&nbsp;亦有解脱果

自地自地四者。自地业以自地法为四果。除解脱果。如欲界系以欲界系。乃至非想非非想亦如是。或以他地二者。他地业以他地法为二果。功用果增上果。若无漏业以他地无漏为依果。若正思惟地亦有解脱果者。定地或有解脱果谓无阂道所摄。

&nbsp;&nbsp;&nbsp;&nbsp;皆以一切三&nbsp;&nbsp;&nbsp;&nbsp;三二一复五

&nbsp;&nbsp;&nbsp;&nbsp;二二次第说&nbsp;&nbsp;&nbsp;&nbsp;谓是学等业

学业以学为三果。依果功用果增上果。以无学为三果亦如是。以非学非无学为三果。解脱果功用果增上果。无学业以无学为三果。依果功用果增上果。以非学非无学为二果。功用果增上果。以学为一果。增上果。非学非无学业以非学非无学为五果。以学为二果。功用果增上果。以无学为二果亦如是。

&nbsp;&nbsp;&nbsp;&nbsp;谓说三四一&nbsp;&nbsp;&nbsp;&nbsp;四三及与二

&nbsp;&nbsp;&nbsp;&nbsp;四复一亦二&nbsp;&nbsp;&nbsp;&nbsp;是说见等业

见道断业以见道断法为三果。依果功用果增上果。以修道断法为四果。除解脱果。以无断法为一果。增上果。修道断业以修道断法为四果。除解脱果。以无断法为三果。解脱果功用果增上果。以见断法为二果。功用果增上果。无断业以无断法为四果。除报果。以见断法为一果。增上果。以修道断法为二果。功用果增上果。已说业有果。身业口业四大造。今当说。

&nbsp;&nbsp;&nbsp;&nbsp;自地若有大&nbsp;&nbsp;&nbsp;&nbsp;身口业所依

&nbsp;&nbsp;&nbsp;&nbsp;无漏随力得&nbsp;&nbsp;&nbsp;&nbsp;此即是彼果

自地若有大身口业所依者。若欲界身口业即欲界四大造。色界初禅地身口业即初禅四大造。乃至第四禅亦如是。以堕界故。烦恼合故。无漏随力得此即是彼果者。无漏身口业随所依力得。即彼地四大造。若生欲界无漏初禅正受。乃至第四禅彼身口业即欲界四大造。一切地生亦如是。不堕界故。非烦恼合故。若须陀洹斯陀含阿那含果及向佛辟支佛声闻波罗蜜道法智比智品。依欲界身现在前。彼一切业欲界四大造。若依色界身现在前。彼一切业色界四大造。学生无色界依五地未来戒成就。若先彼地起无漏道。即依彼地过去。若彼得阿罗汉果。彼舍学戒得无学未来依五地戒。问世尊说三障。此云何。答。

&nbsp;&nbsp;&nbsp;&nbsp;无间无救业&nbsp;&nbsp;&nbsp;&nbsp;广生诸烦恼

&nbsp;&nbsp;&nbsp;&nbsp;恶道受恶报&nbsp;&nbsp;&nbsp;&nbsp;障阂应当知

三障。业障烦恼障报障。谓障阂圣道及圣道方便故说障。除此三障。余法虽为障。然此三障五因缘易见易知。所谓处趣生果人。彼业障者五无间业。所谓害父害母害阿罗汉坏僧出佛身血。此业报无间必生地狱中。是故说无间。有二因缘故得无间。背恩义及坏福田。彼害父母是背恩无间。余者坏福田无间。罪最大者所谓坏僧。次出佛身血。次害阿罗汉。次害母次害父。彼义杂品当广说。烦恼障者。谓勤及利烦恼。有众生烦恼勤而不利。应作四句。勤而不利者。数行软烦恼。利而不勤者。增上烦恼不数行。亦勤亦利者。数行增上烦恼。不勤不利者。不数行软烦恼。彼软烦恼不利者。此说烦恼障。以依软结便有中依中便增故。若利烦恼不勤者非障。以不数行故。若俱者一切恶。不俱者一切胜。当知善根亦如是。以行烦恼故建立障非成就者。以一切众生等成就烦恼故。随其所应。彼烦恼障者。当知黄门气嘘富兰那等。又复说难陀央掘魔郁鞞罗迦葉。如是比以说力故彼得见谛。舍利弗等非其境界。报障者。恶道处郁单曰无想天处。问此障何者最大恶。答。

&nbsp;&nbsp;&nbsp;&nbsp;所谓烦恼障&nbsp;&nbsp;&nbsp;&nbsp;是说最大恶

&nbsp;&nbsp;&nbsp;&nbsp;无间业为中&nbsp;&nbsp;&nbsp;&nbsp;报障则为软

三障中烦恼障最大恶。次业障次报障。以烦恼障能转业障业障转报障故。又说报障最大恶。以一切因时可转果时不可转故。此则不然。彼或有烦恼障成就。或业障或报障或烦恼业障。或烦恼障报障无业障报障俱成就。以因果不俱故。彼业障者三方。烦恼障报障者五趣。问如所说无间业其罪最大。谓坏僧。僧坏有何性。答。

&nbsp;&nbsp;&nbsp;&nbsp;谓不和合性&nbsp;&nbsp;&nbsp;&nbsp;当知是僧坏

&nbsp;&nbsp;&nbsp;&nbsp;不隐没无记&nbsp;&nbsp;&nbsp;&nbsp;是不相应行

僧坏者。是不和合性。不隐没无记不相应行阴摄。坏僧罪是妄语。问何等谁成就。答。

&nbsp;&nbsp;&nbsp;&nbsp;坏者则是僧&nbsp;&nbsp;&nbsp;&nbsp;罪则坏僧人

&nbsp;&nbsp;&nbsp;&nbsp;彼受一劫报&nbsp;&nbsp;&nbsp;&nbsp;无择地狱中

坏者则是僧罪则坏僧人者。僧成就坏。坏僧人成就罪。彼受一劫报无择地狱中者。坏僧罪无择地狱中受一劫报。若作余恶行种余地狱报。彼或无择。彼后不能坏僧。坏僧后作余恶行。彼一切皆无择地狱果。若多行恶行者所受身。广大而柔软多受众苦。余无间业后不能坏僧者。要族姓端正戒闻才辩。如是之人乃能坏僧。以彼自立为大师故。犯戒者非增上。问云何坏僧。答。

&nbsp;&nbsp;&nbsp;&nbsp;大师及是道&nbsp;&nbsp;&nbsp;&nbsp;诸比丘异忍

&nbsp;&nbsp;&nbsp;&nbsp;破坏和合僧&nbsp;&nbsp;&nbsp;&nbsp;所谓见行增

大师及是道诸比丘异忍破坏和合僧者。谓比丘起如是希望。提婆达多是我大师非瞿昙。彼所制五法是道非八正。当知是坏僧。又说受筹见闻俱增。问何等人破僧。答谓见行增上者。见行人坏僧。恶希望故。非爱行人。轻动故。问为在家人坏僧为出家。答比丘受具足比丘坏僧非在家非沙弥非比丘尼。若彼心住坏僧。即彼心是果。六识身一一现在前。坏僧觉亦如是。问何处坏僧为几人。答。

&nbsp;&nbsp;&nbsp;&nbsp;三方极少八&nbsp;&nbsp;&nbsp;&nbsp;是则羯磨坏

&nbsp;&nbsp;&nbsp;&nbsp;阎浮提至九&nbsp;&nbsp;&nbsp;&nbsp;是则法轮坏

三方极少八是则羯磨坏者。三天下羯磨僧坏。极少者至八。以四人名僧非三故。若于一住处界内。二部僧各别作布萨羯磨。当知是僧坏。问何处坏法轮为几人。答阎浮提至九是则法轮坏。阎浮提法轮坏非余处。以此有道则有异道。若此有大师则有异师。极少至九人。乃至二部各别。有一人僧所同者教僧者僧随顺者教无惭无愧部。谓提婆达也。问为坏圣僧为凡夫僧。答凡夫坏非圣人。以正定聚故。不坏净故。又说得忍凡夫亦不坏。已入决定圣僧世尊不坏眷属故。问住何分僧不坏。答。

&nbsp;&nbsp;&nbsp;&nbsp;不结界前后&nbsp;&nbsp;&nbsp;&nbsp;牟尼已涅槃

&nbsp;&nbsp;&nbsp;&nbsp;息肉未起时&nbsp;&nbsp;&nbsp;&nbsp;及无第一双

&nbsp;&nbsp;&nbsp;&nbsp;于此六时中&nbsp;&nbsp;&nbsp;&nbsp;则无坏法轮

有六时僧不坏。谓不结界。结界因缘前已说。亦非前亦非后。以此二分中僧一味故。亦非大师般涅槃后。无异师故。亦非未起恶戒恶见息肉。亦非未建立第一双。以僧坏不经一宿别住第一双还和合故。或有欲令七因缘不坏。谓大师在众彼无威光故。非一切诸佛悉有坏僧由行故。问此五无间业何等最大恶。答。

&nbsp;&nbsp;&nbsp;&nbsp;妄语破坏僧&nbsp;&nbsp;&nbsp;&nbsp;于诸业最恶

&nbsp;&nbsp;&nbsp;&nbsp;第一有中思&nbsp;&nbsp;&nbsp;&nbsp;是说最大果

妄语破坏僧于诸业最恶者。坏僧妄语是为最恶。以转法身故。法者佛所重。以彼广方便转故。坏僧者恼乱大众故。若僧坏未超升离生者。不超升离生亦无得果亦无坐禅学问思惟业生。大千世界法轮不转。若僧还和合者未超升离生者。超升离生及得果。离欲漏尽坐禅学问思惟业生。大千世界法轮复转。问此说妄语最大罪。又余处说。意业及邪见是诸大罪有何差别。答五无间罪中妄语为最大。三业中意业为最大。五见中邪见为最大。复次报广故妄语最大罪。恼大众故意业最大罪。断善根故邪见最大罪。问何等业最大果。答第一有中思是说最大果。以彼思于非想非非想处八万劫寿以报果故说。解脱果者金刚三昧相应思最大。以彼思永断一切烦恼得果故。又说一思种八万劫。然后多思成满。如画师先以一色作摸后布众彩。又说一时正受一行一缘。众多思现在前。于中或有思受十千劫寿。有三十千劫四十千劫寿者。此说大劫数。