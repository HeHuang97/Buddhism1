## 阿毗昙八犍度论卷第十五

行犍度第四之一

&nbsp;&nbsp;&nbsp;&nbsp;恶行邪语&nbsp;&nbsp;&nbsp;&nbsp;众生及命

&nbsp;&nbsp;&nbsp;&nbsp;身无有教&nbsp;&nbsp;&nbsp;&nbsp;自行在后

### 恶行跋渠第一

三恶行三不善根。三恶行摄三不善根。三不善根摄三恶行耶。三妙行三善根。三妙行摄三善根。三善根摄三妙行耶。三恶行十不善行迹。三恶行摄十不善行迹。十不善行迹摄三恶行耶。三妙行十善行迹。三妙行摄十善行迹。十善行迹摄三妙行耶。三行十行迹。三行摄十行迹。十行迹摄三行耶。三行四行黑有黑报。白有白报。白黑白黑报。不黑不白无行报行尽。三行摄四行。四行摄三行耶。复次三行现法报。生报后报乐报苦报。不苦不乐报。过去未来现在。善不善无记。欲界系色无色界系。学无学非学非无学。见谛所断思惟所断无断。前摄后后摄前耶。四行黑有黑报。白有白报。黑白黑白报。不黑不白无行报行尽。三行现法报生报后报。乐报苦报。不苦不乐报。过去未来现在。善不善无记。欲界系色无色界系。学无学非学非无学。见谛所断思惟所断无断。四行摄三行。三行摄四行耶。三行现法报生报后报。复次三行乐报苦报不苦不乐报。过去未来现在。善不善无记。欲界系色无色界系。学无学非学非无学。见谛所断思惟所断无断。前摄后后摄前耶。三行乐报苦报不苦不乐报。复次三行过去未来现在。善不善无记。欲界系色无色界系。学无学非学非无学。见谛所断思惟所断无断。前摄后后摄前耶。三行过去未来现在。复次三行善不善无记。欲界系色无色界系。学无学非学非无学。见谛所断思惟所断无断。前摄后后摄前耶。三行善不善无记。复次三行欲界系色无色界系。学无学非学非无学。见谛所断思惟所断无断。前摄后后摄前耶。三行欲界系色无色界系。复次三行学无学非学非无学。见谛所断思惟所断无断。前摄后后摄前。三行学无学非学非无学。复次三行见谛所断思惟所断无断。前摄后后摄前耶。颇行受报身痛受报非心耶。颇行受报心痛受报非身耶。颇行受报身心痛受报耶。颇行受报身心痛不受报而受报耶。三障行障垢障报障。彼云何行障。云何垢障。云何报障。此三恶行何者最大。此三妙行何者最大果。此章义愿具演说。三恶行三不善根。三恶行摄三不善根耶。答曰。或恶行非不善根。云何恶行非不善根。答曰。身口恶行邪见不善思。是谓恶行非不善根。云何不善根非恶行。答曰。痴不善根。是谓不善根非恶行。云何恶行不善根。答曰。贪嗔恚不善根。是谓恶行不善根。云何非恶行非不善根。答曰。除上尔所事。三妙行三善根。三妙行摄三善根耶。答曰。或妙行非善根。云何妙行非善根。答曰。身口妙行善思。是谓妙行非善根。云何善根非妙行。答曰。等见不摄无痴善根。是谓善根非妙行。云何妙行善根。答曰。不贪不嗔恚善根等见。是谓妙行善根。云何非妙行非善根。答曰。除上尔所事。三恶行十不善行迹。三恶行摄十不善行迹。十不善行迹摄三恶行。答曰。三摄十非十摄三。不摄何等。答曰。除行迹摄身口恶行。诸余身口恶行。及不善思。三妙行十善行迹。三妙行摄十善行迹。十善行迹摄三妙行。答曰。三摄十非十摄三。不摄何等。答曰。除行迹摄身口妙行。诸余身口妙行及善思。三行十行迹。三行摄十行迹。答曰。或行非行迹。云何行非行迹。答曰。除行迹摄身口行。诸余身口行意思。是谓行非行迹。云何。行迹非行答曰。后三行迹。是谓行迹非行。云何行行迹。答曰。七行迹。是谓行行迹。云何非行非行迹。答曰。除上尔所事。三行四行黑有黑报。白有白报。黑白黑白报。不黑不白无报行行尽。三行摄四行。四行摄三行。答曰。三四非四三。不摄何等。答曰。除学思作尽。诸余无漏行及无色界善行。无记行三行。复次三行现法报生报后报。前摄后后摄前。答曰。前后非后前。不摄何等。答曰。不定无记无漏行三行。复次三行乐报苦报不苦不乐报。前摄后后摄前。答曰。前后非后前。不摄何等。答曰。无记无漏行三行。复次三行过去未来现在。善不善无记。学无学非学非无学。见谛所断思惟所断无断。前摄后后摄前。答曰。随种相摄三行。复次三行欲界系色无色界系。前摄后后摄前。答曰。前后非后前。不摄何等。答曰。无漏行(三行竟)

四行黑有黑报。白有白报。黑白黑白报。不黑不白无报行行尽。三行现法报生报后报。四行摄三行耶。答曰。或四非三。云何四非三。答曰。学思作尽。欲界系善不善不定行。色界系善不定行。是谓四非三。云何三非四。答曰。无色界系善定行。是谓三非四。云何四三。答曰。欲界系善不善定行。色界系善定行。是谓四三。云何非四非三。答曰。除学思作尽。诸余无漏行。无色界系善不定行无记行。是谓非四非三。四行黑有黑报白有白报白黑白黑报。不白不黑无报行行尽。三行乐报苦报不苦不乐报。四行摄三行。答曰。或四非三。云何四非三。答曰。学思作尽。是谓四非三。云何三非四。答曰。无色界系善行。是谓三非四。云何四三。答曰。欲界系善不善行。色界系善行。是谓四三。云何非四非三。答曰。除学思作尽思惟进行。诸余无漏行无记行。是谓非四非三。四行黑有黑报。白有白报。黑白黑白报。不黑不白无报行行尽。三行过去未来现在。善不善无记。学无学非学非无学。见谛所断思惟所断无断。四行摄三行三行摄四行。答曰。三摄四非四三。不摄何等。答曰。除学思作尽诸余无漏行。无色界系善无记行也。四行黑有黑报。白有白报。黑白黑白报。不黑不白无报行行尽也。三行欲界系色无色界系。四行摄三行。三行摄四行。答曰。或四非三。云何四非三。答曰。学思作尽。是谓四非三。云何三非四。答曰。无色界系善行无记行。是谓三非四。云何四三。答曰。欲界系善不善行。色界系善行。是谓四三。云何非四非三。答曰。除学思作尽。诸余无漏行。是谓非四非三(四行竟)。三行现法报生报后报。复次三行乐报苦报不苦不乐报。前摄后后摄前。答曰。后前非前后。不摄何等。答曰。不定行也。三行现法报生报后报。复次三行过去未来现在。善不善无记。学无学非学非无学。见谛所断思惟所断无断。前摄后后摄前。答曰。后前非前后。不摄何等。答曰。不定无记无漏行也。三行现法报生报后报。复次三行欲界系色无色界系。前摄后后摄前。答曰。后前非前后。不摄何等。答曰。不定无记行(现生后报三竟)。三行乐报苦报不苦不乐报。复次三行过去未来现在。善不善无记。学无学非学非无学。见谛所断思惟所断无断。前摄后后摄前。答曰。后前非前后。不摄何等。答曰。无记无漏行也。三行乐报苦报不苦不乐报。复次三行欲界系色无色界系。前摄后后摄前。答曰。后前非前后。不摄何等。答曰。无记行(三痛竟)。三行过去未来现在。复次三行善不善无记。学无学非学非无学。见谛所断思惟所断无断。前摄后后摄前。答曰。随种相摄三行过去未来现在。复次三行欲界系色无色界系。前摄后后摄前答曰。前后非后前。不摄何等。答曰。无漏行(三世竟)。三行善不善无记。复次三行欲界系色无色界系。前摄后后摄前。答曰。前后非后前。不摄何等。答曰。无漏行。三行善不善无记。复次三行学无学。非学非无学。见谛所断思惟所断无断。前摄后后摄前。答曰。随种相摄(善不善竟)。三行欲界系色无色界系。复次三行学无学非学非无学。见谛所断思惟所断无断。前摄后后摄前。答曰。后前非前后。不摄何等。答曰。无漏行(三界竟)。三行学无学非学非无学。复次三行见谛所断思惟所断无断。前摄后后摄前。答曰。随种相摄(三三稍除自二三痛至此七也)。颇行受报身痛受报非心耶。答曰。受报不善行也。颇行受报心。痛受报非身耶。答曰。受报善无学行。颇行受报身心痛受报耶。答曰。受报善有学行。颇行受报身心痛不受报而受报耶。答曰。受报善不善行受报。色心心所念法心不相应行也。三障行障垢障报障。彼云何行障。云何垢障。云何报障。行障云何。答曰。五无救行。垢障云何。答曰。诸众生淫欲偏重。嗔恚愚痴偏重。彼淫欲偏重嗔恚愚痴偏重。难教难语难济难脱。是谓垢障。云何报障。答曰。地狱处。畜生处。饿鬼处。郁单曰。无想天处。是谓报障。此三恶行何者最大。答曰。坏僧妄语。由此行报阿鼻大地狱受劫寿。此三妙行何者最大果。答曰。有第一有三昧思行报。有想无想受八十千劫寿。

阿毗昙恶行品第一竟(梵本一百九十二首卢二千七百八言)

### 邪语跋渠第二

诸邪语彼是邪命耶。设是邪命彼是邪语耶。诸邪业彼是邪命耶。设是邪命彼是邪业耶。诸等语彼是等命耶。设是等命彼是等语耶。诸等业彼是等命耶。设是等命彼是等业耶。三恶行三曲三秽三浊。身曲身秽身浊。口曲口秽口浊。意曲意秽意浊。彼云何身曲身秽身浊。云何口曲口秽口浊。云何意曲意秽意浊。三恶行摄三曲秽浊。三曲秽浊摄三恶行。三妙行三净。三妙行摄三净。三净摄三妙行。三妙行三满。三妙行摄三满。三满摄三妙行。三净三满三净摄三满。三满摄三净。诸身恶行彼尽无巧便身行耶。设无巧便身行彼尽身恶行耶。诸口恶行彼尽无巧便口恶行耶。设无巧便口行。彼尽口恶行耶。诸意恶行彼尽无巧便意行耶。设无巧便意行。彼尽意恶行耶。诸身妙行彼尽巧便身行耶。设巧便身行。彼尽是身妙行耶。诸口妙行彼尽巧便口行耶。设巧便口行彼尽口妙行耶。诸意妙行彼尽巧便意行耶。设巧便意行。彼尽意妙行耶。诸法由行得彼法。当言善耶。不善无记耶。颇过去行过去报未来现在报耶。颇未来行未来现在过去报耶。颇现在行现在过去未来报耶。颇如身行受报口行意行不然耶。颇如口行受报身行意行不然耶。颇如意行受报身口行不然耶。颇如身行口行受报意行不然耶。颇如身行意行受报口行不然耶。颇如口行意行受报身行不然耶。颇如身行口行受报意行亦然耶。颇如身行口行意行不受报而受报耶。颇三行不前不后受报耶。现法报生报后报。乐报苦报不苦不乐报。欲界系色无色界系。颇二行不前不后受报耶。善不善见谛所断思惟所断。此章义愿具演说。

诸邪语彼是邪命耶。答曰。或邪语非邪命。云何邪语非邪命。答曰。除邪命作口四恶行。诸余口恶行是谓邪语非邪命。云何邪命非邪语。答曰。邪命作身三恶行。是谓邪命非邪语。云何邪语邪命。答曰。邪命作口四恶行。是谓邪语邪命。云何非邪语邪命。答曰。除邪命作身三恶行。诸余身恶行。是谓非邪命邪语。诸邪业彼是邪命耶。答曰。或邪业非邪命。云何邪业非邪命。答曰。除邪命作身三恶行。诸余身恶行。是谓邪业非邪命。云何邪命非邪业。答曰。邪命作口四恶行。是谓邪命非邪业。云何邪业邪命。答曰。邪命作身三恶行。是谓邪业邪命。云何非邪业邪命耶。答曰。除邪命作口四恶行。诸余口恶行。是谓非邪业邪命(身竟)。诸等语彼是等命耶。答曰。或等语非等命。云何等语非等命。答曰。除等命作口四妙行。诸余口妙行。是谓等语非等命。云何等命非等语。答曰。等命作身三妙行。是谓等命非等语。云何等语等命。答曰。等命作口四妙行。是谓等语等命。云何非等语等命。答曰。除等命作身三妙行。诸余身妙行。是谓非等语等命(等语竟)。诸等业彼是等命耶。答曰。或等业非等命。云何等业非等命。答曰。除等命作身三妙行。诸余身妙行。是谓等业非等命。云何等命非等业。答曰。等命作口四妙行。是谓等命非等业。云何等业等命。答曰。等命作身三妙行。是谓等业等命。云何非等业等命。答曰。除等命作口四妙行。诸余口妙行。是谓非等业等命(业竟)。三恶行三曲秽浊。身曲身秽身浊。口曲口秽口浊。意曲意秽意浊。身曲云何。答曰。虚伪盛身行也。身秽云何。答曰。嗔恚盛身行。身浊云何。答曰。淫盛身行。口曲云何。答曰。虚伪盛口行。口秽云何。答曰。嗔恚盛口行。口浊云何。答曰。淫盛口行。意曲云何。答曰。虚伪盛意行。意秽云何。答曰。嗔恚盛意行。意浊云何。答曰。淫盛意行。三恶行摄三曲秽浊耶。答曰。或三恶行非曲秽浊。云何恶行非曲秽浊。答曰。除欲界系虚伪欲盛嗔恚身口意恶行。诸余身口意恶行。是谓恶行非曲秽浊。云何曲秽浊非恶行耶。答曰。色界系虚伪爱身口意行。无色界系爱盛意行。是谓曲秽浊非恶行。云何恶行曲秽浊。答曰。欲界系虚伪欲盛嗔恚身口意恶行。是谓恶行曲秽浊。云何非恶行曲秽浊。答曰。除上尔所事。三妙行三净。三妙行摄三净。三净摄三妙行。答曰。随种相摄。三妙行三满。三妙行摄三满。答曰。或妙行非满。云何妙行非满。答曰。除无学身口妙行。诸余身口妙行尽意妙行是谓妙行非满。云何满非妙行。答曰。无学心是谓满非妙行。云何妙行满。答曰。无学身口妙行。是谓妙行满。云何非妙行满。答曰。除上尔所事。三净三满三净摄三满耶。答曰。或净非满。云何净非满。答曰。除无学身口净。诸余身口净尽意净。是谓净非满。云何满非净。答曰。无学心是谓满非净。云何净满。答曰。无学身口净。是谓净满。云何非净满。答曰。除上尔所事(满竟)。诸身恶行尽无巧便身行耶。答曰。如是。诸身恶行尽无巧便身行。颇无巧便身行彼非身恶行耶。答曰。有隐没无记身行。不隐没无记无巧便身行也。诸口恶行尽无巧便口行耶。答曰。如是。诸口恶行尽无巧便口行。颇无巧便口行彼非口恶行耶。答曰。有隐没无记口行。不隐没无记无巧便口行也。诸意恶行彼尽无巧便意行耶。答曰。或意恶行彼非无巧便意行。云何意恶行。彼非无巧便意行耶。答曰。意三恶行是谓意恶行。彼非无巧便意行。云何无巧便意行。彼非意恶行耶。答曰。隐没无记思。不隐没无记无巧便思。是谓无巧便意行。彼非意恶行。云何意恶行彼是无巧便意行耶。答曰。不善思。是谓意恶行。彼是无巧便意行。云何非意恶行彼非无巧便意行耶。答曰。除上尔所事(恶行竟)。诸身妙行尽巧便身行耶。答曰。如是。诸身妙行彼尽巧便身行。颇巧便身行彼非身妙行。答曰。有不隐没无记巧便身行也。诸口妙行尽巧便口行耶。答曰。如是。诸口妙行彼尽巧便口行。颇巧便口行彼非口妙行耶。答曰。有不隐没无记巧便口行也。诸意妙行彼尽巧便意行耶。答曰。或意妙行彼非巧便意行。云何意妙行彼非巧便意行。答曰。意三妙行。是谓意妙行彼非巧便意行。云何巧便意行彼非意妙行。答曰。不隐没无记巧便思。是谓巧便意行彼非意妙行。云何意妙行彼是巧便意行。答曰。善思是谓意妙行。彼是巧便意行。云何非意妙行非巧便意行耶。答曰。除上尔所事(妙行竟)。诸法由行得彼法。当言善不善无记耶。答曰。报义诸法由行得此法当言无记也。如是报义诸法由行得彼法无记耶。答曰。如是。若作是说。本无如来善心说语软语妙语软美语。此语善耶。答曰。如是。听我所说若报义诸法由行得彼法无记不应作是说。本无如来善心说语软语妙语软美语此语善。虽有是语此事不然。若作是语本无如来善心说语软语妙语软美语此语善。不应作是语。报义诸法由行得此法无记报义诸法由行得此法无记。此事不然。当作是语本无如来本余生时作善行受报报现在前。彼由此因缘得咽喉四大行四大。四大出声声非报也。颇过去行过去报耶。未来现在报耶。答曰。如是。颇未来行未来报耶。答曰。有无过去现在。颇现在行现在报耶。答曰。有过去无未来有(三世竟)。颇如身行受报。口行意行不然耶。答曰。有如身不净口净。当于尔时有善心若无记心。如身有净口不净。当于尔时有不善心若无记心。是谓如身行受报。口行意行不然。颇如口行受报。身行意行不然。答曰。有如身有净口不净。当于尔时有善心若无记心。如身不净口净。当于尔时有不善心若无记心。是谓如口行受报。身行意行不然。颇如意行受报身行口行不然耶。答曰。有如身不净口不净。当于尔时有善心如身净口净。当于尔时有不善心。是谓如意行受报身行口行不然。颇如身行口行受报意行不然耶。答曰。有如身不净口不净。当于尔时有善心若无记心如身净口净。当于尔时有不善心若无记心。是谓如身行口行受报意行不然。颇如身行意行受报口行不然耶。答曰。有如身有不净口净。当于尔时有不善心如身净口不净。当于尔时有善心。是谓如身行意行受报口行不然。颇如口行意行受报身行不然耶。答曰。有如身有净口不净。当于尔时有不善心如身不净口净。当于尔时有善心。是谓如口行意行受报身行不然。颇如身行口行受报意行亦然耶。答曰。有如身有不净口不净。当于尔时有不善心如身净口净。当于尔时有善心。是谓如身行口行受报意行亦然。颇如身行口行意行不受报而受报耶。答曰。有诸心不相应行受报。色心心所念法心不相应行也。颇三行不前不后受报现法报生报后报。答曰。受报现法报色。生报心心所念法。后报心不相应行。复次现法报心心所念法。生报色。后报心不相应行。复次现法报心不相应行。生报心心所念法。后报色(三竟)。乐报苦报不苦不乐报亦如是。欲界系色色界系心心所念法。无色界系心不相应行。复次欲界系心心所念法。色界系色无色界系心不相应行。复次欲界系心不相应行。色界系色无色界系心心所念法也(三界竟)。颇二行不前不后受报善不善耶。答曰。受报善色不善心心所念法心不相应行。复次善心心所念法心不相应行不善色(善不善二竟)。见谛所断思惟所断亦如是。

阿毗昙邪语品第二竟(梵本二百四十五首卢秦五千一百言)