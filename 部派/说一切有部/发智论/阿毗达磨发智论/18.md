## 阿毗达磨发智论卷第十八

### 定蕴第七中摄纳息第三

&nbsp;&nbsp;&nbsp;&nbsp;摄可得相应&nbsp;&nbsp;&nbsp;&nbsp;成不得舍退

&nbsp;&nbsp;&nbsp;&nbsp;顿渐灭依定&nbsp;&nbsp;&nbsp;&nbsp;此章愿具说

十想，谓无常想，无常苦想，苦无我想，死想，不净想，厌食想，一切世间不可乐想，断想，离想，灭想。

四静虑，四无量，四无色，八解脱，八胜处，十遍处，八智，三三摩地，无常想等，摄几静虑等耶？

答：无常想，摄四静虑四无色四解脱，如无常想，无常苦想，苦无我想，死想，断想离想，灭想，亦尔。不净想，摄第三第四静虑初二解脱，如不净想，厌食想亦尔。

一切世间不可乐想，摄第三第四静虑，初静虑等，摄几静虑等耶？

答：初静虑，摄初静虑四无量初二解脱前四胜处八智三三摩地，第二静虑，摄第二静虑四无量初二解脱，前四胜处八智三三摩地，第三静虑，摄第三静虑三无量八智三三摩地，第四静虑摄第四静虑三无量净解脱，后四胜处前八遍处八智三三摩地，慈无量等，摄几无量等耶？答：慈摄慈世俗智，乃至舍摄舍世俗智。

空无边处等，摄几无色等耶？

答：空无边处，摄空无边处，及彼解脱，彼遍处六智三三摩地，识无边处摄识无边处及彼解脱彼遍处六智三三摩地，无所有处，摄无所有处及彼解脱六智三三摩地，非想非非想处，摄非想非非想处及彼解脱灭想受解脱世俗智。

初解脱等，摄几解脱等耶？

答：初第二第三解脱，摄初第二第三解脱世俗智，空无边处解脱，摄空无边处解脱及彼遍处六智三三摩地，识无边处解脱，摄识无边处解脱及彼遍处六智三三摩地，无所有处解脱，摄无所有处解脱六智三三摩地，非想非非想处解脱，摄非想非非想处解脱世俗智，灭想受解脱，摄灭想受解脱。

初胜处等，摄几胜处等耶？

答：初胜处，摄初胜处世俗智，乃至第八胜处，摄第八胜处世俗智。

初遍处等，摄几遍处等耶？

答：初遍处，摄初遍处世俗智，乃至第十遍处，摄第十遍处世俗智。

法智等，摄几智等耶？

答：法智，摄法智五智少分，类智摄类智五智少分，他心智，摄他心智四智少分，世俗智，摄世俗智一智少分，苦智，摄苦智二智少分，集智，摄集智二智少分，灭智，摄灭智三智少分，道智，摄道智三智少分。

空三摩地等，摄几三摩地耶？

答：空摄空，无愿摄无愿，无相摄无相，如摄可得亦尔。

无常想等，与几静虑等相应耶？

答：无常想，与四静虑四无色四解脱四智一三摩地相应，如无常想，无常苦想苦无我想死想断想离想灭想亦尔。不净想，与后二静虑初二解脱世俗智相应，如不净想，厌食想亦尔。一切世间不可乐想，与后二静虑世俗智相应。

初静虑等，与几静虑等相应耶？

答：初静虑，与初静虑四无量初二解脱前四胜处八智三三摩地相应，第二静虑，与第二静虑四无量初二解脱前四胜处八智三三摩地相应，第三静虑，与第三静虑三无量八智三三摩地相应，第四静虑，与第四静虑三无量净解脱后四胜处前八遍处八智三三摩地相应。

慈无量等，与几无量等相应耶？

答：慈与慈世俗智相应，乃至舍与舍世俗智相应。

空无边处等，与几无色等相应耶？

答：空无边处，与空无边处及彼解脱彼遍处六智三三摩地相应，识无边处，与识无边处及彼解脱彼遍处六智三三摩地相应，无所有处，与无所有处及彼解脱六智三三摩地相应，非想非非想处，与非想非非想处及彼解脱世俗智相应。

初解脱等，与几解脱等相应耶？

答：初第二第三解脱，与初第二第三解脱世俗智相应，空无边处解脱，与空无边处解脱及彼遍处六智三三摩地相应，识无边处解脱，与识无边处解脱及彼遍处六智三三摩地相应，无所有处解脱，与无所有处解脱六智三三摩地相应，非想非非想处解脱，与非想非非想处解脱世俗智相应，灭想受解脱非相应，初胜处等，与几胜处等相应耶？答：初胜处，与初胜处世俗智相应，乃至第八胜处，与第八胜处世俗智相应。

初遍处等，与几遍处等相应耶？

答：初遍处，与初遍处世俗智相应，乃至第十遍处，与第十遍处世俗智相应。

法智等，与几三摩地相应耶？

答：法智，与三三摩地少分相应，如法智，类智亦尔。他心智，与一三摩地少分相应，如他心智，集灭道智亦尔。苦智与二三摩地少分相应。

若成就初静虑等，彼于四静虑等，几成就，几不成就？

答：若成就初静虑，彼于四静虑，或一二三四，一者谓梵世爱未尽，二者谓梵世爱尽，上爱未尽，三者谓极光净爱尽，上爱未尽，四者谓遍净爱尽，于四无量，或无或三或四，无者谓生无色界，三者谓生遍净广果，四者谓生欲界梵世极光净，于四无色，或无或一二三四，无者谓色爱未尽，一者谓色爱尽，上爱未尽，二者谓空无边处爱尽，上爱未尽，三者谓识无边处爱尽，上爱未尽，四者谓无所有处爱尽，于八解脱，或无或一二三四五六七八，无者谓生遍净，遍净爱未尽，一者谓生遍净，遍净爱尽，上爱未尽，若生广果，即彼爱未尽，若生空无边处，即彼爱未尽，二者谓生欲界梵世极光净遍净爱未尽，若生遍净广果，广果爱尽，上爱未尽，若生空无边处，即彼爱尽，上爱未尽，若生识无边处，即彼爱未尽，三者谓生欲界梵世极光净遍净爱尽，上爱未尽，若生遍净广果空无边处爱尽，上爱未尽，若生空识无边处识无边处爱尽，上爱未尽，若生无所有处，即彼爱未尽，四者谓生欲界梵世极光净广果爱尽，上爱未尽，若生遍净广果识无边处爱尽，上爱未尽，若生空识无边处无所有处，无所有处爱尽，若生非想非非想处，不得灭尽定，五者谓生欲界梵世极光净空无边处爱尽，上爱未尽，若生遍净广果无所有处爱尽，不得灭尽定，若生非想非非想处，得灭尽定，六者谓生欲界梵世极光净识无边处爱尽，上爱未尽，若生遍净广果，得灭尽定，七者谓生欲界梵世极光净无所有处爱尽，不得灭尽定，八者谓生欲界梵世极光净，得灭尽定，于八胜处，或无或四或八，无者谓生遍净，即彼爱未尽，若生无色界，四者谓生欲界梵世极光净遍净爱未尽，若生遍净，即彼爱尽，若生广果，八者谓生欲界梵世极光净遍净爱尽，于十遍处，或无或一二八九十，无者谓生欲界梵世极光净遍净遍净爱未尽，若生无所有处非想非非想处，一者谓生空无边处，即彼爱未尽，若生识无边处，二者谓生空无边处，即彼爱尽，八者谓生欲界梵世极光净遍净遍净爱尽，上爱未尽，若生广果，即彼爱未尽，九者谓生欲色界欲色爱尽，上爱未尽，十者谓生欲色界空无边处爱尽，于八智，或二四五六七八，二者谓异生苦法忍位，四者谓苦法智苦类忍位，五者谓苦类智集法忍位，六者谓集法智，乃至灭法忍位，七者谓灭法智，乃至道法忍位，八者谓道法智，以上诸位，于三三摩地，或无或二或三，无者谓诸异生，二者谓诸圣者灭法忍未生，三者谓灭法忍已生，如成就初静虑，乃至成就第四静虑，随所应亦尔。

七补特伽罗，谓随信行，随法行，信胜解，见至，身证，慧解脱，俱解脱，随信行等，于味相应等四静虑四无色，几成就，几不成就？

答：随信行，于味相应四静虑，或无或一二三四，无者谓色爱尽，一者谓遍净爱尽，上爱未尽，乃至四者谓梵世爱未尽，于净四静虑，或无或一二三四，无者谓欲爱未尽，一者谓欲爱尽，上爱未尽，乃至四者谓遍净爱尽，于无漏四静虑，或无或一二三四，无者谓依未至定，入正性离生，一者谓依初静虑或静虑中间，入正性离生，乃至四者谓依第四静虑，入正性离生，于味相应四无色，或一二三四，一者谓无所有处爱尽，上爱未尽，乃至四者谓空无边处爱未尽，于净四无色，或无或一二三四，无者谓色爱未尽，一者谓色爱尽，上爱未尽，乃至四者谓无所有处爱尽，于无漏三无色，皆不成就，如随信行，随法行亦尔。信胜解，于味相应四静虑，或无或一二三四，无者谓色爱尽，一者谓遍净爱尽，上爱未尽，乃至四者谓梵世爱未尽，于净四静虑，或无或一二三四，无者谓欲爱未尽，若生无色界，一者谓生欲界，欲爱尽，上爱未尽，若生梵世，即彼爱未尽，若生极光净，即彼爱未尽，若生遍净，即彼爱未尽，若生广果，二者谓生欲界梵世梵世爱尽，上爱未尽，若生极光净，即彼爱尽，上爱未尽，若生遍净，即彼爱尽，三者谓生欲界梵世极光净爱尽，上爱未尽，若生极光净遍净爱尽，四者谓生欲界梵世遍净爱尽，于无漏四静虑，或无或一二三四，无者谓欲爱未尽，一者谓欲爱尽，上爱未尽，乃至四者谓遍净爱尽，于味相应四无色，或一二三四，一者谓无所有处爱尽，上爱未尽，乃至四者谓空无边处爱未尽，于净四无色，或无或一二三四，无者谓生欲色界，色爱未尽，一者谓生欲色界，色爱尽，上爱未尽，若生空无边处，即彼爱未尽，若生识无边处，即彼爱未尽，若生无所有处，即彼爱未尽，若生非想非非想处，二者谓生欲色界空无边处空无边处爱尽，上爱未尽，若生识无边处，即彼爱尽，上爱未尽，若生无所有处，即彼爱尽，三者谓生欲色界空无边处识无边处爱尽，上爱未尽，若生识无边处无所有处爱尽，四者谓生欲色界空无边处无所有处爱尽，于无漏三无色，或无或一二三，无者谓色爱未尽，一者谓色爱尽，上爱未尽，乃至三者谓识无边处爱尽，如信胜解，见至亦尔。身证于味相应四静虑，皆不成就，于净四静虑，或无或一二三四，无者谓生非想非非想处，一者谓生广果，乃至，四者谓生欲界梵世，于无漏四静虑，皆成就，于味相应四无色，成就一，不成就三，于净四无色，或一或四，一者谓生非想非非想处，四者谓生欲色界，于无漏三无色，皆成就，慧解脱，于味相应四静虑，皆不成就，于净四静虑，或无或一二三四，无者谓生无色界，一者谓生广果，乃至四者谓生欲界梵世，于无漏四静虑皆成就，于味相应四无色皆不成就，于净四无色，或一二三四，一者谓生非想非非想处，乃至四者谓生欲色界空无边处，于无漏三无色皆成就，俱解脱于味相应四静虑皆不成就，于净四静虑，或无或一二三四，无者谓生非想非非想处，一者谓生广果，乃至四者谓生欲界梵世，于无漏四静虑皆成就，于味相应四无色皆不成就，于净四无色，或一或四，一者谓生非想非非想处，四者谓生欲色界，于无漏三无色皆成就。

颇有成就味相应四静虑非净非无漏耶？答：有，谓欲爱未尽。

颇有成就净四静虑非味相应非无漏耶？答：有，谓异生生欲界梵世，色爱尽。

颇有成就无漏四静虑非味相应非净耶？答：有，谓圣者生无色界。

颇有成就净无漏四静虑非味相应耶？答：有，谓圣者生欲界梵世，色爱尽。

颇有成就余二或三耶？答：无。

颇有不成就味相应四静虑非净非无漏耶？答：有，谓圣者生欲界梵世，色爱尽。

颇有不成就净四静虑非味相应非无漏耶？答：无。

颇有不成就无漏四静虑非味相应非净耶？答：无。

颇有不成就味相应净四静虑非无漏耶？答：有，谓圣者生无色界。

颇有不成就味相应无漏四静虑非净耶？答：有，谓异生生欲界梵世，色爱尽。

颇有不成就净无漏四静虑非味相应耶？答：有，谓欲爱未尽。

颇有不成就味相应净无漏四静虑耶？答：有，谓异生生无色界。

颇有成就味相应四无色非净非无漏耶？答：有，谓色爱未尽。

颇有成就净无漏四无色非味相应耶？答：有，谓生欲色界空无边处阿罗汉。

颇有成就余耶？答：无。

颇有不成就味相应四无色非净非无漏耶？答：有，谓生欲色界空无边处阿罗汉。

颇有不成就净无漏四无色非味相应耶？答：有，谓色爱未尽。

颇有不成就余耶？答：无。

颇有得味相应四静虑非净非无漏耶？答：有，谓色爱尽，起欲界缠退时，若无色没，生欲界时。

颇有得净四静虑非味相应非无漏耶？答：无。

颇有得无漏四静虑非味相应非净耶？答：有，谓依第四静虑，入正性离生，若得阿罗汉果时。

颇有得余耶？答：无。

颇有舍味相应四静虑非净非无漏耶？答：无。

颇有舍净四静虑非味相应非无漏耶？答：有，谓异生遍净爱尽，起欲界缠退时，若欲界梵世没，生无色界时。

颇有舍净无漏四静虑非味相应耶？答：有，谓圣者遍净爱尽，起欲界缠退时。

颇有舍余耶？答：无。

颇有得味相应四无色非净非无漏耶？答：有，谓阿罗汉，起欲色界缠退时。

颇有得无漏三无色非味相应非净耶？答：有，谓得阿罗汉果时。

颇有得余耶？答：无。

颇有舍味相应四无色非净非无漏耶？答：无。

颇有舍净四无色非味相应非无漏耶？答：有，谓异生无所有处爱尽，起欲色界缠退时。

颇有舍无漏三无色非味相应非净耶？答：有，谓信胜解识无边处爱尽练根时。

颇有舍净无漏四无色非味相应耶？答：有，谓圣者无所有处爱尽，起欲色界缠退时。

颇有舍余耶？答：无。

颇有退味相应四静虑非净非无漏耶？答：无。

颇有退净四静虑非味相应非无漏耶？答：有，谓异生遍净爱尽，起欲界缠退时。

颇有退净无漏四静虑非味相应耶？答：有，谓圣者遍净爱尽，起欲界缠退时。

颇有退余耶？答：无。

颇有退味相应四无色非净非无漏耶？答：无。

颇有退净四无色非味相应非无漏耶？答：有，谓异生无所有处爱尽，起欲色界缠退时。

颇有退净无漏四无色非味相应耶？答：有，谓圣者无所有处爱尽，起欲色界缠退时。

颇有退余耶？答：无。

颇有味相应四静虑顿得耶？答：有，谓色爱尽，起欲界梵世缠退时，若无色界没，生欲界梵世时。

颇有味相应四静虑顿舍耶？答：无。

颇有味相应四静虑渐得耶？答：有。

颇有味相应四静虑渐舍耶？答：有。

颇有净四静虑顿得耶？答：无。

颇有净四静虑顿舍耶？答：有，谓遍净爱尽，起欲界缠退时，若欲界梵世没，生无色界时。

颇有净四静虑渐得耶？答：有。

颇有净四静虑渐舍耶？答：有。

颇有无漏四静虑顿得耶？答：有，谓依第四静虑，入正性离生，若得阿罗汉果。

颇有无漏四静虑顿舍耶？答：有，谓圣者遍净爱尽，起欲界缠退时。

颇有无漏四静虑渐得耶？答：有。

颇有无漏四静虑渐舍耶？答：有。

颇有味相应四无色顿得耶？答：有，谓阿罗汉，起欲色界空无边处缠退时。

颇有味相应四无色顿舍耶？答：无。

颇有味相应四无色渐得耶？答：有。

颇有味相应四无色渐舍耶？答：有。

颇有净四无色顿得耶？答：无。

颇有净四无色顿舍耶？答：有，谓无所有处爱尽，起欲色界缠退时。

颇有净四无色渐得耶？答：有。

颇有净四无色渐舍耶？答：有。

颇有无漏三无色顿得耶？答：有，谓得阿罗汉果时。

颇有无漏三无色顿舍耶？答：有，谓圣者识无边处爱尽，起欲色界缠退时。

颇有无漏三无色渐得耶？答：有。颇有无漏三无色渐舍耶？答：有

身语表无表，依何定灭？

答：身语表，依初或未至，身语无表，依四或未至。

三恶行，三妙行，三不善根，三善根，依何定灭？

答：依未至。

四非圣语，四圣语，四生四种，入胎四识，住依何定灭？

答：四非圣语，四圣语，胎卵湿生，四种入胎，依未至，化生后三识住，依七或未至，色识住，依四或未至，五蕴，五取蕴，五趣，五妙欲，五学处，依何定灭？答：色蕴色取蕴，依四或未至，四蕴四取蕴天趣，依七或未至，余四趣五妙欲五学处，依未至。

六内处，六外处，六识身，六触身，六受身，六想身，六思身，六爱身，依何定灭？

答：五内处色声触外处，依四或未至，意内处法外处意识身，及彼相应触受想思爱身，依七或未至，香味外处鼻舌识身，及彼相应触受想思爱身，依未至，眼耳身识身，及彼相应触受想思爱身，依初或未至。

七识住，八世法，九有情居，十业道，依何定灭？

答：初识住，八世法，初有情居，十业道，依未至，第二识住，有情居，依初或未至，第三识住，有情居，依二或未至，第四识住，有情居，依三或未至，第五有情居，依四或未至，第五识住，第六有情居，依五或未至，第六识住，第七有情居，依六或未至，第七识住，第八第九有情居，依七或未至。

四静虑，四无量，四无色，八解脱，八胜处，十遍处，依何定灭？

答：初静虑，依初或未至，第二静虑，喜无量，初二解脱，前四胜处，依二或未至，第三静虑，依三或未至，第四静虑，三无量，净解脱，后四胜处，前八遍处，依四或未至，空无边处，及彼解脱遍处，依五或未至，识无边处，及彼解脱遍处，依六或未至，后二无色，后三解脱，依七或未至。

他心智世俗智，依何定灭？

答：他心智，依四或未至，世俗智，依七或未至。

### 定蕴第七中不还纳息第四

&nbsp;&nbsp;&nbsp;&nbsp;还学无学&nbsp;&nbsp;&nbsp;&nbsp;顺逆住极二

&nbsp;&nbsp;&nbsp;&nbsp;菩萨记愿智&nbsp;&nbsp;&nbsp;&nbsp;无诤四双别

&nbsp;&nbsp;&nbsp;&nbsp;住断法调伏&nbsp;&nbsp;&nbsp;&nbsp;法随法及行

&nbsp;&nbsp;&nbsp;&nbsp;法轮正法世&nbsp;&nbsp;&nbsp;&nbsp;此章愿具说

有五不还，谓中般涅槃，生般涅槃，有行般涅槃，无行般涅槃，上流往色究竟，为五摄一切，为一切摄五耶？

答：一切摄五，非五摄一切。

不摄何等？

谓现法般涅槃，及往无色不还。

中般涅槃，生般涅槃，何者为胜？

答：若住等断，则中般涅槃为胜，若生般涅槃断结多，则彼为胜。

中般涅槃，乃至上流往色究竟，何者为胜？

答：若住等断，则中般涅槃为胜，若乃至上流往色究竟断结多，则彼为胜。

如是生般涅槃，乃至上流往色究竟有行般涅槃，乃至上流往色究竟无行般涅槃，上流往色究竟，何者为胜？

答：若住等断，则生般涅槃等为胜，若有行般涅槃等，断结多，则彼为胜。

诸学，彼一切为得未得而学耶，设为得未得而学，彼一切学耶？

答：应作四句，有学非为得未得而学，谓学住本性；有为得未得而学彼非学，谓阿罗汉，及异生，进求上法；有学亦为得未得而学，谓学进求上法；有非学亦非为得未得而学，谓阿罗汉，及异生，住本性。

诸无学，彼一切不为得未得而学耶，设不为得未得而学，彼一切无学耶？

答：应作四句，有无学非不为得未得而学，谓阿罗汉，进求上法；有不为得未得而学非无学，谓学及异生，住本性；有无学亦不为得未得不学，谓阿罗汉，住本性；有非无学亦非不为得未得而学，谓学及异生，进求上法。

顺流，是何义？

答：于诸生诸趣诸有诸种类诸生死，为支，为门，为事，为道，为迹向，是顺流义。

逆流，是何义？

答：于生灭趣灭有灭种类灭生死灭，为支，为门，为事，为道，为迹向，是逆流义。

自住，是何义？

答：非于诸生乃至诸生死为支乃至为迹向，亦非于生灭乃至生死灭为支乃至为迹向，是自住义。

诸阿罗汉，彼一切自住耶，设自住，彼一切阿罗汉耶？

答：诸阿罗汉，彼一切皆自住；有自住非阿罗汉，谓不还，如世尊言：

&nbsp;&nbsp;&nbsp;&nbsp;永断五烦恼&nbsp;&nbsp;&nbsp;&nbsp;学满无引法

&nbsp;&nbsp;&nbsp;&nbsp;得自在定根&nbsp;&nbsp;&nbsp;&nbsp;是人名自住

诸得极禁，彼一切得极迹耶，设得极迹，彼一切得极禁耶？

答：诸得极禁，彼一切得极迹；有得极迹非得极禁，谓不还。如世尊言：“云何苾刍，得极迹，谓于五顺下分结，永断遍知。”

齐何名菩萨？

答：齐能造作增长相异熟业。

得何名菩萨？

答：得相异熟业。

如说：“慈氏汝于来世，当得作佛名慈氏如来应正等觉。”

此何智？

答：因智道智。

此于何转？

答：有于相异熟业转，由此名因智；有于无漏根力觉支道支，得阿耨多罗三藐三菩提转，由此名道智。

如说：“此苾刍即于现法，当辨圣旨。”此何智？

答：道智。

此于何转？

答：此于无漏根力觉支道支，得诸漏永尽转，由此名道智。

愿智云何？

答：如阿罗汉，成就神通，得心自在，随欲知义，发正愿已，便入边际第四静虑，从定起已，如愿皆知。

愿智，当言善耶无记耶？

答：或善，或无记。

云何无诤行？

答：一切阿罗汉，善达内时，外不如是，若亦善达外时，名无诤行。

无诤名何法？

答：令他相续无杂秽转。

如说：“我弟子中，因儒童黠慧第一，婆呬迦等敏捷第一。”此二何差别？

答：尊者因儒童心直心无曲心淳质增上，尊者婆呬迦等心濡心调柔心和顺增上。

如说：“我弟子中，小路于心回善，大路于想回善。”此二何差别？

答：尊者小路，多住于心循心观念住，尊者大路，多住于法循法观念住。

如说：“我弟子中，舍利子，具大慧辩，执大藏，得无碍解。”此二何差别？

答：尊者舍利子，多住义无碍解，尊者执大藏，多住四无碍解。

如说：“我弟子中，大迦葉波，少欲知足，具杜多行，薄矩罗，少病节俭，具净戒行。”此二何差别？

答：尊者，大迦葉波，所得饮食，若麤若妙，随次第食，无所简别，尊者薄矩罗，所得饮食，或麤或妙，简去妙者，而食麤者；复次尊者大迦葉波，广识大福，易得衣服饮食卧具医药及余资具，先不受杜多功德，而能奉行，尊者薄矩罗，非广识大福，难得衣服饮食卧具医药及余资具，先受杜多功德，亦能奉行，少识苾刍，受杜多功德，于中随转，此不为难。

如说：“大名学多住五盖渐断。”此中云何学？

答：预流，或一来。

云何学多住五盖渐断？

答：渐断渐离渐伏渐背。

如说：“苾刍法舍故毘柰耶舍，毘柰耶舍故法舍。”云何法？

答：八支圣道。

云何毘柰耶？

答：贪瞋痴灭。

云何法舍故毘柰耶舍，毘柰耶舍故法舍？

答：若于八支圣道，不修习时，彼于贪瞋痴灭，不能作证，若于贪瞋痴灭，不作证时，彼于八支圣道，不能修习，由此因缘故作是说。

如说：“法随法行。”云何法？

答：寂灭涅槃。

云何随法？

答：八支圣道。

云何法随法行？

答：若于此中，随义而行。

复次别解脱名法，别解脱律仪名随法，若于此中，随义而行，名法随法行；复次身律仪语律仪命清净名法，受此名随法，若于此中，随义而行，名法随法行。

云何法轮？

答：八支圣道。

齐何当言转法轮？

答：若时具寿阿若多憍陈那见法。

云何正法？

答：无漏根力觉支道支。

齐何当言正法住？

答：若时行法者住。

齐何当言正法灭？

答：若时行法者灭。

若初入无漏初静虑，由得此故，得诸余无漏心心所法，彼何世摄？

答：未来。

若初入乃至无漏无所有处，由得此故，得诸余无漏心心所法，彼何世摄？

答：未来。

诸生何世摄？

答：未来。诸灭何世摄？

答：现在。