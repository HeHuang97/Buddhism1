## 阿毗达磨顺正理论卷第六十四

尊者众贤造

三藏法师玄奘奉　诏译

### 辩贤圣品第六之八

已辩见修二道生异。当依此道分位差别。建立众圣补特伽罗。且依见道十五心位。建立众圣有差别者。颂曰。

&nbsp;&nbsp;&nbsp;&nbsp;名随信法行&nbsp;&nbsp;&nbsp;&nbsp;由根钝利别

&nbsp;&nbsp;&nbsp;&nbsp;具修惑断一&nbsp;&nbsp;&nbsp;&nbsp;至五向初果

&nbsp;&nbsp;&nbsp;&nbsp;断次三向二&nbsp;&nbsp;&nbsp;&nbsp;离八地向三

论曰。见道位中圣者有二。一随信行。二随法行。由根钝利别立二名。诸钝根名随信行者。由先信敬力修集加行故。诸利根名随法行者。由先乐观察修集加行故。诸有情类种性差别。法尔先来如是安住。谓有情类若从先来。凡所施为一切事业。不乐审察能与不能。专信敬他随他言转。彼后修得无漏道时。在见位中名随信行。由信随行名随信行。先随信他行于义故。彼有随信行名随信行者。或由串习此随信行。以成其性故名随信行者。彼信为上首慧为随转故。随法行者翻此应释。谓有情类。若从先来凡所施为一切事业。乐审观察能与不能。非由信他随教理转。彼后修得无漏道时。在见位中名随法行。由法随行名随法行。先随教法行于义故。彼有随法行名随法行者。或由串习此随法行。以成其性故名随法行者。彼慧为上首信为随转故。即二圣者由于修惑。具断有殊立为三向。谓彼二圣若于先来。未以世道断修断惑名为具缚。或先已断欲界一品乃至五品。至此位中名初果向。趣初果故。言初果者。谓预流果。此于一切沙门果中必初得故。若先已断欲界六品或七八品。至此位中名第二果向。趣第二果故。第二果者。谓一来果。遍得果中此第二故。若先已离欲界九品。或先已断初定一品。乃至具离无所有处。至此位中名第三果向。趣第三果故。第三果者。谓不还果。数准前释。如是随信随法行者。由先具缚断惑有殊。数别各成七十三种。谓于欲界具缚为初。至断九品以为第十。如是乃至无所有处。地地各九为七十三。诸后具缚即前离九。故后七地无别具缚。次依修道道类智时。建立众圣有差别者。颂曰。

&nbsp;&nbsp;&nbsp;&nbsp;至第十六心&nbsp;&nbsp;&nbsp;&nbsp;随三向住果

&nbsp;&nbsp;&nbsp;&nbsp;名信解见至&nbsp;&nbsp;&nbsp;&nbsp;亦由钝利别

论曰。即前随信随法行者。至第十六道类智心。名为住果不复名向。随前三向今住三果。谓前预流向今住预流果。前一来向今住一来果。前不还向今住不还果。阿罗汉果必无初得。异生无容离有顶故。见道无容断修惑故。至住果位舍得二名。谓不复名随信法行。转得信解见至二名。此亦由根钝利差别。诸钝根者先名随信行今名信解。由信增上力胜解显故。诸利根者先名随法行今名见至。由慧增上力正见显故。何缘先时断修所断。欲一至五或七八品。初定一品广说乃至。无所有处第九品惑。至第十六道类智心。但名预流一来不还果。非一来不还阿罗汉向。颂曰。

&nbsp;&nbsp;&nbsp;&nbsp;诸得果位中&nbsp;&nbsp;&nbsp;&nbsp;未得胜果道

&nbsp;&nbsp;&nbsp;&nbsp;故未起胜道&nbsp;&nbsp;&nbsp;&nbsp;名住果非向

论曰。依得圣道建立八圣如先已说。故得果时于胜果道必定未得。以得果心于胜果道。所对治惑非对治故。非非彼治现在前时。得彼治道如先已说。又非得果时即有胜果道。所断烦恼离系得生。道类忍不能断彼系得故。若道力能断彼系得。此道引彼离系得生。可说此道能证彼灭。以得前果时未得胜果道故。住果者乃至未起胜果道时。虽先已断修所断惑欲一品等。但名住果不名后向。后于何时得先所断修惑离系无漏得耶。于胜果道现前时得。为诸先断彼修断惑。入离生位得前果已。此生定起胜果道耶。理必应然。以本论说。圣生第四静虑以上。无漏乐根定成就故。若不然者。诸先已离三静虑染。后依下地得入离生。彼得果已。若生第四静虑以上。如何可说定成乐根。理不应言。唯如是类。此生必定起胜果道。非余先断诸下地惑。决定因缘不可得故。彼障已断。必欣彼故。障已断道易现前故。如是已依先具倍离。及全离欲入见谛者。十六心位立众圣别。当约修惑辩渐次生。能对治道分位差别。颂曰。

&nbsp;&nbsp;&nbsp;&nbsp;地地失德九&nbsp;&nbsp;&nbsp;&nbsp;下中上各三

论曰。失谓过失即所治障。德谓功德。即能治道如先已辩。欲修断惑九品差别。上四静虑及四无色。应知亦然。生死无非九地摄故。如所治障一一地中各有九品。诸能治道无间解脱九品亦然。失德如何各分九品。谓根本品有下中上。此三各分下中上别。由此失德各分九品。谓下下下中下上中下中中中上。上下上中上上品。应知此中下下品道。势力能断上上品障。如是乃至上上品道势力。能断下下品障。上上品等诸能治德初未有故。此德有时上上品等失已无故。应知此中智虽胜。惑未增盛故道名下品。相续中惑虽极难断。细随行故障名下品。依如是理应立譬喻。如浣衣位粗垢先除。于后后时渐除细垢。谓彼粗垢于所住衣非甚坚著。少用功力以水浣洗便能遣除。细垢不然。由甚坚著所住衣故。以灰汁等及多功力方能遣除。又如粗闇小明能灭。要以大明方灭细闇。谓粗重闇才举小明便能令灭。若细轻闇要举大明方能令灭。失德相对理亦应然。由此可言白胜黑劣。若异此者。上上品道现在前时。方能对治下下品障。如何可言白法力胜黑法力劣。又刹那顷能治道生。于无始来展转增益。诸坚固惑能永拔根。由此故言白胜黑劣。如时经久所集众病。服少良药能令顿愈。又如长时所集众闇。一刹那顷光明能灭。已辩失德差别九品。次当依彼立圣者别。且诸有学修道位中。总亦名为信解见至。随位复有多种差别。先应建立都。未断者。颂曰。

&nbsp;&nbsp;&nbsp;&nbsp;未断修断失&nbsp;&nbsp;&nbsp;&nbsp;住果极七返

论曰。诸住果者于一切地。修所断失全未断时。名为预流生。极七返。七返言显七往返生。是人天中各七生义。极言为显受生最多。非诸预流皆定七返。故契经说。极七返生是彼最多七返生义。经说与此义无差别。诸无漏道总名为流。由此为因趣涅槃故。预言为显最初至得。彼预流故说名预流。此预流名为目何义。若初得道名为预流。则预流名应目第八。若初得果名为预流。则倍离欲全离欲者。至道类智应名预流。此预流名目初得果。然倍离欲全离欲者。至道类智不名预流。约修惑断立彼果故。预流必依遍得果者。初所得果以立名故。一来不还非定初得。唯有此果必初得故。何缘此名不目第八。未具得向果无漏道故。未具得见修无漏道故。未遍至得现观流故。八忍八智名现观流。道类智时皆具至得。是故第八不名预流。由此预流唯是初果。彼从此后欲人天中。各受七生应言十四。何故说彼极受七生。此责不然。七数等故如七叶树及七处善。若谓经说见圆满者。无处无容受第八有。不应说彼于人天趣各受七生。此亦不然。经约一趣密意说故。若谓此经非密意说。则彼亦应不受中有。若人天趣合受七生。经但应言受人天七。何缘经说天七及人。既说及言定知各七。又必应尔。饮光部经。分明别说各受七故。若依一趣密意而说。故与经说见圆满者。无第八有言不相违。如何上流有遍没者。彼一趣受过八生故无相违失。遮第八言依极七有。地非约上地故。谓若于此地说诸圣者极受七生。即于此地中遮第八有非色无色契经所说七返有言。非约三界无差别说。宁应谓此遮第八言。总约三界无差别说。故此经说遮第八言。如七有言唯约欲界。密意说故无相违失。有余谓此会释不然。余处曾无如是说故。此中无有密说相故。谓曾无处作如是言。上流受生过于七有。可以证此遮八有经。依欲界说非约一切。又非遮止第八有经。违害所余无别意教。必有别意故判为密意说。故此会释不应正理。岂不遮止第八有经。与上流经极相违害。无相违害。以上流经总说上流有余意故。谓此唯说全超半超。名为上流无遍没故。如是会释理定不然。余处曾无如是说故。生处定因曾不说故。谓曾无处说诸上流。唯有二种无有遍没。又曾不说生处定因。言此上流定于色界。唯生此处彼处不生。然契经说七士趣处。举多譬喻以显上流。次第遍生色界诸处。观彼经意既说上流。至道等边无缘故灭。显不还者于色界中。一切处生过于八有。故知定有遍没上流。谓彼经中依六士趣各说一喻。唯于第七上流士趣说十一喻。显彼圣者于色界中。有次第生一切处者。故彼经说如有上流乃至道边。或水边等无所依故即便尽灭。显彼圣者过于此处。无生处故便般涅槃。故上流经无余意趣。遮第八教与彼相违。即是此经密意说相。又见经说无差别言。于中非无差别意趣。如契经说。无处无容有二轮王俱时出现。此经虽复无差别言。非不但依一四洲说。此中亦可作如是言。余处曾无如是说故。此中无有密说相故。岂即谓此会释不然。故彼此中徒兴固执。复何缘故感八有业。能障见谛非七有业。若谓圣者于欲界中。极受七生无第八故。此无因故亦同所疑。若谓齐此时相续必熟故。此亦不然。无定因故。谓有何等决定因缘。于第七生为尽诸漏。根未熟者至第八生。为尽诸漏根亦不熟。若谓圣道种类尔故。如为七步毒蛇所螫。此喻不然。寿量定者过此齐限亦得往故。又若圣道种类法然。则由道生遮第八有。宁说彼业能障见谛。谓但应言由圣道起遮第八有。不应言感第八有业能障见谛。若有已作及已增长第八有业。圣道于彼无能遮力故不得生。彼亦不应能障见谛。至第八有方般涅槃。于正理中有何违害。有余于此作是释言。由彼有余七结在故。谓二下分五上分结。此亦无能证。唯七有唯贪嗔结。引七有故。又无契经说不还者受极七有。又无经说五上分结引欲界生。故彼所言无能证力。但由法尔极受七生。于中不应强申理趣。中间虽有圣道现前。余业力持不证圆寂。唯依佛出世有别解律仪。故彼第七有若不遇佛法便在家。得阿罗汉果。既得果已必不住家。苾刍威仪法尔成就。虽不会遇前佛所说。而于余命生极厌心。不经久时便入圆寂。有言。彼往余道出家。理不应然。往余道者。由恶见力邪业转故。云何彼名无退堕法。以不生长退堕业故。违彼生长业与果故。强盛善根镇彼身故。加行意乐俱清净故。诸有决定堕恶趣业。尚不起忍。况得预流。故有颂言。

&nbsp;&nbsp;&nbsp;&nbsp;愚作罪小亦堕恶&nbsp;&nbsp;&nbsp;&nbsp;智为罪大亦脱苦

&nbsp;&nbsp;&nbsp;&nbsp;如团铁小亦沉水&nbsp;&nbsp;&nbsp;&nbsp;为钵铁大亦能浮

经说预流作苦边际。依何义立苦边际名。依齐此生后更无苦。是令后苦不相续义。或苦边际所谓涅槃。如何涅槃。可是所作除彼得障。故说作言如言作空。谓毁台观若于人趣得预流果。人中满七天准应知。非圣亦有极七返生。相续成熟得涅槃义。然非决定。是故不说。已辩修惑都未断者。名预流果极七返生。今次应辩断位众圣。且应建立一来向果。颂曰。

&nbsp;&nbsp;&nbsp;&nbsp;断欲三四品&nbsp;&nbsp;&nbsp;&nbsp;三二生家家

&nbsp;&nbsp;&nbsp;&nbsp;断至五二向&nbsp;&nbsp;&nbsp;&nbsp;断六一来果

论曰。即预流者进断修惑。若三缘具转名家家。一由断惑。断欲修惑三四品故。谓惑于先异生位断。或今预流进修位断。二由成根。得能治彼无漏根故。谓已成就彼能治道。三品四品无漏诸根。三由受生。更受欲有三二生故。谓断三品更受三生。若断四品更受二生。此三二生由异生位。造作及增长感三二生业。非诸圣者于圣位中。更能新作牵后有业。以背生死向涅槃故。由此契经说诸圣者。唯受故业更不造新。若三缘中随阙一种。阙二全阙不名家家。何故成根。颂中不说预流果后。说进断惑成能治彼无漏诸根。义准已成。故不具说。若尔应不说三二生言。说断三四品义已成故。谓已进断三四品惑。决定余有三生二生。故说家家相不圆满。则应于颂更说等声。方可具收家家三相。或应不说三二生言。然颂中言三二生者。以有增进于所受生。或少或无或过此故。有余师说。亦有具足家家三缘而非家家。谓异生位先断修惑。三品四品住见道中。但以家家生所显故。是预流果胜进位故。非住见道有斯义故。虽三缘具不名家家。今详彼言定不应理。非住见道具彼三缘。尔时不能修修惑对治故。要得治彼无漏诸根。方是三缘中成无漏根义。故住见道非具三缘。无具三缘非家家者。应知总有二种家家。一天家家。谓欲天趣生三二家而证圆寂。或一天处或二或三。二人家家。谓于人趣生三二家而证圆寂。或一洲处或二或三。若有七生不必满七。非家家位中间涅槃。何类所摄摄属七生。七中极声显极多故。由此已显生未满前。得般涅槃亦是彼摄。根最钝者具经七生。非诸利根生定满七。宁无断五亦名家家。以断五时必断第六。非一品惑能障得果。犹如一间未越界故。即预流者进断欲界一品修惑乃至五品。应知转名一来果向。若断第六成一来果。彼往天上一来人间而般涅槃。名一来果。过此以后更无生故。即由此义证家家中。若天家家受三生者。人间受二天上受三。受二生者人一天二。如应例释人中家家。若谓不然。彼一来果有何异彼二生家家。彼贪嗔痴唯余下品故。即一来果名薄贪嗔痴。已辩一来向果差别。次应建立不还向果。颂曰。

&nbsp;&nbsp;&nbsp;&nbsp;断七或八品&nbsp;&nbsp;&nbsp;&nbsp;一生名一间

&nbsp;&nbsp;&nbsp;&nbsp;此即第三向&nbsp;&nbsp;&nbsp;&nbsp;断九不还果

论曰。即一来者进断余惑。若三缘具转名一间。一由断惑。断欲界中修断七品或八品故。二由成根。得能治彼无间解脱无漏根故。三由受生。更受欲有天或人中余一生故。若三缘中随阙一种。阙二全阙不名一间。成无漏根颂中不说。及应复说一生所因。准家家中如应当释。所言间者是隙异名。调彼位中。由有一隙容一生故。未得涅槃。或此间名目间隔义。谓于彼位有余一生。为间隔故不证圆寂。有一间者说名一间。如何有余一品修惑能为障碍令受欲界生。名为一间。未得不还果。若断此品便为超越欲界所系诸业烦恼异熟等流二果地故。彼极为碍容更受生。断六品时未越彼地。故无断五中间受生。现身不能证一来果。即断修惑七八品者。应知亦名不还果向。先断三四七八品惑入见谛者。后得果时即名家家及一间不。此未名曰家家一间。未得治彼无漏根故。初得果位果道现前。尔时未修胜果道故。要至后位起胜果道。方得名曰家家一间。治彼无漏根尔时方得故。若进断惑预流一来。方立家家一间名者。何故善逝。手箭经中说七生一来与彼同断惑。如彼经说。云何家家。谓永断遍知。身见等三结。极七返有应知亦然。云何一间。谓永断遍知身见等三结。及已能薄欲贪嗔痴。一来亦尔。无相违失。不言唯故。如经所说。预流一来。谓说预流永断三结。非所余结彼未能断。如说预流永断六法。一有身见。二边执见。三邪见。四顺恶趣贪。五顺恶趣嗔。六顺恶趣痴。又说一来永断三结。薄贪嗔痴不言薄慢。又不说断边见邪见。如预流果。非一来果不令慢薄不断边邪。然彼经中不言唯故。起彼治故必亦断彼。如是所说家家一间。既不言唯进断无失。又契经说。彼生数减定知彼望预流一来。转更成多诸烦恼断。以诸烦恼是生因故。即由此故知彼望前。必定已生殊胜对治。若尔何故说家家一间与七生一来所断相似。显此即是彼差别故。或所进断细难觉故。或应更审求同说因。不可引斯少分密教。便决定证家家一间。与预流一来所断惑相似。上座意谓。家家一间与七生一来。但利根有异。谓随信行随得预流。若成预流转名信解。亦即名曰极七返生。诸随法行随得预流。若成预流转名见至。即于此位亦名家家。由彼圣者根猛利故。生三二家便证圆寂。又即信解随得一来。若成一来仍名信解。即于此位经于二生。即诸见至随得一来。若成一来仍名见至。即于此位亦名一间。由彼圣者根猛利故。受一间生便证圆寂。如是安立不应正理。以极声显生最多故。若预流果经三二生。便般涅槃名家家者。极七返有唯经三二生便般涅槃。与家家何异。又彼既谓即预流果。若利根者生三二家便般涅槃。是家家摄。极七返有亦许中间。经三二生便证圆寂。如何执彼定是钝根。非即钝根可亦名利。故彼所立不应正理。又若一间由利根故。唯受一有便般涅槃。如何可说即一来果。许一来言目二生故。又彼论说不遮一来。唯于天趣有重生理。诸一间者可无是事。此非亦是一趣重生。非一来故。二生所隔立一间名。可不成故。谓不应说有一来者。唯于天趣具受二生。以说一来般涅槃故。若二生者如何可说名为一间。故彼所言可无是事。此言应理。又一来者。彼定无容许天趣中有重生理。与彼所许于天趣中。二生家家应无别故。若谓如说极七返有。据极满者说七返言。而实于中有不满者。如是就极立一来名。谓极一来便证圆寂。而实亦有天上重生。不来人中证圆寂者。此亦非理。前过随故。又彼所许钝根一来。若于天中受一生已。不来人趣便般涅槃。与彼一间有何差别。无决定理限彼钝根。必来人中方证圆寂。若不来者便成一间。非即钝根可亦名利故彼所立不应正理。又彼所许违害契经。以有经中说信解性。若有获得殊胜善根。亦说名为利根等故。谓契经说。若有五根增上猛利极圆满者。名俱解脱阿罗汉果。若有五根渐劣渐钝名慧解脱。乃至广说。于此经中时解脱者。得八解脱亦名利根。若未获得八解脱者。不时解脱亦名钝根。若诸信解得灭尽定。亦说名为利根身证。若未获得灭尽定者。虽是见至而名钝根。如是一来信解性者。得胜治故转名一间。若未获得胜对治者。虽见至性唯名一来。如是应知家家七返。故彼所立家家一间唯是利根。其理非善。又彼部论作如是言。品别断惑非真圣教。彼部所立家家一间。唯是利根岂真圣教。非彼上座自许己身。及我许彼是真大圣。宁谓自言是圣教摄。佛曾无处作如是言。又彼所言违余圣教。不可自谓是圣教摄。然品别断惑非非真圣教。以薄伽梵说一来果。永断三结薄贪嗔痴。非贪嗔痴如材木等。可由斫等令其渐薄。但可品别渐次断之。下品为余说之为薄。又契经说。诸不还者。已无余断贪欲嗔恚。由此为证知一来时。犹有余品贪嗔未断。今至此位方断无余。又契经说。预流果位已永断一切趣恶趣贪等。由此证知一来果等。有品已断有品未除。又已显成得胜治故。方可建立家家一间。既彼位中得胜对治。知尽贪等与前有别。是故品别断惑理成。随眠品中亦已显示。又彼论说有何因缘。于断惑时许品别断。唯许九品非十非千。此责不然。唯有如是九品差别对治生故。谓断惑位一一地中。九品道生便能永断自地所摄诸烦恼故。无劳建立若十若千。又与见修所断同故。谓彼宗许断烦恼时。亦有分为品别断义。以见修道所断诸惑许入圣时前后断故。既许如是亦可责言。有何因缘于断惑位许品别断。然唯建立见修二品非三非千。彼既许然此亦应尔。又薄伽梵于契经中亦作是言。九品断惑。前来依彼已具辩成。佛于法性自在通达。作如是说。但可信依不应于中轻为征诘故一来果胜进道中。方建立一间非住一来果。亦预流果胜进道中。方建立家家非住预流果。如是所说理趣必然。即先成就一来果者。断欲界惑九品尽时。舍一来名得不还果。必不还受欲界生故。此或名为五下结断。如契经说。若有永断五下分结名为不还。此据集断密作是说。必无五结俱时断理。或二或三先已断故。理实应说于此位中断二或三得不还果。