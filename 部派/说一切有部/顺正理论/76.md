## 阿毗达磨顺正理论卷第七十六

尊者众贤造

三藏法师玄奘奉　诏译

### 辩智品第七之四

已辩愿智。无碍解云何。颂曰。

&nbsp;&nbsp;&nbsp;&nbsp;无痴解有四&nbsp;&nbsp;&nbsp;&nbsp;谓法义词辩

&nbsp;&nbsp;&nbsp;&nbsp;名义言说道&nbsp;&nbsp;&nbsp;&nbsp;无退智为性

&nbsp;&nbsp;&nbsp;&nbsp;法词唯俗智&nbsp;&nbsp;&nbsp;&nbsp;五二地为依

&nbsp;&nbsp;&nbsp;&nbsp;义十六辩九&nbsp;&nbsp;&nbsp;&nbsp;皆依一切地

&nbsp;&nbsp;&nbsp;&nbsp;但得必具四&nbsp;&nbsp;&nbsp;&nbsp;余如无诤说

论曰。诸无碍解总说有四。一法无碍解。二义无碍解。三词无碍解。四辩无碍解。此四总说如其次第。以缘名义言及说道。不可退转智为自性。谓无退智缘能诠法。名句文身立为第一。趣所诠义说之为名。即是表召法自性义。辩所诠义说之为句。即是辩了法差别义。不待义声独能为觉。生所依托说之为文。即是迦遮吒多波等。理应有觉不待义声。此觉不应无所缘境。此所缘境说之为文。文谓不能亲目于义。但与名句为诠义依。此三能持诸所诠义。及轨生解。故名为法。即三自性说之为身。自性体身名差别故。三与声义极相邻杂。为境生觉别相难知。故说身言显有别体。若无退智缘一切法。所有胜义立为第二。义即诸法自相共相。虽名身等亦是义摄。而非胜义。有多想故。谓有如义有不如义。有有义有无义。有依假转。有依实转。了此无间。或于后时诸所度量名为胜义。为欲显示义无碍解。所缘之境非语及名。故此所缘说为胜义。谓此但取依语起名。名所显义非取泛尔。心之所行说名为义。若无退智缘诸方域。俗圣言词立为第三。即能了知世语典语。于诸方域种种差别。若无退智缘应正理无滞碍说。及缘自在定慧二道。立为第四。即于文义能正宣扬。无滞言词说名为辩。及诸所有已得功德。不由加行任运现前自在功能。亦名为辩。此能起辩立以辩名。了辩及因智名辩无碍解。即前所说能正宣扬。善应物机不违胜义。所有言说名应正理。即前所说无滞言词。不待处时及有情等。辩析自在。名无滞碍。即上所言已得功德。不由加行任运现前。名为自在定慧二道。又能所诠相符会智。名初二无碍解。谓达此名属如是义。及达此义有如是名。名能所诠相符会智。达时作等加行言词。名第三无碍解。达所乐言说及自在道因。名第四无碍解。又色等六所知谓义。即此善等有为无为。色非色等差别谓法。即诠此二言说谓词。三智即前三无碍解。即缘三种无挂碍智。名第四无碍解。又达世俗胜义二谛。名初二无碍解。此即行者自利圆德。能善宣说如是二谛。名第三无碍解。于此善巧问答难通。名第四无碍解。此即行者利他圆德。有说愚痴犹预散乱。是于宣辩有滞碍因。由解脱此三得现法乐住。及由此故利他行成。此智名为辩无碍解。若得如是定能宣说。符会正理无滞言词。及得现前自在功德。又于名等胜义言词。无滞说中各得善巧。如次建立四无碍解。前三善巧说名为因。由境不同故有差别。第四名果能说无滞。又由四分别他事成。谓巧于文了达于义。妙闲声韵定慧自在。故无碍解建立有四。此即总说无碍解体。兼显四种所缘差别。契经略举此数及名。诸对法中广显其相。又经列此先义后法。诸对法中先法后义。此为显示二智生时。或义因名。或名因义。故经与论作差别说。谓听法者先分别名。既正知名次寻其义。正知义已欲为他说。次必应求无滞说智。依此次第故名在先。然此四中义智最胜。余是助伴故义在先。谓于义中若正了达。次应方便寻究其名。既已知名欲为他说。次应于说求巧便智。是故此四次第如是。辩无碍解若缘说时。何异第三词无碍解。第三了达训释言词。如有变碍故名色等。此达应理无滞碍说。有说词诠诸法自性。辩能显示诸法差别。有说于法直说名词。展转无滞分析名辩。缘此二种三四有别。四中法词俗智为性。非无漏智缘名身等。及世言词事境界故。法无碍解通依五地。谓依欲界四本静虑。上地中无名身等故。彼不别缘下名等故。词无碍解唯依二地。谓依欲界初本静虑。上诸地中无寻伺故。彼地必无自语言故。此因非理。所以者何。非发语智名无碍解。勿无碍解定中无故。由此不应作如是说。无寻伺故上地中无。无斯过失。因义异故。何谓因义。谓此意言寻伺二法能发语故。相不寂静自性粗动。上无此故寂静微细。词无碍解缘外言词。亦不寂静粗动类摄。是故此解上地中无。初静虑中亦有寻伺。故于定内亦有此解。由此极成但依二地。义无碍解十六智性。谓若诸法皆名为义。则十智性。若唯涅槃名为义者则六智性。谓俗法类灭尽无生。辩无碍解九智为性。谓唯除灭缘说道故。此二通依一切地起。谓依欲界乃至有顶。辩无碍解于说道中。许随缘一皆得起故。通依诸地。亦无有失。然于其中但缘说者。唯依二地与第三同。有说尽无生非无碍解摄。以无碍解是见性故。彼说第二或四或八。第四唯七。准上应知。此四应知如四圣种。随得一种必具得四。非不具四可名为得。随欲现起或具不具。有余师言。有不具得无理得一必令得四。有说此四无碍解生。如次串习算计佛语。声明因明为前加行。若于四处未得善巧。必不能生无碍解故。理实一切无碍解生。唯学佛语能为加行。要待前生久习名等。四种善巧今乃能修。无碍解名释有多义。谓于彼彼境领悟无碍名无碍解。或于彼彼境决断无碍名无碍解。或于彼彼境正说无碍名无碍解。有余师说。钵剌底是助声目现前义。如钵剌底日火蝩来。是日火蝩现前来义。三目无倒毗陀目智。此言意显于境现前。无颠倒智名无碍解。四无碍解三乘俱得。何故经说唯我世尊。独名成就四无碍解。无相违失。经自释故。谓彼经言唯佛无谬。成就无上故作是说。声闻独觉自分境中。智无退故名无碍解。诸佛世尊于一切法。圆满知故名无碍解。有余师说。无别第四即依前三总集建立。此说非理。缘法义词与缘说道智相别故。此四依地自性所缘。与无诤别。前来已辩种性依身如无诤说。谓不动种性依三洲人身。如是所说无诤智等。颂曰。

&nbsp;&nbsp;&nbsp;&nbsp;六依边际得&nbsp;&nbsp;&nbsp;&nbsp;边际六后定

&nbsp;&nbsp;&nbsp;&nbsp;遍顺至究竟&nbsp;&nbsp;&nbsp;&nbsp;佛余加行得

论曰。无诤愿智四无碍解。六种皆依边际定得。边际定力所引发故。边际静虑体有六种。前六除词余五少分。及除此外复更有余。加行所得上品静虑。名边际定。故成六种。词无碍解虽依彼得。而体非彼静虑所摄。边际名但依第四静虑故。此一切地遍所随顺故。增至究竟故得边际名。由此不应亦通余地。云何此名遍所随顺。谓正修学此静虑时。从初静虑次第顺入乃至有顶。复从有顶次第逆入至初静虑。从初静虑次第顺入。展转乃至第四静虑。名一切地遍所随顺。云何此名增至究竟。谓专修习第四静虑。从下至中从中至上。如是三品复各分三。上上品生名至究竟。如是静虑得边际名。此中三乘非无差别。而各于自得究竟名。此中边名显无越义。胜无越此故名为边际言。为显类义极义。如说四际及实际言。如是二言显此静虑。是最胜类定中最极。殊胜功德多此引生。乐通行中此最胜故。有言无诤体即是悲。哀愍有情修无诤故。趣入无诤以悲为门。如何异悲别有自体。此说非理。不决定故。谓修无诤非定由悲。于诸有情拔苦行相。但为令彼烦恼不生。寂静思惟为门而入。设许决定以悲为门。亦不可言以悲为体。勿慧由定发体即是定故。若住无诤能息他惑。则应世尊不住无诤气嘘。指鬘等缘佛生惑故。实非无诤恒现在前。以佛世尊具无量德。随时所欲起一现前。宁一切时偏住无诤。佛于圣住多住于空。先由此门入离生故。能引舍故。极微妙故。最难修故。是不共故。佛于梵住多住于悲。最能济拔有情苦故。无诤不然。故多不起。世尊对彼具寿善现。饶益他志虽胜无边。而不恒时住无诤者。为欲永拔彼烦恼故。初纵令起后方调伏。如是可谓真实哀愍。愿智为先方起无诤。非起愿智无诤为先。谓要先知诸有情类。由我安住如是威仪。烦恼便生。余则不尔。然后方起无诤现前。愿智无缘由无诤起。虽俱边际静虑为先。加行有殊得有差别。有说此二展转相摄。理不应然。行相别故。谓别行相为息他惑。起别行相为了所知。若加行中为息他惑。后从定起他惑不生。如是即名无诤事办。若加行位为知所了。后起定时了所知境。如是名曰愿智事成。行相既殊如何相摄。如是所说无诤智等。除佛余圣唯加行得。非离染得。非皆得故唯佛于此。亦离染得。诸佛功德初尽智时。由离染故一切顿得。后时随欲能引现前不由加行。以佛世尊于一切法自在转故。已辩前三唯共余圣德。于亦共凡德且应辩通。颂曰。

&nbsp;&nbsp;&nbsp;&nbsp;通六谓神境&nbsp;&nbsp;&nbsp;&nbsp;天眼耳他心

&nbsp;&nbsp;&nbsp;&nbsp;宿住漏尽通&nbsp;&nbsp;&nbsp;&nbsp;解脱道慧摄

&nbsp;&nbsp;&nbsp;&nbsp;四俗他心五&nbsp;&nbsp;&nbsp;&nbsp;漏尽通如力

&nbsp;&nbsp;&nbsp;&nbsp;五依四静虑&nbsp;&nbsp;&nbsp;&nbsp;自下地为境

&nbsp;&nbsp;&nbsp;&nbsp;声闻麟喻佛&nbsp;&nbsp;&nbsp;&nbsp;二三千无数

&nbsp;&nbsp;&nbsp;&nbsp;未曾由加行&nbsp;&nbsp;&nbsp;&nbsp;曾修离染得

&nbsp;&nbsp;&nbsp;&nbsp;念住初三身&nbsp;&nbsp;&nbsp;&nbsp;他心三余四

&nbsp;&nbsp;&nbsp;&nbsp;天眼耳无记&nbsp;&nbsp;&nbsp;&nbsp;余四通唯善

论曰。通有六种。一神境智证通。二天眼智证通。三天耳智证通。四他心智证通。五宿住随念智证通。六漏尽智证通。虽六通中第六唯圣。然其前五异生亦得。依总相说亦共异生。如是六通解脱道摄。慧为自性如沙门果。解脱道言显出障义。胜进道中亦容有故。如是通慧无间道无。此位定遮他心智故。勿阿罗汉舍无间道。即名亦舍漏尽通故。品类足说。善慧是通二应非通。无记性故。义各别故。此彼无违。彼说所知及所通法。举诸智慧为能知通。以显所知及所通法。虽诸智慧皆能知通。而且说善胜遍缘故。所知所通虽无广陕。而能知外有别能通。故说所知已复说所通法。此所辩通唯胜定果。通无记慧。与彼何违。又彼但言通谓善慧。不言唯善。故亦无违。如说能知谓诸善智。岂恶无记皆非智摄。彼此通别应作四句。有彼非此。谓除四通所余善慧。有此非彼。谓解脱道二无记慧。有彼亦此。谓即四通。有非彼此。谓除前说。除他心漏尽。余四俗智摄。西方诸师说。宿住通六智。谓俗法类及苦集道。俗智能了过去俗事。余随所应各缘自境。然观经意唯俗智摄。如说随忆无量宿住。谓或一生乃至广说。非无漏智此行相转。他心通五智摄。谓法类道世俗他心。漏尽通如力说。谓或六或十智。由此已显漏尽智通。依一切地缘一切境。前之五通依四静虑不依无色。近分中间彼无五通所依定故。要摄支定是五通依。非漏尽通亦不依彼。诸地皆能缘漏尽故。不待观色为加行故。前三通境无色不能缘。由此三通但别缘色。故修他心通色为门。故修宿住通渐次忆念。分位差别方得成满。于加行中必观色故。依无色地无如是能。若尔中间及五近分。亦容缘色应有五通。不尔由前所说因故。谓摄支定是五通依。若不摄支等持劣故。又彼止观随一减故。若尔何缘有漏尽通。乐苦迟速地皆能尽漏。故五是别修殊胜功德。要殊胜地方能发起。若宿住通不依无色。应不能忆无色界事。契经何故说佛世尊无上法中。言佛能忆过去有色无色等事。此是决定比智所知。非宿住通。故无有失。谓诸外道。若见有情欲色命终不知生处。执有情类死已断灭。见生欲色不知所从。便执有情本无而有。声闻独觉见彼命终。二万劫中不见所在。便谓彼殁生于空处。而彼或生上不尽寿命终。如是乃至八万劫中不见所在。便谓彼殁生于非想非非想处。而或生下地经二三生等。见生欲色时谓所从亦尔。世尊观彼死时生时。如实比知所生从处。有尽寿量。有中夭者。虽亦比知非不决定。故与余圣比知有别。修神境等前三通时。思轻光声以为加行。成已自在随所欲为。诸有欲修他心通者。先审观己身心二相。前后变异展转相随。后复审观他身心相。由此加行渐次得成。成已不观自心诸色。于他心等能如实知。诸有欲修宿住通者。先自审察次前灭心。渐复逆观此生分位。前前差别至结生心。乃至能忆知中有前一念。名自宿住加行已成。为忆念他加行亦尔。此通初起唯次第知。串习成时亦能超忆诸所忆事。要曾领受忆净居者。昔曾闻故从无色殁来生此者。依他相续初起此通。所余亦依自相续起。如是五通境唯自下。且如神境随依何地。于自下地行化自在。于上不然。势力劣故。余四亦尔。随其所应。是故无能取无色界他心宿住为二通境。即此五通于世界境。作用广陕诸圣不同。谓大声闻麟喻大觉不极作意。如次能于一二三千诸世界境。起行化等自在作用。若极作意如次能于二千三千无数世界。如是五通若有殊胜势用猛利。从无始来曾未得者由加行得。若曾串习无胜势用。及彼种类由离染得。若起现前皆由加行。佛于一切皆离染得。随欲现前不由加行。三乘圣者后有异生。通得曾得未曾得者。所余异生唯得曾得。约四念住辩六通者。约境约体二义有殊。有说二通即天眼耳。所余四种以慧为性。彼说眼耳通是身念住境。余四皆是法念住境。然实六种皆慧为性。经说皆能了达境故。由此皆是法念住境。若约体辩则六通中。前三唯身。但缘色故。谓神境通缘外四处。天眼缘色。天耳缘声。若尔何缘说死生智知有情类。由现身中成身语意诸恶行等。非天眼通能知此事。有别胜智是通眷属。依圣身起能如是知。是天眼通力所引故。与通合立死生智名。他心智通三念住摄。谓受心法缘心等故。宿住漏尽经主欲令一一皆通四念住摄。通缘五蕴一切境故。而实宿住法念住摄。虽契经说念曾领受苦乐等事。是忆前生苦乐等受所领众具。即是杂缘法念住摄。漏尽如力或法或四。不应定言四念住摄。若约善等分别六通。有余师言。六皆是善而实眼耳唯无记性。余之四通一向是善。经主于此作是释言。天眼耳通无记性摄。是眼耳识相应慧故。若尔宁说依四静虑。随根说故。亦无有失。谓所依止眼耳二根。由四静虑力所引起即彼地摄。故依四地通依根故说依四言。或此依通无间道说。通无间道依四地故。此释不然。六通皆是解脱道摄。眼耳二识是解脱道。理不成故。应作是说。四静虑中有定相应。胜无记慧。能引自地胜大种果。此慧现前便引自地天眼天耳。令现在前为所依根发眼耳识。故眼耳二识相应慧非通。但可说言是通所引。如契经说无学三明。彼于六通以何为性。颂曰。

&nbsp;&nbsp;&nbsp;&nbsp;第五二六明&nbsp;&nbsp;&nbsp;&nbsp;治三际愚故

&nbsp;&nbsp;&nbsp;&nbsp;后真二假说&nbsp;&nbsp;&nbsp;&nbsp;学有闇非明

论曰。言三明者。一宿住智证明。二死生智证明。三漏尽智证明。如其次第。以无学位。摄第五二六通为其自性。六中三种独名明者。如次对治三际愚故。谓宿住智通治前际愚。死生智通治后际愚。漏尽智通治中际愚。是故此三独标明号。又宿住通忆念前际自他苦事。死生智通观察后际他身苦事。由此厌背生死众苦。起漏尽通观涅槃乐。故唯三种偏立为明。又此三通如次能舍常断有见故立为明。又此能除有有情法三种愚故。偏立为明。有余师言。宿住能见过去诸蕴。展转相因次第传来都无作者。由此能引空解脱门。死生能观有情生死。下上旋转犹如灌轮。故不希求三有果报。由此能引无愿解脱门。厌离为门归无相法。故起漏尽无相解脱门。是故三通独标明号。此三皆名无学明者。俱在无学身中起故。于中最后容有是真通无漏故。余二假说体唯非学非无学故。由此最后得无学名。自性相续皆无学故。前之二种得无学名。但由相续不由自性。如施设论作如是言。有等持相应无覆无记慧。不由善故及无漏故得立圣名。由圣身中此可得故。说名为圣。此亦应尔。故名无学。有学身中有愚暗故。虽有前二不立为明。虽有暂时伏灭愚暗。后还被蔽。不可立明。要暗永无。方名明故。契经中说示导有三。彼于六通以何为性。颂曰。

&nbsp;&nbsp;&nbsp;&nbsp;第一四六导&nbsp;&nbsp;&nbsp;&nbsp;教诫导为尊

&nbsp;&nbsp;&nbsp;&nbsp;定由通所成&nbsp;&nbsp;&nbsp;&nbsp;引利乐果故

论曰。三示导者。一神变示导。二记心示导。三教诫示导。如其次第。以六通中第一四六。为其自性。唯此三种引所化生。令初发心最为胜故。能示能导立示导名。三示导中教诫最胜。定由通所成故。定引利乐果故。谓前二导咒等亦能。不但由通故非决定。如有咒术名健驮梨。持此便能腾空自在。或有药草具胜功能。若服若持飞行自在。复有咒术名伊刹尼。持此便能知他心念。或由观相听彼言音。亦能了知他心所念。教诫示导。除漏尽通。余不能为。故是决定。或前二导外道亦能。第三不然。故名决定。又前二导有但令他暂时回心。不能引得毕竟利益及安乐果。教诫示导亦定令他引当利益及安乐果。以能如实方便说故。由此教诫最胜非余。神境二言为目何义。颂曰。

&nbsp;&nbsp;&nbsp;&nbsp;神体谓等持&nbsp;&nbsp;&nbsp;&nbsp;境二谓行化

&nbsp;&nbsp;&nbsp;&nbsp;行三意势佛&nbsp;&nbsp;&nbsp;&nbsp;运身胜解通

&nbsp;&nbsp;&nbsp;&nbsp;化二谓欲色&nbsp;&nbsp;&nbsp;&nbsp;四二外处性

&nbsp;&nbsp;&nbsp;&nbsp;此各有二种&nbsp;&nbsp;&nbsp;&nbsp;谓似自他身

论曰。神名所目唯胜等持。由此能为神变事故。而契经说。神果名神。意为举粗以显细故。又显胜等持是彼近因故。然神变事体实非神。此广如前觉分中辨。诸神变事说名为境。此有二种。谓行及化。行复三种。一者运身。谓乘空行犹如飞鸟。二者胜解。谓极远方作近思惟便能速至。若于极远色究竟天。作近思惟即便能至。本无来去。何谓速行。此实亦行但由近解。行极速故得胜解名。或世尊言。静虑境界不思议故。唯佛能了。三者意势。谓极远方举心缘时。身即能至。此势如意得意势名。如心取境顷至色究竟故。于此三中意势唯佛。运身胜解亦通余乘。谓我世尊神通迅速。随方远近举心即至。由此世尊作如是说。诸佛境界不可思议。如日舒光蕴流亦尔。能顿至远故说为行。若谓不然此没彼出。中间既断行义应无。或佛威神不思议故。举心即至不可测量。故意势行唯世尊有。胜解兼余圣运身并异生。化复二种。谓欲色界。若欲界化外四处除声。若色界化唯二谓色触。以色界中无香味故。此二界化各有二种。谓属自身他身别故。身在欲界化有四种。在色亦然。故总成八。虽生在色作欲界化。而无色界成香味失。化作自身唯二处故。有说亦化四如衣等不成。非神境通能起化事。要此通果诸能化心。此能化心有几何相。颂曰。

&nbsp;&nbsp;&nbsp;&nbsp;能化心十四&nbsp;&nbsp;&nbsp;&nbsp;定果二至五

&nbsp;&nbsp;&nbsp;&nbsp;如所依定得&nbsp;&nbsp;&nbsp;&nbsp;从净自生二

&nbsp;&nbsp;&nbsp;&nbsp;化事由自地&nbsp;&nbsp;&nbsp;&nbsp;语通由自下

&nbsp;&nbsp;&nbsp;&nbsp;化身与化主&nbsp;&nbsp;&nbsp;&nbsp;语必俱非佛

&nbsp;&nbsp;&nbsp;&nbsp;先立愿留身&nbsp;&nbsp;&nbsp;&nbsp;后起余心语

&nbsp;&nbsp;&nbsp;&nbsp;有死留坚体&nbsp;&nbsp;&nbsp;&nbsp;余说无留义

&nbsp;&nbsp;&nbsp;&nbsp;初多心一化&nbsp;&nbsp;&nbsp;&nbsp;成满此相违

&nbsp;&nbsp;&nbsp;&nbsp;修得无记摄&nbsp;&nbsp;&nbsp;&nbsp;余得通三性

论曰。能变化心总有十四。谓依根本四静虑生。初静虑生唯有二种。一欲界摄。二初静虑。第二第三第四静虑。如其次第有三四五。无上依下。下地劣故。上下地系一静虑果。所依行等地有胜劣。一地系上下静虑果。地虽等所依行胜劣。下系上果下果上系。如次地劣胜所依行胜劣如得静虑化心亦然。果与所依俱时得故。然得静虑总有三时。离染受生加行异故。谓离下染得上静虑时。亦得此定所引化心果。从上地殁生色界时。及由加行起胜功德。但有新得所依静虑。亦兼得彼所引化心。依欲界身得阿罗汉。及练根位得应果时。十四化心一时总得。乃至身在第四静虑。得阿罗汉得五化心。无从化心直出观义。此从净定及自类生。能无间生自类净定故唯从二生二非余。唯自地化心起自地化事。化所发语由自下心。谓欲初定化唯自地心语。上化起语由初定心。彼地自无起表心故。若生欲界第二定等。化事转时如何起表。非威仪路工巧处心。依异界身而可现起。彼必依止自界身故。此无有过。引彼界摄大种现前为所依故。谓引色界大种现前。与欲界身密合而住。依之起彼能发表心。无定地表心依散地身过。或起依定能发表心。如依定生天眼耳识。若一化主起多化身。要化主语时诸化身方语。言音诠表一切皆同。故有伽他作如是说。

&nbsp;&nbsp;&nbsp;&nbsp;一化主语时&nbsp;&nbsp;&nbsp;&nbsp;诸所化皆语

&nbsp;&nbsp;&nbsp;&nbsp;一化主若默&nbsp;&nbsp;&nbsp;&nbsp;诸所化亦然

此但说余。佛则不尔。诸佛定力最自在故。与所化语容不俱时。言音所诠亦容有别。若上三地所化语时。初定表心现前发者。此心起位已出化心。应无化身化如何语。由先愿力留所化身。后起余心发语表业。故无化语阙所依过。非唯化主命现在时。能留化身令久时住。亦有令住至命终后。即如尊者大迦叶波。留骨锁身至慈尊世。唯坚实体可得久留。异此饮光应留肉等。有余师说。愿力留身必无有能令至死后。圣大迦叶留骨锁身。由诸天神持令久住。初习业者由多化心。要附所依起一化事。习成满者由一化心。能不附所依起众多化事。总有二类能变化心。一修所成。二生得等。所起化果亦如彼说。修所成化摄处如前。不能化为有情身故。生所得等。于欲界中化为九处。色界化七依不离根。言化九等理实无有能化作根。修果无心余化容有。修果起表由化主心。余容自心起身语表。修果饮食若为资身。必在化主身中消化。若为余事吞金石等。或即住彼化事身中。或随所宜置在别处。余化饮食随住所依。修果化心唯无记性。余通三性。谓善恶等。如天龙等能变化心。彼亦能为自他身化。天眼耳言为目何义。为目慧体。为目色根。若慧不应名天眼耳。若色根者不应名通。此前已说前何所说。谓说根本四静虑中。有定相应胜无记慧。名为天眼及天耳通。此所引生胜大种果名天眼耳。其体是何。颂曰。

&nbsp;&nbsp;&nbsp;&nbsp;天眼耳谓根&nbsp;&nbsp;&nbsp;&nbsp;即定地净色

&nbsp;&nbsp;&nbsp;&nbsp;恒同分无缺&nbsp;&nbsp;&nbsp;&nbsp;取障细远等

论曰。此体即是天眼耳根。谓缘声光为加行故。依四静虑于眼耳边。引起彼地微妙大种。所造净色眼耳二根。见色闻声名天眼耳。如是眼耳何故名天。体即是天。定地摄故。极清净故。立以天名。由此经言。天眼耳者无有皮肉筋缠血涂。唯妙大种所造净色。然天眼耳种类有三。一修得天。即如前说。二者生得。谓生天中。三者似天。谓生余趣由胜业等之所引生。能远见闻似天眼耳。如藏臣宝菩萨轮王。诸龙鬼神及中有等。修得眼耳过现当生恒是同分。以至现在必与识俱。能见闻故处所必具无翳无缺。如生色界一切有情。能随所应取彼障隔。极细远等诸方色声。故于此中有如是颂。

&nbsp;&nbsp;&nbsp;&nbsp;肉眼于诸方&nbsp;&nbsp;&nbsp;&nbsp;被障细远色

&nbsp;&nbsp;&nbsp;&nbsp;无能见功用&nbsp;&nbsp;&nbsp;&nbsp;天眼见无遗

前说化心修余得异。神境等五各有异耶。亦有。云何。颂曰。

&nbsp;&nbsp;&nbsp;&nbsp;神境五修生&nbsp;&nbsp;&nbsp;&nbsp;咒药业成故

&nbsp;&nbsp;&nbsp;&nbsp;他心修生咒&nbsp;&nbsp;&nbsp;&nbsp;又加占相成

&nbsp;&nbsp;&nbsp;&nbsp;三修生业成&nbsp;&nbsp;&nbsp;&nbsp;除修皆三性

&nbsp;&nbsp;&nbsp;&nbsp;人唯无生得&nbsp;&nbsp;&nbsp;&nbsp;地狱初能知

论曰。神境智类总有五种。一修得。二生得。三咒成。四药成。五业成。曼驮多王及中有等。诸神境智是业成摄。有余师说。神境有四。即前行三变化为一。言变化者。如契经言。分一为多。乃至广说。他心智类总有四种。前三如上加占相成。余三各三。谓修生业。除修所得皆通善等。非定果故不得通名。人中都无生所得者。余皆容有。随其所应本性生念业所成摄。人由先业能忆过去。于地狱趣初受生时。唯以生得他心宿住知他心等。及过去生苦受逼已更无知义。彼忆过去以何证知。如契经言。彼自忆念。我等过去曾闻他说诸欲过失。而不厌离。故于今时。受斯剧苦。彼唯能忆次前一生。余趣随应恒有知义。傍生知过去。如蠡声狗等鬼知过去。如有颂言。

&nbsp;&nbsp;&nbsp;&nbsp;我昔集众财&nbsp;&nbsp;&nbsp;&nbsp;以法或非法

&nbsp;&nbsp;&nbsp;&nbsp;他今受富乐&nbsp;&nbsp;&nbsp;&nbsp;我独受贫苦

天知过去。如有颂言。

&nbsp;&nbsp;&nbsp;&nbsp;我施逝多林&nbsp;&nbsp;&nbsp;&nbsp;蒙大法王住

&nbsp;&nbsp;&nbsp;&nbsp;贤圣僧受用&nbsp;&nbsp;&nbsp;&nbsp;故我心欢喜

又契经说。诸生天者初生必起三种念言。我从何殁今生何处。乘何业故来生此间。