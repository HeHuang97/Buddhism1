## 阿毗达磨顺正理论卷第八十

尊者众贤造

三藏法师玄奘奉　诏译

### 辩定品第八之四

已辩无量。次辩解脱。颂曰。

&nbsp;&nbsp;&nbsp;&nbsp;解脱有八种&nbsp;&nbsp;&nbsp;&nbsp;前三无贪性

&nbsp;&nbsp;&nbsp;&nbsp;二二一一定&nbsp;&nbsp;&nbsp;&nbsp;四无色定善

&nbsp;&nbsp;&nbsp;&nbsp;灭受想解脱&nbsp;&nbsp;&nbsp;&nbsp;微微无间生

&nbsp;&nbsp;&nbsp;&nbsp;由自地净心&nbsp;&nbsp;&nbsp;&nbsp;及下无漏出

&nbsp;&nbsp;&nbsp;&nbsp;三境欲可见&nbsp;&nbsp;&nbsp;&nbsp;四境类品道

&nbsp;&nbsp;&nbsp;&nbsp;自上苦集灭&nbsp;&nbsp;&nbsp;&nbsp;非择灭虚空

论曰。解脱有八。一内有色想观外色解脱。二内无色想观外色解脱。三净解脱身作证具足住。四无色定为次四解脱。灭受想定为第八解脱。八中前三无贪为性近治贪故。然契经中说。想观者想观增故。如宿住念除去色想。三中初二不净相转。作青瘀等诸行相故。第三解脱清净相转。作净光鲜行相转故。三并助伴皆五蕴性。初二解脱一一通依初二静虑。能治欲界初静虑中显色贪故。初二通摄近分中间。五地皆能起初二故。欲及初定有显色贪。由眼识身所引起故为解脱彼。初二定中建立初二不净解脱。二三定中眼识无故。亦无所引缘显色贪故。三四定中无不净解脱。初二解脱相似善根。虽欲界中亦容得有。而为欲界贪所陵杂。故不建立二解脱名。三四定中虽亦得有。去所治远势力微劣。又乐净伏故不得名第三解脱。依后静虑离八灾患心澄净故。第四并近分立后静虑名。相似善根下地虽有。非增上故不名解脱。欲界欲贪所陵杂故。初二定中不净伏故。第三定中乐所迷故。又并八灾所扰乱故。次四解脱如其次第。以四无色定善为性。非无记染非解脱故。亦非散善性羸劣故。彼散善者如命终心。有说余时亦有散善。唯生得善无闻思故。诸近分地九无间道。八解脱道亦非解脱。不背下地故缘下道杂故。又未全脱下地染故。契经说彼超过下故。有说近分诸解脱道。亦名解脱背下地故。然于余处唯说根本者。以近分中非全解脱故。第八解脱即灭尽定。厌背受想而起此故。或总厌背有所缘故。然上座言。即诸有情相续分位名灭尽定。此亦非理前已广辩。此灭尽定实有体故。又不可说此定有心。曾不见有心无受想思故。无容于此越路而行。如说此中受想等灭寂静安乐。阿罗汉等乃有如是殊胜解脱。非无义本相续及心。可说名为安乐寂静。阿罗汉等殊胜解脱如何计度。有一类心无有所缘离行相转。有所缘者理必有触。若许有触宁无受果。应言何碍受等不生。故灭定中无有心。理非迷正理才览经文。便能会通圣教深趣。识非永灭言不离身。如病未永除暂息亦名有。微微心后此定现前。前对想心已名微细。此更微细故曰微微。次如是心入灭尽定。谓有顶地心有三品。即想微细及微微心。由上中下品类别故。要下品后灭定现前。故次微微入灭尽定。从灭定出或起有顶净定心。或即能起无所有处无漏心。如是入心唯是有漏。通从有漏无漏心出。八中前三唯以欲界色处为境。有差别者二取不净。一取净相。既诸色中亦有净界。总观为不净宁非颠倒摄。如于苦法计乐成倒。谓诸行中亦有苦杂。一向计乐成颠倒故。第三取净为难亦尔。此非过失是所许故。谓亦许此是倒思惟。若尔如何性非不善。此是离染所得果故。既不称实何能违染。令顺生贪作意远故。如未离欲于净不净。思惟净相能顺生贪。非此净中见于净相。不颠倒故可善性摄。如是离欲于净不净。思惟不净能远离贪。非此净中见不净相。是颠倒故不善性摄。亦应例释不净见净。或此非谓颠倒思惟。诸不净法总有二种。一者自体。二者相杂。诸清净法杂不净故亦名不净。世所极成故此思惟不名颠倒。不净杂净例亦应尔。然观行者初修观时。非亦于净界取不净相。但于不净界取不净相。令心极厌恶违逆行相转。后渐增广违逆行相。普于欲界色处境中。总起厌心不生贪染。若于纯净界色界色聚中。胜解无能取不净相。既唯欲界诸色聚中。胜解方能取不净相。故知欲界诸色聚中。决定亦有不净界性。既如不净作不净解。如何可言是颠倒性。第三取净例此应知。此于所缘既如实转。如何说是胜解作意。由胜解力此于境生。故说此为胜解作意。即由此故得解脱名。胜解解脱义相邻故。或于少事由胜。解力渐渐增益观名胜解作意。谓于少净渐增益观。因此便生无量贪染。此既生已心于所缘。遂被拘执不自在转。于少不净渐增益观。与前相违增诸善本。如观乐受为坏苦性。杂苦相故观之为苦。能伏烦恼不名颠倒。如是净界与不净杂。亦可于中观为不净不名颠倒。能远离贪缘净解脱。应知亦尔。观未成满但得名为胜解作意。后成满时离染果故引圣道故。亦得名为真实作意。如是已辩初三所缘。次四解脱。各以自上苦集灭谛。及一切地类智品道彼非择灭。及与虚空为所缘境。无色解脱弃背下地。故并不缘下地苦集行相。别者初二不净。第三唯净俱非十六。无色解脱摄本定故。所作行相十六。或非念住俱者。初三解脱身念住俱。次四解脱通四念住。智相应者。初三第七唯世俗智。第四五六八智。相应根相应者。初二解脱喜舍相应。次五解脱唯舍相应。世差别者。皆通三世。缘世别者。初三解脱已生可生。各缘自世不生缘三。次四解脱缘三非世。三性别者。皆唯善性。缘性别者。初三解脱通缘三性。次四解脱缘善无记。学等别者。初三后二唯是俱非。中三解脱皆通三种。缘学等者。初三解脱但缘俱非。四缘三种。见断等者。初三后二唯修所断。中三有漏修断余非。缘见断等者。初三缘修断。次四解脱各通缘三。缘自身等者。初缘自他身。次二缘他。四缘三种。得差别者。第八第三唯未曾得。余六通二。通二谓圣内法异生外法。异生唯是曾得。经言有色观诸色者。为显何义。非未除色能如实通此经深义。然诸先圣传授释言。未能伏除缘内色想是有色义。云何知然。第二解脱差别说故。谓于第二既作是言。内无色想观外诸色。故知初解脱未除内色想。由此论者建立最初。名内有色想观外色解脱。谓观行者如害怨。尸虽已离欲贪。而为令坚固以不净行相。复观外诸色。由于外色数观察故。于内色中亦生厌想。如乐净者颈系狗尸。极怀羞惭深生厌恶。如是观外不净相已。方内色身亦是不净观心净故见内身中。三十六物不净充满。观如箧中众色类物。名初解脱极成满位。此成满位解脱何法。谓心于色不乐。憎背诃毁厌恶遮止欲贪。即解脱欲贪是无贪性故。若谓说观故应是慧者。理必不然。近治欲贪故体若是慧应近治痴既近治贪故无贪性。修观行者从此后时。渐复遣除缘内色想。谓以胜解想自命终。舆载遗身置弃尸处。种种禽兽争共食啖。须臾身尽唯见禽兽。或于是处以火焚烧。乃至遗灰风所飘鼓。须臾身尽唯见空界。或想自身如酥盐等。为火水等之所融消。乃至身无唯见火等。名内无色想观外色解脱此胜解力除色想故。虽缘身起而不见身。既已遣除缘内色想。心相续转无别事业。胜轻安乐任运现前。于此位中数数修习。缘色处境厌背行相。是名第二解脱成满。亦如第一解脱欲贪。虽于先时修不净想。已得解脱缘色欲贪。而无始来我爱难遣。若观身有仍恐退生。故后复修内无色想。厌恶色观清净过前。行者尔时依初静虑。得此二观深生味著。为欲令此转增进故。入第二静虑复修二解脱。复修二法次第如前。何缘此中厌逆色想。可得说与喜受相应。地力使然如苦集智。或由观见所习善根。至成满时故应生喜。既于色想已得解脱。虽游厌观而不妨喜。次复进入第三静虑。妙乐迷故心便奢侈。由此不能修诸解脱。但起解脱相似善根。此静虑中地力法尔。事欣厌观俱不能成。从此进修第四静虑。舍增上故心渐澄净。诸不净想无复增上。故彼不名初二解脱。但可名曰相似善根。彼瑜伽师久观不净。厌恶转故令心沈戚。为欲策发令暂生欢。或为暂解久修劳倦。或为自审验不净观堪能。故彼复依第四静虑。于欲界色起净胜解。先取宝衣花等净相。由胜解力渐广思惟。遍于所缘作净行相。如契经说。彼于后时。应取少净相总思惟诸色。此虽策心而不掉举。虽观净相而不起贪。既知善根势力增上。次复于境略聚其心。于一所缘观净而住此位。名曰净解脱满。能究竟舍不净想故。此净解脱亦如第二内无色想观外诸色。然有差别谓所依地所治行相有差别故。内外道身共不共故。通曾未曾得。唯未曾得故少用功而得。多用功得故。又净解脱观顺贪相而贪不生。第二解脱观违贪相得贪不起。余五解脱应知。如前思不相应无色处释。何缘唯说内无色想。除内色想不说外耶。得初静虑时外想已除故。谓得初静虑外色想已除。第四静虑中更无劳除遣。诸功德法渐次得故。又外色想易可遣除。故除彼时未立解脱。或外色想空处方除。故于此中但说除内。此中所说内无色想。为但遮色想别目余想耶。若谓此言但遮色想。此言无用说观外色。无内色想义已成故。若谓此言别目余想。应说此想为何所缘。此非唯遮以别说故。为缘何法缘虚空界。若非不净行相转者。如何可名第二解脱。此无过失。彼加行故。谓此中言内无色想。是第二加行名。第二解脱多因缘故。得解脱名。谓已解脱此方生故。或此力能引解脱故。或是种种解脱性故。或与解脱胜解俱故。此诸解脱依男女身。圣者异生皆能修起。唯灭尽定但依圣身。于圣身中通学无学。经说灭定超诸有顶。如何可说亦依学身。此虽有顶自地所摄。然如上地法超余方得故。如超一切第四定贪。方入根本空无边处。至超一切无所有贪。入本非想非非想处。如是超越诸有顶贪。方可得入灭受想定。谓有顶贪若断未断。要应总伏方入此定。故虽自地而名超越。或诸有学已离有顶。见所断故名为超越。或有顶法总有二种。有心无心位差别故。超有心故名为超越。或随所应说超无过。唯第三八说身证者。举二边际类显所余。色解脱中净为边际。于诸无色灭定为边。或此各在一界边故。或唯此二种唯内道得故。唯未曾得故。多功用得故。尽大种造色心心所法故。有说第三初于身色以胜解力。取清净相后渐遣除解脱成满缘身解脱此为究竟。故偏于此立身证名。灭定无心唯依身住。故亦于彼立身证名就胜故。然理实皆尔依通有理。有契经言何名身证。谓八解脱。此八解脱何有情起。若于所缘恒求对治。是贪爱行乐修多道。如是有情能起解脱。行者何为修解脱等。为令烦恼转更远故。为于等至得自在故。既得自在便能引发。无诤等德及圣神通。由此便能转变诸境。起留舍等种种事业。已辩解脱次辩胜处。颂曰。

&nbsp;&nbsp;&nbsp;&nbsp;胜处有八种&nbsp;&nbsp;&nbsp;&nbsp;二如初解脱

&nbsp;&nbsp;&nbsp;&nbsp;次二如第二&nbsp;&nbsp;&nbsp;&nbsp;后四如第三

论曰。胜处有八。内有色想观外色少。若好若恶于此诸色胜知胜见。有如是想是名为初。内有色想观外色多。广说乃至。是名第二内无色想观外色少。广说乃至。是名第三内无色想观外色多。广说乃至。是名第四内无色想观外色。青青显青现青光。譬如乌莫迦花。或如婆罗痆斯深染青衣于此诸色。胜知胜见有如是想。是名第五内无色想观外色。黄黄显黄现黄光。譬如羯尼迦花。或如婆罗痆斯。深染黄衣广说乃至。是名第六内无色想观外色。赤赤显赤现赤光。譬如槃豆时缚迦花。或如婆罗痆斯。深染赤衣广说乃至。是名第七内无色想观外色。白白显白现白光。譬如乌沙斯星。或如婆罗痆斯。极鲜白衣广说乃至。是名第八能制伏境。故名胜处。谓虽一切所缘色境。清净光华美妙具足。而善根力悉能映蔽。譬如仆隶虽服珍奇。而为其主之所映蔽。或于是处转变自在。不随起惑故名胜处。胜于处故立胜处名。或此善根即名为处处能胜。故立胜处名。少谓所缘或自在少与此相反说名为多。好恶色言显劣胜色。有说于好能不起贪。于恶不嗔故名为胜。若尔胜处体应具无贪嗔。故于此中有别意趣。谓不净行相总观好恶色。如观恶色好色亦然。总取不净心自在转。何劳复观恶色不净。由曾见净起诸烦恼。以颠倒觉曾见净故。今如实见为治昔贪。故于恶色亦观不净。初观此境名为胜知。后观成时名为胜见。能自了达我于此中。有胜知胜见名有如是想。此四胜处自性地等。如次同前初二解脱。谓初二胜处是初解脱果。次二胜处是第二果。彼为资粮能入此故。总观不净能制伏己。复于此境观净制伏。谓即乘前内无色想。别观青等四显色相。所言青者谓花等青。言青显者谓衣等青青现青光。显前二种所有青相。纯深无杂非如青边。所发青影及孔雀尾金刚等青。然青光言显青鲜洁。非如日等外发光明。或为显成青色显著。举花衣喻。显加行中取彼为门入胜处观。非于观内见似此色。乌莫迦花花中青胜俱生青内举此为门。婆罗痆斯善于染色。和合青内举此为门。非加行中但取此二。非皆有故不举珠宝。若处空闲先取花相。若居聚落先取衣青。青观既然黄等亦尔。然于夜分先取白星。昼则取衣余皆如上。于晴夜分乌沙斯星。诸白色中最为胜故。此四胜处自性地等。应知如前第三解脱。以净解脱为此四因。彼为资粮能入此故。前三解脱于诸色中。但能总取不净净相。今八胜处于诸色中。分别少多青等异相。故前解脱但于色中。弃背欲贪及不净想。今八胜处能于所缘。分折制伏令随心转。由此证知第三解脱。总取净相故立一名。八胜处中后四胜处。差别取故分为四种。若净解脱亦差别缘。取净性同立为一者。后四胜处应亦立一。差别因缘不可得故。已辩胜处次辩遍处。颂曰。

&nbsp;&nbsp;&nbsp;&nbsp;遍处有十种&nbsp;&nbsp;&nbsp;&nbsp;八如净解脱

&nbsp;&nbsp;&nbsp;&nbsp;后二净无色&nbsp;&nbsp;&nbsp;&nbsp;缘自地四蕴

论曰。遍处有十。谓周遍观地水火风青黄赤白。及空与识二无边处。经于此处皆言一想。上下及傍无二无量。于一切处无间无隙。周遍思惟故名遍处。遍于处故立遍处名。或此善根即名为处。行相遍故立遍处名。此中地等显示所缘。所说遍言显示行相。行相虽等而所缘别是故遍处分为十种。经言一者显此等至。思惟一类境相现前。想言显是胜解作意。若异此者应言一知。上下傍言显意流转。言无二者显。无间隙。无量言显胜解无边。由胜等持磨莹力故。令观行者心自在生。能于所缘周遍观察。何故唯十得遍处名。此上更无遍行相故。唯第四定空识无边。可得说有无边行相。前八遍处如净解脱。自性皆是无贪善根。若并助伴皆五蕴性。后四胜处加行引生。故与彼同如净解脱。又如净解脱依第四静虑。及缘欲界色处为境。如何地等亦名色处。地地界等有差别故。显形名地等如先已说。故说地等遍处不言地界等。故前八种但缘色处。风与风界既无差别。如何可言亦缘色处。此难非理。以诸世间亦说黑风团风等故。由此前八缘色理成。后二遍处如次空识二。净无色为其自性。各缘自地四蕴为境。此解脱等三门功德。为由何得。依何身起。颂曰。

&nbsp;&nbsp;&nbsp;&nbsp;灭定如先辩&nbsp;&nbsp;&nbsp;&nbsp;余皆通二得

&nbsp;&nbsp;&nbsp;&nbsp;无色依三界&nbsp;&nbsp;&nbsp;&nbsp;余唯人趣起

论曰。第八解脱如先已辩。以即是前灭尽定故。余解脱等通由二得。谓由离染及加行得。以有曾习未曾习故。前八遍处初修习时。皆以眼识为其加行。空处遍处初修亦尔。以初必缘空界色故。由胜解力后成满时。通缘自地四蕴为境。识处遍处初修习时。但以意识为其加行。以初必缘识为境故。由胜解力后成满时。亦缘自地四蕴为境。四无色解脱二无色遍处。一一通依三界身起。然其初起多依下地。依自下地皆容后起。唯无所有亦依上地。所余一切依欲界身。唯在人中三洲除北。余慧力劣无圣教故。治欲贪故上二界无。有说初起唯依人趣。要由教力所引起故。人中有教天趣中无。设有著乐不能初起。故人初起退生欲天。由宿习力有后起义。复以何缘第三静虑。有通无量等无解脱等耶。无解脱缘前已具辩。解脱无故胜处亦无。解脱为门入胜处故。胜处无故遍处亦无。胜处为门入遍处故。又第三定耽著妙乐。于生死中此乐胜故。不能发起解脱等三。此三皆欲背生死故。通无量等随顺于乐。故依此定亦能修起。此解脱等三门功德。若随得一得一切不。此不皆尔。其义云何。得后必前前非必后。谓得遍处必具得三。得胜处者必得解脱。遍处不定或得或无。若得解脱余二不定。以入遍处胜处为门。解脱为门入胜处故。此解脱等差别云何。唯能弃背名为解脱。兼析所缘名为胜处。加无边解得遍处名。此三善根渐次修故。有余师说。此三善根由下中上故有差别。谓能弃舍胜伏所缘。行相无边有劣胜故。有余师说。解脱唯因遍处唯果胜处通二。今应思择上二界中。说者既无何缘起定。颂曰。

&nbsp;&nbsp;&nbsp;&nbsp;二界由因业&nbsp;&nbsp;&nbsp;&nbsp;能起无色定

&nbsp;&nbsp;&nbsp;&nbsp;色界起静虑&nbsp;&nbsp;&nbsp;&nbsp;亦由法尔力

论曰。生上二界总由三缘。能进引生色无色定。一由因力。谓于先时近。及数修为起因故。二由业力。谓先曾造感上地生顺后受业。彼业异熟将起现前。势力能令进起彼定。以若未离下地烦恼。必定无容生上地故。三法尔力。谓器世界将欲坏时。下地有情法尔能起上地静虑。以于此位所有善法。由法尔力皆增盛故。诸有生在上二界中起无色定。由因业力非法尔力。无云等天不为三灾之所坏故。生在色界起静虑时。由上二缘及法尔力。若生欲界起上定时。一一应知加由教力。由教力者。谓人三洲。天亦闻教微故不说。前来分别诸胜法门。皆为弘持世尊正法。何谓正法当住几时。颂曰。

&nbsp;&nbsp;&nbsp;&nbsp;佛正法有二&nbsp;&nbsp;&nbsp;&nbsp;谓教证为体

&nbsp;&nbsp;&nbsp;&nbsp;有持说行者&nbsp;&nbsp;&nbsp;&nbsp;此便住世间

论曰。世尊正法体有二种。一教二证。教谓契经调伏对法。证谓三乘诸无漏道。若证正法住在世间。此所弘持教法亦住理必应尔。现见东方证法衰微教多隐没。北方证法犹增盛故。世尊正教流布尚多。由此如来无上智境众圣栖宅。阿毗达磨无倒实义此国盛行。非东方等所能传习。二中教法多分依止。持者说者得住世间。证正法住唯依行者。然非行者唯证法依。教法亦应依行者。故谓有无倒修行法者。能令证法久住世间。证法住时教法亦住。故教法住由持说行。但由行者令证法住。故佛正法随此三人。住尔所时便住于世。阿毗达磨此论所依。此摄彼中真实要义。彼论中义释有多途。今此论中依何理释。颂曰。

&nbsp;&nbsp;&nbsp;&nbsp;迦湿弥罗议理成&nbsp;&nbsp;&nbsp;&nbsp;我多依彼释对法

&nbsp;&nbsp;&nbsp;&nbsp;少有贬量为我失&nbsp;&nbsp;&nbsp;&nbsp;判法正理在牟尼

论曰。迦湿弥罗国毗婆沙师议。阿毗达磨理善成立。我多依彼释对法宗。经主此中述己本意。言依此国诸善逝子。议对法理大毗婆沙。发起正勤如理观察。为令正法久住世间。饶益有情故造斯论。多言显示少有异途。谓形像色去来世等。然诸法性广大甚深。如实说者甚为难遇。自惟觉慧极为微劣。不能勤求如实说者。故于广论所立理中。少有贬量为我过失。诸法正理广大甚深。要昔曾于无量佛所。亲近修习真智资粮。方于智境一切无惑。麟喻独觉尚于法相不能决判。况诸声闻彼所证法随他教故。由此决判诸法正理。唯在真实大牟尼尊。是故定知阿毗达磨。真是佛说应随信受。无倒修行勤求解脱。