## 阿毗达磨品类足论卷第十二

尊者世友造

三藏法师玄奘奉　诏译

### 辩千问品第七之三

此四念住几断遍知所遍知等者。一切应分别。谓诸念住。若有漏是断遍知所遍知。若无漏非断遍知所遍知。几应断等者。一切应分别。谓诸念住。若有漏是应断。若无漏不应断。几应修等者。一切是应修。几染污等者。一切不染污。几果非有果等者。一切是果亦有果。几有执受等者。一切无执受。几大种所造等者。一切非大种所造。几有上等者。一切是有上。几是有等者。一切应分别。谓诸念住。若有漏是有。若无漏非有。几因相应等者。一切因相应。

此四念住。与六善处相摄者。一善处少分摄四念住。四念住亦摄一善处少分。与五不善处相摄者。互不相摄。与七无记处相摄者。互不相摄。与三漏处相摄者。互不相摄。与五有漏处相摄者。应作四句。或有漏处非念住。谓有漏色受想识蕴。及念住所不摄有漏行蕴。或念住非有漏处。谓无漏四念住。或有漏处亦念住。谓有漏四念住。或非有漏处非念住。谓无漏色受想识蕴。及念住所不摄无漏行蕴。并无为。与八无漏处相摄者。应作四句。或无漏处非念住。谓无漏色受想识蕴。及念住所不摄无漏行蕴。并无为。或念住非无漏处。谓有漏四念住。或无漏处亦念住。谓无漏四念住。或非无漏处非念住。谓有漏色受想识蕴。及念住所不摄有漏行蕴。几过去等者。一切或过去或未来或现在。几善等者。一切是善。几欲界系等者。一切应分别。谓缘身慧。或欲界系。或色界系。或无色界系。或不系。云何欲界系。谓欲界作意相应缘身慧。云何色界系。谓色界作意相应缘身慧。云何无色界系。谓无色界作意相应缘身慧。云何不系。谓无漏作意相应缘身慧。缘受心法慧亦尔。几学等者。一切应分别。谓缘身慧。或学或无学。或非学非无学。云何学。谓学作意相应缘身慧。云何无学。谓无学作意相应缘身慧。云何非学非无学。谓有漏作意相应缘身慧。缘受心法慧亦尔。

此四念住。几见所断等者。一切应分别。谓诸念住。若有漏修所断。若无漏非所断。几非心等者。一切是心所与心相应。几随心转非受相应等者。一切随心转亦受相应。几随心转非想行相应等者。一切随心转亦想相应。一切随心转亦行相应。除其自性。几随寻转非伺相应等者。一切应分别。谓缘身慧。或有寻有伺。或无寻唯伺。或无寻无伺。云何有寻有伺。谓有寻有伺作意相应缘身慧。云何无寻唯伺。谓无寻唯伺作意相应缘身慧。云何无寻无伺。谓无寻无伺作意相应缘身慧。缘受心法慧亦尔。几见非见处等者。一切应分别。谓缘身慧。有四句。或见非见处。谓尽无生智所不摄无漏缘身慧。或见处非见。谓五识身相应善慧。或见亦见处。谓世间正见。或非见非见处。谓见所不摄无漏缘身慧缘受慧。或见非见处。或见亦见处。或非见非见处见非见处者。谓尽无生智所不摄无漏缘受慧。见亦见处者。谓世间正见。非见非见处者。谓见所不摄无漏缘受慧。缘心法慧亦尔。几有身见为因非有身见因等者。一切非有身见为因非有身见因。几业非业异熟等者。一切非业非业异熟。几业非随业转等者。一切随业转非业。几所造色非有见色等者。一切非所造色非有见色。

此四念住几所造色非有对色等者。一切非所造色非有对色。几难见故甚深等者。一切难见故甚深。甚深故难见。几善非善为因等者。一切是善亦善为因。几不善非不善为因等者。一切非不善非不善为因。几无记非无记为因等者。一切非无记非无记为因。几因缘非有因等者。一切是因缘亦有因。几等无间非等无间缘等者。一切应分别。谓缘身慧。或是等无间非等无间缘。或是等无间亦等无间缘。或非等无间非等无间缘。是等无间非等无间缘者。谓未来现前正起缘身慧。是等无间亦等无间缘者。谓过去现在缘身慧。非等无间非等无间缘者。谓除未来现前正起缘身慧。诸余未来缘身慧。缘受心法慧亦尔。几所缘缘非有所缘等者。一切是所缘缘亦有所缘。几增上缘非有增上等者。一切是增上缘亦有增上。几暴流非顺暴流等者。一切应分别。谓诸念住。若有漏是顺暴流非暴流。若无漏非暴流非顺暴流。

复次身念住云何。谓十色处。及法处所摄色。受念住云何。谓六受身。心念住云何。谓六识身。法念住云何。谓受所不摄非色法处。此四念住几有色等者。一有色三无色。几有见等者。三无见。一应分别。谓身念住。或有见或无见。云何有见。谓一处。云何无见。谓九处。及一处少分。几有对等者。三无对。一应分别。谓身念住。或有对或无对。云何有对。谓十处。云何无对。谓一处少分。几有漏等者。一切应分别。谓身念住。或有漏或无漏。云何有漏。谓十处及一处少分。云何无漏。谓一处少分。受念住或有漏或无漏。云何有漏。谓有漏作意相应受蕴。云何无漏。谓无漏作意相应受蕴。心念住亦尔。法念住或有漏或无漏。云何有漏。谓有漏想行蕴。云何无漏。谓无漏想行蕴。及三无为。几有为等者。三有为。一应分别。谓法念住。或有为或无为。云何有为。谓想行蕴。云何无为。谓三无为。几有异熟等者。一切应分别。谓身念住。或有异熟或无异熟。云何有异熟。谓不善善有漏色蕴。云何无异熟。谓无记无漏色蕴。受心法念住亦尔。几是缘生等者。三是缘生是因生是世摄。一应分别。谓法念住。若有为是缘生是因生是世摄。若无为非缘生非因生非世摄。几色摄等者。一色摄。三名摄。几内处摄等者。一内处摄。二外处摄。一应分别。谓身念住。或内处摄或外处摄。云何内处摄。谓五内处。云何外处摄。谓五外处。及一外处少分。几智遍知所遍知等者。一切是智遍知所遍知。

此四念住几断遍知所遍知等者。一切应分别。谓诸念住。若有漏是断遍知所遍知。若无漏非断遍知所遍知。几应断等者。一切应分别。谓诸念住若有漏是应断。若无漏不应断。几应修等者。一切应分别。谓身念住。或应修或不应修。云何应修。谓善色蕴。云何不应修。谓不善无记色蕴。受心念住亦尔。法念住或应修或不应修。云何应修。谓善想行蕴。云何不应修。谓不善无记想行蕴。及三无为。几染污等者。一切应分别。谓身念住。或染污或不染污。云何染污。谓有覆色蕴。云何不染污。谓无覆色蕴。受心法念住亦尔。几果非有果等者。三是果亦有果。一应分别。谓法念住。或是果非有果。或是果亦有果。或非果非有果。是果非有果者。谓择灭。是果亦有果者。谓想行蕴。非果非有果者。谓虚空非择灭。几有执受等者。三无执受。一应分别。谓身念住。或有执受或无执受。云何有执受。谓自体所摄色蕴。云何无执受。谓非自体所摄色蕴。几大种所造等者。三非大种所造。一应分别。谓身念住。或大种所造。或非大种所造。云何大种所造。谓九处。及二处少分。云何非大种所造。谓一处少分。几有上等者。三有上。一应分别。谓法念住。或有上或无上。云何有上。谓想行蕴及虚空非择灭。云何无上。谓择灭。几是有等者。一切应分别。谓诸念住。若有漏是有。若无漏非有。几因相应等者。一因不相应。二因相应。一应分别。谓法念住。若是心所因相应。若非心所因不相应。

此四念住与六善处相摄者。六善处摄四念住少分。四念住少分亦摄六善处。与五不善处相摄者。五不善处摄四念住少分。四念住少分亦摄五不善处与。七无记处相摄者。七无记处摄四念住少分。四念住少分亦摄七无记处。与三漏处相摄者。三漏处摄一念住少分。一念住少分亦摄三漏处。与五有漏处相摄者。五有漏处摄四念住少分。四念住少分亦摄五有漏处。与八无漏处相摄者。八无漏处摄四念住少分。四念住少分亦摄八无漏处。几过去等者。三或过去。或未来。或现在。一应分别。谓法念住。若有为或过去或未来或现在。若无为非过去非未来非现在。几善等者。一切应分别。谓身念住。或善或不善或无记。云何善不善。谓三处少分。云何无记。谓八处及二处少分。受念住。或善或不善或无记。云何善。谓善作意相应受蕴。云何不善。谓不善作意相应受蕴。云何无记。谓无记作意相应受蕴。心念住亦尔。法念住。或善或不善或无记。云何善。谓善想行蕴及择灭。云何不善。谓不善想行蕴。云何无记。谓无记想行蕴及虚空非择灭。几欲界系等者。一切应分别。谓身念住。或欲界系或色界系或不系。云何欲界系。谓二处及九处少分。云何色界系谓九处少分。云何不系。谓一处少分。受念住。或欲界系或色界系或无色界系或不系。云何欲界系。谓欲界作意相应受蕴。云何色界系。谓色界作意相应受蕴。云何无色界系。谓无色界作意相应受蕴。云何不系。谓无漏作意相应受蕴。心念住亦尔。法念住。或欲界系或色界系或无色界系或不系。云何欲界系谓欲界想行蕴。云何色界系。谓色界想行蕴。云何无色界系。谓无色界想行蕴。云何不系。谓无漏想行蕴。及无为法。几学等者。一切应分别。谓身念住。或学或无学或非学非无学。云何学无学。谓一处少分。云何非学非无学。谓十处及一处少分。受念住。或学或无学或非学非无学。云何学。谓学作意相应受蕴。云何无学。谓无学作意相应受蕴。云何非学非无学。谓有漏作意相应受蕴。心念住亦尔。法念住。或学或无学或非学非无学。云何学。谓学想行蕴。云何无学。谓无学想行蕴。云何非学非无学。谓有漏想行蕴及无为法。

此四念住几见所断等者。一切应分别。谓身念住。或修所断或非所断。云何修所断。谓十处及一处少分。云何非所断。谓一处少分。受念住。或见所断或修所断或非所断。云何见所断。谓受念住随信随法行。现观边忍所断。此复云何。谓见所断八十八随眠相应受蕴。云何修所断。谓受念住学见迹修所断。此复云何。谓修所断十随眠相应受蕴。及不染污有漏受蕴。云何非所断。谓无漏受蕴。心念住亦尔。法念住。或见所断或修所断或非所断。云何见所断。谓法念住。随信随法行。现观边忍所断。此复云何。谓见所断八十八随眠。及彼相应想行蕴。并彼等起心不相应行。云何修所断。谓法念住学见迹修所断。此复云何。谓修所断十随眠。及彼相应想行蕴。若彼等起心不相应行。若不染污有漏想行蕴。云何非所断。谓无漏想行蕴。及无为法。几非心等者。一非心非心所非心相应。一是心所与心相应。一唯是心。一应分别。谓法念住。若有所缘是心所与心相应。若无所缘非心非心所非心相应。几随心转非受相应等者。一随心转非受相应。一受相应非随心转。二应分别。谓身念住。或随心转非受相应。或非随心转非受相应。随心转非受相应者。谓随心转身语业。诸余色蕴非随心转非受相应。法念住。或随心转非受相应。或随心转亦受相应。或非随心转非受相应。随心转非受相应者。谓随心转心不相应行。随心转亦受相应者。谓想蕴及相应行蕴。非随心转非受相应者。谓除随心转心不相应行。诸余心不相应行。及无为法。几随心转非想行相应等者。除其自性。如受应知。几随寻转非伺相应。等者。一切应分别。谓身念住。或随寻转非伺相应。或非随寻转非伺相应。随寻转非伺相应者。谓随寻转身语业。诸余色蕴。非随寻转非伺相应。受念住。或有寻有伺。或无寻唯伺。或无寻无伺。云何有寻有伺。谓有寻有伺作意相应受蕴。云何无寻唯伺。谓无寻唯伺作意相应受蕴。云何无寻无伺。谓无寻无伺作意相应受蕴。心念住亦尔。法念住有四句。或随寻转非伺相应。谓随寻转心不相应行。及寻相应伺。或伺相应非随寻转。谓寻及寻不相应伺相应想行蕴。或随寻转亦伺相应。谓寻伺相应想行蕴。或非随寻转非伺相应。谓除随寻转心不相应行。诸余心不相应行。及寻不相应伺。若无寻无伺非受心所。若无为法。几见非见处等者。一切应分别。谓身念住。或见处非见。或见亦见处。或非见非见处。见处非见者。谓九处及一处少分。见亦见处者。谓一处。非见非见处者。谓一处少分。受念住。若有漏是见处非见。若无漏非见非见处。心念住亦尔。法念住有四句。或是见非见处。谓尽无生智所不摄无漏慧。或是见处非见。谓有漏想蕴。及见所不摄有漏行蕴。或是见亦见处。谓五染污见。及世间正见。或非见非见处。谓无漏想蕴。及见所不摄无漏行蕴。并无为法。几有身见为因非有身见因等者。一切应分别。谓身念住。若染污有身见为因非有身见因。若不染污非有身见为因非有身见因。受念住。或有身见为因非有身见因。或有身见为因亦有身见因。或非有身见为因非有身见因。有身见为因非有身见因者。谓除过去现在见苦所断随眠相应受蕴。亦除过去现在见集所断遍行随眠相应受蕴。亦除未来有身见相应受蕴。诸余染污受蕴。有身见为因亦有身见因者。谓前所除受蕴。非有身见为因非有身见因者。谓不染污受蕴。心念住亦尔。法念住。或有身见为因非有身见因。或有身见为因亦有身见因。或非有身见为因非有身见因。有身见为因非有身见因者。谓除过去现在见苦所断随眠及彼相应俱有等想行蕴。亦除过去现在见集所断遍行随眠及彼相应俱有想行蕴。亦除未来有身见相应想行蕴。亦除未来有身见及彼相应法生老住无常。诸余染污想行蕴。有身见为因亦有身见因者。谓前所除想行蕴。非有身见为因非有身见因者。谓不染污想行蕴。及无为法。几业非业异熟等者。一切应分别。谓身念住。或业非业异熟。或业异熟非业。或非业非业异熟。业非业异熟者。谓身语业。业异熟非业者。谓业异熟生色蕴。非业非业异熟者。谓除业及业异熟色蕴。诸余色蕴。受念住。或业异熟非业。或非业非业异熟。业异熟非业者。谓业异熟生受蕴。诸余受蕴。非业非业异熟。心念住亦尔。法念住有四句。或业非业异熟。谓业异熟所不摄思。或业异熟非业。谓思所不摄业异熟生想行蕴。或业亦业异熟。谓业异熟生思。或非业非业异熟。谓除业及业异熟想行蕴。诸余想行蕴。及无为法。几业非随业转等者。二随业转非业。二应分别。谓身念住有三句。或业非随业转。谓除随业转身语业。诸余身语业。或业亦随业转。谓随业转身语业。或非业非随业转。谓除业及随业转色蕴。诸余色蕴。法念住有三句。或业非随业转。谓思或随业转非业。谓想蕴及思所不摄随业转行蕴。或非业非随业转。谓除业及随业转行蕴。诸余行蕴。及无为法。几所造色非有见色等者。三非所造色非有见色。一应分别。谓身念住有三句。或所造色非有见色。谓八处及二处少分。或所造色亦有见色。谓一处。或非所造色非有见色。谓一处少分。

此四念住几所造色非有对色等者。三非所造色非有对色。一应分别。谓身念住有三句。或所造色非有对色。谓一处少分。或有对色非所造色。谓一处少分。或所造色亦有对色。谓九处及一处少分。几难见故甚深等者。一切难见故甚深。甚深故难见。几善非善为因等者。一切应分别。谓身念住有三句。或善为因非善。谓善异熟生色蕴。或善亦善为因谓善色蕴。或非善非善为因。谓除善异熟生色蕴诸余无记。及不善色蕴。受心念住亦尔。法念住有四句。或善非善为因。谓择灭。或善为因非善。谓善异熟生想行蕴。或善亦善为因。谓善想行蕴。或非善非善为因。谓除善异熟生想行蕴。诸余无记。及不善想行蕴。并虚空非择灭。几不善非不善为因等者。一切应分别。谓身念住有三句。或不善为因非不善。谓不善异熟生色蕴。或不善亦不善为因。谓不善色蕴。或非不善非不善为因。谓除不善异熟生色蕴。诸余无记及善色蕴。受念住有三句。或不善为因非不善。谓不善异熟生受蕴。及欲界有身见边执见相应受蕴。或不善亦不善为因。谓不善受蕴。或非不善非不善为因。谓除不善异熟生受蕴。及除欲界有身见边执见相应受蕴。诸余无记及善受蕴。心念住亦尔。法念住有三句。或不善为因非不善。谓不善异熟生想行蕴。及欲界有身见边执见。并彼相应俱有等想行蕴。或不善亦不善为因。谓不善想行蕴。或非不善非不善为因。谓除不善异熟生想行蕴。及除欲界有身见边执见并彼相应俱有等想行蕴。诸余无记及善想行蕴。并三无为。几无记非无记为因等者。一切应分别。谓身念住有三句。或无记为因非无记。谓不善色蕴。或无记亦无记为因。谓无记色蕴。或非无记非无记为因。谓善色蕴。受心念住亦尔。法念住有四句。或无记非无记为因。谓虚空非择灭。或无记为因非无记。谓不善想行蕴。或无记亦无记为因。谓无记想行蕴。或非无记非无记为因。谓善想行蕴。及择灭。几因缘非有因等者。三是因缘亦有因。一应分别。谓法念住。若有为是因缘亦有因。若无为非因缘非有因。几等无间非等无间缘等者。一非等无间非等无间缘。三应分别。谓受念住有三句。或等无间非等无间缘。谓未来现前正起受蕴。及过去现在阿罗汉命终时受蕴。或等无间亦等无间缘。谓除过去现在阿罗汉命终时受蕴。诸余过去现在受蕴。或非等无间非等无间缘。谓除未来现前正起受蕴。诸余未来受蕴心念住亦尔。法念住。有三句。或等无间非等无间缘。谓未来现前正起非受心所。及过去现在阿罗汉命终时。非受心所。并已生正起无想灭定。或等无间亦等无间缘。谓除过去现在阿罗汉命终时非受心所。诸余过去现在非受心所。或非等无间非等无间缘。谓除未来现前正起非受心所。诸余未来非受心所。及除等无间心不相应行。诸余心不相应行。并无为法。几所缘缘非有所缘等者。一所缘缘非有所缘。二所缘缘亦有所缘。一应分别。谓法念住。若是心所是所缘缘亦有所缘。若非心所是所缘缘非有所缘。几增上缘非有增上等者。三增上缘亦有增上。一应分别。谓法念住。若有为是增上缘亦有增上。若无为是增上缘非有增上。几暴流非顺暴流等者。一切应分别。谓身念住。若有漏顺暴流非暴流。若无漏非暴流非顺暴流。受心念住亦尔。法念住有三句。或顺暴流非暴流。谓有漏想蕴及暴流所不摄有漏行蕴。或暴流亦顺暴流。谓四暴流。或非暴流非顺暴流。谓无漏想行蕴。及无为法。

四圣谛者。谓苦圣谛集圣谛灭圣谛道圣谛。此四圣谛。几有色等者。一无色。三应分别。谓苦圣谛。或有色或无色。云何有色。谓十处及一处少分。云何无色。谓一处。及一处少分。集圣谛亦尔。道圣谛所摄身语业。是有色。余皆是无色。几有见等者。二无见。二应分别。谓苦圣谛。或有见或无见。云何有见。谓一处。云何无见。谓十一处。集圣谛亦尔。几有对等者。二无对。二应分别。谓苦圣谛。或有对或无对。云何有对。谓十处。云何无对。谓二处。集圣谛亦尔。几有漏等者。二有漏二无漏。有为等者。三有为。一无为。几有异熟等者。二无异熟。二应分别。谓苦圣谛。或有异熟或无异熟。云何有异熟。谓善不善苦谛。云何无异熟。谓无记苦谛。集圣谛亦尔。几是缘生等者。三是缘生是因生是世摄。一非缘生非因生非世摄。几色摄等者。一名摄。三应分别。谓苦圣谛。或色摄或名摄。云何色摄。谓十处及一处少分。云何名摄。谓一处及一处少分。集圣谛亦尔。道圣谛所摄身语业是色摄。余皆是名摄。几内处摄等者。一外处摄。三应分别。谓苦圣谛。或内处摄或外处摄。云何内处摄。谓六内处。云何外处摄。谓六外处。集圣谛亦尔。道圣谛所摄心意识内处摄。余皆外处摄。几智遍知所遍知等者。一切是智遍知所遍知。