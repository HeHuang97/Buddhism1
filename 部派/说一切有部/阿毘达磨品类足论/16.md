## 阿毗达磨品类足论卷第十六

尊者世友造

三藏法师玄奘奉　诏译

### 辩千问品第七之七

此十二处与六善处相摄者。六善处摄四处少分。四处少分亦摄六善处。与五不善处相摄者。五不善处摄四处少分。四处少分亦摄五不善处。与七无记处相摄者。七无记处摄八处四处少分。八处四处少分亦摄七无记处。与三漏处相摄者。三漏处摄一处少分。一处少分亦摄三漏处。与五有漏处相摄者。五有漏处摄十处二处少分。十处二处少分亦摄五有漏处。与八无漏处相摄者。八无漏处摄二处少分。二处少分亦摄八无漏处。几过去等者。十一或过去或未来或现在。一应分别。谓法处若有为。或过去或未来或现在。若无为。非过去非未来非现在。几善等者。八无记。四应分别。谓色处。或善或不善或无记。云何善。谓善身表。云何不善。谓不善身表。云何无记。谓除善不善身表。诸余色处。声处或善或不善或无记。云何善。谓善语表。云何不善。谓不善语表。云何无记。谓除善不善语表。诸余声处。意处或善或不善或无记。云何善。谓善作意相应意处。云何不善。谓不善作意相应意处。云何无记。谓无记作意相应意处。法处或善或不善或无记。云何善。谓法处所摄善身语业。及善受想行蕴并择灭。云何不善。谓法处所摄不善身语业。及不善受想行蕴。云何无记。谓无记受想行蕴。及虚空非择灭。几欲界系等者。二欲界系。十应分别。谓眼处。或欲界系或色界系。云何欲界系。谓欲界大种所造眼处。云何色界系。谓色界大种所造眼处。色耳声鼻舌身处亦尔。触处或欲界系或色界系。云何欲界系。谓欲界四大种。及欲界大种所造触处。云何色界系。谓色界四大种。及色界大种所造触处。意处或欲界系。或色界系。或无色界系。或不系。云何欲界系。谓欲界作意相应意处。云何色界系。谓色界作意相应意处。云何无色界系。谓无色界作意相应意处。云何不系。谓无漏作意相应意处。法处或欲界系。或色界系。或无色界系。或不系。云何欲界系。谓法处所摄欲界身语业。及欲界受想行蕴。云何色界系。谓法处所摄色界身语业。及色界受想行蕴。云何无色界系。谓无色界受想行蕴。云何不系。谓无漏身语业。及无漏受想行蕴。并三无为。几学等者。十非学非无学。二应分别。谓意处或学或无学或非学非无学。云何学。谓学作意相应意处。云何无学。谓无学作意相应意处。云何非学非无学。谓有漏作意相应意处。法处或学或无学或非学非无学。云何学。谓学身语业。及学受想行蕴。云何无学。谓无学身语业。及无学受想行蕴。云何非学非无学。谓法处所摄有漏身语业。及有漏受想行蕴。并虚空二灭。此十二处几见所断等者。十修所断。二应分别。谓意处或见所断或修所断。或非所断。云何见所断。谓意处随信随法行现观边忍所断。此复云何。谓见所断八十八随眠相应意处。云何修所断。谓意处学见迹修所断。此复云何。谓修所断十随眠相应意处。及不染污有漏意处。云何非所断。谓无漏意处。法处或见所断。或修所断。或非所断。云何见所断。谓法处随信随法行现观边忍所断。此复云何。谓见所断八十八随眠。及彼相应法处。并彼等起心不相应行。云何修所断。谓法处学见迹修所断。此复云何。谓修所断十随眠。及彼相应法处。并彼等起无表身语业心不相应行。若不染污有漏法处。云何非所断。谓无漏法处。几非心等者。十非心非心所非心相应。一唯是心。一应分别。谓法处若有所缘。是心所与心相应。若无所缘。非心非心所非心相应。几随心转非受相应等者。十非随心转非受相应。一受相应非随心转。一应分别。谓法处。或随心转非受相应。或随心转亦受相应。或非随心转非受相应。随心转非受相应者。谓随心转身语业心不相应行及受。随心转亦受相应者。谓想蕴及相应行蕴。非随心转非受相应者。谓除随心转身语业心不相应行。诸余身语业心不相应行。及无为法。几随心转非想行相应等者。除其自性。如受应知。几随寻转非伺相应等者。十非随寻转非伺相应。二应分别。谓意处。或有寻有伺。或无寻唯伺。或无寻无伺。云何有寻有伺。谓有寻有伺作意相应意处。云何无寻唯伺。谓无寻唯伺作意相应意处。云何无寻无伺。谓无寻无伺作意相应意处。法处。有四句。或随寻转非伺相应。谓随寻转身语业。心不相应行。及寻相应伺。或伺相应非随寻转。谓寻及寻不相应伺。相应心所法。或随寻转亦伺相应。谓寻伺相应心所法。或非随寻转非伺相应。谓除随寻转身语业心不相应行。诸余身语业心不相应行。及寻不相应伺。并无寻无伺心所法。若无为法。几见非见处等者。一见亦见处。九见处非见。二应分别。谓意处。若有漏是见处非见。若无漏非见处非见。法处。有四句。或见非见处。谓尽无生智所不摄无漏慧。或见处非见。谓见所不摄有漏法处。或见亦见处。谓五染污见世俗正见。或非见非见处。谓见所不摄无漏法处。几有身见为因非有身见因等者。八非有身见为因非有身见因。四应分别。谓色处。若染污有身见为因非有身见因。若不染污非有身见为因非有身见因。声处亦尔。意处。或有身见为因非有身见因。或有身见为因亦有身见因。或非有身见为因非有身见因。有身见为因非有身见者。谓除过去现在见苦所断随眠相应意处。亦除过去现在见集所断遍行随眠相应意处。亦除未来有身见相应意处。诸余染污意处。有身见为因亦有身见因者。谓前所除意处。非有身见为因非有身见因者。谓不染污意处。法处。或有身见为因非有身见因。或有身见为因亦有身见因。或非有身见为因非有身见因。有身见为因非有身见因者。谓除过去现在见苦所断随眠及彼相应俱有等法处。亦除过去现在见集所断遍行随眠及彼相应俱有法处。亦除未来有身见相应法处。亦除未来有身见及彼相应法生老住无常。诸余染污法处。有身见为因亦有身见因者。谓前所除法处。非有身见为因非有身见因者。谓不染污法处。几业非业异熟等者。一切应分别。谓眼处。或业异熟非业。或非业非业异熟。业异熟非业者。谓异熟生眼处。诸余眼处。非业非业异熟。耳鼻香舌味身触意处亦尔。色处。或是业非业异熟。或业异熟非业。或非业非业异熟。是业非业异熟者。谓身表。业异熟非业者。谓业异熟生色处。非业非业异熟者。谓除业及业异熟色处。诸余色处声处。或是业非业异熟。或非业非业异熟。是业非业异熟者。谓语表。诸余声处。非业非业异熟。法处。有四句。或业非业异熟。谓法处所摄身语业。及异熟所不摄思。或业异熟非业。谓思所不摄业异熟生法处。或业亦业异熟。谓异熟生思。或非业非业异熟。谓除业及业异熟法处。诸余法处。几业非随业转等者。八非业非随业转。一随业转非业。三应分别。谓色处。或是业非随业转。或非业非随业转。是业非随业转者。谓身表。诸余色处。非业非随业转。声处。或是业非随业转。或非业非随业转。是业非随业转者。谓语表。诸余声处。非业非随业转。法处有四句。或业非随业转。谓除随业转身语业。诸余法处所摄身语业及思。或随业转非业。谓受蕴想蕴。及思所不摄随业转行蕴。或业亦随业转。谓随业转身语业。或非业非随业转。谓除业及随业转法处。诸余法处。几所造色非有见色等者。有三句。或所造色非有见色。谓八处及二处少分。或所造色亦有见色。谓一处。或非所造色非有见色。谓一处及二处少分。

此十二处几所造色非有对色等者。有四句。或所造色非有对色。谓一处少分。或有对色非所造色。谓一处少分。或所造色亦有对色。谓九处一处少分。或非所造色非有对色。谓一处一处少分。几难见故甚深等者。一切难见故甚深。甚深故难见。几善非善为因等者。一切应分别。谓眼处。或善为因非善。或非善非善为因。善为因非善者。谓善异熟生眼处。诸余眼处。非善非善为因。耳鼻香舌味身触处亦尔。色处。或善为因非善。或善亦善为因。或非善非善为因。善为因非善者。谓善异熟生色处。善亦善为因者。谓善色处。非善非善为因者。谓除善异熟生色处。诸余无记。及不善色处。意处亦尔。声处。或善亦善为因。或非善非善为因。善亦善为因者。谓善声处。诸余声处。非善非善为因。法处。有四句。或善非善为因。谓择灭。或善为因非善。谓善异熟生。法处。或善亦善为因。谓善有为法处。或非善非善为因。谓除善异熟生法处。诸余无记。及不善法处。几不善非不善为因等者。一切应分别。谓眼处。或不善为因非不善。或非不善非不善为因。不善为因非不善者。谓不善异熟生眼处。诸余眼处。非不善非不善为因。耳鼻香舌味身触处亦尔。色处。或不善为因非不善。或不善亦不善为因。或非不善非不善为因。不善为因非不善者。谓不善异熟生色处。不善亦不善为因者。谓不善色处。非不善非不善为因者。谓除不善异熟生色处。诸余无记。及善色处。声处。或不善亦不善为因。或非不善非不善为因。不善亦不善为因者。谓不善声处。诸余声处。非不善非不善为因。意处。或不善为因非不善。或不善亦不善为因。或非不善非不善为因。不善为因非不善者。谓不善异熟生意处。及欲界有身见边执见相应意处。或不善亦不善为因者。谓不善意处。非不善非不善为因者。谓除不善异熟生意处。及除欲界有身见边执见相应意处。诸余无记。及善意处。法处。或不善为因非不善。或不善亦不善为因。或非不善非不善为因。不善为因非不善者。谓不善异熟生法处。及欲界有身见边执见。并彼相应法处。若彼等起心不相应行。不善亦不善为因者。谓不善等起法处。非不善非不善为因者。谓除不善异熟生法处。及除欲界有身见边执见并彼相应法处若彼等起心不相应行。诸余无记。及善法处。几无记非无记为因等者。八无记亦无记为因。四应分别。谓色处。或无记为因非无记。或无记亦无记为因。或非无记非无记为因。无记为因非无记者。谓不善色处。无记亦无记为因者。谓无记色处。非无记非无记为因者。谓善色处。声意处亦尔。法处有四句。或无记非无记为因。谓虚空非择灭。或无记为因非无记。谓不善法处。或无记亦无记为因。谓无记有为法处。或非无记非无记为因。谓善法处。几因缘非有因等者。十一是因缘亦有因。一应分别。谓法处若有为是因缘亦有因。若无为非因缘非有因。几等无间非等无间缘等者。十非等无间非等无间缘。二应分别。谓意处。或是等无间非等无间缘。或是等无间亦等无间缘。或非等无间非等无间缘。是等无间非等无间缘者。谓未来现前正起意处。及过去现在阿罗汉命终时意处。是等无间亦等无间缘者。谓除过去现在阿罗汉命终时意处。诸余过去现在意处。非等无间非等无间缘者。谓除未来现前正起意处。诸余未来意处法处。或是等无间非等无间缘。或是等无间亦等无间缘。或非等无间非等无间缘。是等无间非等无间缘者。谓未来现前正起诸心所法。及过去现在阿罗汉命终时诸心所法。并已生正起无想灭定。是等无间亦等无间缘者。谓除过去现在阿罗汉命终时诸心所法。诸余过去现在诸心所法。非等无间非等无间缘者。谓除未来现前正起诸心所法。诸余未来心所法。及除等无间心不相应行。诸余心不相应行。并身语业虚空二灭。几所缘缘非有所缘等者。十所缘缘非有所缘。一所缘缘亦有所缘。一应分别。谓法处若诸心所。是所缘缘亦有所缘。若非心所。是所缘缘非有所缘。几增上缘非有增上等者。十一是增上缘亦有增上。一应分别。谓法处若有为是增上缘亦有增上。若无为是增上缘非有增上。几暴流非顺暴流等者。十顺暴流非暴流。二应分别。谓意处若有漏顺暴流非暴流。若无漏非暴流非顺暴流。法处或顺暴流非暴流。或暴流亦顺暴流。或非暴流非顺暴流。顺暴流非暴流者。谓暴流所不摄有漏法处。暴流亦顺暴流者。谓四暴流。非暴流非顺暴流者。谓无漏法处。

五蕴者。谓色蕴乃至识蕴。此五蕴几有色等者。一有色四无色。几有见等者。四无见。一应分别。谓色蕴或有见或无见。云何有见。谓一处。云何无见。谓九处一处少分。几有对等者。四无对。一应分别。谓色蕴或有对或无对。云何有对。谓十处。云何无对。谓一处少分。几有漏等者。一切应分别。谓色蕴或有漏或无漏。云何有漏。谓十处一处少分。云何无漏。谓一处少分。受蕴或有漏或无漏。云何有漏。谓有漏作意相应受蕴。云何无漏。谓无漏作意相应受蕴。想识蕴亦尔。行蕴或有漏或无漏。云何有漏。谓有漏心相应。及心不相应行蕴。云何无漏。谓无漏心相应。及心不相应行蕴。几有为等者。一切是有为。几有异熟等者。一切应分别。谓色蕴或有异熟或无异熟。云何有异熟。谓不善善有漏色蕴。云何无异熟。谓无记无漏色蕴。余四蕴亦尔。几是缘生等者。一切是缘生是因生是世摄。几色摄等者。一是色摄四是名摄。几内处摄等者。一内处摄。三外处摄。一应分别。谓色蕴或内处摄或外处摄。云何内处摄。谓五内处。云何外处摄。谓五外处。及一外处少分。几智遍知所遍知等者。一切是智遍知所遍知。

此五蕴几断遍知所遍知等者。一切应分别。谓诸蕴若有漏是断遍知所遍知。若无漏非断遍知所遍知。几应断等者。一切应分别。谓诸蕴若有漏是应断。若无漏不应断。几应修等者。一切应分别。谓诸蕴若是善是应修。若非善不应修。几染污等者。一切应分别。谓诸蕴若有覆是染污。若无覆不染污。几果非有果等者。一切是果亦有果。几有执受等者。四无执受。一应分别。谓色蕴或有执受或无执受。云何有执受。谓自体所摄色蕴。云何无执受。谓非自体所摄色蕴。几大种所造等者。四非大种所造。一应分别。谓色蕴或是大种所造。或非大种所造。云何大种所造。谓九处二处少分。云何非大种所造。谓一处少分。几有上等者。一切是有上。几是有等者。一切应分别。谓诸蕴若有漏是有。若无漏非有。几因相应等者。一因不相应。三因相应。一应分别。谓行蕴若诸心所是因相应。若非心所因不相应。

此五蕴与六善处相摄者。有四句。或善处非蕴。谓择灭。或蕴非善处。谓不善无记五蕴。或善处亦蕴。谓善五蕴。或非善处非蕴。谓虚空非择灭。与五不善处相摄者。五不善处摄五蕴少分。五蕴少分亦摄五不善处。与七无记处相摄者。有四句。或无记处非蕴。谓虚空非择灭。或蕴非无记处。谓善不善五蕴。或无记处亦蕴。谓无记五蕴。或非无记处非蕴。谓择灭与三漏处相摄者。三漏处摄一蕴少分。一蕴少分亦摄三漏处。与五有漏处相摄者。五有漏处摄五蕴少分。五蕴少分亦摄五有漏处与八无漏处相摄者。应作四句。或无漏处非蕴。谓虚空二灭。或蕴非无漏处。谓有漏五蕴。或无漏处亦蕴。谓无漏五蕴。或非无漏处非蕴。如是事。不可得。几过去等者。一切或过去或未来或现在。几善等者。一切应分别。谓诸蕴或善或不善或无记。云何善。谓善五蕴。云何不善。谓不善五蕴。云何无记。谓无记五蕴。几欲界系等者。一切应分别。谓诸蕴。或欲界系。或色界系。或无色界系。或不系。云何欲界系谓欲界五蕴。云何色界系。谓色界五蕴。云何无色界系。谓无色界四蕴。云何不系。谓无漏五蕴。几学等者。一切应分别。谓诸蕴。或学。或无学。或非学非无学。云何学。谓学五蕴。云何无学。谓无学五蕴。云何非学非无学。谓有漏五蕴。

此五蕴几见所断等者。一切应分别。谓色蕴。若有漏修所断。若无漏非所断。受蕴。或见所断。或修所断。或非所断。云何见所断。谓受蕴随信随法行现观边忍所断。此复云何。谓见所断八十八随眠相应受蕴。云何修所断。谓受蕴学见迹修所断。此复云何。谓修所断十随眠相应受蕴。及不染污有漏受蕴。云何非所断。谓无漏受蕴。想识蕴亦尔。行蕴。或见所断。或修所断。或非所断。云何见所断。谓行蕴随信随法行现观边忍所断。此复云何。谓见所断八十八随眠。及彼相应行蕴。并彼等起心不相应行。云何修所断。谓行蕴学见迹修所断。此复云何。谓修所断十随眠。及彼相应行蕴。并彼等起心不相应行。若不染污有漏行蕴。云何非所断。谓无漏行蕴。几非心等者。一非心非心所非心相应。二是心所与心相应。一唯是心。一应分别。谓行蕴。若有所缘。是心所与心相应。若无所缘。非心非心所非心相应。几随心转非受相应等者。一随心转非受相应。一受相应非随心转。一随心转亦受相应。二应分别。谓色蕴。或随心转非受相应。或非随心转非受相应。随心转非受相应者。谓随心转身语业。诸余色蕴。非随心转非受相应。行蕴。有三句。或随心转非受相应。谓随心转心不相应行。或随心转亦受相应。谓心所行蕴。或非随心转非受相应。谓除随心转心不相应行。诸余心不相应行。几随心转非想行相应等者。除想自性。如受应知。二随心转亦行相应。一行相应非随心转。二应分别。谓色蕴。或随心转非行相应。或非随心转非行相应。随心转非行相应者。谓随心转身语业。诸余色蕴。非随心转非行相应。行蕴。有三句。或随心转非行相应。谓随心转心不相应行。或随心转亦行相应。谓心所行蕴。除其自性。或非随心转非行相应。谓除随心转心不相应行。诸余心不相应行。几随寻转非伺相应等者。一切应分别。谓色蕴。或随寻转非伺相应。或非随寻转非伺相应。随寻转非伺相应者。谓随寻转身语业。诸余色蕴。非随寻转非伺相应。受蕴。或有寻有伺。或无寻唯伺。或无寻无伺。云何有寻有伺。谓有寻有伺作意相应受蕴。云何无寻唯伺。谓无寻唯伺作意相应受蕴。云何无寻无伺。谓无寻无伺作意相应受蕴。想识蕴亦尔。行蕴。有四句。或随寻转非伺相应。谓随寻转心不相应行。及寻相应伺。或伺相应非随寻转。谓寻及寻不相应伺相应心所行蕴。或随寻转亦伺相应。谓寻伺相应心所行蕴。或非随寻转非伺相应。谓除随寻转心不相应行。诸余心不相应行。及寻不相应伺。并无寻无伺心所行蕴。几见非见处等者。一切应分别。谓色蕴。有三句。或见处非见。谓九处及一处少分。或见亦见处。谓一处。或非见非见处。谓一处少分。受想识蕴。若有漏是见处非见。若无漏非见非见处。行蕴。有四句。或见非见处。谓尽无生智所不摄无漏慧。或见处非见。谓见所不摄有漏行蕴。或见亦见处。谓五染污见。及世间正见。或非见非见处。谓见所不摄无漏行蕴。