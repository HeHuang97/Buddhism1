## 阿毗达磨品类足论卷第二

尊者世友造

三藏法师玄奘奉　诏译

### 辩诸智品第二之余

何故道智是道智全。答道智知圣道道如行出故。何故道智是法智少分。答道智知欲界系诸行能断道道如行出故。何故道智是类智少分。答道智知色无色界系诸行能断道道如行出故。何故道智是他心智少分。答道智知圣道中他无漏心心所故。何故道智是尽智少分。答道智自遍知我已修道故。何故道智是无生智少分。答道智自遍知我已修道不复当修故。

何故尽智是尽智全。答尽智自遍知我已知苦我已断集我已证灭我已修道故。何故尽智是法智少分。答尽智自遍知。我已知欲界系诸行苦。我已断欲界系诸行集。我已证欲界系诸行灭。我已修欲界系诸行能断道故。何故尽智是类智少分。答尽智自遍知。我已知色无色界系诸行苦。我已断色无色界系诸行集。我已证色无色界系诸行灭。我已修色无色界系诸行能断道故。何故尽智是苦智少分。答尽智自遍知。我已知苦故。何故尽智是集智少分。答尽智自遍知。我已断集故。何故尽智是灭智少分。答尽智自遍知。我已证灭故。何故尽智是道智少分。答尽智自遍知。我已修道故。

何故无生智是无生智全。答无生智自遍知我已知苦不复当知。我已断集不复当断。我已证灭不复当证。我已修道不复当修故。何故无生智是法智少分。答无生智自遍知。我已知欲界系诸行苦不复当知。我已断欲界系诸行集不复当断。我已证欲界系诸行灭不复当证。我已修欲界系诸行能断道不复当修故。何故无生智是类智少分。答无生智自遍知。我已知色无色界系诸行苦。不复当知。我已断色无色界系诸行集。不复当断。我已证色无色界系诸行灭。不复当证。我已修色无色界系诸行能断道。不复当修故。何故无生智是苦智少分。答无生智自遍知。我已知苦不复当知故。何故无生智是集智少分。答无生智自遍知。我已断集不复当断故。何故无生智是灭智少分。答无生智自遍知。我已证灭不复当证故。何故无生智是道智少分。答无生智自遍知。我已修道不复当修故。如是十智。几有漏几无漏。答一有漏八无漏。一应分别。谓他心智或有漏或无漏。云何有漏。谓知他有漏心心所法。云何无漏。谓知他无漏心心所法。如是十智。几有漏缘。几无漏缘。答二有漏缘。二无漏缘。六应分别。谓法智。或有漏缘或无漏缘。云何有漏缘。谓缘苦集。云何无漏缘。谓缘灭道。类智尽智无生智亦尔。他心智或有漏缘。或无漏缘。云何有漏缘。谓知他有漏心心所法。云何无漏缘。谓知他无漏心心所法。世俗智或有漏缘或无漏缘。云何有漏缘。谓缘苦集。云何无漏缘。谓缘灭道及虚空非择灭。如是十智。几有为几无为。答一切是有为非无为。如是十智。几有为缘几无为缘。答四有为缘。一无为缘。五应分别。谓法智或有为缘或无为缘。云何有为缘。谓缘苦集道。云何无为缘。谓缘灭类智。尽智无生智亦尔。世俗智或有为缘或无为缘。云何有为缘。谓缘苦集道。云何无为缘。谓缘择灭及虚空非择灭。

### 品类足论辩诸处品第三

有十二处。谓眼处色处耳处声处鼻处香处舌处味处身处触处意处法处。此十二处。几有色几无色。答十有色一无色。一应分别。谓法处或有色或无色。云何有色。谓法处所摄身语业。云何无色。谓余法处。此十二处。几有见几无见。答一有见。十一无见。此十二处。几有对几无对。答十有对。二无对。此十二处。几有漏几无漏。答十有漏。二应分别。谓意处或有漏或无漏。云何有漏。谓有漏作意相应意处。云何无漏。谓无漏作意相应意处。法处或有漏或无漏。云何有漏。谓法处所摄有漏身语业。及有漏受想行蕴。云何无漏。谓法处所摄无漏身语业。及无漏受想行蕴。虚空二灭。此十二处。几有为几无为。答十一有为。一应分别。谓法处或有为或无为。云何有为。谓法处所摄身语业。及受想行蕴。云何无为。谓虚空二灭。此十二处。几有诤几无诤。答十有诤。二应分别。谓意处法处。若有漏是有诤。若无漏是无诤。如有诤无诤。世间出世间。堕界不堕界。有味著无味著。耽嗜依出离依。顺结不顺结。顺取不顺取。顺缠不顺缠。应知亦尔。此十二处。几有记几无记。答八无记。四应分别。谓色处或有记。或无记。云何有记谓善不善色处。云何无记。谓除善不善色处。诸余色处。声意法处亦尔。此十二处。几有覆几无覆。答八无覆。四应分别。谓色处或有覆或无覆。云何有覆。谓不善有覆无记色处。云何无覆。谓善无覆无记色处。声意法处亦尔。如有覆无覆。染污不染污有罪无罪。应知亦尔。此十二处。几应修几不应修。答八不应修。四应分别。谓色处或应修或不应修。云何应修。谓善色处。云何不应修。谓不善无记色处声意处亦尔。法处或应修或不应修。云何应修。谓善有为法处。云何不应修。谓不善无记法处及择灭。此十二处。几有异熟几无异熟。答八无异熟。四应分别。谓色处或有异熟或无异熟。云何有异熟。谓善不善色处。云何无异熟。谓无记色处。声处亦尔。意处或有异熟或无异熟。云何有异熟。谓不善善有漏意处。云何无异熟。谓无记无漏意处。法处亦尔。此十二处。几是见几非见。答一是见。十非见。一应分别。谓法处或是见或非见。云何是见。谓五染污见。世俗正见。学无学见。云何非见。谓余法处。此十二处几内几外。答六内六外。此十二处。几有执受几无执受。答三无执受。九应分别。谓眼处或有执受或无执受。云何有执受。谓自体所摄眼处。云何无执受。谓非自体所摄眼处。色耳声鼻香舌味身触处亦尔。此十二处。几是心。几非心。答一是心。十一非心。此十二处。几是心所几非心所。答十一非心所。一应分别。谓法处或是心所或非心所。云何是心所。谓有所缘法处。云何非心所。谓无所缘法处。此十二处。几有所缘几无所缘。答一有所缘。十无所缘。一应分别。谓法处或有所缘或无所缘。云何有所缘。谓诸心所。云何无所缘。谓非心所法处。此十二处。几是业几非业。答九非业。三应分别。谓色处或是业或非业。云何是业。谓身表业。云何非业。谓余色处。声处或是业或非业。云何是业。谓语表业。云何非业。谓余声处。法处或是业或非业。云何是业。谓法处所摄身语业及思。云何非业。谓余法处。

此十二处。几善几不善几无记。答八无记。四应分别。谓色处或善或不善或无记。云何善。谓善身表业。云何不善。谓不善身表业。云何无记。谓除善不善身表业。诸余色处声处。或善或不善或无记。云何善。谓善语表业。云何不善。谓不善语表业。云何无记。谓除善不善语表业。诸余声处意处。或善或不善或无记。云何善。谓善作意相应意处。云何不善。谓不善作意相应意处。云何无记。谓无记作意相应意处。法处或善或不善或无记。云何善。谓法处所摄善身语业及善受想行蕴并择灭。云何不善。谓法处所摄不善身语业。及不善受想行蕴。云何无记。谓无记受想行蕴。及虚空非择灭。此十二处。几见所断。几修所断。几非所断。答十修所断。二应分别。谓意处或见所断。或修所断。或非所断。云何见所断。谓若意处。随信随法行现观边忍所断。此复云何。谓见所断八十八随眠。相应意处。云何修所断。谓若意处学见迹修所断。此复云何。谓修所断十随眠相应意处。及不染污有漏意处。云何非所断。谓无漏意处法处。或见所断。或修所断。或非所断。云何见所断。谓若法处随信随法行现观边忍所断。此复云何。谓见所断八十八随眠。及彼相应法处。彼所等起心不相应行。云何修所断。谓若法处学见迹修所断。此复云何。谓修所断十随眠。及彼相应法处。彼所等起身语业。彼所等起心不相应行。并不染污有漏法处。云何非所断。谓无漏法处。此十二处。几学几无学几非学非无学。答十非学非无学。二应分别。谓意处或学或无学或非学非无学。云何学。谓学作意相应意处。云何无学。谓无学作意相应意处。云何非学非无学。谓非学非无学作意相应意处。法处或学或无学或非学非无学。云何学。谓学身语业及学受想行蕴。云何无学。谓无学身语业。及无学受想行蕴。云何非学非无学。谓法处所摄有漏身语业。及有漏受想行蕴。并无为法。此十二处。几欲界系。几色界系。几无色界系。几不系。答二欲界系。十应分别。谓眼处或欲界系或色界系。云何欲界系。谓若眼处欲界系大种所造。云何色界系。谓若眼处色界系大种所造色。耳声鼻舌身处亦尔。触处或欲界系或色界系。云何欲界系。谓欲界系四大种。及欲界系大种所造触处。云何色界系。谓色界系四大种。及色界系大种所造触处。意处或欲界系。或色界系或无色界系。或不系。云何欲界系。谓欲界系作意相应意处。云何色界系。谓色界系作意相应意处。云何无色界系。谓无色界系作意相应意处云。何不系。谓无漏作意相应意处。法处或欲界系。或色界系。或无色界系。或不系。云何欲界系。谓欲界系法处所摄身语业。受想行蕴。云何色界系。谓色界系法处所摄身语业。受想行蕴。云何无色界系。谓无色界系受想行蕴。云何不系。谓无漏身语业受想行蕴。及无为法。此十二处。几过去几未来几现在。答十一或过去或未来或现在。一应分别。谓法处若有为。或过去或未来或现在。若无为非过去非未来非现在。

此十二处几苦谛摄。几集谛摄。几灭谛摄。几道谛摄。几非谛摄。答十苦集谛摄。二应分别。谓意处若有漏苦集谛摄。若无漏道谛摄。法处若有漏。苦集谛摄。若无漏有为道谛摄。若择灭灭谛摄。若虚空非择灭非谛摄。此十二处。几见苦所断。几见集所断。几见灭所断。几见道所断。几修所断。几非所断。答十修所断。二应分别。谓意处或见苦集灭道修所断。或非所断。云何见苦所断。谓若意处。随信随法行苦现观边忍所断。此复云何。谓见苦所断。二十八随眠相应意处。云何见集所断。谓若意处随信随法行集现观边忍所断。此复云何。谓见集所断十九随眠相应意处。云何见灭所断。谓若意处随信随法行灭现观边忍所断。此复云何。谓见灭所断十九随眠相应意处。云何见道所断。谓若意处随信随法行道现观边忍所断。此复云何。谓见道所断二十二随眠相应意处。云何修所断。谓若意处。学见迹修所断。此复云何。谓修所断十随眠相应意处。及不染污有漏意处。云何非所断。谓无漏意处法处。或见苦集灭道修所断。或非所断。云何见苦所断。谓若法处随信随法行苦现观边忍所断。此复云何。谓见苦所断二十八随眠。及彼相应法处。彼所等起心不相应行。云何见集所断。谓若法处随信随法行集现观边忍所断。此复云何。谓见集所断十九随眠。及彼相应法处。彼所等起心不相应行。云何见灭所断。谓若法处随信随法行灭现观边忍所断。此复云何。谓见灭所断十九随眠。及彼相应法处。彼所等起心不相应行。云何见道所断。谓若法处随信随法行道现观边忍所断。此复云何。谓见道所断二十二随眠。及彼相应法处。彼所等起心不相应行。云何修所断。谓若法处学见迹修所断。此复云何。谓修所断十随眠。及彼相应法处。彼所等起身语业。心不相应行。并不染污有漏法处。云何非所断。谓无漏法处。

五蕴十二处。为五摄十二。十二摄五耶。答十二摄五。非五摄十二。何所不摄。谓诸无为五蕴十八界。为五摄十八。十八摄五耶。答十八摄五。非五摄十八。何所不摄。谓诸无为。五蕴二十二根。为五摄二十二。二十二摄五耶。答二蕴全二蕴少分。摄二十二根。二十二根。摄二蕴全二蕴少分。何所不摄。谓一蕴全。二蕴少分。五蕴九十八随眠。为五摄九十八。九十八摄五耶。答一蕴少分。摄九十八随眠。九十八随眠。摄一蕴少分。何所不摄。谓四蕴全。一蕴少分。十二处十八界。为十二摄十八。十八摄十二耶。答互相摄随其事。十二处二十二根。为十二摄二十二。二十二摄十二耶。答六处全一处少分。摄二十二根。二十二根。摄六处全一处少分。何所不摄。谓五处全一处少分。十二处九十八随眠。为十二摄九十八。九十八摄十二耶。答一处少分。摄九十八随眠。九十八随眠。摄一处少分。何所不摄。谓十一处全一处少分。十八界二十二根。为十八摄二十二。二十二摄十八耶。答十二界全一界少分。摄二十二根。二十二根。摄十二界全一界少分。何所不摄。谓五界全一界少分。十八界九十八随眠。为十八摄九十八。九十八摄十八耶。答一界少分。摄九十八随眠。九十八随眠。摄一界少分。何所不摄。谓十七界全一界少分。二十二根九十八随眠。为二十二摄九十八。九十八摄二十二耶。答互不相摄。

### 品类足论辩七事品第四之一

十八界十二处五蕴五取蕴六界。十大地法。十大善地法。十大烦恼地法。十小烦恼地法。五烦恼五触五见五根五法。六识身。六触身。六受身。六想身。六思身。六爱身。十八界云何。谓眼界色界眼识界。耳界声界耳识界。鼻界香界鼻识界。舌界味界舌识界。身界触界身识界。意界法界意识界。十二处云何。谓眼处色处耳处声处鼻处香处舌处味处身处触处意处法处。五蕴云何。谓色蕴受蕴想蕴行蕴识蕴。五取蕴云何。谓色取蕴受取蕴想取蕴行取蕴识取蕴。六界云何。谓地界水界火界风界空界识界。十大地法云何。谓受想思触作意欲胜解念定慧。十大善地法云何。谓信勤惭愧无贪无嗔轻安舍不放逸不害。十大烦恼地法云何。谓不信懈怠失念心乱无明不正知非理作意邪胜解掉举放逸。十小烦恼地法云何。谓忿恨覆恼嫉悭诳谄憍害。五烦恼云何。谓欲贪色贪无色贪嗔痴。五触云何。谓有对触。增语触。明触。无明触。非明非无明触。五见云何。谓有身见。边执见。邪见。见取。戒禁取。五根云何。谓乐根苦根喜根忧根舍根。五法云何。谓寻伺识无惭无愧。六识身云何。谓眼识耳识鼻识舌识身识意识。六触身云何。谓眼触耳触鼻触舌触身触意触。六受身云何。谓眼触所生受。耳触所生受。鼻触所生受。舌触所生受。身触所生受。意触所生受。六想身云何。谓眼触所生想。耳触所生想。鼻触所生想。舌触所生想。身触所生想。意触所生想。六思身云何。谓眼触所生思。耳触所生思。鼻触所生思。舌触所生思。身触所生思。意触所生思。六爱身云何。谓眼触所生爱。耳触所生爱。鼻触所生爱。舌触所生爱。身触所生爱。意触所生爱。

眼界云何。谓眼于色已正当见。及彼同分。色界云何。谓色为眼已正当见。及彼同分。眼识界云何。谓眼及色为缘生眼识。如是眼为增上。色为所缘。于眼所识色。诸已正当了别。及彼同分。耳界云何。谓耳于声已正当闻。及彼同分。声界云何。谓声为耳已正当闻。及彼同分。耳识界云何。谓耳及声为缘生耳识。如是耳为增上。声为所缘。于耳所识声。诸已正当了别。及彼同分。鼻界云何。谓鼻于香已正当嗅。及彼同分。香界云何。谓香为鼻已正当嗅。及彼同分。鼻识界云何。谓鼻及香为缘生鼻识。如是鼻为增上。香为所缘。于鼻所识香。诸已正当了别。及彼同分。舌界云何。谓舌于味已正当尝。及彼同分。味界云何。谓味为舌已正当尝。及彼同分。舌识界云何。谓舌及味为缘生舌识。如是舌为增上。味为所缘。于舌所识味。诸已正当了别。及彼同分。身界云何。谓身于触已正当触。及彼同分。触界云何。谓触为身已正当触。及彼同分。身识界云何。谓身及触为缘生身识。如是身为增上。触为所缘。于身所识触。诸已正当了别。及彼同分。意界云何。谓意于法已正当了。及彼同分。法界云何。谓法为意已正当了。意识界云何。谓意及法为缘生意识。如是意为增上。法为所缘。于意所识法。诸已正当了别。及彼同分。

眼处云何。谓眼是色已正当能见。及彼同分。色处云何。谓色是眼已正当所见。及彼同分。耳处云何。谓耳是声已正当能闻。及彼同分。声处云何。谓声是耳已正当所闻。及彼同分。鼻处云何。谓鼻是香已正当能嗅。及彼同分。香处云何。谓香是鼻已正当所嗅。及彼同分。舌处云何。谓舌是味已正当能尝。及彼同分。味处云何。谓味是舌已正当所尝。及彼同分。身处云何。谓身是触已正当能触。及彼同分。触处云何。谓触是身已正当所触。及彼同分。意处云何。谓意是法已正当能了。及彼同分。法处云何。谓法是意已正当所了。

色蕴云何。谓十色处。及法处所摄色。受蕴云何。谓六受身。即眼触所生受。乃至意触所生受。想蕴云何。谓六想身。即眼触所生想。乃至意触所生想。行蕴云何。此有二种。谓心相应行蕴。心不相应行蕴。心相应行蕴云何。谓心相应法。此复云何。谓思触作意欲胜解念定慧信勤寻伺。放逸不放逸。善根不善根无记根。一切结缚随眠随烦恼缠。诸所有智诸所有见诸所有现观。复有此余如是类法与心相应。总名心相应行蕴。心不相应行蕴云何。谓心不相应法。此复云何。谓得无想定灭定无想事命根众同分。依得事得处得。生老住无常。名身句身文身。复有此余如是类法与心不相应。总名心不相应行蕴。如是二种合名行蕴。识蕴云何。谓六识身。即眼识乃至意识。色取蕴云何。谓若诸色有漏有取。于此诸色。若过去若未来若现在。或欲或贪或嗔或痴。或随一一心所随烦恼。应生时生。是名色取蕴。受想行识取蕴云何。谓若诸受想行识。有漏有取。于此诸受想行识。若过去若未来若现在。或欲或贪或嗔或痴。或随一一心所随烦恼。应生时生。是名受想行识取蕴。

地界云何。谓坚性。水界云何。谓湿性。火界云何。谓暖性。风界云何。谓轻等动性。空界云何。谓邻阿伽色。识界云何。谓五识身。及有漏意识。

受云何。谓受等受各别等受已受受类。是名为受。想云何。谓想等想增上等想已想想类。是名为想。思云何。谓思等思增上等思已思思类。心作意业。是名为思。触云何。谓触等触触性等触性。已触触类。是名为触。作意云何。谓牵引心。随顺牵引。思惟牵引。作意造意。转变心警觉心。是名作意。欲云何。谓欲欲性增上。欲性现前。欣喜希望乐作。是名为欲。胜解云何。谓心正胜解已胜解当胜解性。是名胜解。念云何。谓念随念别念忆念。不忘不失不遗不漏不忘法性。心明记性。是名为念。定云何。谓令心住等住安住近住坚住。不乱不散。摄止等持。心一境性。是名为定慧云何。谓于法简择极简择。最极简择。解了等了遍了近了。机黠通达。审察聪睿。觉明慧行毗钵舍那。是名为慧。