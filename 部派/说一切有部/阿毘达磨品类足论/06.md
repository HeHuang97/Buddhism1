## 阿毗达磨品类足论卷第六

尊者世友造

三藏法师玄奘奉　诏译

### 辩摄等品第六之二

有九结。谓爱结恚结慢结无明结见结取结疑结嫉结悭结。有九有情居。谓有色有情身异想异。如人及一分天。是初有情居。有色有情身异想一。如梵众天劫初时。是第二有情居。有色有情身一想异。如极光净天。是第三有情居。有色有情身一想一。如遍净天。是第四有情居。有色有情无想无异想。如无想有情天。是第五有情居。无色有情超一切色想。灭有对想。不思惟种种想入无边空。空无边处具足住。如空无边处天。是第六有情居。无色有情超一切空无边处。入无边识。识无边处具足住。如识无边处天。是第七有情居。无色有情超一切识无边处入无所有。无所有处具足住。如无所有处天。是第八有情居。无色有情超一切无所有处入非想非非想处具足住。如非想非非想处天。是第九有情居。有十遍处。谓地遍满一类想。上下傍布无二无量。是初遍处。水遍满一类想。上下傍布无二无量。是第二遍处。火遍满一类想。上下傍布无二无量。是第三遍处。风遍满一类想。上下傍布无二无量。是第四遍处。青遍满一类想。上下傍布无二无量。是第五遍处。黄遍满一类想。上下傍布无二无量。是第六遍处。赤遍满一类想。上下傍布无二无量。是第七遍处。白遍满一类想。上下傍布无二无量。是第八遍处。空遍满一类想。上下傍布无二无量。是第九遍处。识遍满一类想。上下傍布无二无量。是第十遍处。有十无学法。谓无学正见正思惟正语正业正命正精进正念正定正胜解正智。

有十一法。谓有漏色。无漏色。有漏受。无漏受。有漏想。无漏想。有漏行。无漏行。有漏识。无漏识。及无为法。有十二处。谓眼处色处耳处声处鼻处香处舌处味处身处触处意处法处。有十八界。谓眼界色界眼识界。耳界声界耳识界。鼻界香界鼻识界。舌界味界舌识界。身界触界身识界。意界法界意识界。有二十二根。谓眼根耳根鼻根舌根身根。女根男根命根意根。乐根苦根喜根忧根舍根。信根精进根念根定根慧根。未知当知根已知根具知根。有九十八随眠。谓欲界系三十六。色界系三十一。无色界系三十一如前说。

所知法云何。谓一切法是智所知随其事。此复云何。谓苦智知苦。集智知集。灭智知灭。道智知道。复有善世俗智。知苦集灭道及虚空非择灭。故说一切法是智所知随其事。是名所知法。所识法云何。谓一切法是识所识随其事。此复云何。谓眼识识色。耳识识声。鼻识识香。舌识识味。身识识触。意识识法。眼色眼识。耳声耳识。鼻香鼻识。舌味舌识。身触身识。意法意识。故说一切法是识所识。随其事是名所识法。所通达法云何。通达者。谓善慧。此以一切法。为所通达。随其事。此复云何。谓苦忍苦智通达苦。集忍集智通达集。灭忍灭智通达灭。道忍道智通达道。复有善有漏慧。通达苦集灭道及虚空非择灭。故说通达者谓善慧。此以一切法为所通达。随其事是名所通达法。所缘法云何。谓一切法是心心所法所缘。随其事。此复云何。谓眼识及相应法缘色。耳识及相应法缘声。鼻识及相应法缘香。舌识及相应法缘味。身识及相应法缘触。意识及相应法缘法。眼色眼识。耳声耳识。鼻香鼻识。舌味舌识。身触身识。意法意识。故说一切法是心心所法所缘。随其事是名所缘法。增上法云何。谓一切有为法互为增上。复有无为法与有为法为增上。是名增上法。

有色法云何。谓十处一处少分。无色法云何。谓一处一处少分。有见法云何。谓一处无见法云何。谓十一处。有对法云何。谓十处。无对法云何。谓二处。有漏法云何。谓十处二处少分。无漏法云何。谓二处少分。有为法云何。谓十一处一处少分。无为法云何。谓一处少分。有诤法云何。谓十处二处少分。无诤法云何。谓二处少分。世间出世间法。堕界不堕界法。有味著无味著法。耽嗜依出离依法亦尔。心法云何。谓一处。非心法云何。谓十一处。心所法云何。谓若法与心相应。此复云何。谓受蕴想蕴相应行蕴。非心所法云何。谓若法心不相应。此复云何。谓色心心不相应行。无为心相应法云何。谓心所法。此复云何。谓受蕴想蕴相应行蕴。心不相应法云何。谓非心所法。此复云何。谓色心心不相应行无为。心俱有法云何。谓心俱有十一处少分。除意处。非心俱有法云何。谓意处。及非心俱有十一处少分。随心转法云何。谓若法与心。一生一住一灭。此复云何。谓一切心所法。及道俱有定俱有戒。若心若彼法。生老住无常。是名随心转法。非随心转法云何。谓若法不与心一生一住一灭。此复云何。谓除随心转身语业。诸余色法。除随心转心不相应行。诸余心不相应行。及心无为。是名非随心转法。心为因法云何。谓除已入正性离生补特伽罗初无漏心。诸余心。及除诸余异生定当入正性离生者未来初无漏心。诸余心。及心为因十一处少分。是名心为因法。非心为因法云何。谓已入正性离生补特伽罗初无漏心。及诸余异生定当入正性离生者未来初无漏心。并心为因十一处少分。是名非心为因法。心为等无间法云何。谓心为等无间。心心所法。若已生若正生。及无想定灭定。若已生若正生。是名心为等无间法。非心为等无间法云何。谓除心为等无间心心所法。诸余心心所法。及除心为等无间心不相应行。诸余心不相应行。并色无为。是名非心为等无间法。心为所缘法云何。谓若意识及相应法。以心为所缘。是名心为所缘法。非心为所缘法云何。谓除心为所缘意识及相应法。诸余意识及相应法。若五识身及相应法。若色无为心不相应行。是名非心为所缘法。心为增上法云何。谓有为法。以心为增上。是名心为增上法。非心为增上法云何。谓无为法。心果法云何。谓一切有为法及择灭。非心果法云何。谓虚空非择灭。心异熟法云何。心异熟十一处少分。除声处。非心异熟法云何。谓声处及非心异熟十一处少分。

业法云何。谓身语业及思。非业法云何。谓除身语业。诸余色。除思诸余行蕴。及三蕴全并无为法。业相应法云何。谓若法与思相应。此复云何。谓一切心心所法。除思。业不相应法云何。谓若法思不相应。此复云何。谓色及思。心不相应行无为。业俱有法云何。谓意处及业俱有十一处少分。除思。非业俱有法云何。谓思及非业俱有十一处少分。除意处。随业转法云何。谓若法与思。一生一住一灭。此复云何。谓一切心心所法。除思及道俱有定俱有戒。若思若彼法。生老住无常。是名随业转法。非随业转法云何。谓若法不与思一生一住一灭。此复云何。谓除随业转身语业。诸余色。及除随业转心不相应行。诸余心不相应行。思及无为。是名非随业转法。业为因法云何。谓除已入正性离生补特伽罗初无漏思。诸余思。及除诸余异生定当入正性离生者未来初无漏思。诸余思。及意处。并业为因十一处少分。是名业为因法。非业为因法云何谓已入正性离生补特伽罗初无漏思。及诸余异生定当入正性离生者未来初无漏思。及非业为因十一处少分。除意处。是名非业为因法。业为等无间法云何。谓若法心为等无间。非业为等无间法云何。谓若法非心为等无间。业为所缘法云何。谓三识身及相应法。以业为所缘。是名业为所缘法。非业为所缘法云何。谓除业为所缘三识身及相应法。诸余即此三识身及相应法。并余三识身及相应法。若色无为心不相应行。是名非业为所缘法。业为增上法云何。谓有为法。以业为增上。非业为增上法云何。谓无为法。业果法云何。谓一切有为法及择灭。非业果法云何。谓虚空非择灭。业异熟法云何。谓业异熟十一处少分。除声处。非业异熟法云何。谓声处。及非业异熟十一处少分。

有法云何。谓有漏法。非有法云何。谓无漏法。有相应法云何。谓有漏心心所法。有不相应法云何。谓无漏心心所法。及色无为心不相应行。有俱有法云何。谓有漏法。及与有漏法俱生诸无漏法。非有俱有法云何。谓除有漏俱生诸无漏法。诸余无漏法。随有转法。及有为因法云何。谓有漏法。非随有转法。及非有为因法云何。谓无漏法。有为等无间法云何。谓有漏心心所法等无间。诸余有漏无漏心心所法。若已生若正生。及无想定灭定。若已生若正生。是名有为等无间法。非有为等无间法云何。谓除有为等无间心心所法。诸余心心所法。及余有为等无间心不相应行。诸余心不相应行。并色无为。是名非有为等无间法。有为所缘法云何。谓五识身及相应法。若意识及相应法。以有为所缘。是名有为所缘法。非有为所缘法云何。谓除以有为所缘意识及相应法。诸余意识。及相应法。并色无为心不相应行。是名非有为所缘法。有为增上法云何。谓有为法。非有为增上法云何。谓无为法。有果法云何。谓有漏法。及世俗道所证结断。非有果法云何。谓除有果无漏法。诸余无漏法。有异熟法云何。谓有异熟十一处少分。除声处。非有异熟法云何。谓声处。及非有异熟十一处少分。

所遍知法云何。有二遍知。一智遍知。一断遍知。智遍知所遍知法云何。谓一切法皆是智遍知所应知故。非智遍知所遍知法云何。谓如是法求不可得无法非智所应知故。断遍知所遍知法。即是所应断法。此复云何。谓有漏法。非断遍知所遍知法。即是非所应断法。此复云何。谓无漏法。所应修法云何。谓善有为法。非所应修法云何。谓不善无记法及择灭。所应证法云何。有二作证。一智作证。二得作证。智作证所应证法云何。谓一切法。皆是智作证所应证故。非智作证所应证法云何。谓如是法。求不可得无法非智所应证故。得作证所应证法云何。谓一切善法。及依定所证无覆无记天眼天耳。非得作证所应证法云何。谓除依定所证无覆无记天眼天耳。诸余无记法及一切不善法。所应习法云何。谓善有为法。非所应习法云何。谓不善无记法及择灭。有罪法云何。谓不善及有覆无记法。无罪法云何。谓善及无覆无记法。黑白法有覆无覆法。顺退非顺退法亦尔。有记法云何。谓善不善法。无记法云何。谓除善不善。诸余法。已生法云何。谓过去现在法。非已生法云何。谓未来法及无为。正生法云何。谓若法未来现前正起。非正生法云何。谓除未来现前正起法。诸余未来及过去现在。并无为法。已灭法云何。谓过去法。非已灭法云何。谓未来现在。及无为法。正灭法云何。谓若法现在现前正灭。非正灭法云何。谓除现在现前正灭法。诸余现在及过去未来。并无为法。缘起法云何。谓有为法。非缘起法云何。谓无为法。缘已生非缘已生法。因法非因法。有因法非有因法因已生法非因已生法亦尔。因相应法云何。谓一切心心所法。因不相应法云何。谓色无为心不相应行。

结法云何。谓九结。非结法云何。谓除九结诸余法。顺结法云何。谓一切有漏法。非顺结法云何。谓一切无漏法。取法云何。谓四取。非取法云何。谓除四取诸余法。有执受法云何。谓有执受九处少分。除声意法处。无执受法云何。谓声意法处及无执受九处少分。顺取法云何。谓一切有漏法。非顺取法云何。谓一切无漏法。烦恼法云何。谓若法是缠。非烦恼法云何。谓若法非缠。染污法云何。谓不善及有覆无记法。不染污法云何。谓善及无覆无记法。杂染法云何。谓有漏法。非杂染法云何。谓无漏法。缠法云何。谓若法是烦恼。非缠法云何。谓若法非烦恼。所缠法云何。谓染污心心所法。非所缠法云何。谓不染污心心所法。及色无为心不相应行。顺缠法云何。谓有漏法。非顺缠法云何。谓无漏法。

有所缘法云何。谓一切心心所法。无所缘法云何。谓色无为心不相应行。有寻法云何。谓寻相应法。无寻法云何。谓寻不相应法。有伺法云何。谓伺相应法。无伺法云何。谓伺不相应法。有喜法云何。谓喜根相应法。无喜法云何。谓喜根不相应法。有警觉法云何。谓作意相应法。无警觉法云何。谓作意不相应法。有事有缘法云何。谓有为法。无事无缘法云何。谓无为法。有上法云何。谓一切有为法及虚空非择灭。无上法云何。谓择灭。远法云何。谓过去未来法。近法云何。谓现在及无为法。有量法云何。谓若法果及异熟俱有量。无量法云何。谓若法果及异熟俱无量。见法云何。谓眼根五染污见。世俗正见。学见无学见。非见法云何。谓除眼根。诸余色蕴。除余八见。诸余行蕴。及三蕴全并无为法。见处法云何。谓有漏法。非见处法云何。谓无漏法。见相应法云何。谓八见相应法。见不相应法云何。谓八见不相应法。

异生法法云何。谓地狱傍生鬼界有情。北俱卢洲人。无想有情天诸蕴界处。及生彼业。是名异生法法。非异生法法云何。谓四通行。四无碍解。四沙门果。无诤愿智。边际定。大悲灭定。空空无愿无愿无相无相。杂修静虑。现观边世俗智。净居天蕴界处及生彼业。是名非异生法法。共异生法云何。谓共有定及共有生。此复云何。谓如是定。及如是生。异生圣者俱容得有。是名共异生法。不共异生法云何。谓四通行。四无碍解。四沙门果。无诤愿智。边际定。大悲灭定。空空无愿无愿无相无相。杂修静虑。现观边世俗智。净居天蕴界处。及生彼业。是名不共异生法。定法云何。谓五无间业。及学无学法。非定法云何。谓除五无间业。诸余有漏及无为法。顺热恼法云何。谓不善及有覆无记法。非顺热恼法云何。谓善及无覆无记法。根法云何。谓内六处。及法处所摄根法。非根法云何。谓外五处。及法处所摄非根法。圣谛所摄法云何。谓一切有为法及择灭。非圣谛所摄法云何。谓虚空非择灭。

俱有法云何。谓一切有为法。非俱有法云何。谓无为法。相应法云何。谓一切心心所法。不相应法云何。谓色无为心不相应行。果法云何。谓一切有为法。及择灭。非果法云何。谓虚空非择灭。有果法云何。谓一切有为法。无果法云何。谓无为法。异熟法云何。谓异熟十一处少分。除声处。非异熟法云何。谓声处。及非异熟十一处少分。有异熟法云何。谓不善善有漏法。无异熟法云何。谓无记无漏法。因缘法云何。谓一切法。非因缘法云何。谓如是法。求不可得。以一切法是因缘故。有因缘法云何。谓一切有为法。无因缘法云何。谓无为法。离法云何。谓欲界系善戒。色无色界系。出离远离所生善定及学无学法并择灭。非离法云何。谓除欲界系善戒。诸余欲界系法。除色无色界系出离远离所生善定。诸余色无色界系法。及虚空非择灭。有离法云何。谓一切有为。无离法云何。谓无为法。相续法云何。谓若法以灭法为先。或已生或正生。此复云何。谓过去现在。及未来现前正起法。如是后法与前法相续。是名相续法。非相续法云何。谓除未来现前正起法。诸余未来及无为法。是名非相续法。有相续法云何。谓若法以灭法为先而已生。此复云何。谓除过去现在阿罗汉命终时五蕴。诸余过去现在法。如是前法有后相续法。是名有相续法。无相续法云何。谓过去现在阿罗汉命终时五蕴。及未来并无为法。

善法云何。谓善五蕴及择灭。不善法云何。谓不善五蕴。无记法云何。谓无记五蕴。及虚空非择灭。学法云何。谓学五蕴。无学法云何。谓无学五蕴。非学非无学法云何。谓有漏五蕴及无为法。见所断法云何。谓若法随信随法行。现观边忍所断。此复云何。谓见所断八十八随眠。及彼相应法。并彼等起心不相应行。修所断法云何。谓若法学见迹修所断。此复云何。谓修所断十随眠。及彼相应法。若彼等起身语业。若彼等起心不相应行。若不染污有漏法。非所断法云何。谓无漏法。见所断为因法云何。谓一切染污法及见所断法异熟。修所断为因法云何。谓唯一切修所断法。非所断为因法云何。谓无漏有为法。有见有对法云何。谓一处。无见有对法云何。谓九处。无见无对法云何。谓二处。异熟法云何。谓异熟十一处少分。除声处。异熟法法云何。谓不善善有漏法。非异熟非异熟法法云何。谓除异熟无记法。诸余无记法及善无漏法。劣法云何。谓不善及有覆无记法。中法云何。谓善有漏及无覆无记法。妙法云何。谓无漏有为法及择灭。小法云何。谓小信小欲小胜解及彼相应法。彼俱有法。若诸色法。少小微细不多不广。是名小法。大法云何。谓大信大欲大胜解。及彼相应法。彼俱有法。若诸色法。虽复多广。而非无边无际无量。若虚空非择灭。是名大法。无量法云何。谓无量信无量欲无量胜解及彼相应法。彼俱有法。若诸色法。多广无边无际无量。若择灭。是名无量法。可意法云何。谓若法意所乐。不可意法云何。谓若法意所不乐。非可意非不可意法云何。谓若法顺舍。乐俱行法云何。谓若法乐受相应。苦俱行法云何。谓若法苦受相应。不苦不乐俱行法云何。谓若法不苦不乐受相应。俱生法云何。谓有为法有生相故。俱住法云何。谓有为法有住相故。俱灭法云何。谓有为法有灭相故。非俱生法云何。谓无为法无生相故。非俱住法云何。谓无为法无住相故。非俱灭法云何。谓无为法无灭相故。心俱生法云何。谓心俱生十一处少分。除意处。心俱住法云何。谓心随转法。心俱灭法云何。谓心俱灭十处少分。除声意处。非心俱生法云何。谓意处及非心俱生十一处少分。非心俱住法云何。谓非心随转法。非心俱灭法云何。谓声意处。及非心俱灭十处少分。

欲界云何。谓欲贪及欲贪相应受想行识。若彼等起身语业。若彼等起心不相应行。是名欲界。恚界云何。谓嗔及嗔相应受想行识。若彼等起身语业。若彼等起心不相应行。是名恚界。害界云何。谓害及害相应受想行识。若彼等起身语业。若彼等起心不相应行。是名害界。出离界云何。谓出离及出离相应受想行识。若彼等起身语业。若彼等起心不相应行并择灭。是名出离界。无恚界云何。谓无嗔及无嗔相应受想行识。若彼等起身语业。若彼等起心不相应行。是名无恚界。无害界云何。谓不害及不害相应受想行识。若彼等起身语业。若彼等起心不相应行。是名无害界。欲界云何。谓欲贪随增法。色界云何。谓色贪随增法。无色界云何。谓无色贪随增法。色界云何。谓欲界色界总名色界。无色界云何。谓四无色。灭界云何。谓择灭非择灭。复次一切色法总名色界。除择灭非择灭。诸余非色法。总名无色界。择灭非择灭。总名灭界。

欲有云何。谓若业欲界系。取为缘能感当来彼业异熟。是名欲有。色有云何。谓若业色界系。取为缘能感当来彼业异熟。是名色有。无色有云何。谓若业无色界系。取为缘能感当来彼业异熟。是名无色有。欲漏云何。谓除欲界系无明。诸余欲界系。结缚随眠。随烦恼缠。是名欲漏。有漏云何。谓除色无色界系无明。诸余色无色界系。结缚随眠。随烦恼缠。是名有漏。无明漏云何。谓三界无智。过去世云何。谓若诸行已起已等起。已生已等生。已转已现转。已集已现。已谢已尽。已灭已离。已变坏。是过去堕。过去分堕。过去类。过去世摄。是名过去世。未来世云何。谓若诸行未已起未已等起。未已生未已等生。未已转未已现转。未已集未已现。未已和合。未已现前。是未来堕。未来分堕。未来类。未来世摄。是名未来世。现在世云何。谓若诸行已起已等起。已生已等生。已转已现转。已集已现。正安住未变坏。和合现前。是名现在。堕现在分堕现在类。现在世摄。是名现在世。过去言依事云何。谓过去所摄行。未来言依事云何。谓未来所摄行。现在言依事云何。谓现在所摄行。苦苦性云何。谓欲界由苦苦故苦。坏苦性云何。谓色界由坏苦故苦。行苦性云何。谓无色界由行苦故苦。复次不可意诸行。由苦苦故苦。可意诸行。由坏苦故苦。非可意非不可意诸行。由行苦故苦。复次苦受由苦苦故苦。乐受由坏苦故苦。不苦不乐受由行苦故苦。有寻有伺法云何。谓寻伺相应法。无寻唯伺法云何。谓寻不相应伺相应法。无寻无伺法云何。谓寻伺不相应法。有寻有伺地云何。谓欲界梵世。及一分无漏法。无寻唯伺地云何。谓修静虑中间。得梵大梵及一分无漏法。无寻无伺地云何。谓一切极光净。一切遍净。一切广果。一切无色。及一分无漏法。