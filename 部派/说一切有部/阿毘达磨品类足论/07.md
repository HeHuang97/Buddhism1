## 阿毗达磨品类足论卷第七

尊者世友造

三藏法师玄奘奉　诏译

### 辩摄等品第六之三

身业云何。谓身表及无表。语业云何。谓语表及无表。意业云何。谓思。善业云何。谓善身语业。及善思。不善业云何。谓不善身语业。及不善思。无记业云何。谓无记身语业。及无记思。学业云何。谓学身语业。及学思。无学业云何。谓无学身语业。及无学思。非学非无学业云何。谓有漏身语业。及有漏思。见所断业云何。谓若业随信随法行。现观边忍所断。此复云何。谓见所断八十八随眠相应思。修所断业云何。谓若业学见迹修所断。此复云何。谓修所断十随眠相应思。及彼等起身语业。并不染污有漏业。非所断业云何。谓无漏身语业。及无漏思。顺现法受业云何。谓若业此生造作增长。彼业即于此生受异熟非余生。是名顺现法受业。顺次生受业云何。谓若业此生造作增长。彼业随第二生受异熟非余生。是名顺次生受业。顺后次受业云何。谓若业此生造作增长。彼业或随第三生。或随第四生。或复过此受异熟非余生。是名顺后次受业。顺乐受业云何。谓欲界系善业及色界系。乃至第三静虑地善业。顺苦受业云何。谓不善业。顺不苦不乐受业云何。谓第四静虑地系善业。及无色界系善业。

身念住云何。谓十有色处。及法处所摄色。受念住云何。谓六受身。即眼触所生受。乃至意触所生受。心念住云何。谓六识身。即眼识乃至意识。法念住云何。谓受所不摄非色法处。复次身增上所起善有漏无漏道。是名身念住。受增上所起善有漏无漏道。是名受念住。心增上所起善有漏无漏道。是名心念住。法增上所起善有漏无漏道。是名法念住。复次缘身所起善有漏无漏慧。是名身念住。缘受所起善有漏无漏慧。是名受念住。缘心所起善有漏无漏慧。是名心念住。缘法所起善有漏无漏慧。是名法念住。为令已生恶不善法得永断故勤修正断云何。谓为令已生恶不善法永断。增上所起善有漏无漏道。为令未生恶不善法永不生故勤修正断云何。谓为令未生恶不善法不生。增上所起善有漏无漏道。为令未生善法生故勤修正断云何。谓为令未生善法得生。增上所起善有漏无漏道。为令已生善法坚住不忘修满倍复增广智作证故勤修正断云何。谓为令已生善法坚住不忘修满倍复增广智证。增上所起善有漏无漏道。欲三摩地断行成就神足云何。谓欲增上所起善有漏无漏道。勤三摩地断行成就神足云何。谓勤增上所起善有漏无漏道。心三摩地断行成就神足云何。谓心增上所起善有漏无漏道。观三摩地断行成就神足云何。谓观增上所起善有漏无漏道。

初静虑云何。谓初静虑所摄善五蕴。第二静虑云何。谓第二静虑所摄善五蕴。第三静虑云何。谓第三静虑所摄善五蕴。第四静虑云何。谓第四静虑所摄善五蕴。苦圣谛云何。谓五取蕴。集圣谛云何。谓有漏因。灭圣谛云何。谓择灭。道圣谛云何。谓学无学法。慈无量云何。谓慈及慈相应受想行识。若彼等起身语业。若彼等起心不相应行。是名慈无量。悲无量云何。谓悲及悲相应受想行识。若彼等起身语业。若彼等起心不相应行。是名悲无量。喜无量云何。谓喜及喜相应受想行识。若彼等起身语业。若彼等起心不相应行。是名喜无量。舍无量云何。谓舍及舍相应受想行识。若彼等起身语业。若彼等起心不相应行。是名舍无量。空无边处云何。此有二种。一定二生。此中所有受想行识。是名空无边处。识无边处云何。此有二种。一定二生。此中所有受想行识。是名识无边处。无所有处云何。此有二种。一定二生。此中所有受想行识。是名无所有处。非想非非想处云何。此有二种。一定二生。此中所系受想行识。是名非想非非想处。

随所得衣喜足圣种云何。谓随所得衣喜足增上所起善有漏无漏道。是名随所得衣喜足圣种。随所得食喜足圣种云何。谓随所得食喜足增上所起善有漏无漏道。是名随所得食喜足圣种。随所得卧具喜足圣种云何。谓随所得卧具喜足增上所起善有漏无漏道。是名随所得卧具喜足圣种。乐断乐修圣种云何。谓乐断乐修增上所起善有漏无漏道是名乐断乐修圣种。预流果云何。此有二种。一有为二无为。有为预流果云何。谓证预流果所有学法。已正当得。无为预流果云何。谓证预流果所有结断。已正当得。是名预流果。一来果云何。此有二种。一有为二无为。有为一来果云何。谓证一来果所有学法。已正当得。无为一来果云何。谓证一来果所有结断。已正当得。是名一来果。不还果云何。此有二种。一有为二无为。有为不还果云何。谓证不还果所有学法。已正当得。无为不还果云何。谓证不还果所有结断。已正当得。是名不还果。阿罗汉果云何。此有二种。一有为二无为。有为阿罗汉果云何。谓证阿罗汉果所有无学法。已正当得。无为阿罗汉果云何。谓证阿罗汉果所有结断。已正当得。是名阿罗汉果。法智苦智等。二种四智。如前应知。法无碍解云何。谓于名句文身所有不退智。义无碍解云何。谓于胜义所有不退智。词无碍解云何。谓于言词所有不退智。辩无碍解云何。谓于无滞应理言词。及于等持自在显示。所有不退智。

因缘云何。谓一切有为法。等无间缘云何。谓除过去现在阿罗汉命终时心心所法。诸余过去现在心心所法。所缘缘及增上缘云何。谓一切法。段食云何。谓缘段食。诸根长养。大种增益。资助随资助。充悦随充悦。护随护。转随转。益随益。是名段食。触食云何。谓缘有漏触。诸根长养。大种增益。资助随资助。充悦随充悦。护随护。转随转。益随益。是名触食。意思食云何。谓缘有漏思。诸根长养。大种增益。资助随资助。充悦随充悦。护随护。转随转。益随益。是名意思食。识食云何。谓缘有漏识。诸根长养。大种增益。资助随资助。充悦随充悦。护随护。转随转。益随益。是名识食。

欲瀑流云何。谓除欲界系见及无明。诸余欲界系结缚随眠随烦恼缠。是名欲瀑流。有瀑流云何。谓除色无色界系见及无明。诸余色无色界系结缚随眠随烦恼缠。是名有瀑流。见瀑流云何。谓三界五见。即有身见边执见邪见见取戒禁取。是名见瀑流。无明瀑流云何。谓三界无智。四扼亦尔。欲取云何。谓除欲界系五见。诸余欲界系结缚随眠随烦恼缠。是名欲取。见取云何。谓四见。即有身见边执见邪见见取。是名见取。戒禁取云何。谓如有一取戒言戒能清净能解脱能出离能超苦乐至超苦乐处。取禁言禁能清净能解脱能出离能超苦乐至超苦乐处。取戒禁言戒禁能清净能解脱能出离能超苦乐至超苦乐处。是名戒禁取。我语取云何。谓除色无色界系五见。诸余色无色界系结缚随眠随烦恼缠。是名我语取。过去法云何。谓过去五蕴。未来法云何。谓未来五蕴。现在法云何。谓现在五蕴。非过去非未来非现在法云何。谓无为法。欲界系法云何。谓欲界系五蕴。色界系法云何。谓色界系五蕴。无色界系法云何。谓无色界四蕴。不系法云何。谓一切无漏法。善为因法云何。谓善有为法。及善法异熟。不善为因法云何。谓欲界系染污。及不善法异熟。无记为因法云何。谓无记有为。及不善法。非善为因非不善为因非无记为因法云何。谓无为法。缘有所缘法云何。谓缘心心所法意识。及相应法。缘无所缘法云何。谓五识身及相应法。并缘色无为心不相应行意识。及相应法。缘有所缘缘无所缘法云何。谓缘心心所法色无为。心不相应行意识。及相应法。非缘有所缘非缘无所缘法云何。谓色无为色不相应行。

五蕴五取蕴如前说。捺落迦趣云何。谓那落迦诸有情类。同性同类同众同分。依得事得处得。生彼有情。无覆无记色受想行识。是名捺落迦趣。傍生趣云何。谓傍生诸有情类。同性同类同众同分。依得事得处得。生彼有情。无覆无记色受想行识。是名傍生趣。鬼趣云何。谓鬼诸有情类。同性同类同众同分。依得事得处得。生彼有情。无覆无记色受想行识。是名鬼趣。人趣云何。谓人诸有情类。同性同类同众同分。依得事得处得。生彼有情。无覆无记色受想行识。是名人趣。天趣云何。谓天诸有情类。同性同类同众同分。依得事得处得。生彼有情。无覆无记色受想行识。是名天趣。见苦所断烦恼部云何。谓有烦恼部随信随法行苦现观边忍所断。此复云何。谓见苦所断二十八随眠。及彼相应诸烦恼众。见集所断烦恼部云何。谓有烦恼部随信随法行集现观边忍所断。此复云何。谓见集所断十九随眠。及彼相应诸烦恼众。见灭所断烦恼部云何。谓有烦恼部随信随法行灭现观边忍所断。此复云何。谓见灭所断十九随眠。及彼相应诸烦恼众。见道所断烦恼部云何。谓有烦恼部随信随法行道现观边忍所断。此复云何。谓见道所断二十二随眠。及彼相应诸烦恼众。修所断烦恼部云何。谓有烦恼部学见迹修所断。此复云何。谓修所断十随眠。及彼相应烦恼众。色等五法如前说。

地等六界如前说。见苦所断法云何。谓若法随信随法行苦现观边忍所断。此复云何。谓见苦所断二十八随眠及彼相应法。并彼等起心不相应行。是名见苦所断法。见集所断法云何。谓若法随信随法行集现观边忍所断。此复云何谓见集所断十九随眠。及彼相应法。并彼等起心不相应行。是名见集所断法。见灭所断法云何。谓若法随信随法行灭现观边忍所断。此复云何。谓见灭所断十九随眠。及彼相应法。并彼等起心不相应行。是名见灭所断法。见道所断法云何。谓若法随信随法行道现观边忍所断。此复云何。谓见道所断二十二随眠。及彼相应法。并彼等起心不相应行。是名见道所断法。修所断法云何。谓若法学见迹修所断。此复云何。谓修所断十随眠。及彼相应法。若彼等起身语业。若彼等起心不相应行。若不染污诸有漏法。是名修所断法。非所断法云何。谓诸无漏法。欲贪随眠云何。谓于诸欲诸贪等贪。执藏防护耽著爱乐。嗔随眠云何。谓于有情心怀愤恚。欲为损害。根裁对碍。憎怒凶悖。猛烈暴恶。已正当嗔。令诸有情互相违害。有贪随眠云何。谓于色无色诸贪等贪。执藏防护耽著爱乐。慢随眠云何。谓慢已慢当慢。心高举心恃篾。无明随眠云何。谓三界无智。见随眠云何。谓五染污见。疑随眠云何。谓于谛犹豫。初识住云何。谓有色有情身异想异。如人一分天。是初识住。此中初者。谓随算数。渐次顺次。相续次第。此最在初。彼系诸色受想行识。总名识住。第二识住云何。谓有色有情身异想一。如梵众天劫初时。是第二识住。此中第二者。谓随算数。渐次顺次相续次第。此居第二。彼系诸色受想行识。总名识住。第三识住云何。谓有色有情身一想异。如极光净天。是第三识住。此中第三者。谓随算数。渐次顺次相续次第。此居第三。彼系诸色受想行识。总名识住。第四识住云何。谓有色有情身一想一。如遍净天。是第四识住。此中第四者。谓随算数。渐次顺次相续次第。此居第四。彼系诸色受想行识。总名识住。第五识住云何。谓无色有情超一切色想。灭有对想。不思惟种种想。入无边空。空无边处具足住。如空无边处天。是第五识住。此中第五者。谓随算数。渐次顺次相续次第。此居第五。彼系诸受想行识。总名识住。第六识住云何。谓无色有情超一切空无边处。入无边识。识无边处具足住。如识无边处天。是第六识住。此中第六者。谓随算数。渐次顺次相续次第。此居第六。彼系诸受想行识。总名识住。第七识住云何。谓无色有情。超一切识无边处。入无所有。无所有处具足住。如无所有处天。是第七识住。此中第七者。谓随算数。渐次顺次相续次第。此居第七。彼系诸受想行识。总名识住。

念等觉支云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。诸念随念。别念忆念。不忘不失。不遗不漏。不忘法性。心明记性。是名念等觉支。择法等觉支云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。于法简择极简择最极简择。解了等了遍了近了。机黠通达。审察聪睿。觉明慧行。毗般舍那决择法性。是名择法等觉支。精进等觉支云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。诸勤精进。勇健势猛。炽盛难制。励意不息。心勇悍性。是名精进等觉支。喜等觉支云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。心欣极欣现前极欣。欣性欣类。适意悦意。喜性喜类。乐和合不别离。欢欣悦豫。有堪任性。踊跃踊跃性。欢喜欢喜性。是名喜等觉支。轻安等觉支云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。身轻安心轻安。已轻安轻安类。是名轻安等觉支。定等觉支云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。诸令心住等住安住近住坚住。不乱不散摄止等持。心一境性。是名定等觉支。舍等觉支云何。谓圣弟子等。于苦思惟苦。于集思惟集。于灭思惟灭。于道思惟道。无漏作意相应。心平等性。心正直性。心无警觉寂静住性。是名舍等觉支。

初解脱云何。谓有色观诸色。是初解脱。此中初者。谓随算数。渐次顺次相续次第。此最在初。又随入定。渐次顺次相续次第。此最在初。如是定中所有善色受想行识。是名解脱。第二解脱云何。谓内无色想。观外色。是第二解脱。此中第二者。谓随算数。渐次顺次相续次第。此居第二。又随入定。渐次顺次相续次第。此居第二。如是定中所有善色受想行识。是名解脱。第三解脱云何。谓净解脱身作证具足住。是第三解脱。此中第三者。谓随算数。渐次顺次相续次第。此居第三。又随入定。渐次顺次相续次第。此居第三。如是定中所有善色受想行识。是名解脱。第四解脱云何。谓超一切色想。灭有对想。不思惟种种想。入无边空。空无边处具足住。是第四解脱。此中第四者。谓随算数。渐次顺次相续次第。此居第四。又随入定。渐次顺次相续次第。此居第四。如是定中所有善受想行识。是名解脱。第五解脱云何。谓超一切空无边处。入无边识。识无边处具足住。是第五解脱。此中第五者。谓随算数。渐次顺次相续次第。此居第五。又随入定。渐次顺次相续次第。此居第五。如是定中所有善受想行识。是名解脱。第六解脱云何。谓超一切识无边处。入无所有无所有处具足住。是第六解脱。此中第六者。谓随算数。渐次顺次相续次第。此居第六。又随入定。渐次顺次相续次第。此居第六。如是定中所有善受想行识。是名解脱。第七解脱云何。谓超一切无所有处。入非想非非想处具足住。是第七解脱。此中第七者。谓随算数渐次顺次相续次第。此居第七。又随入定。渐次顺次相续次第。此居第七。如是定中所有善受想行识。是名解脱。第八解脱云何。谓超一切非想非非想处。入想受灭身作证具足住。是第八解脱。此中第八者。谓随算数。渐次顺次相续次第。此居第八。又随入定。渐次顺次相续次第。此居第八。如是定中诸解脱胜解脱异极解脱。复次若法想微细为因。想微细为等无间。是与想不俱义。非不成就义。是名解脱。

初胜处云何。谓内有色想观外色少。若好显色若恶显色。于彼诸色胜知胜见。具如是想。是初胜处。此中初者。谓随算数。渐次顺次相续次第。此最在初。又随入定。渐次顺次相续次第。此最在初。如是定中所有善色受想行识。是名胜处。第二胜处云何。谓内有色想观外色多。若好显色若恶显色。于彼诸色胜知胜见。具如是想。是第二胜处。此中第二者。谓随算数。渐次顺次相续次第。此居第二。又随入定。渐次顺次相续次第。此居第二。如是定中所有善色受想行识。是名胜处。第三胜处云何。谓内无色想观外色少。若好显色若恶显色。于彼诸色胜知胜见。具如是想。是第三胜处。此中第三者。谓随算数。渐次顺次相续次第。此居第三。又随入定。渐次顺次相续次第。此居第三。如是定中所有善色受想行识。是名胜处。第四胜处云何。谓内无色想观外色多。若好显色若恶显色。于彼诸色胜知胜见。具如是想。是第四胜处。此中第四者。谓随算数。渐次顺次相续次第。此居第四。又随入定。渐次顺次相续次第。此居第四。如是定中所有善色受想行识。是名胜处。第五胜处云何。谓内无色想观外诸色。若青青显青现青光。犹如乌莫迦花。或如婆罗痆斯深染青衣。若青青显青现青光。内无色想观外诸色。若青青显青现青光。亦复如是。于彼诸色胜知胜见。具如是想。是第五胜处。此中第五者。谓随算数。渐次顺次相续次第。此居第五。又随入定。渐次顺次相续次第。此居第五。如是定中所有善色受想行识。是名胜处。第六胜处云何。谓内无色想观外诸色。若黄黄显黄现黄光。犹如羯尼迦花。或如婆罗痆斯深染黄衣。若黄黄显黄现黄光。内无色想观外诸色。若黄黄显黄现黄光。亦复如是。于彼诸色胜知胜见。具如是想。是第六胜处。此中第六者。谓随算数。渐次顺次相续次第。此居第六。又随入定。渐次顺次相续次第。此居第六。如是定中所有善色受想行识。是名胜处。第七胜处云何。谓内无色想观外诸色。若赤赤显赤现赤光。犹如槃豆时缚迦花。或如婆罗痆斯深染赤衣。若赤赤显赤现赤光。内无色想观外诸色。若赤赤显赤现赤光。亦复如是。于彼诸色胜知胜见。具如是想。是第七胜处。此中第七者。谓随算数。渐次顺次相续次第。此居第七。又随入定。渐次顺次相续次第。此居第七。如是定中所有善色受想行识是名胜处。第八胜处云何。谓内无色想观外诸色。若白白显白现白光。犹如乌杀斯星。或如婆罗痆斯极鲜白衣。若白白显白现白光。内无色想观外诸色。若白白显白现白光。亦复如是。于彼诸色胜知胜见。具如是想。是第八胜处。此中第八者。谓随算数。渐次顺次相续次第。此居第八。又随入定。渐次顺次相续次第。此居第八。如是定中所有善色受想行识。是名胜处。