## 阴持入经卷上

佛经所行示教诫。皆在三部为合行。何等为三。一为五阴。二为六本。三为所入。五阴为何等。一为色。二为痛。三为想。四为行。五为识。是为五阴。色阴名为十现色入。十现色入为何等。一眼。二色。三耳。四声。五鼻。六香。七舌。八味。九身。十乐。是为十现色入。是名为色种。痛种为何等。痛种为身六痛。一眼知痛。二耳知痛。三鼻知痛。四舌知痛。五身知痛。六心知痛。是为身六痛。名为痛种。思想种为何等。思想种为身六思想。一色想。二声想三香想。四味想。五更想。六法想。是为身六思想。名为思想种。行种为何等。行种名为身六更。一色所更。二声所更。三香所更。四味所更。五触所更。六法所更。是为身六更。是名为行种。识种为何等。识种名为身六识。眼识耳识鼻识舌识身识心识。是为身六识。是名为识种。名为五阴种。

当知。是是从何知。为非常苦空非身。从是知亦有二知。一为慧知。二为断知。从慧知为何等。为非常苦空非身。是为从慧知。从断知为何等。爱欲已断是为从断知。阴根为何等。积为阴根。足为阴根。譬如物种名为物种。木种名为木种。火种名为火种。水种名为水种。一切五阴亦如是。有十八本持。十八本持为何等。一眼二色三识。四耳五声六识。七鼻八香九识。十舌。十一味。十二识。十三身。十四更。十五识。十六心。十七法。十八识。是名为十八本持。已知是从何。知为非常。苦空非身。是为知。从是知亦有二知。一为从慧知。二为从已断知。从慧知为何等。为非常苦空非身。是为从慧知。从断知为何等。爱欲已断是为从断知。彼为具足。具足为何等。或言无有余具足。已无有余。令眼明见明。一行者。说是已为断眼本耳本。遍说如是。为本持。譬是人为多热如是名遍。譬喻是为具足。

亦有十二入。何等为十二。自身六。外有六。自身六为何等。眼耳鼻舌身心。是为自身六入。外有六为何等。色声香味更法。是为十二入。一切从何知。为非常苦空非身。是从是知。亦有二知。一从慧知。二从断知。从慧解知为何等。为非常苦空非身。是为从慧知。从断知为何等。爱欲已断是为从断知。何等为入。解从是致名为入。从入解。譬从金入名为金地。从银入名为银地。如是各各应是譬喻所从所入。是从是有。如是从所意念。有行罪苦法如是。从所致。是名为从是入。亦有从是入。譬如王有入所有名。是亦如是。为有四谛苦习尽道。苦名为要语。身亦念。习名为要。痴亦所世间爱。尽名为要。慧亦解脱。道名为要止亦观。

亦有三十七品经法。四意止。四意断。四神足。五根。五力。七觉意。贤者八种道行。是为三十七品经法。过去佛亦有是。现在佛亦有是。未来佛亦有是。辟支佛亦从是得度世道。佛弟子亦从是。是为度世无为道。

四意止为何等。或见比丘自身身相观行止。外身身相观行止。内外身身相观行止。尽意念以却世间痴心方便。自痛痛相观行止。外痛痛相观行止。内外痛痛相观行止。尽意念以却世间痴心方便。自意意相观行止。外意意相观行止。内外意意相观行止。尽意念以却世间痴心方便。自法法相观行止。外法法相观行止。内外法法相观行止。尽意念以却世间痴心方便。

何等为从四意正断。或比丘有未生弊恶意法。发方便令不生。勤意不舍方便行。精进摄制意。舍散恶意。是为一断意。已生弊恶意。发清净法欲断。勤意求方便行。精进摄制意。舍散恶意。是为二断意。未生清净法。勤意发方便令生行。精进摄制意。舍散恶意。是为三断意。已生清净法。令止不忘令不减。令行不啻令行足。发方便行。精进摄制意。舍散恶意。是为四意正断。

何等为四神足。或有比丘。为欲定断生死。随行增神足。恶生死猗。却欲猗。从方便意往遣离去。是为一神足。精进定断生死。随行增神足。恶生死猗。却欲猗尽猗。从方便意往遣离去。是为二神足。意定断生死。随行增神足。恶生死猗。却欲猗尽猗。从方便意往遣离去。是为三神足。戒定断生死。随行增神足。恶生死猗。却欲猗尽猗。从方便意往遣离去。是为四神足。四意止四意断四神足。为已说具。

何等为五根。信根精进根念根定根慧根。是名为五根。彼根应何义。根为根义。属为根义。可喜为根义。不为同事为根义。是名为根义。何等为五力。信力精进力念力定力慧力。是名为五力。彼力应何义。无有能得坏为力义。有所益为力义。有胆为力义。能得依为力义。是名为力义。有七觉意。何等为七觉意。一念觉意。二法分别观觉意。三精进觉意。四爱可觉意。五猗觉意。六定觉意。七护觉意。是名为七觉意。

有得道者八种道行。何等为八。一直见。二直行。三直语。四直治。五直利。六直方便。七直意。八直定。是名为八道行。八种道行为堕合三种。一戒种。二定种。三慧种。彼所直语直业直治。是名为戒种。彼所直方便直念直定。是名为定种。彼所直见直行。是名为慧种。皆从是教诫。令不啻教诫。令不啻教意。令不啻慧教诫。彼戒种比丘。为拔嗔恚惡本。为散嗔恚结。为合恚疮。为识苦痛。为度欲界。彼定种比丘。为拔悭惡本。为散欲结。为合欲疮。为知乐痛。为度色界。彼慧种比丘。为拔痴惡本。为散痴结。为合憍慢疮。为知不乐不苦痛。为得度无色界。是为三种。比丘止为拔三惡本。散三惡使。合四疮。知三痛。度三界。

何等为十二种。从求如求等生。从痴因缘令有行。从行令有识。从识令有名字。从名字令有六入。从六入令有致。从致令有痛痒。从痛痒令有爱。从爱令有受。从受令后有。从有令有生。从生令有老死忧悲苦。不可心致恼。如是具足苦种。为致习。痴已尽便行尽。已行尽便识尽。已识尽便名字尽。已名字尽便六入尽。已六入尽便致尽。已致尽便痛痒尽。已痛痒尽便爱尽。已爱尽便受尽。已受尽便有尽。已有尽便生尽。已生尽便老死尽。已老死尽。忧悲苦不可心恼便尽。如是具足苦种便得尽。彼痴名为不知四谛如有。不解不见。不相应不受。不解不解貌。是名为痴。彼痴因缘行为何等。为六望受。何等为六。色声香味触法。是为身六望受。是名为行。彼行因缘识为六身识。眼耳鼻舌身心。是名为六身识。彼识因缘名字。字为色名为四不色阴。痛想行识是为名。色为四大本。谓地水火风是。上为名。是四为色。是二相连共为名字。彼名字因缘身六入受。眼耳鼻舌身心。是名身六入受。彼六入因缘身六思望。眼耳鼻舌身心。是名为身六思望。彼思望因缘身六痛。眼耳鼻舌身心。是名为身六痛。彼痛因缘六身爱。色爱声爱香爱味爱触爱法爱。是名为六身爱。彼爱因缘受为四受。一欲受。二见结受。三戒愿受。四身结行受。是名为四受。彼受因缘有为三有。一欲界。二色界。三无色界。是名为三有。彼有因缘生。为上五阴六持六入。己有如有生。聚已住堕致分别根。已入得有。是名为生死。为何等名。为人人所在。在所住已。住坏已过。死时是命六根已闭塞是为死。上本为老。后要为死。是故名为老死。

痴相为何等。为冥中见冥。如有不解。令从是致堕行相处。行相为何等。为令后复有是为行相。上从是发起。令从是致堕识处。识相为何等。为识物识事是为识相。令从是致堕名字处。名字相为何等。为俱猗。是为名字相。令从是致堕六入处。六入相为何等。为分别根是为六入相。令从是致堕思望处。思望相为何等。为相会更生。是为思望相。令从是致堕痛处。痛相为何等。为更觉是为痛相。令从是致堕爱处。爱相为何等。为发生是为爱相。令从是致堕受处。受相为何等。为受持是为受相。令从是致堕有处。有相为何等。令堕若干处。是为有相。令从是致堕生处。生相为何等。为已有五阴是为生相。令从是致堕老处。老相为何等。为转熟是为老相。令从是致堕死处。死相为何等。为命根尽。是为死相。令从是致堕苦处。苦相为何等。为身急是为苦相。令从是致堕不可处。不可相为何等。为心意急。是为不可相。令干从是致堕悒悒忧。悒悒相为何等。为忧五阴。令从是致堕愁恼处。悲愁相为何等。口出声言。令致悲恼懑。懑为恼恼亦为懑。

九绝处。为一切惡行合部伴从流行。为有二本从有结罪。为三惡本。亦有四倒。彼二本罪恼为何等。一为痴。二为堕。有爱名为二本。三惡本为何等。一为贪欲。二为嗔恚。三为痴惑。是名为三惡本。有四倒。四倒为何等。非常念常。是为思想倒。为意倒。为见倒。是为一倒。计苦为乐。非身为身。不净为净。思想意见倒如上说。是名为四倒。彼痴名为不解四谛。不慧。不见。不相应。不解受为惡。是为痴。彼有爱为何等。为所世间欲发生不舍。是为有爱。是名为二本。彼欲贪本为何等。为在所所种贪。为奇珍宝。为奇财产。为奇严事。为有嫉在奇贪可贪。欲可生爱相。爱哀相生不舍。是为贪惡本。是本为谁。为所有贪。为身非法行。口非法行。心非法行。亦余俱相连。惡种所作。意念是法本。是故名为贪惡本。彼嗔恚非法本为何等。为在人为。在行恚想。恚不忍不识因缘。嗔恚发讦諦念。不可说不可所念。念不好令意却。是为恚非法本。是本为谁。为非法本。所身罪。所言罪。所心罪。亦余所相连。意念为是法本。是故为嗔。名为非法本。彼痴惑非法本为何等。不知四贤者谛。如有不解不见。不相应不解受。非法或随或受。或在或不识。或痴冥在冥。蔽覆令冥令无眼。令慧坏尽。不能致无为度世。是痴惑非法行本。是本为谁。为惑非法。身行作。口行作。心行作。亦所共相助非法。意所念非法本。是名为痴惑非法本。

彼当知。倒亦当知。所倒当知。从所倒当知是。彼有一倒。从一倒为四倒。从所有为三倒。何等为一倒。为对或受。非常为常。苦为乐。非身为身。不净为净。是为一倒。何等为四倒。所有身痛意法。是为四倒。何等为三倒。一为想。二为意。三为见。是为三倒使。彼所可意根相连著。若色若像为受想。是为欲想。以为有欲想。相随久不断。在意念是为欲念种。若彼所想分别受。是名为想倒。彼或意不如有受。所从不应受解。是名为意倒。以所受不舍。在意念在色。不净意计净。听可意念已。快所见受生。是名为见倒。彼所见已为相分别。应当为十二倒。何等为十二。在身有三。在痛有三。在意有三。在法有三。有四想倒。意倒亦有四。见倒亦有四。亦为在入因缘相会色。令为十二倒。身三痛三意三法三。合为十二倒。为如是六。为七十二倒。从本得因缘。起随因缘。多少无有量。不可数在人无有数无有数倒。彼五阴为四身有。从所有色阴是属身。从有痛阴是属痛身。从有识阴是属意身。从有想阴亦行阴。是属法身。从有是五阴。令受四身因缘有。彼身不净计净。是为身倒。彼痛苦计为乐。是为痛倒。彼意非常计为常。是为意倒。彼法不为身计为身。是为法倒。为欲正四倒故。佛为现四意止为说分别。

彼为身。身相观行止为不净意念。净倒得解。彼为痛。痛相观为苦计。为乐倒得解。彼为意。意相观非常计。为常倒得解。彼为法。法相观非身计。为身倒得解。彼冥中冥如有不解是为痴相。令堕所倒处。欲得住是为受相。令从是受色为身。故令欺奇。是为贪相。令堕不与取。所可不如意是为恚相。令堕杀处。为不解事。是为痴惑相。令受邪堕邪处。为作从所行法不却受相。是为令堕有常想。不知身体物。为更相会相。令计乐想为堕身处。为不解所法相。为有身想。令堕是为是我所处。为堕受色像相令计是为净想。令从是堕不摄守根处。是为九品。为已分别为一切不可行非法伴已说竟。是多闻者能解。不多闻者卒不解。是为慧人能解。不慧卒不解。是行者能解。不堕行不解有。