## 阴持入经卷下

九绝处。令一切净法部堕聚合。何等为九。一止二观三不贪四不恚五不痴六非常七为苦八非身九不净。是为九。

彼止名为意止。在处能止已。止正止摄止不失止不忘心。寂然一一向念。是名为止。

何等为观。观名为了阴。为了持。为了入。了名字。了从本生。了从本法已生。了苦了习了尽。了道行了从善惡。从是法生。了增复增。了白黑。了是可随不可随。如有分别。为施不施。为下复下。为念复念。为思观为识。为慧为眼。为谋为满。为解为慧。为明为欲。为光为敢不离。为观法为觉意。为直见为道种。是名为观。亦有若干二辈观。一为净观。二为不净观。三为清净观。四为不清净观。五为黑观。六为白观。七为可行观。八为不可行观。九为罪行观。十为殃福观。十一为缚观。十二为解脱观。十三为有所益观。十四为失无所益观。十五为住观。十六为还观。十七为受罪观。十八为除罪观。是故名为观。

亦为二因缘令有是说止。为一切天下人有二病。何等为二。一为痴。二为爱。是二病故佛现二药。何等为二。一为止。二为观。若用二药为愈二病。令自证贪爱欲不复贪念。意得解脱。痴已解令从慧得解脱。彼爱欲药为何等。为止。爱已解意。亦解意已解病便愈。彼痴药为何等。为观。痴已却解。从慧解脱为病愈。如是佛说如是二法。当知一为字。二为色。二法当舍。一为痴。二为爱。二法当自知。一为慧。二为解脱。二法可行。一为止。二为观。彼止已行。令识色已识。令爱得舍。爱已解意。便得解脱。自证知止。已行满足。便得舍痴。已得舍痴。便从慧得解脱。自证知。若比丘已二法自知字。亦色已二法舍痴亦爱。如是齐是便无所著。痴行毕。欲度世。是为尚有余无为未度。已无为竟。命已竟毕。便为苦尽。令后无苦。彼以有是阴。亦持亦入。已尽止寂然。从后无阴亦持亦入。无相连不复起。是为无余。已得度世无为。毕是为二无为种。

彼不贪清净本为何等。为三界中不得不望不求。是名为不贪清净本。是本为谁。为不贪身清净言清净。亦余相连清净法意所念为本。是为不贪清净本。亦有清净本。佛说为八种行。是清净本。彼为三清净道种。是为不贪本。何等为三。一为直方便治。二为直念。三为直定。是为三清净道种本。是故名为不贪清净本。

彼无恚不犯法本为何等。若忍所行。未来为不出恚忍因缘。为不恚不恚不受殃。无恚无嗔亦不嗔。无怨亦不想怨。是为无恚不犯法本。是故名为无恚不犯法本。亦有三清净道种。一无恚不犯法本。为正语。二为正业。三为正致利。是为三清净道种。是故名为无恚不犯法本。

彼不惑清净本为何等。为从慧见四谛如有如有应受清净。不愚不惑不随惑。亦不堕惑慧明明相见。从清净法。是为不惑清净本。是本为谁。为不惑清净。所身行。所言行。所心行。亦所相连清净法。为意思惟相念所法本。亦为从二清净道种。为不惑本。一为直见。二为直行。是为从二清净道种本。是故名为不惑清净本。是为三清净。为八种道。已份在所随应。非常为如是。

彼非常想为何等。一切所行是非常想。所想计知是为受。是为非常想。亦从有世间八法。何等为八。有利。无利。名闻。不名闻。有论议。无论议。若苦（植志守道而艰患相绍。或有厌灭之祸。三塗之罪谓之苦）。若乐。为意不堕不受。从若干思不受。止护观思恶得止。是名为非常想。

彼苦想为何等。为一切世间行是为苦。所想觉知受是名为苦想。从是要为何等。望苦想为已习已增。所念已多。为贪已足（贪从万物生望。从危生嗔。从嫉生愚。从不问生痴。从冥生贪望。嗔恚愚痴是为足也）。为不堕贪（谓人从贪望得老。从嗔恚从病从愚痴得死。从福得生。故行家已得三十七品妙行即不堕贪）。为意不受不堕。相牵不堕不念。若干意护观。为已得为得止。从是思望致是要。

彼非身想为何等。为一切法不计身不堕身（言一切四大法不计为身。身者非常之物。明者不堕身想也）。为想知想受。是名为非身想。从是为何等。望致非身想。已为念为思为已增。令是是自计我。为是为意不受舍。若干态不受跓。为观秽恶得止（不受跓者。不跓息也。所以能却八十四态者。正从观恶露得止息也）。是为从是要致。

彼恶不净想为何等。为一切世间行。为不净所想。自知受是名为不净想。从是想为何等。望致不净想已为念为思为已增。令世间五乐意却。舍意不牵不受。不复堕若干念以得护为秽恶得跓。是为从是要致。

彼为四思想念行。何以故。令知五阴。故佛说是分别见彼不净想行。为令色阴从是解。彼苦想行令痛阴从是解。彼非身想行。令思想阴亦行阴从是解。彼非常想行。令识阴从是解。彼从止行。令爱从是解。彼从观行。令痴从是解。彼从不贪为舍贪。彼从不恚为舍恚。彼从不惑为舍痴。彼从非常想。令解有常。彼从苦想为解乐想。彼从非身想为解身想。彼从不净想。为解净想。彼从止摄意能得还。是为止想。令从是止禅。彼从一切法。寂然能得解受。是为观想。令止跓一切知。从欲能得还想。是为不贪相。令还不与取止（色声香味细滑邪念名之曰不与取也。行家已得四禅还六情不复受外六欲。故言还不与取止）。已后不复生痴。是为无有恚想。令从杀还得止。识事亦物是为不惑相。为令得止。止所世间所行所法能受相。是为非常想。令知从生。亦知从灭。识为是处。为世间行。作世间更。所识想是为苦。为所思想。是为痛种处。一切所法不住想。是为非身想。是为思想。是已见身尸已坏。青膖为受是相。是为不净思想。从是为悔。却令寂然。止是为九品处。已分别说见。为一切无为部。说具足是。为谁知多闻少闻不为慧者。不慧不为常意在经为意相连生。为从不分别观。令不得非常想。不受非常想。令从是堕五乐。令五乐覆盖。从所应行。失令不解苦想。令堕五阴受入。令为意计是身。若干本非一本。不舍不观令不堕非身想。为意在颜色。乐计是身为净。不计是皮肌覆。令不堕不净想。不生受止。是想不信令无有想。不受喜。为从是四种已除。堕得无为种处。

佛说信根比丘欲见知。当求在四沟港种为清净法。不舍方便相。令致清净。从清净发起令堕四意止。佛说精进根比丘欲见知。当在四意断过去所更相念不忘。为从不忘发生堕四意止。佛说念根比丘欲见知。当观在四意止为一意想。是为定从不惑起。令堕四禅处。佛说是比丘欲知定根。当知在四禅（数息为身。意止相随。为痛痒意止。止为意。意止观。为法慧止。是四身止。五阴便止。是为还。还净是应四禅也）。从本校计为慧。如有能得持。从是发起令堕四谛。佛说慧根比丘欲见。当在四谛。为有四轮。好郡县居轮。依慧人轮。自本正愿轮。宿命有福轮（轮者喻车轮也。能载致物。言人有是四轮亦载致人于道也。四轮应四谛。四禅为道行也。百法四轮义同也）。彼为道德共居相。是为好郡县居。令贤贤者依止处。以得道德依猗相。是为依慧人。从是为堕有正愿处。以得正愿相。是为身正愿。令堕福处。从清净行有所入相。是名为福。令致堕五乐处。

彼为戒法十一本。一为色持戒无悔。二为已不悔令得喜意。三为已有喜令爱生。四为已意得爱为身得猗。五为已身得猗便得乐。六为已意得乐。便得正止。七为已意得正止。便知如有。八为已知如有便寂然。九为已寂然便得离。十为已得离便得解脱。十一为已得解脱便见慧。有慧便知生死已尽。道行已毕。所作行已竟。不复还受苦（得三活谓之毕竟行足意。漏尽谓之直入泥洹。不还三界受众苦也）。

戒相为何等。至命尽持戒。令从是致无悔。身不增罪相为无悔。从是致喜令得喜处。可意相为喜。令致爱处。喜足相为处。令致有猗处。从行为是为得猗相。令致乐处。已无恼为乐相。令从是致定处（致定处者。谓在所得定处也。一说言灭去恶意致善意著之处）。意随使不忘为定相。令致如有慧处。不惑如有相随相。是为寂然处。若知非身是为寂然相。令从是致相别离处。不近会为相别离。为从是致解脱。已为非行法不受殃。是为解脱相。令致解脱慧见。

为有四道德地。何等为四行者。福彼若如有知智。是为见地。为得道迹。是为得道福。彼如如有知是为德。却离是名为薄地。为有往来福。彼以德却为不用。是名为相离地。彼已相离。是为不复还福。是名为欲竟地无所著。亦行者福是何义。为道弟子有八种道行。是名为行者。为是是福。是故名为行者福。何以故。为行清净为名。是为清净福。是为道德有八种清净道行。为是是福。是故名为清净福。彼为应得道迹。

云何已谛相应道。弟子便断三缚结。彼为三缚结为何等。一为知身非身。二为无疑。三为不贸易行戒。已断是三缚结。道弟子便堕道迹。不复堕恶道。毕竟道七更天上。亦人间已更。所在往来便断苦。从苦得解。是名为见地为得道迹福。彼何等为令意堕是身。亦知是身（问何行令心或存身以为有乎。答曰五阴令惑矣）。痴为以不闻。为世间人。不见觉者。亦不从闻者。受教戒闻者。亦为未分别。现正法为意念。是色为身。遍睹色为身。是色亦为身。色亦是我身。痛想行识。亦如上说。已如是得观。便受五乐（得观谓愚者。邪见堕五阴为身。即悦五欲以为乐也。了本曰为在疑中。令疑正要。如是佛说为疑。斯其义矣）。令为受是身（愚者以五欲乐为荣乐。受身想如是舍身受身轮转苦也）。为堕身。令意念我为是我。为以是着相连。不得自在。牵相随如是。有所忍（自可以为已志之所尚者是也。缚著于俗。随之生死。忍受罪庶。无所颜矣）。所可为意。为可受。已受见随行。是为邪见。堕受是身。彼为见是五邪令堕疑无有。

何等为五。若为所色为见。是身比前。更想行识亦尔。是为五邪见。令堕无有。后有余十五。令堕常。如是见。是身已断。便六十二邪见已舍（谓已得道者。五阴断已。五阴断六十二邪见便灭也）。令不堕常非常。已非常常为舍。便道弟子无倒邪见。但为度世（夫五阴灭者。诸念寂尽。无常非常之想。大明度经曰。汝无念者。今睹明度。明度所谓度世者也）。直见为何等。令不堕邪见身。若道弟子为闻。为直见。见通经家。为已受度世无为。为已解度世法。不复见是色为身。遍睹色为身。是色亦为身色。色亦是我身。痛想行识已不见如是（如上所说五阴之害。得四意止者五阴即灭。下三结便都解矣）。便解三结使。

何等为三。一为不见是身。二为不恚。三为不疑。已如是道弟子为无疑。在佛亦无疑（在佛者。佛巍巍至尊。其为无量净行弟子亦无疑焉。故偈云。已无所复净然始。不疑不转斯义如之也）。为信为喜为佛。如是如来无所著正觉慧行已足为乐。为世间已解。无有过。是法驭法随为师。为教天上天下为佛最上。是得信不疑。为随是法行为在法。无结无疑为信为喜。佛说是法。现可学可致。现自更见。已解为慧。为是所贪饥渴。相近已断随已断。空无所应得（空其心。净其内志。与补违故曰不应。不应邪也。得受不受。不受祸也）。爱已坏。已离已尽。为无为(谓欲无欲志寂无三界想矣。法镜经曰。不以意存求于泥洹。何况有劳想哉。斯无为之云矣)。以是第二无结（一谓饥渴二相延比。第二结为无。有无十二因缘。五阴之结也）。无疑得法随法行。为同学聚。为无结无疑。已有受有喜。如是受得道弟子。为学聚（聚会也。谓与同志尚偕三界。欲学还本无之聚会也）。正受行为如应受。戒已立。定已定。慧已得解脱。已成解脱慧。已现已致（正受行谓受止行也。如如下事相应受之。谓戒定慧解脱度知见事行者。正受也）。是为佛弟子行者。聚为四人。从行四双。名为八人道行（四双八人者。谓以得应仪向应仪。道已得不还向不还得者。得频来向。频来者得沟巷向沟巷者。是谓四双八人者也）。为世间所重所尊（谓斯八人为世明者。所重爱敬而尊之）。为无有比。可祠可事可恭。为福地无过。是天亦人所事（祠神以望福。莫若供养斯人圣其福大也）。是为第三。已为无疑法（安般解曰。频来在欲果中已舍四广倒。无余疑结也）。随法行一切行为苦。已无疑结。已受已喜。从爱为习（信佛言。即结解。受法喜。爱之无倦为习。习道习也。道德道也）。苦亦从爱习（苦有爱欲生。不知苦之为苦者。以其习之久矣）。已无疑结。已受已解。已喜已爱尽。是为苦尽。便无疑无结。已得是受。便得喜已爱尽。是为苦尽。无疑结。已解受便得喜。为八种道行。从是受行令苦尽。便不疑。不疑不复结。堕解得喜。若本有疑不解。在佛不解。在法不解。在行者聚。若本有疑。在苦在习在尽在道。行所惑所不解。随志所疑惑。是如是云何是疮。为是已解本已断。树不复住（疮疑惑疮也。谓是五阴六衰三毒。经曰六衰所向。夫受之者。剧被三百豸疮。人不但不觉之耳。一人身中凡千八百豸疮。谓眼受色。命身得苦。为眼罪也。六情俱尔如是无数。五阴本已解断。比如树已离地不复住立也）。已散不复现。从来本法不复生。彼持行戒转摸贸为二辈。一为渴爱堕。二为不解避持行戒转模贸（当以戒行道。而转意贸易天上。故言不解避也。又安般解曰。转戒本愿。当以戒求道。反求天上安乐了。是谓转戒矣。本愿求道而违道就邪。不还之行无复有之。故曰尽也）。为意向。从是行戒摄守。从是当为得天。亦天比当为天上。彼字为甲玉女。当为是俱相乐共居。如是望。如是可。如是思结相见意向。是为渴爱。虽持行戒。为堕摸贸。彼为不解持行戒。

转摸贸为何等。戒行者为转贸戒。转贸为何等。为意生从戒得净。从戒得解脱。从戒得要。为从苦乐得度。或意生从愿得度。是为不解持行戒转摸贸（已行戒当转上行三十七品。而止戒愿求望度世故言不辞）。何因缘为不解转摸贸。意生从被服。亦从愿得度世。从苦乐得却离。为从是二业被服。亦愿为摸。何等为摸。为是二戒被服。愿意计。从是得解脱。从是得要。从是得过苦乐。从是苦乐为得无为。从是不正计法。不从是解脱。意计从是解脱。不正计为是正。随是行如是有。忍可意望结见。是从是为解。是为不解持戒转摸贸。是为二结。得道弟子已舍。为无有本已断。树已拔不复现。从后不复生。是法便为已净。戒如得道戒。随行不为破。不为穿（穿漏者谓已已。具足三十七品其行不漏。又安般解曰。精进在行首尾相属。邪念不得入其中间。谓之不漏是之谓矣）。不为失。不为悔。但有增如。慧者可无有能夺。为得从是致定。是为三缚结。道弟子为已断。已堕道迹。不复堕恶法。必度世在七往来。天上亦人中。往来期毕（谓沟巷七生七死往来天上人中。如是七返乃得应仪也。言往来生死期毕）。便得出苦要。有四相应。何谓四相应。一为已解相应。二为已断舍相应。三为自证相应。四为增满相应。彼道德弟子。从苦为已解相应。从习为已断舍相应。从尽为自证相应。从道为增满相应。彼为止观俱随行。一处一时一意。本来有是有意。令为作四事。

何等为四。一为苦。从苦已解为苦相应。二为习。从习已断舍为习相应。三为尽。从尽自证为尽相应。四为道。从道增满令道相应。何以故。从苦已解相应。何以故。从习已断舍相应。何以故。从尽已自证相应。何以故。从道已增满相应。为有譬喻。如水中沫行。上至竟为有四行。从是岸边。致度岸边。度就断脉。是亦如是。止观双俱行。一处一时一意。上要至竟（谓行家以止观二剑断十二因缘脉。截流取道矣。一处者泥洹。一时一意亦然）。为成四事。譬如日出。上至竟。为现作四事。致明坏冥现色现竟。譬如船渡。舍是岸边致渡岸边（谓菩萨作行。如度船师致人物于彼岸也。菩萨所度亦如是）。致物断脉。止观亦如是。双发行。为一处一时一意。上要至竟为作四事为解苦。如应相烛为断习。如应相应为尽自证。如应解相应为行道。要如应相应。何以故。为苦从更解相应。习从断解相应。尽从苦证解相应。道行要解相应。止观亦如是双相连行。一处一时一意。止要至竟为行竟四事为苦。更为习断。为尽自证为行道满。譬如燃灯烛。上至竟为作四事。为作明。为去冥。为现色。为却疑。止观亦如是。为作四事。为识苦。为断集。为尽自证。为行道满。譬如燃灯上至竟。为有四义。为现明。为去冥。为现色。为尽膏炷。止观亦如是。双随行。一处一时一意止至竟。为作四事。为识苦苦相应。为断习习相应。为尽自证尽相应。为行道满道相应。何以故。为识苦苦相应。何以故。为断习习相应。何以故。为尽自证尽相应。何以故。为行道满道相应。为从谁应为从止观。何等为应。应云何持。意系观已意系观。便见五阴苦。彼所意系是为止。已见五阴为苦。是为观。彼所为五阴相近。可发生欲着。愿得相住不舍习所。是已断已尽。止观道亦如是。令是道德四谛。一处一时一意上至竟。为令四谛相应。如是道。道德弟子为是法相。法已应是名为见地。已得道脉。至道迹跓。为复止观。令是欲恚使缚为复除。得道弟子为往来受。以是行足。已从往来便坏苦。本是为薄地。便已竟往来。福已来复得在得止。复增止观。令余爱欲恚所使为毕舍。欲恚未毕舍。使结令毕已毕。为得道弟子。便解下五结已毕。

何等为五。一为见身是非。二为解疑。三为不惑不贸戒。四为不望。五为不恚。是为五结已毕。便得道弟子。不复还世间。彼度世不复还。是世间是名为却地。是为不还福。已致得止不还福。复增翅止观。令为解舍上五结。

何等为五。一为色欲。二为不色欲。三为痴。四为憍慢。五为不解。已上五行足。为已舍五结。便无所著。已度世无有漏。已竟从正得解脱。是为毕地（言应仪处。世如虚空。故曰无所著。上五结行皆已消尽。故曰解脱毕）。无所著尚有妙无为。为毕舍已。世间命根尽。亦世间苦尽。不复生苦。彼以为是阴持入。已尽寂然。不有阴持入。不相连不复发（解之不复相连者。谓与五阴六入绝不复发者。不复发起五阴六入也。是谓寂然矣。故曰不复发矣）。是名为已毕无为。为已说谛相应。亦说份相应。亦说地。亦说福说断。说罪说离。说二无为。为一切如是说。佛已更度世毕。若人欲度世。当行是彼。

何等为九次第思惟正定。为四禅亦无色正四定亦已尽毕定。为九次第正定。彼第一禅已舍五种。随正五种。已舍五种为何等。为五盖。一爱欲。二嗔恚。三睡眠。四不了悔。五为疑。是为五种。上禅已舍彼爱欲盖。为何等。爱欲名为所为。五乐爱着。发生可求。随愿发不舍使发起。是名为爱欲盖。彼嗔恚盖为何等。若人为发行地恼恚相。恚非法本所使所从起。是名为嗔恚盖。彼睡瞑盖为何等。睡为身跓。为意跓。为身止。为意止。为身痴。为意痴。为身重。为意重。为身不便。为意不便。为身不使。为意不使。是为睡瞑。为何等为意相。从令瞑动相动。令不作事。是为瞑。上头为睡后为瞑。是共名为睡瞑盖。彼不了悔盖为何等。为身不止。悔为何等。为所念可不可不得。悔是上头。为不了后为悔。是共名为不了悔盖。彼疑盖为何等。若不信佛。不信法。不信行者聚。不解苦习尽道比结使。亦从发是名为疑盖。亦有五疑。有县聚疑。有发教疑。有道分别疑。有欲行定疑。有得道福疑。如是是为说定疑。是为五盖。盖说为何等。盖为却对。为却一切清净法。却云何。爱欲为却清净。嗔恚为却等意。睡为却止。瞑为却精进。五乐为却行。亦止结为却不悔。疑为却慧。不知本从起。为却解明。