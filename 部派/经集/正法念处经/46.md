## 正法念处经卷第四十六

### 观天品第六之二十五(夜摩天之十一)

又彼比丘。复念天中可爱境界。根和合生。分别风吹。数数增长。爱火所烧。诸世间人贪彼处乐。起如是心。天中甚乐。如是比丘。系念思惟。彼天失坏。比丘于彼可爱境界。不生贪乐。离热恼意。如是比丘。第一善意。见六欲天。皆悉失坏。彼四天处。有十二种失坏之事。一谓力劣。二谓常与阿修罗斗。彼阿修罗。忽然闇至入其军中。三谓斗时。为阿修罗打彼天身所著铠钾。四谓斗时。拨其头上所著兜鉾。令堕海中。五谓坏已。则生羞惭。六谓斗时。见罗睺罗。则生惊怖。七谓退时。彼天女众舍之而去。向余天子。八谓食时。以自业故。见食劣者则生羞惭。九谓军众量色形相庄严具等。自业相似。于他劣者。则生羞惭。十谓彼天游戏之时。于彼天中所生之鸟。见彼劣者。亦生轻贱。十一劣天向游戏处。步行而往。十二劣天所受欲触。自业相似。他庄严具则为胜妙。见他胜故。则生惭耻。四天王处有如是等十二失坏。如是比丘。善修心者。不贪天乐。以无垢意观察彼天既观察已。心生厌离。毁呰天欲。若其有人悕求天故。而行梵行。如是梵行。非梵行因。如是等人。为彼比丘之所轻贱。何以故。无自在故。又彼比丘观察三十三天失坏。彼见三十三天之中八种失坏。何等为八。一者钾劣。共阿修罗斗战之时。雨堕不净。二者斗时见彼敌主勇阿修罗。其心退弱。三者食时。劣者羞惭。四者劣天不为天王帝释所识。五者劣天色力形相一切下劣。六者劣天声触色味香等皆劣。不与他齐。七者劣天退天之时。天女舍离。八者劣天若升游戏殿堂之时。神通则劣。不能速进。此是八种三十三天失坏之事。夜摩天中。有六失坏。何等为六。一者食时劣者羞惭。二者劣天所有教敕天女不受。三者劣天少福业故。彼天女众虽供养之。不如供养多福德者。四者劣天牟修楼陀夜摩天王说法之时。心不爱乐。此是彼中最大失坏。五者劣天本业少故。光明则变。若天前世。行善业多。彼天则坐大青宝座。坐已复起。下劣业天。在彼处坐。座变为银。业种种故。如是失坏。六者量短。如是六种。是夜摩天失坏之事。

兜率陀天有四失坏。何等为四。一者劣天兜率陀中闻法之时心不喜乐。不乐鹅王说法之声。是名失坏。兜率陀中。鹅王常在无漏乐地。彼鹅王者则是菩萨以随意生。故作鹅王如意之色。鹅身七宝。光明遍满。不可喻色。身光周遍五千由旬有种种色。兜率陀天光明。不如鹅王悉胜。令彼诸天心生希有。彼鹅王菩萨令彼得生希有心已。即为彼天说法偈言。

&nbsp;&nbsp;&nbsp;&nbsp;福德业既尽&nbsp;&nbsp;&nbsp;&nbsp;命则速减损

&nbsp;&nbsp;&nbsp;&nbsp;勤精进摄法&nbsp;&nbsp;&nbsp;&nbsp;兜率常应尔

&nbsp;&nbsp;&nbsp;&nbsp;若舍离于法&nbsp;&nbsp;&nbsp;&nbsp;放逸所坏天

&nbsp;&nbsp;&nbsp;&nbsp;不集福德业&nbsp;&nbsp;&nbsp;&nbsp;后时则生悔

&nbsp;&nbsp;&nbsp;&nbsp;乃至老未来&nbsp;&nbsp;&nbsp;&nbsp;亦未有病死

&nbsp;&nbsp;&nbsp;&nbsp;皆应作福德&nbsp;&nbsp;&nbsp;&nbsp;莫后时生悔

&nbsp;&nbsp;&nbsp;&nbsp;若不摄福德&nbsp;&nbsp;&nbsp;&nbsp;为放逸坏者

&nbsp;&nbsp;&nbsp;&nbsp;以放逸坏故&nbsp;&nbsp;&nbsp;&nbsp;在地狱受苦

&nbsp;&nbsp;&nbsp;&nbsp;既得根具足&nbsp;&nbsp;&nbsp;&nbsp;而非法行者

&nbsp;&nbsp;&nbsp;&nbsp;何用命与财&nbsp;&nbsp;&nbsp;&nbsp;亲旧兄弟等

&nbsp;&nbsp;&nbsp;&nbsp;常数作福德&nbsp;&nbsp;&nbsp;&nbsp;心意摄受法

&nbsp;&nbsp;&nbsp;&nbsp;或复止恶业&nbsp;&nbsp;&nbsp;&nbsp;或时近善人

&nbsp;&nbsp;&nbsp;&nbsp;以智慧利刀&nbsp;&nbsp;&nbsp;&nbsp;割去恶枝叶

&nbsp;&nbsp;&nbsp;&nbsp;破坏过恶聚&nbsp;&nbsp;&nbsp;&nbsp;断除过相续

&nbsp;&nbsp;&nbsp;&nbsp;重智戒福德&nbsp;&nbsp;&nbsp;&nbsp;心不悕望物

&nbsp;&nbsp;&nbsp;&nbsp;常近善男子&nbsp;&nbsp;&nbsp;&nbsp;示真实道者

&nbsp;&nbsp;&nbsp;&nbsp;若持戒生天&nbsp;&nbsp;&nbsp;&nbsp;为欲所迷惑

&nbsp;&nbsp;&nbsp;&nbsp;不修福业者&nbsp;&nbsp;&nbsp;&nbsp;常在有中行

&nbsp;&nbsp;&nbsp;&nbsp;若常乐于智&nbsp;&nbsp;&nbsp;&nbsp;持戒宝庄严

&nbsp;&nbsp;&nbsp;&nbsp;若畏欲蛇者&nbsp;&nbsp;&nbsp;&nbsp;则是天中天

&nbsp;&nbsp;&nbsp;&nbsp;若常行法者&nbsp;&nbsp;&nbsp;&nbsp;彼则天应礼

&nbsp;&nbsp;&nbsp;&nbsp;若颠倒行者&nbsp;&nbsp;&nbsp;&nbsp;则入于恶道

&nbsp;&nbsp;&nbsp;&nbsp;此岸彼岸远&nbsp;&nbsp;&nbsp;&nbsp;既得法桥已

&nbsp;&nbsp;&nbsp;&nbsp;若不速度者&nbsp;&nbsp;&nbsp;&nbsp;于有不得脱

&nbsp;&nbsp;&nbsp;&nbsp;智慧火能烧&nbsp;&nbsp;&nbsp;&nbsp;无量烦恼薪

&nbsp;&nbsp;&nbsp;&nbsp;何义烦恼缚&nbsp;&nbsp;&nbsp;&nbsp;着彼爱境界

&nbsp;&nbsp;&nbsp;&nbsp;厚重染欲垢&nbsp;&nbsp;&nbsp;&nbsp;障碍于智眼

&nbsp;&nbsp;&nbsp;&nbsp;佛语如良药&nbsp;&nbsp;&nbsp;&nbsp;能除彼障碍

&nbsp;&nbsp;&nbsp;&nbsp;正法之大将&nbsp;&nbsp;&nbsp;&nbsp;能破欲贼军

&nbsp;&nbsp;&nbsp;&nbsp;口说善法语&nbsp;&nbsp;&nbsp;&nbsp;汝应勤听受

&nbsp;&nbsp;&nbsp;&nbsp;有四种颠倒&nbsp;&nbsp;&nbsp;&nbsp;常能为诳惑

&nbsp;&nbsp;&nbsp;&nbsp;世间有八法&nbsp;&nbsp;&nbsp;&nbsp;能令一切失

&nbsp;&nbsp;&nbsp;&nbsp;大力爱河中&nbsp;&nbsp;&nbsp;&nbsp;百疑不可度

&nbsp;&nbsp;&nbsp;&nbsp;若上智筏者&nbsp;&nbsp;&nbsp;&nbsp;度已到寂静

&nbsp;&nbsp;&nbsp;&nbsp;若天近于欲&nbsp;&nbsp;&nbsp;&nbsp;欲能令心痴

&nbsp;&nbsp;&nbsp;&nbsp;常在于五处&nbsp;&nbsp;&nbsp;&nbsp;未有解脱期

&nbsp;&nbsp;&nbsp;&nbsp;欲难得易坏&nbsp;&nbsp;&nbsp;&nbsp;如电何用为

&nbsp;&nbsp;&nbsp;&nbsp;欲生苦如刀&nbsp;&nbsp;&nbsp;&nbsp;金波迦火毒

&nbsp;&nbsp;&nbsp;&nbsp;如是如是近&nbsp;&nbsp;&nbsp;&nbsp;亦如是增长

&nbsp;&nbsp;&nbsp;&nbsp;欲者不可足&nbsp;&nbsp;&nbsp;&nbsp;犹如火烧薪

&nbsp;&nbsp;&nbsp;&nbsp;痴天悕欲乐&nbsp;&nbsp;&nbsp;&nbsp;不知畏过烧

&nbsp;&nbsp;&nbsp;&nbsp;若离不善欲&nbsp;&nbsp;&nbsp;&nbsp;后时得大乐

&nbsp;&nbsp;&nbsp;&nbsp;痴者染欲已&nbsp;&nbsp;&nbsp;&nbsp;为欲坚系缚

&nbsp;&nbsp;&nbsp;&nbsp;欲如电不异&nbsp;&nbsp;&nbsp;&nbsp;然后异处去

&nbsp;&nbsp;&nbsp;&nbsp;若习近于欲&nbsp;&nbsp;&nbsp;&nbsp;欲则上上胜

&nbsp;&nbsp;&nbsp;&nbsp;彼为欲火烧&nbsp;&nbsp;&nbsp;&nbsp;烧已到烧处

&nbsp;&nbsp;&nbsp;&nbsp;若天近于欲&nbsp;&nbsp;&nbsp;&nbsp;此心为大痴

&nbsp;&nbsp;&nbsp;&nbsp;不悕无体法&nbsp;&nbsp;&nbsp;&nbsp;乐中之大乐

&nbsp;&nbsp;&nbsp;&nbsp;欲者无涅槃&nbsp;&nbsp;&nbsp;&nbsp;无乐无解脱

&nbsp;&nbsp;&nbsp;&nbsp;是故莫近欲&nbsp;&nbsp;&nbsp;&nbsp;近欲甚为恶

&nbsp;&nbsp;&nbsp;&nbsp;若近欲境界&nbsp;&nbsp;&nbsp;&nbsp;根则不知足

&nbsp;&nbsp;&nbsp;&nbsp;不知足无乐&nbsp;&nbsp;&nbsp;&nbsp;寂静不可得

&nbsp;&nbsp;&nbsp;&nbsp;应畏有为处&nbsp;&nbsp;&nbsp;&nbsp;生死之大海

&nbsp;&nbsp;&nbsp;&nbsp;以大恶欲爱&nbsp;&nbsp;&nbsp;&nbsp;常与众生故

&nbsp;&nbsp;&nbsp;&nbsp;如此山峰上&nbsp;&nbsp;&nbsp;&nbsp;种种可爱树

&nbsp;&nbsp;&nbsp;&nbsp;依之而修禅&nbsp;&nbsp;&nbsp;&nbsp;思惟欲生灭

&nbsp;&nbsp;&nbsp;&nbsp;四种谛寂静&nbsp;&nbsp;&nbsp;&nbsp;智者善修行

&nbsp;&nbsp;&nbsp;&nbsp;怖畏生老死&nbsp;&nbsp;&nbsp;&nbsp;脱到善彼岸

&nbsp;&nbsp;&nbsp;&nbsp;愚意不思惟&nbsp;&nbsp;&nbsp;&nbsp;乐欲故有缚

&nbsp;&nbsp;&nbsp;&nbsp;欲乐既尽已&nbsp;&nbsp;&nbsp;&nbsp;生老死必脱

&nbsp;&nbsp;&nbsp;&nbsp;若念此大苦&nbsp;&nbsp;&nbsp;&nbsp;于有海不倦

&nbsp;&nbsp;&nbsp;&nbsp;痴故欲箭射&nbsp;&nbsp;&nbsp;&nbsp;堕地狱恶处

&nbsp;&nbsp;&nbsp;&nbsp;痴乐欲乐故&nbsp;&nbsp;&nbsp;&nbsp;毕竟舍安乐

&nbsp;&nbsp;&nbsp;&nbsp;于恶不知畏&nbsp;&nbsp;&nbsp;&nbsp;死时到如火

&nbsp;&nbsp;&nbsp;&nbsp;乃至死到时&nbsp;&nbsp;&nbsp;&nbsp;能破坏一切

&nbsp;&nbsp;&nbsp;&nbsp;此能破坏故&nbsp;&nbsp;&nbsp;&nbsp;破坏命种子

&nbsp;&nbsp;&nbsp;&nbsp;皆利益安隐&nbsp;&nbsp;&nbsp;&nbsp;丈夫应精勤

&nbsp;&nbsp;&nbsp;&nbsp;得乐离忧悲&nbsp;&nbsp;&nbsp;&nbsp;恒常作善业

&nbsp;&nbsp;&nbsp;&nbsp;若除于欲藏&nbsp;&nbsp;&nbsp;&nbsp;离热得清凉

&nbsp;&nbsp;&nbsp;&nbsp;如是智不痴&nbsp;&nbsp;&nbsp;&nbsp;则不悕望欲


如是鹅王。调伏天故。说如是偈。若天放逸行放逸者。离闻不念。心不思惟。若天乐闻彼鹅所说调伏偈句。向无漏地速疾而行。欲闻正法。闻正法已。生敬重心。如是天众。得闻正法。心敬重已。速速疾走。复向行堂。彼行堂中。所有诸天。以闻正法。心敬重故。光明增长。百倍千倍。余放逸天光明则劣。如是天中。得现世果乐天欲者。彼天少色。形服庄严一切皆劣。此如是等。兜率陀天。最初失坏。

又兜率天。第二失坏。众集听法。无量百千亿数众会。五百菩萨。所住地处。兜率天王。名曰寂静。为众说法。所谓无明因缘行等。彼诸天众听正法时。一心专意。谛听谛闻。如是闻故。威德庄严。皆悉胜上。有百千倍。转更增长。若天动心。心则如电。亦如大风吹大海水。种种波动。以爱因缘。如是动心。爱乐境界。彼天威德。形服庄严。如本不异。不更增长。见他胜故。内心惭耻。此则名为兜率陀天第二失坏。又兜率天第三失坏。若天闻法。心生敬重如说而知。如法相知。如是知已。心念正住。彼天威德。形服庄严。皆悉胜上有百千倍。转更增长。若彼诸天。不念法者。彼天威德形服庄严。则不增长。此则名为兜率陀天第三失坏。又兜率天第四失坏。若彼诸天闻正法时。心生敬重。专心忆念。如法摄取。专心受持。如是修行。久思惟已。然后修行。彼天如是敬法重法。胜因缘故。闻法力故。威德光明。形服庄严。转更胜上有百千倍。转胜增长。若天闻已。不能修行。彼天见他威德光明形服庄严胜增长己。自见己身威德光明形服庄严则不增长。彼天见他威德光明形服庄严转胜增长。则生惭耻。此则名为兜率陀天第四失坏。

又彼比丘如是观察兜率陀天四种失坏。见失坏已。观化乐天复见失坏。彼见如是天胜妙乐。犹故而有四种失坏。何等为四。所谓一者善业尽故。脚则有影。普余身分。皆有光明。脚上则无。是故彼天。脚则有影。自余诸天。所有光明。如山围绕。彼少光明劣天见已。则避而去光明胜者。见之则笑。作如是言。此天鄙劣。善业尽故。彼脚影天。闻已羞惭。心生愁恼。如是心言。我业尽故。今则如是。一切具足。终必失坏。如人世间。以有日故。终必有夜。如是此中一切具足终必失坏。若人有命终必有死。如是具足终必失坏。如是世间。无有具足而不失坏。此失坏者。是化乐天最初失坏。又化乐天第二失坏。如阎浮提人中所有劫贝等绵。甚为柔软。足踏则下。举则还起。化乐天中地处柔软。亦复如是。若天受报。善业尽时。地不柔软。脚踏不下。举脚不起。余天见之。知其业尽。有天见之。语余天言。彼天业尽。退时将到。此化乐天第二失坏。

又化乐天第三失坏。彼化乐天游戏之时。若至树下游戏受乐。树则雨花在彼天上。此花遍在游戏处地。若天善业欲尽之时。树花不堕。不散地处。余天见其树花不堕不散地处。则便说言。此天业尽退时将至。彼天闻已羞惭愁恼。如是心言。我今欲退。如是失坏。此化乐天第三失坏。

又化乐天第四失坏。彼化乐天必定失坏。天中具足。必定失坏。彼化乐天。何者第四具足失坏。谓一一天。住宝地处。如是宝地。清净无垢。如镜不异。一天之身。无量处现。见种种影。种种形服。种种庄严。如人界中日轮是一。于无量处莲花水池。无量百千种种处现。如是天身。无量百千宝地之中处处皆现。如身而见。若其有天善业尽者。彼天之身。一宝地中影现而已。非处处现。如是失坏。如是见已。余智慧天既如是见即便说言。如是天者。善业尽故将欲退坏。此化乐天第四失坏。尔时世尊。而说偈言。

&nbsp;&nbsp;&nbsp;&nbsp;世间乐具足&nbsp;&nbsp;&nbsp;&nbsp;不觉知失坏

&nbsp;&nbsp;&nbsp;&nbsp;具足必有失&nbsp;&nbsp;&nbsp;&nbsp;如日出有夜

&nbsp;&nbsp;&nbsp;&nbsp;如是具足乐&nbsp;&nbsp;&nbsp;&nbsp;如是必失坏

&nbsp;&nbsp;&nbsp;&nbsp;于欲不知足&nbsp;&nbsp;&nbsp;&nbsp;是故爱少时

&nbsp;&nbsp;&nbsp;&nbsp;若心爱具足&nbsp;&nbsp;&nbsp;&nbsp;或悕望常乐

&nbsp;&nbsp;&nbsp;&nbsp;彼若舍离爱&nbsp;&nbsp;&nbsp;&nbsp;如是常得乐

&nbsp;&nbsp;&nbsp;&nbsp;天欲乐未足&nbsp;&nbsp;&nbsp;&nbsp;以入地狱中

&nbsp;&nbsp;&nbsp;&nbsp;一切皆由爱&nbsp;&nbsp;&nbsp;&nbsp;是如来所说

&nbsp;&nbsp;&nbsp;&nbsp;若人入地狱&nbsp;&nbsp;&nbsp;&nbsp;百到若千到

&nbsp;&nbsp;&nbsp;&nbsp;亦以爱网诳&nbsp;&nbsp;&nbsp;&nbsp;故得如是恶


彼化乐天。有如是等四种破坏。

又彼比丘。复观他化自在天中四种失坏。若彼诸天善业将尽。临欲退时则有失坏。彼处天中。多有种种妙鬘庄严。天花不蔫。处处覆地。第一善香不可譬喻。彼鬘庄严。有种种色胜妙光明。若宝光明。于十六分不及其一。彼鬘多有七宝翅蜂。常一切时出天歌声。如是他化自在天中。天业若尽欲失坏时。彼宝翅蜂。出不美声。舍如是天种种花香。到余处去。余智慧天。以知彼天临欲退故。向之说言。汝于今者。以放逸故。退时欲到。而不觉知。彼业尽天如是闻已。复见彼蜂舍至余处。彼天自知有如是心。我福业尽。如是天子。心生愁苦。不可譬喻。以见自乐将欲尽故。如是心热。与地狱火等无有异。唯除地狱。更无此火。此是他化自在天中最初失坏。

又复他化自在天中第二失坏。彼天之身。第一滑触。周匝光明。形人中日。如萤火虫。彼天之身。所著璎珞。及余种种庄严具等。所有光明。宝壁山峰。皆在中现。如于镜中现见不异。若彼天子欲到退时。彼天身上所著璎珞庄严具等。山峰若壁。于中不现。余黠慧天。如是见已。语彼欲退业尽天言。汝放逸行。退时欲到。汝身所著璎珞庄严。无有光明。宝壁山峰于中不现。彼黠慧天。曾见余天临欲退时有如是相。此是他化自在天中第二失坏。

又复他化自在天中第三失坏。所谓彼天退时。将到彼处。诸天业未尽者。乘种种宝妙光明殿。三处能行。所谓虚空陆地水中。行则速疾。无所障碍。不摇不动。若天业尽将欲退时。彼殿摇动。行则不速。自余诸天见其殿动而语之言。汝于今者退时欲到。我先曾见余天退时。有如是相。彼业尽天。如是闻已。与天境界将欲离别。愁火烧心。如地狱火。所烧不异。此是他化自在天中第三失坏。

又复他化自在天中第四失坏。若彼诸天。善业未尽。五乐音声。庄严具声皆悉美妙。所有歌声。美妙可爱。闻已心喜。若其有天善业尽者。彼天五乐音声不妙。歌声亦尔。如哑不异。彼天闻已。心不生喜。以自业故。庄严具中。声出说言。汝于今者善业尽灭。以汝放逸。放逸行故。汝于今者。将欲到于异世间去。以业缚故。彼天如是。以自业故。闻庄严声。其心极愁。作如是言。我于今者境界之乐。福德业尽。彼种种宝。所庄严帻。即时堕落。如是见已。生大苦恼。此是他化自在天中第四失坏。于三界中。更无有处。有物是常。一切无常。如是六天是失坏处。彼如是天善业尽故。必定当退。此失坏天悕望此天持戒生者。善业尽时必定当尔。如是第五山树具足地处诸天。牟修楼陀夜摩天王。迦迦村陀世尊塔中所有经字。示彼天众如是说言。汝等天众。舍离放逸。勿放逸行。放逸味苦。地狱中受。一切欲味。悉皆如是。彼诸天众。闻第三佛所说经已。若天放逸乐放逸者。放逸则减。

于六经中迦迦村陀如来所说第三经竟。

尔时彼处夜摩天主。知彼天众心生厌离。而告之言。汝等天众。已闻大仙所说正法。能尽诸苦。除舍放逸。为天人说寂静之法。汝等天众。已闻第三如来之法。汝于今者。闻法律已。精勤修行。复听余佛所说之法。闻已摄取。则得利益。退此天已。不堕地狱饿鬼畜生。牟修楼陀夜摩天王如是说已。一切天众。皆白天主。牟修楼陀。而作是言。唯愿天王。利益我等。安乐我等。尔时天主牟修楼陀。告天众言。汝等天众。一切皆看此之第四如来之塔。种种珍宝。而为庄严。无量百千光明照耀。有种种宝。间错奇丽。无量功德之所庄严。光明普覆。此天世间。一切遍满。尔时天众白天王言。我今已见。尔时天主牟修楼陀。告天众言。汝等今者。一切共我诣如来塔。天众答言。如是天王。尔时天主牟修楼陀。并天众等。相随而去。到佛塔已。其心清净。头面敬礼如来之塔。心则清凉。礼已则起。看毗叶婆如来之塔。彼如来塔。种种妙宝。光明照耀。如前所说。

彼佛塔中宝壁之上。有经法字。利益天人所谓说言若有人能成就七法。则生天上。何等为七。一者所谓有善男子。闻法闻义。闻法修行。闻法善意。随所闻法。心则摄取。闻已坚固。闻已受持。闻已爱乐。心生喜乐。此善男子。近七功德。具足知识。何者七种知识功德。皆悉具足。所谓一者如说而行。二者近他如说行者。三者则能如说而行坚固摄取。四者得法坚固思惟。五者住意。六者谓近同善业者。七者他教不取他恶。近如是等七种功德具足知识。云何名为如说修行。如是知识。善行善作。若有所说。知量少说能为利益。时相应说。方相应说。不疾不迟。多义少语。美妙易解。与法相应。自他利益。如是而说。如彼所说。如是而行。云何近他如说行者。常正修行身口意等。意内外净犹如真金。彼人如是如说修行。云何名为如说而行。坚固摄取。若有所作。普清净作。三种作业。观察彼业。善清净已。生天人中。乃至涅槃。如是之人。或自思惟。或从他闻。此业报乐。坚固喜乐。坚固摄取。如是知识。坚固摄取。彼善男子。云何得法坚固思惟。所谓善净坚固摄取。二世利益。如是见已。坚固思惟。如是坚固思惟意者。或从他所得闻坚固善业果已。或自思已。喜乐真谛。如是喜乐真谛知识。云何住意。此多闻已。意则不乱。此名住意云何为近同善业者。谓见他人同己功德。如是见已。则近彼人。云何他教不取他恶。余人非法似善法者所不能牵。如是亲近七种功德具足知识。善男子者。或生人间。或生天中。此说初法。

何等复是自余六法成就彼法。得生天上。所谓多闻摄取修行。不懈怠念。不热恼他。不诳等六。此等七法。如是已说。成就如是七种法者。身坏命终。生于善道天世界中。如七大殿。若王大臣。乘如是殿。五乐音声歌舞喜笑。妙鬘庄严。如是而行。向游戏处。如是七法。若人成就。行向天处。

何者多闻而名多闻。谓闻真法。闻已调伏。不生憍慢。如其所闻。多闻增长。不放逸行。智不厌足。常咨问他。自己功德。不向他说。不诵己名。此多闻者。身坏命终。生于善道天世界中。此第二法随顺正入修行成就。

云何第三摄取修行。谓闻法已。摄取修行。若复有人得闻法已。于非法律。摄取修行。唯闻法已。荷法重檐。不修不行。不取法果。若复有人。以智慧钩。调伏持戒。若智不静。则彼持戒。犹如昼灯。无有光明。不坚不实。若持戒中。有智和合。彼人犹如火灯光明。坚而复实。得果不虚。若修法者。得说言坚。非唯口中言说为坚。彼人身业口业意业。皆悉寂静。身坏命终。生于善道天世界中。此第三法。

云何第四名不懈怠。言懈怠者。所谓不作。何名不作。随所作法。发已不作。不能究竟。彼如是法。精勤不断。则能究竟。若是懈怠不精勤者。不能究竟。少发起者。于世间法。出世间义。不具足行。若懈怠者。一切所作。皆悉羸劣。为一切人之所轻贱。毁呰嫌薄。自受苦恼。身坏命终。堕于恶道。生地狱中。如是之人。懈怠所坏。如是懈怠。应当舍离。如火如刀。如堕崄岸。如恶毒蛇。若为懈怠所破坏者。则不精勤。无有威德。如羊不异。彼则无智。种种所作。一切不知。若智非智。若法非法。应行不行。一切不知。何以故。以不读经。不闻法故。以懈怠故。若复有人。论开心意。于智所知。若法非法。一切皆知。应作不作。应行不行。一切皆知。如是等法。智慧所知。一切皆知。智及精进。懈怠者无。彼懈怠者。如盲不异。身坏命终。堕于恶道。生地狱中。如是之人。出世间义。一切皆劣。受第一苦。他舍而乞。常依他门悕望乞丐。常看他面。第一恶色。头发覆眼。眼目干燥。脚爪皮等一切焦枯。四出巷中。家家乞行。辛苦活命。一切轻毁此因缘故。应当舍离一切懈怠。

与此相违。勤精进者。一切所作皆悉成就。乃至涅槃。何况其余世间之法。身坏命终。生于善道天世界中。以是等故。若天若人。一切皆应舍离懈怠。勤发精进。时彼世尊毗叶婆佛。而说偈言。

&nbsp;&nbsp;&nbsp;&nbsp;懈怠意及幻&nbsp;&nbsp;&nbsp;&nbsp;或慢或恶口

&nbsp;&nbsp;&nbsp;&nbsp;或舍离智等&nbsp;&nbsp;&nbsp;&nbsp;此是失坏地

&nbsp;&nbsp;&nbsp;&nbsp;亲近恶知识&nbsp;&nbsp;&nbsp;&nbsp;舍离善智识

&nbsp;&nbsp;&nbsp;&nbsp;或复邪见等&nbsp;&nbsp;&nbsp;&nbsp;此是失因缘

&nbsp;&nbsp;&nbsp;&nbsp;不知善不善&nbsp;&nbsp;&nbsp;&nbsp;非时而语言

&nbsp;&nbsp;&nbsp;&nbsp;或信妇女等&nbsp;&nbsp;&nbsp;&nbsp;此不饶益地

&nbsp;&nbsp;&nbsp;&nbsp;近何人何人&nbsp;&nbsp;&nbsp;&nbsp;何处何处食

&nbsp;&nbsp;&nbsp;&nbsp;身自不利益&nbsp;&nbsp;&nbsp;&nbsp;此法令人轻

&nbsp;&nbsp;&nbsp;&nbsp;坏勇若失念&nbsp;&nbsp;&nbsp;&nbsp;或为王所憎

&nbsp;&nbsp;&nbsp;&nbsp;或心坚强等&nbsp;&nbsp;&nbsp;&nbsp;此法未时死

&nbsp;&nbsp;&nbsp;&nbsp;不谛知业果&nbsp;&nbsp;&nbsp;&nbsp;及以法非法

&nbsp;&nbsp;&nbsp;&nbsp;离善知识者&nbsp;&nbsp;&nbsp;&nbsp;则堕于恶道

&nbsp;&nbsp;&nbsp;&nbsp;懈怠若多睡&nbsp;&nbsp;&nbsp;&nbsp;或贪着诸味

&nbsp;&nbsp;&nbsp;&nbsp;嗔及故妄语&nbsp;&nbsp;&nbsp;&nbsp;若恶口言说

&nbsp;&nbsp;&nbsp;&nbsp;多贪若憍慢&nbsp;&nbsp;&nbsp;&nbsp;心动舍离法

&nbsp;&nbsp;&nbsp;&nbsp;若习近淫欲&nbsp;&nbsp;&nbsp;&nbsp;或赞淫欲法

&nbsp;&nbsp;&nbsp;&nbsp;如是有三过&nbsp;&nbsp;&nbsp;&nbsp;懈怠是根本

&nbsp;&nbsp;&nbsp;&nbsp;若勤精进者&nbsp;&nbsp;&nbsp;&nbsp;则无诸使过

&nbsp;&nbsp;&nbsp;&nbsp;一切精进者&nbsp;&nbsp;&nbsp;&nbsp;必定成就果

&nbsp;&nbsp;&nbsp;&nbsp;如所应精进&nbsp;&nbsp;&nbsp;&nbsp;业必定得果

&nbsp;&nbsp;&nbsp;&nbsp;如是三种业&nbsp;&nbsp;&nbsp;&nbsp;能得三种果

&nbsp;&nbsp;&nbsp;&nbsp;三聚三根本&nbsp;&nbsp;&nbsp;&nbsp;决定三有行


彼佛世尊毗叶婆塔壁上书字如是说偈。毁呰懈怠。天众见已。作如是言。我等决定舍离懈怠。从此懈怠有枝条过。如佛所说。懈怠之者。若天若人一切作业。于一切时。一切减劣。若天若人不懈怠者。次第乃至到于涅槃。此第四法。人天之中多有所作多有利益。

又第五法多有所作多有利益。所谓念也。一切法中能为妨者。所谓懈怠。如是一切世间之法摄涅槃者。念则是根。若出家者。若在家者。念不放逸。不放逸行。一切所作。皆悉成就。如是之人。数数作业。如法作业。勤发精进。随所悕望。心念正行。彼人五根。护五境界。心不迷惑。眼见色已。于彼色中不生欲染。心不喜乐。如色实见。知其根本。见如是色根本因缘。何因缘生。彼人如是知见色已。心不浊乱。如是彼色。则不能牵。以如实见如是色故。若出家者。若在家者。若天人等。知生色过。欲生色过。已灭色过。如是念知某方某处。心缘彼色。如是境界之因缘故。共眼生识。由彼境界。已生我畏。此无垢念。能除烦恼。我以此念已除如是境界怖畏。如是怖畏因缘而生于诸境界。第一悕望心正念故。则能除遣无量种色境界怖畏。念缘能除。于念念中。稍除渐除。譬如世间善巧铜师。以好铜器。置火中已。然后治之。如是数数。入火复治。勤不休息。渐渐除垢。令其滑净。如是善念。数数除垢。尔乃清净。又如瓶师。因缘合集。以久习故。泥团成瓶。如是之人。勤心发念。修集因缘。如缘生瓶。正念观察。如所著衣。从初次第。念念至尽。如是如是。始发善念。次第乃至一切过尽。得见真谛圣印印心。彼过相尽。过相尽故。人则知之。是故若有欲得善者。当一切时如实正念。若眼缘色。念绳缚心。令不动转。如调恶马。如是善念。于先住持。过去境界。攀缘念已。如是复遮现眼境界。念九十八。云何念住。谓生欲染。不生观风不能令动如是念住。如实思惟。此色彼色。有无量种。无量形相。观四圣谛苦集灭道。令彼欲染一切寂静。或令欲染一切尽灭。或皆微薄。此是何者善法势力。所谓系念是其根本。一切善法。皆依念住。如是转行。是念现在。

云何复念未来世法。未来未有。未生未见。彼境界相。云何而念。若得境界。是则可念。未来世中境界未有。当云何念。彼所念者。虽复未来。见因缘相。攀缘未来。如是得念。谓见有人。修身口意。善业行者。见已则念。如是之人。决定生天。若见有天恶业行者。见已则念。如是天者。必堕地狱。如是念知。此第五法。于人天中。多有所作。多有利益。

又第六法。于天人中。多有所作。多有利益。谓第六者。不热恼他。若不恼他。其心寂静。不生分别。此有梵行。此无梵行。见他敷具。病药所须。不生讥嫌。不自言是。亦不说言。我能持戒。若少持戒。少读诵经。于檀越所。不自称说。等心怨亲。常念三宝。不朋破戒。不恼持戒。于诸檀越。不数参承。而取资用其心柔润。数数咨请。说法师长常住空闲。常一切时近梵行者。如是功德相应之人。不热恼他。如是于他不热恼故。多有所作多有利益。

又第七法。于天人中。多有所作多有利益。所谓不诳。自隐功德。除去恶业。心意正直。衣钵知足。恒常乞食。山谷岩窟。树林中住。行食知足。其心平等。无有高下。非无因缘。人中游行。疑有虫处。不行于彼。不坏泽中水岸河坎。畏杀虫故。不咒霹雳雷电雨等令堕伤杀。不说星宿日月薄蚀诸曜吉凶。而求财物饮食供养以资自命。不常往返一檀越家。亦不戴面仰头而行。亦不动唇诈作诵习。不高声语。亦不私窃。不着间杂靴鞋履等。不以杂绳用系身体。自身不着杂色香囊。至敷具等。皆悉不畜。无戒功德。大众会处。则不入中。不令他人到于城邑聚落等处说己持戒本望利养。不种种处妨乱心意。不贪不求。不近村住。于旧知识亲眷等舍。不自在入摄令属己。不彰他恶。不隐他德。见他实过。屏处不说。舍弃妇女。如远恶蛇。于诸妇女。不共语说。不与同行。饶华之树。一切不往。可爱园林。亦不游行。畏闻可爱众鸟声故。畏闻彼声欲心动故。是故不欲闻彼鸟声。饶声水河。不近坐禅。畏闻彼声心动乱故。多熏香花。不近坐禅。亦不近行。何以故。畏鼻闻香心意动故。亦不观看种种诸鸟。种种色鸟。鹅鸭命命。若孔雀等。多欲诸鸟。不看不见。不近彼行。畏心动故。畏见畜生妇女因缘欲心发故。

椰子果树波那婆树。母柘果树。庵婆果树。毗罗果树。迦卑他树。波留沙树。佉殊罗等种种林树不近坐禅。恐畏生心贪其味故。舍离果树。在寂静林。无味可贪。无多人众。在安乐行园林之中。如是坐禅。勤发精进。共过怨斗。心恒不乱。乃至不取为寺因缘。犁地之土。如是断爱。朽坏铁钵。以绳连缀。用受饮食。而心不念铜银等钵。不畜三碗。所有袈裟。不翻披着。于夏天时。除大小便。更不余行。乃至一步。畏杀虫故。食奢弥果。时食好果。不食烂果。食小枣等。不看不食。若食梨果。佉殊罗果软枣豌豆。若朽豆等。不看不食。恐畏其内有诸虫故。于自屋壁所生诸虫。终不除却。畏伤损故。畏其死故。坐处一坐。不观他钵。畏贪食故。若行道时。不近他行。恐为妨故。饶虫之地。不大小便。畏伤虫故。畏杀虫故。乞食行时。看一寻地。以直心故。恒常亲近正直心者。如是比丘。不集诸物。于一切物。皆不悕望。于希有物。心不乐见。常勤坐禅。彼善比丘如是不诳。彼善比丘。如是持戒。清净不犯。如是净命。如是内心。清净善净。如是比丘。如说学句。坚持不犯。彼善比丘。如心所念。如是道生。常净命故。有善意生。不乐劣生。愿生善道。时彼世尊毗叶婆。佛而说偈言。

&nbsp;&nbsp;&nbsp;&nbsp;清净命之人&nbsp;&nbsp;&nbsp;&nbsp;寂静身口意

&nbsp;&nbsp;&nbsp;&nbsp;坐禅而离爱&nbsp;&nbsp;&nbsp;&nbsp;去涅槃不远

&nbsp;&nbsp;&nbsp;&nbsp;头陀不放逸&nbsp;&nbsp;&nbsp;&nbsp;冢间树林中

&nbsp;&nbsp;&nbsp;&nbsp;常如是处住&nbsp;&nbsp;&nbsp;&nbsp;去涅槃不远

&nbsp;&nbsp;&nbsp;&nbsp;尘土物敷具&nbsp;&nbsp;&nbsp;&nbsp;一钵复破坏

&nbsp;&nbsp;&nbsp;&nbsp;根果食知足&nbsp;&nbsp;&nbsp;&nbsp;彼人安乐行

&nbsp;&nbsp;&nbsp;&nbsp;于欲解脱人&nbsp;&nbsp;&nbsp;&nbsp;常乐于知足

&nbsp;&nbsp;&nbsp;&nbsp;善意勇健者&nbsp;&nbsp;&nbsp;&nbsp;去涅槃不远

&nbsp;&nbsp;&nbsp;&nbsp;不谄诳之人&nbsp;&nbsp;&nbsp;&nbsp;远离于尘垢

&nbsp;&nbsp;&nbsp;&nbsp;其心如虚空&nbsp;&nbsp;&nbsp;&nbsp;去涅槃不远


彼佛世尊。如是赞叹善行比丘不谄诳者。

成就如是七法之人。是善男子若行欲者。没生死海。则是畜生。形虽是人。而实非人。若能成就七法之者。则为善人之所赞叹。身坏命终。生于善道天世界中。受天乐已。退生人中。则得涅槃。以余业故。第一善者。此七种法。所谓从初近善知识。次第多闻。摄取修行。不懈怠念。不热恼他。不诳等法。如是七法。非谄曲法以如是等七法宝藏之因缘故。得生天中。若天等中。得七法已。莫放逸行。令福德尽。天中退已。堕于地狱饿鬼畜生。故天不应行放逸行。以自破坏。于诸有中。无有放逸。行放逸行而得乐者。人中成就如是七法。则生天上。有三因缘。天中退已。堕于地狱饿鬼畜生。所谓三者。不闻正法。近恶知识。不信业果。若不成就此七种法。堕于地狱饿鬼畜生。尔时天主牟修楼陀告天众言。此等一切。汝等已闻。彼佛世尊。以怜愍心。利益众生。已如是说。时彼天众。一切皆共白天王言。我等今者已闻如来此所说经。彼佛世尊。怜愍世间。已作利益。为除放逸。故如是说。牟修楼陀夜摩天王。告天众言。汝闻此经。勿行放逸。天放逸故。生于地狱饿鬼畜生。何以故。汝以大价贵重之物。贸得此间天中生处。今者不应以放逸故。令其空尽。如佛所说。如是经法。摄取正行。舍离放逸。

于六经中。毗叶婆佛所说经典第四已竟。