## 正法念处经卷第二十八

### 观天品第六之七(三十三天之四)

复次比丘。知业果报。观三十三天所住之地。彼以闻慧。见三十三天第十一地。名离险岸。众生何业生于彼处。彼闻知见。若人持戒利益众生。福德熏心。或功德人。持戒智慧。或复病人。施其一食。自不杀生。若空树中。或有虫蚁。种种细虫。若种种放牧牛羊象马驼驴之人。或冬寒时。冰雪霜降。于旷野中。放火焚烧。若有善人。或以水土。灭此烧火。见作劝止。自不故作。设作改悔。不生随喜。为说恐怖。令住善法。令彼众生住于善法。自不偷盗。亦不教人。如是之人命终。生于离险岸天。其地金银。种种赤宝。以为厕填。如是种种金银杂宝杂业庄严。种种众宝。种种厕填。种种宝树。以为庄严。种种禽兽。庄严其地。处处皆有禽兽之类。遍险岸地一切园林。无量七宝。以为庄严。离险岸天。住此林中。庄严之具。如融金聚。百千天女。以为围绕受五欲乐。随其住处。身出光明。岸树光明。亦如天身。于此林中。游戏受乐。与诸天女。往诣河林。其河两岸。多诸金树。黄金为叶。以树光明。令水黄色。悉无白色。其流駃疾。不见白色。于园林间。天子天女游戏受乐。天作是念今此树中。应出美饮。以善业故。随其所念。即时流出。种种美饮。色香味具。以诸宝器而用饮之。饮天上味。受天快乐。见诸天女爱火所烧。以乐覆故。而不觉知。天子复念。我今欲闻种种音声。以善业故。随其所念。有风动树。出妙音声。胜五乐音。天子复念。今此树上。应当出于须陀之味。以善业故。随其所念。即于树上。犹如大器。盛物泻之。从上而下。石蜜之味。不得为比。天子食之。歌众妙音。往诣宝地。谛观瞻视。常乐念欲。至宝地中。受五欲乐。舍此地已。复诣普林。其普林中。有七种鸟。真金七宝。以为鹅鸟。因陀青宝。以为鹦鹉。翅多赤宝。以为鸳鸯。毗琉璃宝。以为凫鸭。青宝车磲。以为孔雀。大青七宝。为命命鸟。珊瑚银宝。为迦陵频伽。其声美妙。如婆求鸟音。众所乐闻。翱翔空中。游戏自娱。其音美妙。如天女音。于莲花池。众蜂庄严。游戏其中。复于陆地。翱翔游戏。复有金树。种种叶影。映饰鸟身。天见众鸟。发欢喜心。耳闻其音。心意悦乐。天子行空。与鸟游戏。或于水中。与鸟游戏。或于陆地。共鸟游戏。如是天众。共鸟游戏。天子天女。互相娱乐天鸟仇匹。游戏受乐。比丘观鸟。受天乐已。而说颂曰。

&nbsp;&nbsp;&nbsp;&nbsp;畜生行欲&nbsp;&nbsp;&nbsp;&nbsp;痴力所作

&nbsp;&nbsp;&nbsp;&nbsp;天若如是&nbsp;&nbsp;&nbsp;&nbsp;畜生无异

&nbsp;&nbsp;&nbsp;&nbsp;人受富乐&nbsp;&nbsp;&nbsp;&nbsp;不着放逸

&nbsp;&nbsp;&nbsp;&nbsp;是智慧人&nbsp;&nbsp;&nbsp;&nbsp;愚者相违

&nbsp;&nbsp;&nbsp;&nbsp;放逸将天&nbsp;&nbsp;&nbsp;&nbsp;至于地狱

&nbsp;&nbsp;&nbsp;&nbsp;智者所说&nbsp;&nbsp;&nbsp;&nbsp;放逸如毒

&nbsp;&nbsp;&nbsp;&nbsp;愚痴放逸&nbsp;&nbsp;&nbsp;&nbsp;着现在乐

&nbsp;&nbsp;&nbsp;&nbsp;放逸果熟&nbsp;&nbsp;&nbsp;&nbsp;后生大悔

&nbsp;&nbsp;&nbsp;&nbsp;观于放逸&nbsp;&nbsp;&nbsp;&nbsp;无少利益

&nbsp;&nbsp;&nbsp;&nbsp;若舍放逸&nbsp;&nbsp;&nbsp;&nbsp;常无忧恼

&nbsp;&nbsp;&nbsp;&nbsp;放逸大苦&nbsp;&nbsp;&nbsp;&nbsp;不放逸乐

&nbsp;&nbsp;&nbsp;&nbsp;举要言之&nbsp;&nbsp;&nbsp;&nbsp;应舍放逸

&nbsp;&nbsp;&nbsp;&nbsp;若人爱苦&nbsp;&nbsp;&nbsp;&nbsp;应行放逸

&nbsp;&nbsp;&nbsp;&nbsp;乐行放逸&nbsp;&nbsp;&nbsp;&nbsp;终无乐报

&nbsp;&nbsp;&nbsp;&nbsp;乐不放逸&nbsp;&nbsp;&nbsp;&nbsp;至不退处

&nbsp;&nbsp;&nbsp;&nbsp;不行放逸&nbsp;&nbsp;&nbsp;&nbsp;常无苦报

&nbsp;&nbsp;&nbsp;&nbsp;此诸天众&nbsp;&nbsp;&nbsp;&nbsp;与鸟游戏

&nbsp;&nbsp;&nbsp;&nbsp;天与畜生&nbsp;&nbsp;&nbsp;&nbsp;等无差别

&nbsp;&nbsp;&nbsp;&nbsp;界道身意&nbsp;&nbsp;&nbsp;&nbsp;一切皆坏

&nbsp;&nbsp;&nbsp;&nbsp;天人非人&nbsp;&nbsp;&nbsp;&nbsp;地狱饿鬼

&nbsp;&nbsp;&nbsp;&nbsp;意差业别&nbsp;&nbsp;&nbsp;&nbsp;业别道分

&nbsp;&nbsp;&nbsp;&nbsp;诸业分异&nbsp;&nbsp;&nbsp;&nbsp;道亦如是

&nbsp;&nbsp;&nbsp;&nbsp;种种杂业&nbsp;&nbsp;&nbsp;&nbsp;生于天中

&nbsp;&nbsp;&nbsp;&nbsp;乐着放逸&nbsp;&nbsp;&nbsp;&nbsp;不觉退没

&nbsp;&nbsp;&nbsp;&nbsp;死相既至&nbsp;&nbsp;&nbsp;&nbsp;汝当自知

&nbsp;&nbsp;&nbsp;&nbsp;于天中退&nbsp;&nbsp;&nbsp;&nbsp;受大苦恼

&nbsp;&nbsp;&nbsp;&nbsp;为痴所害&nbsp;&nbsp;&nbsp;&nbsp;放逸所诳

&nbsp;&nbsp;&nbsp;&nbsp;诸天渴爱&nbsp;&nbsp;&nbsp;&nbsp;堕于地狱

&nbsp;&nbsp;&nbsp;&nbsp;戏乐自诳&nbsp;&nbsp;&nbsp;&nbsp;堕于地狱

&nbsp;&nbsp;&nbsp;&nbsp;受天乐已&nbsp;&nbsp;&nbsp;&nbsp;后受大苦

&nbsp;&nbsp;&nbsp;&nbsp;为心所惑&nbsp;&nbsp;&nbsp;&nbsp;不厌生死

&nbsp;&nbsp;&nbsp;&nbsp;为爱所欺&nbsp;&nbsp;&nbsp;&nbsp;从苦入苦


比丘如是以是偈颂。呵责放逸诸天子等。贪于五欲。不知厌足。如火得薪。乃至爱善业尽。从天还退。随业流转。堕于地狱饿鬼畜生。若有善业。生于人中。常受安乐。饮食充足。国土丰乐。五谷熟成。或为王者。或为大臣。以余业故。

复次比丘。知业果报。观三十三天所住之地。彼以闻慧。见三十三天第十二地。名谷崖岸。此诸众生。以何等业生于彼天。彼闻知见。若人善心修行福德。施坐禅人得初禅者。自施其食。教人施食。施已随喜。教他随喜。是名布施。不杀不盗。若人道行。井泉池流施水之处。施其瓶罐。饮水之器。供给行路。复有异人。教他盗取。持度旷野。汝若不取。必当渴乏。尔时其人。虽知渴死。畏犯罪故。不受其教。不盗财物。亦不随喜。劝人不取。令住善道。乃至失命。不犯偷盗。云何不杀。自行不杀。劝人不杀。毁呰杀法。若屋窗牖。若户扇间。若屋梁上。有微细虫。若然火时。惧伤其命。不闭户牖。是名不杀。复教他人。令行不杀。住于善道。如是之人命终。生于三十三天。峪崖岸天受善业报。有一林树。名随时低。其林种种众宝光明。青毗琉璃。清净无垢。种种众鸟。出妙音声。花常开敷。流泉河池。以为庄严。青毗琉璃。以为莲花。庄严金峰。如融金聚。杂色众鸟。游戏其中。或于水中。或于陆地。或于山峰。险岸山窟。出众妙音。善业所化。受善业果。种种天女之所围绕。天鬘天衣。以为庄严。色相威德。端严殊特。于此林中。歌舞游戏。以善业故。林中天鸟而说颂曰。

&nbsp;&nbsp;&nbsp;&nbsp;众生造善业&nbsp;&nbsp;&nbsp;&nbsp;天中受快乐

&nbsp;&nbsp;&nbsp;&nbsp;若造不善业&nbsp;&nbsp;&nbsp;&nbsp;地狱受苦报

&nbsp;&nbsp;&nbsp;&nbsp;既生于天中&nbsp;&nbsp;&nbsp;&nbsp;而能自觉悟

&nbsp;&nbsp;&nbsp;&nbsp;从乐得乐果&nbsp;&nbsp;&nbsp;&nbsp;不为爱所惑

&nbsp;&nbsp;&nbsp;&nbsp;业绳缚众生&nbsp;&nbsp;&nbsp;&nbsp;长在三有狱

&nbsp;&nbsp;&nbsp;&nbsp;业力自在转&nbsp;&nbsp;&nbsp;&nbsp;如毂转众辐

&nbsp;&nbsp;&nbsp;&nbsp;轮转于三有&nbsp;&nbsp;&nbsp;&nbsp;八方及上下

&nbsp;&nbsp;&nbsp;&nbsp;业力风所吹&nbsp;&nbsp;&nbsp;&nbsp;如尘游虚空

&nbsp;&nbsp;&nbsp;&nbsp;因缘之所生&nbsp;&nbsp;&nbsp;&nbsp;如莲花庄严

&nbsp;&nbsp;&nbsp;&nbsp;如是天庄严&nbsp;&nbsp;&nbsp;&nbsp;皆从善业生

&nbsp;&nbsp;&nbsp;&nbsp;譬如清净水&nbsp;&nbsp;&nbsp;&nbsp;如虚空无尘

&nbsp;&nbsp;&nbsp;&nbsp;如是清净心&nbsp;&nbsp;&nbsp;&nbsp;能至安乐处

&nbsp;&nbsp;&nbsp;&nbsp;解脱三缚人&nbsp;&nbsp;&nbsp;&nbsp;能护于五根

&nbsp;&nbsp;&nbsp;&nbsp;远离一法人&nbsp;&nbsp;&nbsp;&nbsp;天中受安乐

&nbsp;&nbsp;&nbsp;&nbsp;无惭无愧人&nbsp;&nbsp;&nbsp;&nbsp;不调恶知识

&nbsp;&nbsp;&nbsp;&nbsp;如毒亦如火&nbsp;&nbsp;&nbsp;&nbsp;智者应舍离

&nbsp;&nbsp;&nbsp;&nbsp;实语行施人&nbsp;&nbsp;&nbsp;&nbsp;常应乐亲近

&nbsp;&nbsp;&nbsp;&nbsp;常慈心众生&nbsp;&nbsp;&nbsp;&nbsp;此道生天中

&nbsp;&nbsp;&nbsp;&nbsp;直心不谄曲&nbsp;&nbsp;&nbsp;&nbsp;布施修正念

&nbsp;&nbsp;&nbsp;&nbsp;以是自业因&nbsp;&nbsp;&nbsp;&nbsp;来生此天中

&nbsp;&nbsp;&nbsp;&nbsp;世间一切命&nbsp;&nbsp;&nbsp;&nbsp;皆由法非法

&nbsp;&nbsp;&nbsp;&nbsp;救护无过法&nbsp;&nbsp;&nbsp;&nbsp;是故应行法

&nbsp;&nbsp;&nbsp;&nbsp;若人舍离法&nbsp;&nbsp;&nbsp;&nbsp;乐行不善业

&nbsp;&nbsp;&nbsp;&nbsp;为恶之所烧&nbsp;&nbsp;&nbsp;&nbsp;受苦无穷尽

&nbsp;&nbsp;&nbsp;&nbsp;既得生天已&nbsp;&nbsp;&nbsp;&nbsp;若纵放逸心

&nbsp;&nbsp;&nbsp;&nbsp;其人善业尽&nbsp;&nbsp;&nbsp;&nbsp;退时乃自觉

&nbsp;&nbsp;&nbsp;&nbsp;究竟乐为胜&nbsp;&nbsp;&nbsp;&nbsp;无生亦无死

&nbsp;&nbsp;&nbsp;&nbsp;死网缚众生&nbsp;&nbsp;&nbsp;&nbsp;无有安乐处

&nbsp;&nbsp;&nbsp;&nbsp;随其受乐处&nbsp;&nbsp;&nbsp;&nbsp;爱心转增长

&nbsp;&nbsp;&nbsp;&nbsp;爱火烧众生&nbsp;&nbsp;&nbsp;&nbsp;地狱受苦报

&nbsp;&nbsp;&nbsp;&nbsp;勿得行放逸&nbsp;&nbsp;&nbsp;&nbsp;诸天所不应

&nbsp;&nbsp;&nbsp;&nbsp;放逸过所坏&nbsp;&nbsp;&nbsp;&nbsp;退失于天处


如是天鸟。说此法时。天子心乱。念诸天女。于利益法。不听不受。渴爱五欲。心意耽着。于莲花池游戏之处。欢娱受乐。复往山峰。名乐游戏山峰。有鸟名曰戏乐。游戏池中。互相娱乐。时天见鸟。作如是念。奇哉此鸟。种种众色。种种音声。胜一切鸟。是时天子。复作是念。我今乘鸟。游观林池。天既念已。即时鸟身。自变粗大。尔时天子。以手摩扪。乘之游空。翱翔受乐。天子复念。于鸟背上。化七宝殿。园林花池。皆悉具足。种种众鸟。以为庄严。上乘虚空。与诸天女。种种庄严。处处游戏。受种种乐。遍观诸天所住之处。既观察已。转增爱着。足百千倍。不可为比。如是爱火。六欲炽然。不可调伏。妄爱为乐。实为大苦。乘鸟游空。五乐音声歌颂之音。其声美妙。不可譬喻。遍见一切天子天女。于须弥山。园林池流。山谷树林。莲花遍覆。多有众鸟。皆悉见之。一一住处。无量百千诸天所住。处处观之。犹不厌足。诸根爱着贪着五欲。欢喜无厌。爱心增长如是多时乘鸟游戏。观须弥山王。六万诸山。善业诸天之所住处。无量宝焰光明庄严。甚可爱乐。须弥四面。有四种色。谓毗琉璃。白银黄金颇梨之色。此天遍行。观须弥山。乘于鸟殿还其所止。至其住处。如天所念。色相庄严。是时天子。复乘鸟殿。至摩时多池。其池周匝广五由旬。青毗琉璃种种莲花。以为庄严。鸟至此池。与诸天女。受五欲乐。犹如众蜂贪嗜花味饮于摩偷。食须陀味。色香美味。皆悉具足。服天宝衣。与诸天女。游戏受乐。乃至爱善业尽。从天命终。随业流转。堕于地狱饿鬼畜生。若有善业。得生人中。常受富乐。多有乘骑游戏之处。或为王者。或为大臣。人所敬爱。以余业故。

复次比丘。知业果报。观三十三天所住之地。彼以闻慧。见第十三地。名摩尼藏。众生何业而生此天。彼闻知见。若有善人利益众生。不杀不盗。亦教他人。令住善道。自不杀生。乃至见于酒蜜之中。有湿生虫。若不漉治。终不故饮。不教他作。亦不随喜。知不善业。舍而不作。见他作恶。舍不亲近。劝令修善。是名不杀生。云何不盗。乃至入于塔庙。若有供养佛塔灯明。不以此光营作众事。亦不取烟以为书墨。微细之罪。悉皆畏惧。是名不盗。复有不杀及不偷盗。不杀生者。乃至蚊蚁恼触于人。亦不杀害。心不念杀。若见他杀。劝令放舍。语其人言。若杀生者。是不善业。命终当堕活地狱中。如是教他。令不作恶。安住善法。如是善人。自持禁戒。令他住戒。若行旷野。若饥馑世。以饮食施。若其饥饿困逼之时。不盗他食。于旷野中。贫穷饥困乏少粮食者。能减己食。施诸贫人。以思心福田二事胜故。得大果报。以时施故。何以故。病之大者。无过饥馑。是故施食。得大果报。如是二种。持戒之人。自利利他。善心直行。第一善人。乃至小罪。常怀大惧。以众宝珠。施于父母。或以珠璎。施如来像。是人命终。生三十三天摩尼藏地。生彼天已。受第一乐。五欲自娱。是善业人。威德光明。皆悉普照五百由旬。譬如日出普照众山。此天光明。照一切地。亦复如是。其众宝地。先具光明。如是天子。身光既照。百倍转胜。其诸光明。青黄朱紫。如天虹色。其身光明。百倍转胜。庄严殊妙。以善业故。身如电光。胜诸天众。如众星中。月最第一。此天之身。亦复如是。遍身光焰。自观宝地。其地皆以种种摩尼以为庄严。种种间错。分齐分明。一切光明。犹如百日一时同照。天子见之。生大欢喜。复观异处。见诸天女妙色具足。以不可譬喻。种种众宝。以为庄严。受诸欲乐。鼓乐弦歌。笙笛箜篌。如是种种歌众妙音。或有舞戏。天鬘庄严。或于花池与鸟游戏。或食天果。复于意树。取诸花果。歌欲乐音。令众欢喜。天子既至。见诸天女。为诸欲境恶蛇所螫。从坐回顾。向诸天女。诸天女等。天鬘庄严。天子见之。欲火烧心。回顾天女。时诸天女。见其丈夫命将临终。五死相现。犹如众蜂舍于萎花。赴新开花。诸天女等。舍本所事。趣此天子。亦复如是。种种天鬘。种种天衣。以自庄严。以爱欲心。娱乐天子。令心喜悦。是退天子。以无始来习诸爱欲。见其天女背叛异趣。心生热恼。如阿鼻狱猛火烧身。见诸天女背己趣他。其心热恼。亦复如是。从天命终。以嫉妒心。自害其身。有报将尽。取缘浊心。更无所见。退堕地狱饿鬼畜生。以何因缘。见诸天女叛己趣他。生大苦恼。以于前世人中之时。邪行非礼犯他妇女。以作善业生于天中。侵他妻故。见斯恶业。如是善业之中。恶业成熟。是故微少恶业。所不应作。若能奉持七种之戒。不缺不漏。则有余果。夜摩诸天。见退没相。则不如是。未来世报。略而说之。不复广说。诸天女众。天鬘庄严。速往诣于初生天子。以诸天鬘而用上之。令其庄严。花鬘香气。色香具足。无有萎变。令初生天子着此花鬘。天子着之。心生欢喜。即相亲近。共游园林。互相娱乐。于此地处天众所住。见清净水。毗琉璃花。真金为叶。金刚为须。百千众蜂。以为围绕。其蜂或以真金为翅。毗琉璃身。白银为翅。真金为身。赤宝为翅。杂色为身。珊瑚为翅。常于如是不萎不变。莲花池中。游戏娱乐。其声清妙。如天女音。如是众蜂。以为庄严。天子天女。入莲花池。游戏受乐。歌咏戏笑。久于池中。娱乐受乐。复往诣于金鬘树林。二树弥覆。既至林中。种种伎乐。出妙音声。见须弥峰如融金聚。见诸天众。在于山峰。与诸天女伎乐自娱。天鬘天衣以为庄严。阎浮檀金。以为璎珞。庄严其身。于莲花池优钵罗池。种种香味。皆悉具足。天子天女。游戏受乐。鹅鸭鸳鸯。大力师子。悉为行列。诸天在中。游戏受乐。复见天众行于虚空。与诸天女。犹如明灯。歌颂美音。以自娱乐。雨众妙花。受天快乐。五乐音声。歌戏娱乐。复见天众饮天美味。无有醉失。各说爱语。以相娱乐。令心喜悦。复见天众。食须陀味。以自善业。所得果报。色香味触。皆悉具足。复见天众。于七宝树。采七宝花。以自庄严。复见天众。采花摘果。或有食者。或相打掷。以为戏笑。共相娱乐。复见天众。乘于天鸟。众杂七宝。以为庄严。乘此鹅鸟。游于虚空。互共游戏。复见天众歌众乐音。于天子前。诸天女众。舞戏娱乐。以天莲华。互相打扑。以生欲心。言说调谑增爱境界。初生天子。见如是等种种天众种种业化。心自思惟。我虽见此。眼不知足。闻种种声。耳亦无厌。种种众香。鼻亦如是。种种六味。舌无厌足。身贪细触。天衣妙服。庄严涂身。亦复如是。不知厌足。一切爱法。心常随顺。我今爱乐。当受斯乐。既思惟已。互相爱乐。如天所应受五欲乐。如是天子。六爱着心。一切爱火。围绕焚烧。譬如有人于盛夏日极热之时。行于旷野。大火卒起。烧诸干草。树叶枝条。山谷林树。一切火起。慞惶怖走。逃避无地。其火焰炽。四面围绕。同为一焰。烧一切林。随其所趣。烟焰俱起。为火所烧。不能免离。世间一切愚痴凡夫。亦复如是。干草树枝。爱火所烧。将至天中造业之人。结使痴风。吹大爱火。修禅习观。得世俗禅。喻干枯树。山谷草叶。爱火所烧。猛炽火者。喻六种爱。处处走者喻于诸根。染着境界。其焰炽然。忆念境界。猛风所吹。爱火所烧。破坏天人世间。火者喻于爱火。天善业故。受于无量百千种乐乃至爱善业尽从天还退。随业流转。堕于地狱饿鬼畜生。若生人中。住于宝地。一切众宝。以为庄严。而生其家。或为大王。或为大臣。常受安乐。众人所爱。子孙具足。丰饶资具。以余业故。

复次比丘。知业果报。观三十三天所住之地。彼以闻慧。见第十四地。名曰旋行。众生何业。生于彼地。彼以闻慧。见有众生。不杀不盗。见他作者。劝令不作。说不善业。得恶果报。云何不杀。乃至菜叶。若于水中。见微细虫。护之不食。若不漉水。终不故饮。漉水之虫。不弃干地。还置水中。令虫安隐。不失其命。亦教他人。令住善道。云何不盗。若甘蔗田。若果若菜。若庵婆罗。他所摄物。不起盗心。亦教他人。令不偷盗。自持禁戒。教他持戒。云何持戒。不杀不盗。乃至失命。不饮虫水。亦不受用。亦教他人。令其不作。是名不杀生。云何不盗。乃至草叶。亦不故盗。行于布施。若见病人。施其医药。令得安乐。亦复不以杀虫之药与他治病。是善布施。乃至涅槃。其福不尽。是人命终。生三十三天旋行之地。既生之后。以善业故。一切众宝。光明旋转。殊胜天女。以为供养。既供养已。诣光轮林。种种音乐。林中有鸟。名庄严树。充满林中。以鸟势力。随其心念。欲有所至。飞于虚空。林亦随行。若诸天子。在于树下。亦随林行。随所到处生莲花池。众杂莲花。以为庄严。毗琉璃叶。真金为茎。白银为须。莲花台上。诸天女等。歌众妙音。以善业故。其莲花中。流出摩偷(摩偷者美饮俗名为洒也)。天女饮之。与莲花台诸天子等。住莲花台。天女围绕。共饮摩偷。久受乐已。从空而下。与鸟相随。及天女众。诣优钵罗殿。其殿纵广满二由旬。如是百千优钵罗花。一一天女。住一叶端。歌舞伎乐。复有青色优钵罗花。以花青光。令诸天女。皆作青色。若在赤色。令诸天女。皆见赤色。身庄严具。亦复如是。天子天女。坐莲花台。以善业故。与诸天女。而共围绕。坐莲华须。手擎种种杂色宝幡。歌舞游戏。久受天乐。从花台下。见鸡娑罗殿。河名乐见。两岸多有众宝之树。枝叶具足。茎干成就种种众鸟。嘴翅端正。婆求之音。庄严河岸。随天所念。从河而出。其河庄严。天女歌舞。甚可爱乐。互相娱乐。天子来诣如是爱河。天女见之。皆大欢喜。歌舞戏笑。作众伎乐。有异天女。作众伎乐。来诣天子。是时天子。见诸天女。颜色妙美。百倍爱着。走趣天女。与此天女。及优钵花。诸天女等。河岸游戏。诸天女等。一切同集。作众伎乐。出妙音声。其歌音声。遍满须弥山王宝峰之中。时山峰中。一切天众。闻是妙音。皆来集会。心意恋着天女歌音。天子天女大众和合。不起嫉妒。歌舞游戏。复往诣于游戏园林。久受无量百千种乐。乃至爱善业尽。从天命终。随业流转。堕于地狱饿鬼畜生。若生人中。常受安乐。常乐澡浴。涂香末香。爱众莲花。优钵罗花。拘牟头花。俱迦那陀花。质直聪慧。爱乐正法。或为国王。或为大臣。成作长者。或主城戍。或为导师。治生谐偶。以余业故。

复次比丘。知业果报。观三十三天所住之地。彼以闻慧。见第十五地。名曰金殿。众生何业生于彼处。彼以天眼智慧观察。见持戒人。不杀不盗。云何不杀。若见怨家。欲来害己或有他人。侵其妻室。虽捉擒获。不打不害。放舍令脱。软言慰喻。或见有人欲害怨家。以财赎命。令其得脱。复有恶人。已捉擒获。放之令去而不加害。如是恶人。复至其家。欲侵欲害。而复擒获。还即放之。而不加害。以护持戒。畏业果故。怨家持刀欲来杀人。护彼怨家。令其得脱。不被杀戮。畏破戒故。自舍身命。不害他人。是名不杀。云何不盗。不盗几种。此持戒人。乃至小罪。生大恐怖。畏业果报。不造恶业。修行善业。复有不盗。见于小罪。乃至微尘。心生恐怖。或诣塔寺。或至园林。闲静读诵。经行之处。或至水边。不取他物。种种鞋屣。悉不故取。他所不听。亦不受用。以护戒故。若昼若夜。不起盗心。是名不盗。是名不杀不盗。云何住戒。舍于不净不爱不乐不善之法。持戒清净。善人所爱。如实不虚。如是持戒。生于天中。必至涅槃。随心所愿。成三菩提。是持戒人若行旷野。若独若伴。若行道路。若行非道。若见恶兽怀妊产子。为饥所逼。欲啖其子。是人见之。自舍其身。与此恶兽。欲令杀己。不食其儿。是持戒人。为续其命。怜愍众生。自舍身命。孝养父母。云何布施。若持戒人。贫穷困乏。勤苦得物。顺法持戒。或有沙门。起于灭定。来至其家。从其乞求。如是贫人。减于妻子所食之分。有少饭食。施此比丘。自屈一日。见其食已。心生欢喜。复教他人。不杀不盗。住于善道。见作随喜。是持戒人。自利利他。命终之后。生三十三天。犹如香气生于金殿。是善业人。生彼天已。受欲乐地。黄金为殿。一切众宝。以为庄严。帝释见已。生希有心。百倍受乐。以偈颂曰。

&nbsp;&nbsp;&nbsp;&nbsp;上上之乐&nbsp;&nbsp;&nbsp;&nbsp;善业善果

&nbsp;&nbsp;&nbsp;&nbsp;诸天所受&nbsp;&nbsp;&nbsp;&nbsp;先世业故

&nbsp;&nbsp;&nbsp;&nbsp;四轮之殿&nbsp;&nbsp;&nbsp;&nbsp;驾以象马

&nbsp;&nbsp;&nbsp;&nbsp;智慧为钩&nbsp;&nbsp;&nbsp;&nbsp;殿光如日

&nbsp;&nbsp;&nbsp;&nbsp;持戒之善&nbsp;&nbsp;&nbsp;&nbsp;游于天上

&nbsp;&nbsp;&nbsp;&nbsp;怜愍众生&nbsp;&nbsp;&nbsp;&nbsp;如母爱子

&nbsp;&nbsp;&nbsp;&nbsp;慈悲之人&nbsp;&nbsp;&nbsp;&nbsp;能至天中

&nbsp;&nbsp;&nbsp;&nbsp;行慈悲者&nbsp;&nbsp;&nbsp;&nbsp;饶益众生

&nbsp;&nbsp;&nbsp;&nbsp;常应供养&nbsp;&nbsp;&nbsp;&nbsp;后生天中

&nbsp;&nbsp;&nbsp;&nbsp;悲愍调伏&nbsp;&nbsp;&nbsp;&nbsp;利益众生

&nbsp;&nbsp;&nbsp;&nbsp;是人如天&nbsp;&nbsp;&nbsp;&nbsp;诸天敬仰

&nbsp;&nbsp;&nbsp;&nbsp;慈悲之人&nbsp;&nbsp;&nbsp;&nbsp;端严如月

&nbsp;&nbsp;&nbsp;&nbsp;覆护众生&nbsp;&nbsp;&nbsp;&nbsp;离于忧恼

&nbsp;&nbsp;&nbsp;&nbsp;是故勤加&nbsp;&nbsp;&nbsp;&nbsp;修行求乐


时天帝释说此偈已。入其金殿。坐柔濡敷。种种形相。以为庄严。与诸天众俱坐其上。天女围绕。久时受乐。种种色身。种种庄严。而相娱乐。时天帝释。复出金殿。诣一切乐林。种种天众。百千围绕。种种伎乐。出众妙音。其诸天众出大光明。随天帝释去林不远见游戏处。无量百千光明庄严。金毗琉璃。以为其树。光明赫焰。周遍庄严。其游戏林种种庄严。不可譬喻。今说少分。譬如七日俱时并出。其林光明。亦复如是。其诸光明。有种种色。青黄朱紫白色诸光。其林庄严游戏之处。光明赫焰。帝释见已。告诸天众。汝等见是。一切戏乐游戏之处。园庄严不。唯然已见。时天帝释。语诸天众。过去之世。顶生大王。于此林中。与天帝释。分座而坐。游戏受乐。无量天女之所围绕。主四天下。时二天王。受于无量百千万亿五欲之乐。犹不知足。从天还退。时顶生王。以善业故。于此林中。光明威德。端正势力。我今说之。汝当善听。于过去世。有顶生王。主四天下。不加刀杖。亦无刑罚。欲无厌足。以先世善业。来上此天。其身光明。胜须弥山过踰十倍。一切天光。至其光中。皆灭不现。时四天王。见顶生王。即出奉迎。白顶生言。善来大王。我今故出奉迎大王。应修供给。时顶生王。受其供已。复上三十三天。是时顶生。光明威德。犹如日光。人中最胜。在此天中。亦复如是。时四护世天。自见光明。悉不复现。怪未曾有。告诸天曰。此顶生王。至此三十三天。或是其身威德之力。或是轮力。非余天力。亦非人力。勿起怖意。此人顺法。为转轮王。护世说已。时顶生王。到三十三天。

尔时帝释游戏在于一切乐林。娱乐受乐。遥见顶生。即分半座。命之令坐。尔时顶生。即与帝释共坐一床。二王久时。受五欲乐。业尽还退。尔时三十三天。游戏之处。无有及此一切乐林。其林殊妙。无量众宝。以为庄严。光明如日。时天帝释。说是语已。与百千天女。而自围绕。入一切乐林。既入林已。天子天女。娱乐受乐。食于种种须陀之味。既饭食已。升七宝殿。其殿光明。威德端严。犹如日光。种种乐音。还善法堂。帝释去已。旧住诸天。受五欲乐。乃至爱善业尽。堕于地狱饿鬼畜生。若生人中。常值善世。不值刀兵。生好国土。园林具足。稻麦甘蔗。花果具足。大富之处。常值正法。或为大王。或作大臣。为一切人之所爱敬。端正第一。诸根成就。子孙具足。以余业故。

复次比丘。知业果报。观三十三天所住之地。彼以闻慧。见第十六地。名曰鬘影。众生何业而生彼天。彼以闻慧。见此众生。善业善心。不杀不盗。云何不杀。云何不盗。几种不杀。几种不盗。不杀生者。自不杀生。若种种鱼鳖。若珂若贝。不取不卖。见杀生者。教令住戒。见他作者。心不随喜。劝令安住善道之中。是名不杀生。云何不盗。若此善人。以清净心。直心持戒。不以贪心。或佛塔庙。或于僧中烧香之处。不嗅香气。不以方便令薰其衣。若香至鼻。心不贪着。是名微细不偷盗戒。见他作者。劝令不作。令住善道。如是众生。自利利人。以何等心。利益众生。见杀生者。如杀己儿。观诸虫蚁。亦复如是。亦教他人。令住善道。云何布施。若贫穷人。勤苦得财。以用布施。持戒行人。得初禅者。在器之食。分半施之。亦教他人。令行布施。如是之人。自利利他。命终之后。生鬘影天。既生天已。树名鬘影。其光明轮。周遍园林。其树花香。满一由旬。胜余花香。其花修长。若以一花。则成首鬘。其花杂色。种种庄严。青黄赤白。繁茂鲜荣。复于园林。受五欲乐。伎乐音声。欲乐具足。随心所念。皆悉成就。种种殊异。无量成就。以善业故。一切成就。复于林中。有莲花池。名曰杂花。有大势力。生诸莲花。花常开敷。七宝色蜂。以为庄严。莲花池中。种种众蜂。出妙歌音。天子天女。闻蜂歌音。皆大欢喜。共相谓曰。奇哉此蜂。出妙歌声。令我心悦。如是众蜂。歌众妙音。复有鹅鸟。皆以其翅。扇莲花池。令花勃起。如黄金色。遍覆池水。凫鸭见之。欢喜走趣。出妙音声。如是花池。多有众鸟。天子天女。以欢喜心。舍众乐音。往诣众鸟。游戏受乐。复往诣于行列宫殿。游戏之处其诸宫殿。七宝为柱。金银琉璃车磲颇梨。以为庄严。其地多有种种天女。游乐受乐。天宝庄严。天栴檀末。以涂其身。共相娱乐。不起嫉心。互相爱乐。离于妒心。受自业果。种种地中。以种种业。而生其中。受自业果。游戏受乐。复往诣于如意之树。其树势力随天所念。悉皆得之。于此林中饮食河流。第一色香众味具足。以欢喜心。游戏河中。食须陀味既饮食已。百倍悦乐。复往诣于青莲花林。其花第一色香味具。于花叶中。流出摩偷美味之饮。犹如酒糟。酒流而出。其色青绿。如分陀利。黄分陀利出黄色饮。琉璃色华。出琉璃色饮。颇梨色花出颇梨色饮。车磲色花出车磲色饮。杂色之花出杂色饮。杂色叶花。毗琉璃茎。金刚为须。如是种种诸饮。从花流出。香味第一。诸天饮已。复往诣于一切观林。游戏娱乐。到此林中。悉见一切三十三天所住之地。一切观林。甚可爱乐。于此林中。有莲花池。名曰普流。广三十里。清净之水。湛然充满。如琉璃色。鹅鸭鸳鸯。周匝围绕。一切众鸟。皆如金色。七宝为背珊瑚为足。赤宝为目。杂宝庄严。其音美妙。游戏舞弄。时诸天子。诣游戏处。金色之鸟。出妙音声。天子升于金殿之上。其殿光晖。如融金聚。各相谓曰。汝见诸天游戏之处。令诸天众。其身光明。黄色转妙。过踰两倍。于此殿中。游戏自娱。受五欲乐。贪爱境界。而无厌足。如火益薪。转更增炽。诸天爱于色声香味触。亦复如是。不知厌足。于此天中。受五欲乐。乃至爱善业尽。命终还退。随业流转。堕于地狱饿鬼畜生。若有余业。生于人中。常受快乐。花鬘涂香以为庄严。坌以末香。心常欢悦。或为王者。或为大臣。大富饶财。为一切人之所爱敬。无有怨敌。亦无病恼。以余业故。