## 正法念处经卷第四十二

### 观天品第六之二十一(夜摩天之七)

尔时彼天次第而行。上彼山峰第一无垢如镜之地。彼诸天众。业地镜中。自见其身。分分明了。彼诸天等。若有先修身口意者。业地镜中。得见自身。额中所现业果生死。如彼某时某处某国某因某缘某退相等。一切皆见。亦见他相当退之相。随何者天额。中书字余业之相。或有生业。彼一切相业地镜中。一切自见。退夜摩天。若是余业。或是生业。或身恶业。或口恶业。或意恶业。如是因缘退已。当生某地狱中。某饿鬼中。某畜生中。从畜生处既得脱已。行欲放逸之所诳故业风所吹。转某处生。又复如是。欲过中出。彼于额上字书画中。一切具见。于额画中亦如是见。欲过中出。如某欲法。如是对治所谓修欲无光明观。不为彼欲之所能诳。又复彼欲有异对治。谓见此色是虚妄见于如是色随顺见已。心正观察悕欲之心更不增长。如是如是。五境界中。如欲过患。如是谛观。彼天如是则无喜爱。喜爱之心。不能为妨。不能为碍。喜爱乃是生死种子。彼天如是欲中得出额画字中一切皆见。彼既见已。若胜修身。若胜修意。彼能舍欲。见欲过患。故知出欲。知出过已。见先受乐境界过患。如食毒枣。今所受欲。亦如是见。何以故。以于境界受欲乐故堕于恶道。如是修故。舍离境界。若于额上书字画中见恶道业堕于恶道地狱饿鬼畜生之中。见彼业已。彼如是业。一切皆失。生善道业。一切皆生。善业力故。彼诸天子如是见已。深生信心。造作善业。如是乃至造作涅槃种子善业。若更余天少智慧者。其心乐欲。彼前作业。业网自在。既见业画文字相已。生如是心。若我此处后时退已。或生人中。或生天中。彼天如是。见生处已。心不惊怖。而复更入五境界波爱河中洗。以放逸故。行放逸行。如是天者。不曾学来。不曾闻来。少智慧故于欲不知。不能离欲。善法则灭。而复更作其余生业地狱饿鬼畜生之业。何以故。一切善业皆悉尽故。欲所诳故。而复堕于地狱饿鬼畜生之中。尔时有鸟。名为贤语。见放逸天。行放逸行。天善业故。而说偈言。

&nbsp;&nbsp;&nbsp;&nbsp;若善牵心者&nbsp;&nbsp;&nbsp;&nbsp;如是则得善

&nbsp;&nbsp;&nbsp;&nbsp;若随不善者&nbsp;&nbsp;&nbsp;&nbsp;如是得不善

&nbsp;&nbsp;&nbsp;&nbsp;一切多用心&nbsp;&nbsp;&nbsp;&nbsp;如地风水火

&nbsp;&nbsp;&nbsp;&nbsp;随所得因缘&nbsp;&nbsp;&nbsp;&nbsp;心如是行转

&nbsp;&nbsp;&nbsp;&nbsp;心能速疾行&nbsp;&nbsp;&nbsp;&nbsp;亦能速疾回

&nbsp;&nbsp;&nbsp;&nbsp;速将至天中&nbsp;&nbsp;&nbsp;&nbsp;速令入恶道

&nbsp;&nbsp;&nbsp;&nbsp;心速疾行善&nbsp;&nbsp;&nbsp;&nbsp;若能防护心

&nbsp;&nbsp;&nbsp;&nbsp;一切法能作&nbsp;&nbsp;&nbsp;&nbsp;一切业能断

&nbsp;&nbsp;&nbsp;&nbsp;一切法行主&nbsp;&nbsp;&nbsp;&nbsp;所谓彼心是

&nbsp;&nbsp;&nbsp;&nbsp;复以如是义&nbsp;&nbsp;&nbsp;&nbsp;故得名为心

&nbsp;&nbsp;&nbsp;&nbsp;心常求人便&nbsp;&nbsp;&nbsp;&nbsp;皆不应信之

&nbsp;&nbsp;&nbsp;&nbsp;体性甚[懂-重+隻]动&nbsp;&nbsp;&nbsp;&nbsp;大力不可持

&nbsp;&nbsp;&nbsp;&nbsp;须臾间作善&nbsp;&nbsp;&nbsp;&nbsp;须臾作不善

&nbsp;&nbsp;&nbsp;&nbsp;如是作无记&nbsp;&nbsp;&nbsp;&nbsp;其行不可测

&nbsp;&nbsp;&nbsp;&nbsp;心来不可知&nbsp;&nbsp;&nbsp;&nbsp;心去不可识

&nbsp;&nbsp;&nbsp;&nbsp;先无后时有&nbsp;&nbsp;&nbsp;&nbsp;已有还复无

&nbsp;&nbsp;&nbsp;&nbsp;心无有处所&nbsp;&nbsp;&nbsp;&nbsp;和集不可得

&nbsp;&nbsp;&nbsp;&nbsp;以无身体故&nbsp;&nbsp;&nbsp;&nbsp;不可得捉持

&nbsp;&nbsp;&nbsp;&nbsp;因缘和合故&nbsp;&nbsp;&nbsp;&nbsp;念念如是生

&nbsp;&nbsp;&nbsp;&nbsp;如珠牛粪合&nbsp;&nbsp;&nbsp;&nbsp;因缘而生火

&nbsp;&nbsp;&nbsp;&nbsp;如是根色等&nbsp;&nbsp;&nbsp;&nbsp;一切因缘心

&nbsp;&nbsp;&nbsp;&nbsp;非一能生心&nbsp;&nbsp;&nbsp;&nbsp;和合故生心

&nbsp;&nbsp;&nbsp;&nbsp;如是知心已&nbsp;&nbsp;&nbsp;&nbsp;知心难调伏

&nbsp;&nbsp;&nbsp;&nbsp;意随正法行&nbsp;&nbsp;&nbsp;&nbsp;慎勿喜乐欲


彼天如是。既闻偈已。修身修意。二种修心。既修心已。不乐境界。随顺法行。退夜摩天。复生胜处。不离天处。若生人中。或为人王。或为大臣。或时得种解脱种子。三种菩提。随愿皆得。或具善业。作转轮王。

若彼诸天。如是希有见于业相。如镜中见。心不调者。彼天复随地狱饿鬼畜生之中。

又彼比丘。观此希有业画文字果报之相。彼则观见若人精勤专意深心。画如来像。若有思信寂静之心。如是书写正法文典心意寂静。彼人生天。咽中额上。见则生信。

<a name="chao-jing-gong-de"></a>又复有人心无正信。或为王敕。或为他遣。或为取物活命因缘。若书经文。或画佛像。亦生天中。见则不信。多行放逸。彼亦造作善业种子。得生天中。虽见不信。以离信来离思来故。如是无因。则无业果。如是一切。皆从因缘相似业生。

若复有天。性喜放逸。行放逸行。受天境界五欲之乐。常不厌足。复于增长无量欲山宝围山中。于长久时五欲功德而受乐已。共天女众。如是种种游戏受乐。后离如是五欲功德庄严之山。复向第三珠围山去。生欢喜心。五乐音声。在道游戏。普胜妙事。第一成就。于须臾间。具足受乐。如意所念。种种境界。而受快乐。既于山中。在河岸边。受欲乐已。方至第三珠围之山。如是如是。天可爱乐境界受乐。如是如是。喜爱增长。以于彼爱不解脱故。欲火所烧。于彼声触味色香等。不知厌足。境界河中亦不厌足。如弥那鱼。如是第三名珠围山。一厢则是青色珠宝。次第二厢。赤莲花宝。次第三厢是车磲宝。次第四厢。是白银宝。彼天见已。生欢喜心。迭互相向如是说言。天当看此无量种种端严殊妙种种光明。此宝光明。百万由旬皆悉普遍。入彼光明。不可分别。此胜光明。青黄赤白。有无量种。

彼诸天众如是说已。复向余林。林名树稠。彼诸天众。诸天女众。生欢喜心。无量音乐。随种种处。皆悉乐见。次到彼林。善业成熟。种种庄严。如是游行。种种受乐。乃于久时行放逸行。为爱所使。尔时彼天。见树稠林。诸七宝树。于彼林中。见有二河。第一香水。胜味触水。如心意念。则有水满。彼河之水。随念而转。彼河银岸。多有种种异异诸鸟。彼一河者。名为杂水。次第二河。名如意水。彼杂水者。本性自体。如是杂水。第一清净水流盈满。彼种种水。远离醉过。善业因缘。其水则有无量种色。是故彼河。名为杂水。

又第二河。名如意水。随彼天心。种种意念。如是水生。若念须陀。则须陀流第一白净。第一香味。须陀流满。若彼诸天意念天酒。则有色香触味具足。美妙天酒满中流出。若念山泽种种异华。则有色香触等具足。如是妙花。满河流出。于其花中。有种种蜂以为庄严。彼华之名。尚不可说。如是第二如意水河。种种流满。

彼处如是。树稠林中。有如是花。庄严可爱。彼处诸天。在两河中处处游戏。种种受乐。可爱声触味色香等。种种受乐。以善业故。共饮天酒。种种受乐。闻乐音声。种种耳乐。种种欢喜。随心具足。受种种乐。远离忧悲。远离饥俭。离于怖畏。于境界中。常不知足。如饮碱水。随增其渴。有无量种无量分别。有无量种受天之乐。彼天如是行林河中受乐行已。彼处有鸟。名曰河行。见天放逸而说偈言。

&nbsp;&nbsp;&nbsp;&nbsp;犹如此水流&nbsp;&nbsp;&nbsp;&nbsp;天乐亦如是

&nbsp;&nbsp;&nbsp;&nbsp;命念念不住&nbsp;&nbsp;&nbsp;&nbsp;痴故不觉知

&nbsp;&nbsp;&nbsp;&nbsp;老病死等故&nbsp;&nbsp;&nbsp;&nbsp;能令业尽退

&nbsp;&nbsp;&nbsp;&nbsp;天不离此法&nbsp;&nbsp;&nbsp;&nbsp;常随逐欲行

&nbsp;&nbsp;&nbsp;&nbsp;命则非是常&nbsp;&nbsp;&nbsp;&nbsp;三界乐亦尔

&nbsp;&nbsp;&nbsp;&nbsp;天痴为欲诳&nbsp;&nbsp;&nbsp;&nbsp;如是不觉知

&nbsp;&nbsp;&nbsp;&nbsp;如空中水渧&nbsp;&nbsp;&nbsp;&nbsp;必堕而不停

&nbsp;&nbsp;&nbsp;&nbsp;一切乐如是&nbsp;&nbsp;&nbsp;&nbsp;与雨渧不异

&nbsp;&nbsp;&nbsp;&nbsp;如风吹尘土&nbsp;&nbsp;&nbsp;&nbsp;迭互竞相推

&nbsp;&nbsp;&nbsp;&nbsp;转于虚空中&nbsp;&nbsp;&nbsp;&nbsp;身转亦如是

&nbsp;&nbsp;&nbsp;&nbsp;此乐非胜乐&nbsp;&nbsp;&nbsp;&nbsp;贪诳不常定

&nbsp;&nbsp;&nbsp;&nbsp;与爱毒和合&nbsp;&nbsp;&nbsp;&nbsp;犹如杂毒食

&nbsp;&nbsp;&nbsp;&nbsp;彼常胜乐者&nbsp;&nbsp;&nbsp;&nbsp;所谓不死处

&nbsp;&nbsp;&nbsp;&nbsp;无爱别离处&nbsp;&nbsp;&nbsp;&nbsp;无冷无热处

&nbsp;&nbsp;&nbsp;&nbsp;彼处常安隐&nbsp;&nbsp;&nbsp;&nbsp;智者之所说

&nbsp;&nbsp;&nbsp;&nbsp;何处不生死&nbsp;&nbsp;&nbsp;&nbsp;彼处则无苦

&nbsp;&nbsp;&nbsp;&nbsp;诸因妇女乐&nbsp;&nbsp;&nbsp;&nbsp;一切皆有苦

&nbsp;&nbsp;&nbsp;&nbsp;彼爱为种子&nbsp;&nbsp;&nbsp;&nbsp;复生地狱中

&nbsp;&nbsp;&nbsp;&nbsp;彼乐能生苦&nbsp;&nbsp;&nbsp;&nbsp;云何说为乐

&nbsp;&nbsp;&nbsp;&nbsp;乃是苦中苦&nbsp;&nbsp;&nbsp;&nbsp;后时则如毒

&nbsp;&nbsp;&nbsp;&nbsp;若此众生生&nbsp;&nbsp;&nbsp;&nbsp;众生业风吹

&nbsp;&nbsp;&nbsp;&nbsp;业网痴所覆&nbsp;&nbsp;&nbsp;&nbsp;随生处爱乐

&nbsp;&nbsp;&nbsp;&nbsp;若善不善业&nbsp;&nbsp;&nbsp;&nbsp;常随彼共行

&nbsp;&nbsp;&nbsp;&nbsp;处处皆逐去&nbsp;&nbsp;&nbsp;&nbsp;如香不离花

&nbsp;&nbsp;&nbsp;&nbsp;汝如是受乐&nbsp;&nbsp;&nbsp;&nbsp;此后时则失

&nbsp;&nbsp;&nbsp;&nbsp;如昼日时满&nbsp;&nbsp;&nbsp;&nbsp;日没光随没


彼水行鸟。天善业故。已为一切放逸行。天如是说已。若天放逸行放逸者。闻水行鸟。如是偈说。作如是言。此鸟善语。已觉悟我。如此鸟说。我必当得。此鸟实说。我放逸故。行放逸行。犹故如是不能舍离。我于后时。必定破坏。得大怖畏。我等从今当善心意。对治放逸。舍离放逸。彼天如是。于长久时。专心善意。舍离放逸。知欲过患。心思惟已。以心动故。心力大故。或于多时。久习欲故。还复着乐。彼天如是无量分别。无量境界。上下受乐。种种诸欲具足之处。种种鸟声。胜妙园林。有莲花池。七宝山峰。多有无量妙莲花池。以为庄严。多有无量百千蜂众。出种种声。庄严妙池。彼处有河。满中饮食。有百千树。随念枝网荫覆彼河。枝间有华。华为堂舍。种种具足。彼天自身。有妙光明。无诸忧恼。自善业故。得如是报。下中上天。皆离妒嫉。迭互相爱。一心一欲。彼此不妨。如是如是。游行受乐。

尔时彼天。既受乐已。迭共筹量而作是言。如我先闻。此夜摩处一切诸天有主。名为牟修楼陀。游戏受乐。我等今者相与共去。彼处诸天。离彼天主牟修楼陀五百由旬。遥闻歌声。以太远故。闻不了了。以声普遍一切天处。是故不了。若鸟音声。如是歌声。功德具足。闻彼歌声。虽不了了。极生爱乐。不可厌足。以心动故。生决定意。一切天众。即向天主牟修楼陀戏乐之处。彼林一切功德具足。彼欲行天。共诸天女种种庄严种种衣服一切功德。皆悉具足。普身所著。无缕天衣。以自庄严。其手皆执种种乐器。迭相爱念。生欢喜心。有乘空者。乘莲花者。复有乘于优钵罗者。彼优钵罗。有第一香。多有众蜂。复有乘于拘物头者。彼拘物头。形量白色。皆如月轮。彼天皆共如是天女游戏歌舞。在空而行。五欲境界种种受乐。不知厌足。彼天善业。自心所化。自如是乘。自业所化。有下中上。色亦如是。有下中上。乐亦如是。有下中上。如是受乐。智慧亦尔。有下中上。命亦如是。有下中上。一切如是。遍满虚空。向戏乐林。无量种欲具足之处。牟修楼陀天王住处堂殿之所。彼如是行在道未到戏乐之林。于虚空中。遥见如炎。复见一处。青宝之色。复于异处。见黄白色。复于异处。见如火色。彼天如是空中见已。则生第一希有之心。迭相告言。天当看此虚空之中希有之事。如着种种希有色衣。在虚空中。我未曾见。彼诸天众。迭互说已。生希有心。少时停住。未经久时。复闻有声。第一微妙。美音歌声。闻音声已。复生喜心。希有之心。始从在地。乃至遍空一切天众。共诸天女。心皆乐见。悉欲往看。此天如是。空中见者。一切皆是。山树具足。地处诸天彼天亦尔。遥见此天。

山树具足。地处诸天。亦向天王须夜摩天。须夜摩天坐七宝座。在七宝窟。以大青宝璎珞庄严。复以胜妙莲花之色。胜大妙宝。而自庄严。又复更有第一光明妙宝胜幡。光明普遍一千由旬。有白光炎。满虚空中。如着种种胜妙衣服。在于虚空。幡亦如是。

此广博行地处诸天如是见已。生希有心。少时停住。须臾则知山树具足。地处诸天。亦向天主牟修楼陀所住之处戏乐林所。起如是心。彼如是去。亦如我去。广博行处胜上诸天筹量说言。我今共彼山树具足地处诸天。一切和合。相与俱去。向彼天主牟修楼陀所住之处。如是时间。暂住须臾。尔时彼处山树具足地处诸天。见广博行地处天众。生希有心。作如是言。我今共彼广博行处。一切诸天。迭共和合。相与同诣牟修楼陀天王住处戏乐林中。尔时如是。山树具足地处诸天。共广博行地处诸天一切天众。皆共和合。遍在虚空。无量幢幡。皆乘宝殿。在鸟背上。五乐音声。五欲功德。皆悉具足。向戏乐林须夜摩天游戏大林。多有无量诸欲功德。皆悉具足。不可譬喻。往向彼林。受境界乐。五欲功德。不知厌足。一切功德。富乐之事。皆不厌足。迭互相近。不可厌足。如是一切。皆受欲乐。不知厌足。然彼比丘。见彼天已。无量业果。皆悉谛知。而说偈言。

&nbsp;&nbsp;&nbsp;&nbsp;譬如天雨水&nbsp;&nbsp;&nbsp;&nbsp;是故河增长

&nbsp;&nbsp;&nbsp;&nbsp;如是欲雨故&nbsp;&nbsp;&nbsp;&nbsp;天增长欲火

&nbsp;&nbsp;&nbsp;&nbsp;弥那生水中&nbsp;&nbsp;&nbsp;&nbsp;而常患枯渴

&nbsp;&nbsp;&nbsp;&nbsp;如是乐增渴&nbsp;&nbsp;&nbsp;&nbsp;故天不知足

&nbsp;&nbsp;&nbsp;&nbsp;如虚空无边&nbsp;&nbsp;&nbsp;&nbsp;亦复无尽灭

&nbsp;&nbsp;&nbsp;&nbsp;欲如是无边&nbsp;&nbsp;&nbsp;&nbsp;界欲不可尽

&nbsp;&nbsp;&nbsp;&nbsp;海水波旋满&nbsp;&nbsp;&nbsp;&nbsp;仿佛有足义

&nbsp;&nbsp;&nbsp;&nbsp;悕望于欲者&nbsp;&nbsp;&nbsp;&nbsp;毕竟不知足

&nbsp;&nbsp;&nbsp;&nbsp;天未得境界&nbsp;&nbsp;&nbsp;&nbsp;愚痴不知足

&nbsp;&nbsp;&nbsp;&nbsp;心常悕望乐&nbsp;&nbsp;&nbsp;&nbsp;得已不知足

&nbsp;&nbsp;&nbsp;&nbsp;既得衰恼已&nbsp;&nbsp;&nbsp;&nbsp;无量到退失

&nbsp;&nbsp;&nbsp;&nbsp;由境界热恼&nbsp;&nbsp;&nbsp;&nbsp;是故应舍欲

&nbsp;&nbsp;&nbsp;&nbsp;既被贪欲诳&nbsp;&nbsp;&nbsp;&nbsp;能坏信欲者

&nbsp;&nbsp;&nbsp;&nbsp;得衰恼则离&nbsp;&nbsp;&nbsp;&nbsp;而天不觉知

&nbsp;&nbsp;&nbsp;&nbsp;境界非可足&nbsp;&nbsp;&nbsp;&nbsp;不知足无乐

&nbsp;&nbsp;&nbsp;&nbsp;如是不知足&nbsp;&nbsp;&nbsp;&nbsp;智者能舍离

&nbsp;&nbsp;&nbsp;&nbsp;寂静为乐根&nbsp;&nbsp;&nbsp;&nbsp;苦由境界起

&nbsp;&nbsp;&nbsp;&nbsp;故应修寂静&nbsp;&nbsp;&nbsp;&nbsp;远离境界地

&nbsp;&nbsp;&nbsp;&nbsp;常舍离烦恼&nbsp;&nbsp;&nbsp;&nbsp;修行无上智

&nbsp;&nbsp;&nbsp;&nbsp;从智得解脱&nbsp;&nbsp;&nbsp;&nbsp;由烦恼系缚

&nbsp;&nbsp;&nbsp;&nbsp;病杀系缚等&nbsp;&nbsp;&nbsp;&nbsp;境界所怖畏

&nbsp;&nbsp;&nbsp;&nbsp;流转生死中&nbsp;&nbsp;&nbsp;&nbsp;皆由于境界

&nbsp;&nbsp;&nbsp;&nbsp;若合若别离&nbsp;&nbsp;&nbsp;&nbsp;或百或千到

&nbsp;&nbsp;&nbsp;&nbsp;生生处常尔&nbsp;&nbsp;&nbsp;&nbsp;唯善逝谛知

&nbsp;&nbsp;&nbsp;&nbsp;生死无量乐&nbsp;&nbsp;&nbsp;&nbsp;生死无量苦

&nbsp;&nbsp;&nbsp;&nbsp;一切由境界&nbsp;&nbsp;&nbsp;&nbsp;生生处皆有

&nbsp;&nbsp;&nbsp;&nbsp;如是之境界&nbsp;&nbsp;&nbsp;&nbsp;破坏痴心者

&nbsp;&nbsp;&nbsp;&nbsp;愚痴无眼故&nbsp;&nbsp;&nbsp;&nbsp;复喜乐境界

&nbsp;&nbsp;&nbsp;&nbsp;舍怨而不近&nbsp;&nbsp;&nbsp;&nbsp;闻名亦生虑

&nbsp;&nbsp;&nbsp;&nbsp;境界如怨家&nbsp;&nbsp;&nbsp;&nbsp;痴故不曾舍

&nbsp;&nbsp;&nbsp;&nbsp;若为境界烧&nbsp;&nbsp;&nbsp;&nbsp;则是愚痴者

&nbsp;&nbsp;&nbsp;&nbsp;为自业所诳&nbsp;&nbsp;&nbsp;&nbsp;痴故不能离

&nbsp;&nbsp;&nbsp;&nbsp;如有畏火者&nbsp;&nbsp;&nbsp;&nbsp;犹故近于火

&nbsp;&nbsp;&nbsp;&nbsp;如是境界迷&nbsp;&nbsp;&nbsp;&nbsp;亦乐近境界

&nbsp;&nbsp;&nbsp;&nbsp;犹如食毒者&nbsp;&nbsp;&nbsp;&nbsp;不为自受乐

&nbsp;&nbsp;&nbsp;&nbsp;近爱痴亦尔&nbsp;&nbsp;&nbsp;&nbsp;永无安隐事

&nbsp;&nbsp;&nbsp;&nbsp;如渴者于盐&nbsp;&nbsp;&nbsp;&nbsp;舐之不除渴

&nbsp;&nbsp;&nbsp;&nbsp;境界故闇眼&nbsp;&nbsp;&nbsp;&nbsp;于爱不知足

&nbsp;&nbsp;&nbsp;&nbsp;天境界不足&nbsp;&nbsp;&nbsp;&nbsp;欲心之所诳

&nbsp;&nbsp;&nbsp;&nbsp;为业风所吹&nbsp;&nbsp;&nbsp;&nbsp;到于恶道处


彼比丘如是。谛知无量道处众生业生。次第皆知。怜愍彼天。已说此偈。

又复彼天。迭相和合。一切同行。心生欢喜。向戏乐林牟修楼陀天王住处。尔时彼天。如是而行。无量服饰无量乐行。无量业化。无量园林池等受乐。无量百千天女围绕。如是而行。复有余天。百千堂殿。在上而坐。行虚空中。光明周遍。普照虚空。歌舞游戏。五乐音声。鬘庄严身。以香坌身。颈着璎珞。头冠天帻。风吹衣裳。如云而行。天女抱之。心甚喜乐。复有余天。天女咏歌。及箜篌声。既闻此声。心生爱乐。如是等类。若干种天。种种受乐。向戏乐林。空中而住。悕望受乐。彼地处天。一切皆向牟修楼陀天王住处。总说彼天。如业相似。若戏若行。若庄严具。音声普遍。十方充满。皆来近在王住堂殿。普彼一切夜摩天众。牟修楼陀夜摩天王。于中最胜。如业之身。以业胜故。其果亦胜。如是因果。非不相似。如种子芽。一切天众。皆近天王牟修楼陀所居堂殿。彼天皆劣。唯有天王牟修楼陀于中独胜。一切诸天。天欲之中。天王欲胜。皆悉具足。无譬喻乐。且说少分。

有七宝鸟。在树林上。周匝遍有。嘴衔树心。身无所依。在虚空中。

又复异处。饶希有铃。其声美妙。若天闻者。皆来向之。如是分别心快乐故。在彼林行。

又复更有七宝众鸟。间错杂翅。在彼林外。周匝围绕。嘴中衔鬘绕林飞行。又复多有希有孔雀。背上皆有莲花水池。于彼池中。饶种种鸟。有百千蜂。在彼池水莲花之中。蜂有音声。池名清水。彼莲华叶种种不同。或有花叶是毗琉璃。或有花叶是七宝者。有余莲花。五由旬香。如是彼鸟孔雀背上。端严殊妙。歌乐嬉戏。池鸟相应。彼孔雀背亦甚希有。

又复多有大希有鸟。孔雀衔鬘。谓其背上有大莲花。天子坐彼莲花台上。有百天女而为围绕。种种嬉戏。美妙歌音。而受快乐。

又复多有大希有鸟。孔雀衔鬘。彼受乐天自业所化。一一孔雀头上。皆有随念树生。有种种花。其花甚饶。树上多有七宝翅鸟。其诸天子。既上彼树。与天女众。共饮天酒。歌舞嬉戏。而受快乐。

又复多有大希有鸟。孔雀衔鬘。一一孔雀丛毛之中。多诸天众。共天女众。坐受快乐迭相爱乐。嬉戏歌舞。受天之乐。天见如是孔雀衔鬘希有事故。生希有心。

又复更见第二希有。所谓莲花妙池衔鬘。彼莲花池。其数二万。离于泥浊。有金银沙。八功德水。盈满彼池。鹅鸭鸳鸯。池中甚饶。天善业故。鹅说偈言。

&nbsp;&nbsp;&nbsp;&nbsp;久时受此乐&nbsp;&nbsp;&nbsp;&nbsp;此乐非常法

&nbsp;&nbsp;&nbsp;&nbsp;一切皆无常&nbsp;&nbsp;&nbsp;&nbsp;而天不觉知

&nbsp;&nbsp;&nbsp;&nbsp;此乐且相续&nbsp;&nbsp;&nbsp;&nbsp;必当有断时

&nbsp;&nbsp;&nbsp;&nbsp;为欲心所诳&nbsp;&nbsp;&nbsp;&nbsp;不觉知失坏

&nbsp;&nbsp;&nbsp;&nbsp;此乐杂苦乐&nbsp;&nbsp;&nbsp;&nbsp;隐覆故不觉

&nbsp;&nbsp;&nbsp;&nbsp;如莲花鬘中&nbsp;&nbsp;&nbsp;&nbsp;毒蛇不可见

&nbsp;&nbsp;&nbsp;&nbsp;犹如杂毒饭&nbsp;&nbsp;&nbsp;&nbsp;食者被杀害

&nbsp;&nbsp;&nbsp;&nbsp;此乐一切尔&nbsp;&nbsp;&nbsp;&nbsp;必当堕地狱

&nbsp;&nbsp;&nbsp;&nbsp;如索筋为罥&nbsp;&nbsp;&nbsp;&nbsp;眼见甚可爱

&nbsp;&nbsp;&nbsp;&nbsp;境界罥如是&nbsp;&nbsp;&nbsp;&nbsp;见好实甚恶

&nbsp;&nbsp;&nbsp;&nbsp;如金波迦果&nbsp;&nbsp;&nbsp;&nbsp;初甜美味多

&nbsp;&nbsp;&nbsp;&nbsp;后时则能杀&nbsp;&nbsp;&nbsp;&nbsp;世间乐亦尔

&nbsp;&nbsp;&nbsp;&nbsp;如飞虫见灯&nbsp;&nbsp;&nbsp;&nbsp;其心甚爱乐

&nbsp;&nbsp;&nbsp;&nbsp;入中则被烧&nbsp;&nbsp;&nbsp;&nbsp;此乐亦如是

&nbsp;&nbsp;&nbsp;&nbsp;愚凡夫不知&nbsp;&nbsp;&nbsp;&nbsp;戏乐犹如灯

&nbsp;&nbsp;&nbsp;&nbsp;悕乐如触火&nbsp;&nbsp;&nbsp;&nbsp;毕竟不得乐

&nbsp;&nbsp;&nbsp;&nbsp;如鹿患渴故&nbsp;&nbsp;&nbsp;&nbsp;随逐阳炎走

&nbsp;&nbsp;&nbsp;&nbsp;毕竟不除渴&nbsp;&nbsp;&nbsp;&nbsp;此乐亦如是

&nbsp;&nbsp;&nbsp;&nbsp;过现不知足&nbsp;&nbsp;&nbsp;&nbsp;未来亦复然

&nbsp;&nbsp;&nbsp;&nbsp;一切天境界&nbsp;&nbsp;&nbsp;&nbsp;如是故应舍

&nbsp;&nbsp;&nbsp;&nbsp;寂乐为根乐&nbsp;&nbsp;&nbsp;&nbsp;是智者所说

&nbsp;&nbsp;&nbsp;&nbsp;于乐根无心&nbsp;&nbsp;&nbsp;&nbsp;彼则常受苦

&nbsp;&nbsp;&nbsp;&nbsp;梵实第一胜&nbsp;&nbsp;&nbsp;&nbsp;忍为最寂静

&nbsp;&nbsp;&nbsp;&nbsp;一智明是世&nbsp;&nbsp;&nbsp;&nbsp;一慈生胜乐

&nbsp;&nbsp;&nbsp;&nbsp;不恼他最吉&nbsp;&nbsp;&nbsp;&nbsp;正见第一善

&nbsp;&nbsp;&nbsp;&nbsp;直心最为良&nbsp;&nbsp;&nbsp;&nbsp;舍恶业亦尔

&nbsp;&nbsp;&nbsp;&nbsp;若近于老宿&nbsp;&nbsp;&nbsp;&nbsp;恒常敬重法

&nbsp;&nbsp;&nbsp;&nbsp;供养于师长&nbsp;&nbsp;&nbsp;&nbsp;信业则为善

&nbsp;&nbsp;&nbsp;&nbsp;常供养三宝&nbsp;&nbsp;&nbsp;&nbsp;正心意无垢

&nbsp;&nbsp;&nbsp;&nbsp;复供养父母&nbsp;&nbsp;&nbsp;&nbsp;是涅槃城道

&nbsp;&nbsp;&nbsp;&nbsp;佛说一切法&nbsp;&nbsp;&nbsp;&nbsp;出家最第一

&nbsp;&nbsp;&nbsp;&nbsp;梵行行中胜&nbsp;&nbsp;&nbsp;&nbsp;能得一切乐

&nbsp;&nbsp;&nbsp;&nbsp;佛说诸施中&nbsp;&nbsp;&nbsp;&nbsp;法施最为胜

&nbsp;&nbsp;&nbsp;&nbsp;勤中禅第一&nbsp;&nbsp;&nbsp;&nbsp;则能到涅槃

&nbsp;&nbsp;&nbsp;&nbsp;于施戒智中&nbsp;&nbsp;&nbsp;&nbsp;唯智以为最

&nbsp;&nbsp;&nbsp;&nbsp;智能到涅槃&nbsp;&nbsp;&nbsp;&nbsp;施戒唯得乐

&nbsp;&nbsp;&nbsp;&nbsp;眼见非为最&nbsp;&nbsp;&nbsp;&nbsp;智见则为胜

&nbsp;&nbsp;&nbsp;&nbsp;佛说八分道&nbsp;&nbsp;&nbsp;&nbsp;诸道中寂静

&nbsp;&nbsp;&nbsp;&nbsp;谛中四谛胜&nbsp;&nbsp;&nbsp;&nbsp;是如来所说

&nbsp;&nbsp;&nbsp;&nbsp;于五种力中&nbsp;&nbsp;&nbsp;&nbsp;智慧力为最

&nbsp;&nbsp;&nbsp;&nbsp;说上下八方&nbsp;&nbsp;&nbsp;&nbsp;更无有胜者

&nbsp;&nbsp;&nbsp;&nbsp;唯如来为最&nbsp;&nbsp;&nbsp;&nbsp;能示真法故

&nbsp;&nbsp;&nbsp;&nbsp;说一切众中&nbsp;&nbsp;&nbsp;&nbsp;圣众最寂静

&nbsp;&nbsp;&nbsp;&nbsp;以三宝福田&nbsp;&nbsp;&nbsp;&nbsp;依止能生乐

&nbsp;&nbsp;&nbsp;&nbsp;等供养父母&nbsp;&nbsp;&nbsp;&nbsp;第三次和上

&nbsp;&nbsp;&nbsp;&nbsp;能以法境界&nbsp;&nbsp;&nbsp;&nbsp;开眼令睹见

&nbsp;&nbsp;&nbsp;&nbsp;非可见可取&nbsp;&nbsp;&nbsp;&nbsp;如来如是说

&nbsp;&nbsp;&nbsp;&nbsp;此皆是乐地&nbsp;&nbsp;&nbsp;&nbsp;依境界非乐

&nbsp;&nbsp;&nbsp;&nbsp;若能行此法&nbsp;&nbsp;&nbsp;&nbsp;则行无垢道

&nbsp;&nbsp;&nbsp;&nbsp;行此道安隐&nbsp;&nbsp;&nbsp;&nbsp;夜摩地非乐


彼鸟如是。以善业故。本人中时。因法活命。卖法得物。以自存济。如是业因。彼处为鸟。本善业故。虽生鸟中。忆法不忘。如是说偈。是故应当精勤读诵。常受持法。以业因缘。虽作畜生。本来习故。善能说法。得果不空。

又彼一切诸夜摩天。向彼二万莲花之池。种种异异别别庄严。胜妙天女。而为围绕。于彼池中。先有种种异异庄严诸天之众诸天女众。百百千千那由他数那由他数亿亿数等。种种受乐。共诸天女五乐音声。或有入在莲花中者。或有坐于莲花台者。或有在于莲花叶者。或有在于莲华须者。随心意念。粗细等身。如眼睫顷。百千由旬。已能来去。如眼所见。无远无近。皆一念时。彼天来去。亦复如是。如一指面。众眼共看。不妨不患。如是彼天。或有一百。或有一千。皆共聚在一莲花须。同坐不妨。不隘不迮。以善业故。自业力故。彼莲花池。如是势力。如是功德。彼天如是于莲花中。或百或千。如是嬉戏。如心美味。天酒恣饮。彼莲花中。旧住诸天。共后来天和合嬉戏。自有光明。胜百千日。皆受欲乐。

于如是处久时受乐。尔乃前诣牟修楼陀天王林所。欲入彼林。彼林多有无量种色甚可爱乐。牟修楼陀如心意念。化作彼林。如自心中。如是如是。种种所念。如是如是。化作种种异异树林。本未曾有。夜摩天王善业力故。尔时天众见如是林。本未曾有。本未曾见。生希有心。生是心已。欲入彼林。渐次近之。彼天种种庄严其身。涂天栴檀。着天所应如天相似。种种衣服。过莲花池。到彼树林。见已羞惭。业如是故。有如是林。种种胜妙。彼诸天众。见余林来。既见彼林。普遍审观。既审观已迭相向说。迭相指示。然后入中。既过彼池。入林中已见鹦鹉行。皆悉执持种种宝鬘一一鹦鹉。宝珠系咽。如是宝珠相续为鬘绕彼林已。而说偈言。

&nbsp;&nbsp;&nbsp;&nbsp;此众生轮转&nbsp;&nbsp;&nbsp;&nbsp;自业所牵推

&nbsp;&nbsp;&nbsp;&nbsp;老死梁绳中&nbsp;&nbsp;&nbsp;&nbsp;众生不厌离

&nbsp;&nbsp;&nbsp;&nbsp;彼道至道行&nbsp;&nbsp;&nbsp;&nbsp;天人阿修罗

&nbsp;&nbsp;&nbsp;&nbsp;不知真谛故&nbsp;&nbsp;&nbsp;&nbsp;为自心所使

&nbsp;&nbsp;&nbsp;&nbsp;世间所作轮&nbsp;&nbsp;&nbsp;&nbsp;手推非疾转

&nbsp;&nbsp;&nbsp;&nbsp;业手众生轮&nbsp;&nbsp;&nbsp;&nbsp;转之甚为速

&nbsp;&nbsp;&nbsp;&nbsp;十二辐和合&nbsp;&nbsp;&nbsp;&nbsp;聚在痴毂中

&nbsp;&nbsp;&nbsp;&nbsp;因缘轮回转&nbsp;&nbsp;&nbsp;&nbsp;世间不觉知


彼天如是。闻鹦鹉鸟所说偈已。一心善念。观察本业。大殷重心。念本业行。作如是言。彼鹦鹉鸟。则为胜我。我则不如彼鹦鹉鸟。思惟作业。我为爱坏嬉戏受乐。时彼诸天。如是说已。为欲往见夜摩天王牟修楼陀。过鹦鹉行。复向名为崄岸鬘林。于彼林中。复有一林。名曼陀罗。百千色花以为庄严。彼林多有种种鸟众。林之光明。胜百千日。离日热过。彼林之树。有胜光明。见彼树林。则生眼乐。闻鸟音声。则生耳乐。嗅藕根香。则生鼻乐。尝食果味。则生舌乐。无缕天衣。触生身乐。诸根乐故。意生喜乐。五根缚心。令意随顺。思念诸法。以二种意。随顺而知。如是见于曼陀罗林。

曼陀罗树。一一皆饶诸天女众。如是天女。种种衣服。庄严微妙。口中言说。种种歌舞。种种受乐。彼诸天众。本未曾见。

如是彼处一切地中地行诸天。见彼天女在树林中。不可譬喻。无量百千亿众甚多天众天女。普遍林中。无有一天。无一天女。心不悕望。欲见天主牟修楼陀一切悕望皆欲往见。实心喜乐。欲见天王。以是天王福德力故。尔时彼天。如上所说。和合而来。行彼林中。彼林多有流水河池。莲花杂林。皆悉具足。地分处处。一切庄严。其地柔软。皆作金色。杂宝间错。如是见已。则受欲乐。如是次第。渐进前向夜摩天王牟修楼陀。一切同心。悕望欲见。心皆相爱。如上所说。种种异乘。过彼地处。复入异地。于彼地中有可爱山。如是地中诸可爱山。其数五百。是游戏处。彼一切山。是毗琉璃。其树皆是赤莲华宝金叶庄严。复有宝树。银叶庄严。彼处多有珊瑚诸鸟。又复更有异法庄严。无量杂宝鹿鸟庄严。种种河池。流水庄严。交枝为舍。普遍庄严交枝之舍处处遍有。其果金色。金宝树枝。其果皆作毗琉璃色。金宝之叶。有百千蜂。蜂有音声。美妙悦耳。种种味触饮食满河。多有宝鸟。庄严彼河。彼中地处。触则生乐。复有天众。见诸宝山。山名游戏。有见平地。有见山峰。有见窟门。复有天见树枝堂舍。有见一切在莲花池。天众天女。皆悉欢喜。有共天女而歌舞者。或有诸天。共天女众入莲华林游戏乐者。有欢喜心而饮酒者。有以天华散平地者。有结花鬘庄严身者。有以宝冠共诸天女迭互庄严。自有光明身无垢秽。复有异天。共诸天女行虚空者。复有异天。手执乐器。口中咏歌。住在平地。或百或千。彼天之身。如是如是。种种庄严。种种光明。青黄赤紫杂色光明。从身而出。

尔时彼天。既于如是游戏山中受快乐已。欲见天王牟修楼陀更前内入彼天。复见夜摩天王。名集鬘地。即入其中。山树具足广博。行地彼一切天。第一庄严。并集鬘地。三地诸天。皆于天王牟修楼陀生敬重心。是彼天王善业力故。是彼天王过去修集无量善业之所感致。集鬘地中有一万殿。无量种色种种金柱而为庄严。彼殿可爱。金宝为壁。毗琉璃宝。青宝柱杂杂间错。复有异殿毗琉璃壁金宝青宝拘栏。因陀罗宝。以为窗牖。又复多有种种宝柱杂杂间错。复有异殿。毗琉璃壁。金宝为门。毗琉璃扉。种种间错。复有楼殿。甚可爱乐。谓赤莲花杂金为柱。金宝为门。珊瑚为窗。种种杂宝。间错其地。又复彼处。种种间错青宝为壁。赤金为门。白银为柱。普彼殿内。光明炎鬘。

又复彼处牟修楼陀天王之殿。种种业化。第一赤色金宝之殿。金刚间错。赤莲花宝以为殿柱。七宝为窗。第一光明。迭相照耀。重楼行殿。如是如是。种种庄严。彼天见已。回眼遍看。复观宝山。彼此迭共。相与同心。普看山殿。前向大王须夜摩天。然后乃入牟修楼陀天王殿内。既如是入胜胜异见。种种可爱。第一希有无量功德。一切具足。彼诸天等。见集鬘已悕望欲见。夜摩天主牟修楼陀一切天众皆悉同行。复入一处王所行处。见大天王七千天子而为围绕。悉皆第一胜妙庄严。身有光明。一一天子威德如山。天衣流动。头着宝冠。肘后臂上。妙宝庄严胜妙花鬘。以严其胸。有如是等七千天子围绕。天王牟修楼陀。亦如众山周匝围绕须弥山王。亦如诸河围绕大海。如星曜等围绕于月。如是彼天一切围绕。夜摩天王牟修楼陀。如是而住。夜摩天王。端正殊妙。光明威德。胜出一切。诸余天众。

天王之殿。有百千柱。彼一一柱。皆是七宝。以庄严殿。天因陀罗大青宝座。彼天王殿。如是势力。如是如是。天入彼殿。如是如是。转更宽博。如是如是。七宝庄严。殿内有树。名殿严树。彼如是树。恒常有花。于六时中。具足不阙。又一切时。常有天果。彼殿何名。谓名乐见。七宝为壁。种种间杂。