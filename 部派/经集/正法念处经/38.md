## 正法念处经卷第三十八

### 观天品第六之十七(夜摩天之三)

尔时如是。始生天子。作如是念。彼天大乐。胜于此间夜摩天王。如是思惟。于须臾间。心动不定。于境界乐心生爱乐。复更深着。观诸乐处。普于天众何者何者受乐之事。一切皆见。次第安详游历彼处。如是次近牟修楼陀夜摩天王所住之处。王于彼处。无量百千多亿天众围绕受乐。多有无量诸天女众。手执莲花围绕供养。彼天王色。不可比类。无与等色。威德光明。功德具足。彼王出胜。一切天众所有光明。如日胜于一切星等众星围绕。夜摩天王。亦复如是。威德殊胜。在师子座。其座软触。非丝等成。纯是妙宝希有之色。形服庄严。威德具足。无量种声歌乐之音。异异嬉戏。闻欲功德。胜心受乐。夜摩天中。如是境界。更无胜者。胜帝释王所有功德。牟修楼陀夜摩天王。有五十聚胜妙光明。从身而出。皆有焰起。彼帝释王。于两肩上。二处出光。彼光明聚。于此则劣。牟修楼陀夜摩天王。六根门众。以善业故。如是和合。于帝释王所有功德。百倍为胜。如是胜故。不可比类。彼色如是。无可譬喻。乐及境界。亦如是胜。不可譬喻。彼王眷属。下劣威德。犹胜帝释。何况天王牟修楼陀。所有威德。内外清净。彼既如是。云何可喻。

尔时如是始生天子。即于遥见牟修楼陀天王之时。色乐威德一切微劣。既见天王。观自身已。如是思惟。我身于彼天王之身亿百千倍。百千千倍。微劣不如以行第一胜善业故。得此天王牟修楼陀上妙之身。此有如是殊胜威德。何况所闻。名为寂静。胜于此王。牟修楼陀。所有威德。皆悉具足。上上天业。次第胜胜。转转微妙。如是少时。心思惟已。而复专听歌等音声。尔时如是始生天子。更复前进。安详徐诣牟修楼陀夜摩天王所住之处。牟修楼陀夜摩天王周匝。多有胜妙身色。第一庄严。容貌端正。殊胜威德。好身妙音。七千天女。近身歌舞喜笑游行。自余天女小远身者。不可计数。嬉戏娱乐。皆饮天酒。彼此共迭意念同心。彼诸天女。各得天王牟修楼陀。共受欲乐。心作是知。王唯爱我。更不爱余。于我得乐。不于余女。唯我欲胜。余则不尔。夜摩天欲。口说则成。身不交合。彼诸天女。皆有是意。一一皆谓牟修楼陀夜摩天王。唯独爱之。

尔时如是始生天子。更复前近牟修楼陀夜摩天王。见有无量百千天众之所围绕。有无量种具足胜妙功德舌语。调伏天众。牟修楼陀夜摩天王。于一切天。若旧生者。若始生者。皆悉普识。牟修楼陀。见始生天。眼则不转。自余旧天。即便语彼。始生天子。作如是言。大王今者。如是看汝。何以不跪。

尔时如是始生天子。闻已即跪。尔时天王牟修楼陀。见其跪已。告言大仙。汝今始生夜摩天地。汝今可在夜摩天地第一乐处。于中受乐。汝以修行三种善业。得生此处。汝今善来。自善业故。此中受乐。于此天处。久住多时。勿放逸行。牟修楼陀夜摩天王。为始生天。而说偈言。

&nbsp;&nbsp;&nbsp;&nbsp;始初生天子&nbsp;&nbsp;&nbsp;&nbsp;若爱此生乐

&nbsp;&nbsp;&nbsp;&nbsp;彼不及退苦&nbsp;&nbsp;&nbsp;&nbsp;十六分中一

&nbsp;&nbsp;&nbsp;&nbsp;味少怖畏多&nbsp;&nbsp;&nbsp;&nbsp;常诳惑丈夫

&nbsp;&nbsp;&nbsp;&nbsp;如乾闼婆城&nbsp;&nbsp;&nbsp;&nbsp;欲乐味亦尔

&nbsp;&nbsp;&nbsp;&nbsp;此欲极为恶&nbsp;&nbsp;&nbsp;&nbsp;能破坏众生

&nbsp;&nbsp;&nbsp;&nbsp;是故有智者&nbsp;&nbsp;&nbsp;&nbsp;心常不信欲


牟修楼陀夜摩天王。如是教彼始生天子。始生天子。如是启白。牟修楼陀夜摩天王。而作是言。实尔。天王。我初不知此天之中有如是过。不知天中。云何法行如他余天之所行作。我如是作。我自不知。尔时天王牟修楼陀。复说偈言。

&nbsp;&nbsp;&nbsp;&nbsp;若至死到时&nbsp;&nbsp;&nbsp;&nbsp;更无余同伴

&nbsp;&nbsp;&nbsp;&nbsp;死后异处去&nbsp;&nbsp;&nbsp;&nbsp;无有共行者

&nbsp;&nbsp;&nbsp;&nbsp;众生心种种&nbsp;&nbsp;&nbsp;&nbsp;若干心性欲

&nbsp;&nbsp;&nbsp;&nbsp;如是异异业&nbsp;&nbsp;&nbsp;&nbsp;造作生死缚

&nbsp;&nbsp;&nbsp;&nbsp;乃至即生时&nbsp;&nbsp;&nbsp;&nbsp;必定已属死

&nbsp;&nbsp;&nbsp;&nbsp;种种痴覆心&nbsp;&nbsp;&nbsp;&nbsp;于此不知怖

&nbsp;&nbsp;&nbsp;&nbsp;若退时已到&nbsp;&nbsp;&nbsp;&nbsp;能破第一有

&nbsp;&nbsp;&nbsp;&nbsp;彼痴心不觉&nbsp;&nbsp;&nbsp;&nbsp;死苦之可畏

&nbsp;&nbsp;&nbsp;&nbsp;欢喜生放逸&nbsp;&nbsp;&nbsp;&nbsp;数数受生死

&nbsp;&nbsp;&nbsp;&nbsp;痴者不觉知&nbsp;&nbsp;&nbsp;&nbsp;境界能诳天

&nbsp;&nbsp;&nbsp;&nbsp;境界蛇能啮&nbsp;&nbsp;&nbsp;&nbsp;境界爱生痴

&nbsp;&nbsp;&nbsp;&nbsp;天常不觉知&nbsp;&nbsp;&nbsp;&nbsp;退时大怖畏

&nbsp;&nbsp;&nbsp;&nbsp;生苦最为大&nbsp;&nbsp;&nbsp;&nbsp;退无如是苦

&nbsp;&nbsp;&nbsp;&nbsp;如是大生苦&nbsp;&nbsp;&nbsp;&nbsp;唯天中成就

&nbsp;&nbsp;&nbsp;&nbsp;业风之所吹&nbsp;&nbsp;&nbsp;&nbsp;轮转受大苦

&nbsp;&nbsp;&nbsp;&nbsp;丈夫死所将&nbsp;&nbsp;&nbsp;&nbsp;心诳不自在

&nbsp;&nbsp;&nbsp;&nbsp;非父亦非母&nbsp;&nbsp;&nbsp;&nbsp;非知识非亲

&nbsp;&nbsp;&nbsp;&nbsp;若死时既至&nbsp;&nbsp;&nbsp;&nbsp;无有同伴者

&nbsp;&nbsp;&nbsp;&nbsp;本性如是诳&nbsp;&nbsp;&nbsp;&nbsp;一切无伴侣

&nbsp;&nbsp;&nbsp;&nbsp;唯意如是恶&nbsp;&nbsp;&nbsp;&nbsp;各各迭相诳

&nbsp;&nbsp;&nbsp;&nbsp;非余亦非亲&nbsp;&nbsp;&nbsp;&nbsp;而能为救者

&nbsp;&nbsp;&nbsp;&nbsp;死时既到已&nbsp;&nbsp;&nbsp;&nbsp;亲亦如非亲

&nbsp;&nbsp;&nbsp;&nbsp;汝若见非亲&nbsp;&nbsp;&nbsp;&nbsp;亦受大快乐

&nbsp;&nbsp;&nbsp;&nbsp;死王力自在&nbsp;&nbsp;&nbsp;&nbsp;公夺大乐去

&nbsp;&nbsp;&nbsp;&nbsp;境界令心迷&nbsp;&nbsp;&nbsp;&nbsp;常为欲所使

&nbsp;&nbsp;&nbsp;&nbsp;虽未觉苦恼&nbsp;&nbsp;&nbsp;&nbsp;必定得不疑


牟修楼陀夜摩天王。以如是等真实之法。教彼如是始生天子。时彼天子。既得闻已。心生厌离。于须臾间。还复歌舞戏乐喜笑。更复染着。一切世间愚痴凡夫。心无常故。心不定故。以乐力胜覆其心故。为爱使故。心百倍动。以此因缘。天放逸行。以如是故。乃至少法。不住心中。

尔时如是始生天子。于彼天王牟修楼陀堂殿之所。种种戏乐。共自眷属。如是歌舞。种种嬉戏。五欲功德。皆悉具有。境界受乐。和集还去。着来时道。到自所止。云处游行。本所住处。既还到已。复共余天。种种受乐。嬉戏游行。向名广殿。彼殿可爱。今具足说。内有二十那由他舍。有种种色。异异形相。宝光明集。多有天众。诸天女众。如是妙殿。随天所念。一切皆得。如彼天子心之所念。一切皆得。如是之色。如是形相。园林花池。多有无量百千鸟众。以为庄严。七宝山峰。彼殿如是。天善业故。若天忆念欲游行时。殿并园林。莲花河池。种种天树。飞行虚空。如鸟无异。若天忆念。此殿动去。我则受乐。即于念时飞行而去。若天忆念。起如是心。随我所须。饮食具足。则有河流。皆是天食。无量种种。皆悉具足。随念而有。色香味具。满河流出。以彼天子本善业故。若不善业。无此境界。

又复此天。生如是念。我此殿内转更宽博。广百由旬。即于念时。多有无量种种可爱诸流水河。妙莲花池。并诸涧谷。具足房舍。种种园林。妙莲花等。皆悉具足。如是宽博。彼天见已。转更欢喜。生如是心。我于此处。游行戏乐。我心欢喜。更共余天此中受乐。复令余天于此殿中共我戏乐。若夜摩王天众来此。我共受乐。即彼天子。心生念时。牟修楼陀夜摩天王。所有天众。向其殿内。而共游戏。即于念时。彼天发行。有乘鹅者。乘孔雀者。复有乘于他养鸟者。有乘花者。有乘鸭者。复有异天乘鸳鸯者。复有乘于命命鸟者。有乘树者。如是异异种种乘来。胜欢喜心。乐音游戏复共种种形服庄严。诸天女等。喜笑歌舞。莲花妙鬘。角络其体。受第一乐。胜欢喜心。天女赞叹。乘空而行。向天游戏殿舍之中。既行到已。彼此迭共种种受乐。如是游戏放逸行故。其心不定。牟修楼陀夜摩天王。见其放逸。而观察之。如放逸天。放逸行观。生如是心。我于今者。以何方便而能利益安乐如是放逸之天。尔时天王牟修楼陀。复微细意。深思惟曰。今令余天须陀洹者。共我相随。筹量语论。如彼地处。云云游行地处之中。种种受乐。行于放逸。云何善法。摄取彼天。自他利益。彼此皆作。令我及彼皆离过罪。我为善友。令彼利益。说法利他。是善知识。若教恶业。则是怨家。能令和集地狱恶业。尔时天王牟修楼陀。共须陀洹。既筹量已。自神通力化作妙殿。共升彼殿。而向彼去。第一河池。流水具足。园林诸树。皆悉备有。无量种种。皆悉可爱。有如是等胜妙之事。共向彼处云云游行地处之殿。则为下劣。百倍不如。千倍不如。何以故。善业力故。夜摩天中。一切诸天。所有善业。牟修楼陀夜摩天王。善业最胜。善业胜者。神通亦胜。以此因缘。其殿则胜。有妙光明。胜于一切夜摩诸天所有殿舍。譬如日殿。一切余殿。不及少分。如是彼殿。最为殊胜。余天之殿。不及少分。彼如是殿。自分功德。皆悉具足。行虚空中。向彼地处云云游行受乐地处。须陀洹天。相随共往。以须陀洹圣人之天少放逸行故。与相随向彼地处。

尔时彼处放逸行天。既见天王牟修楼陀。生敬重心。速尔前进。一切皆向牟修楼陀夜摩天王。相与奉迎。或百或千。百百千千。如是一切奉迎天王。尔时天王牟修楼陀。既到彼殿。即作神通。变化力故。令彼迎天。忽尔之中。各不相见。唯见自身。独近天王。于其乐音。一切不闻。种种妙色。皆悉不见。以王神通故。令使尔彼天。各各有如是心。唯我在此。自余诸天为何所在。恒常共我坐此殿中。今何处去。一切不见。如是念已。彼天各各前向天王牟修楼陀。唯见天王及须陀洹。不见余者。彼一切天。各各皆生希有之心。心生怖畏。皆白天王牟修楼陀。作如是言。我此殿中。共住诸天。不知今者向何处去。尔时天王牟修楼陀。告彼天言。如是等天。一切放逸。行放逸行。以业尽故。退堕地狱饿鬼畜生。或生人中。若放逸天。行放逸行。放逸所坏。为境界爱之所破坏。心乐五欲诸功德故。于境界火。心念分别而自焰然。从自心燧生此炽火。业风所吹。名广殿中心未厌足。为五焰火所烧然已。复为地狱大火所烧。受种种苦。自心所诳。身坏命终。生地狱中。此放逸过。一切过中。最为胜上。何以故。为放逸过所破坏者。散失一切诸善法故。彼如是天。自心自诳。如是痴天。后时心悔。尔时彼处一切诸天。既于天王牟修楼陀。如是闻已。一一心中。皆生厌离。皆生怖畏。各白天王牟修楼陀。而作是言。天主大王。云何如是一念之顷。一切天退。此未曾有。一切诸天。于一念顷。如是皆退。云云游行地处尽空。此为甚苦。以何方便。令我不退。不受苦恼不爱别离令我不受别离之苦令我不堕地狱饿鬼畜生等中。尔时天王牟修楼陀。即为彼天。而说偈言。

&nbsp;&nbsp;&nbsp;&nbsp;行放逸道者&nbsp;&nbsp;&nbsp;&nbsp;则不见贤善

&nbsp;&nbsp;&nbsp;&nbsp;犹如钻冰者&nbsp;&nbsp;&nbsp;&nbsp;火则不可得

&nbsp;&nbsp;&nbsp;&nbsp;离因则无果&nbsp;&nbsp;&nbsp;&nbsp;无因果叵得

&nbsp;&nbsp;&nbsp;&nbsp;放逸求功德&nbsp;&nbsp;&nbsp;&nbsp;究竟不可获

&nbsp;&nbsp;&nbsp;&nbsp;放逸破坏生&nbsp;&nbsp;&nbsp;&nbsp;如是转行天

&nbsp;&nbsp;&nbsp;&nbsp;彼痴失善业&nbsp;&nbsp;&nbsp;&nbsp;堕于恶道处

&nbsp;&nbsp;&nbsp;&nbsp;若有是痴心&nbsp;&nbsp;&nbsp;&nbsp;于爱欲受乐

&nbsp;&nbsp;&nbsp;&nbsp;后得衰恼已&nbsp;&nbsp;&nbsp;&nbsp;其心则生悔

&nbsp;&nbsp;&nbsp;&nbsp;欲火所烧者&nbsp;&nbsp;&nbsp;&nbsp;为境界所诳

&nbsp;&nbsp;&nbsp;&nbsp;不得寂静道&nbsp;&nbsp;&nbsp;&nbsp;一切上乐处

&nbsp;&nbsp;&nbsp;&nbsp;若世间欲乐&nbsp;&nbsp;&nbsp;&nbsp;若爱所生乐

&nbsp;&nbsp;&nbsp;&nbsp;不及一内乐&nbsp;&nbsp;&nbsp;&nbsp;十六分之一

&nbsp;&nbsp;&nbsp;&nbsp;猗生为第一&nbsp;&nbsp;&nbsp;&nbsp;白法离生死

&nbsp;&nbsp;&nbsp;&nbsp;爱尽第一乐&nbsp;&nbsp;&nbsp;&nbsp;毕竟不退乐

&nbsp;&nbsp;&nbsp;&nbsp;不怖畏知足&nbsp;&nbsp;&nbsp;&nbsp;此修者不求

&nbsp;&nbsp;&nbsp;&nbsp;如是禅定乐&nbsp;&nbsp;&nbsp;&nbsp;更无乐可比

&nbsp;&nbsp;&nbsp;&nbsp;若不为爱缚&nbsp;&nbsp;&nbsp;&nbsp;疑所不坏者

&nbsp;&nbsp;&nbsp;&nbsp;彼则渡有海&nbsp;&nbsp;&nbsp;&nbsp;常受一切乐

&nbsp;&nbsp;&nbsp;&nbsp;若心住欲者&nbsp;&nbsp;&nbsp;&nbsp;彼则不受乐

&nbsp;&nbsp;&nbsp;&nbsp;是一切苦器&nbsp;&nbsp;&nbsp;&nbsp;入于地狱处

&nbsp;&nbsp;&nbsp;&nbsp;常为业罥缚&nbsp;&nbsp;&nbsp;&nbsp;之所牵挽者

&nbsp;&nbsp;&nbsp;&nbsp;一切无能救&nbsp;&nbsp;&nbsp;&nbsp;令脱此苦者

&nbsp;&nbsp;&nbsp;&nbsp;所见去来法&nbsp;&nbsp;&nbsp;&nbsp;由业有生死

&nbsp;&nbsp;&nbsp;&nbsp;去来皆如是&nbsp;&nbsp;&nbsp;&nbsp;业因之所得

&nbsp;&nbsp;&nbsp;&nbsp;愚痴故贪欲&nbsp;&nbsp;&nbsp;&nbsp;乃至终退时

&nbsp;&nbsp;&nbsp;&nbsp;受生死大苦&nbsp;&nbsp;&nbsp;&nbsp;而不能觉知

&nbsp;&nbsp;&nbsp;&nbsp;以愚痴覆故&nbsp;&nbsp;&nbsp;&nbsp;受乐不厌足

&nbsp;&nbsp;&nbsp;&nbsp;以不知足故&nbsp;&nbsp;&nbsp;&nbsp;如是常破坏

&nbsp;&nbsp;&nbsp;&nbsp;非初非中后&nbsp;&nbsp;&nbsp;&nbsp;非今非后世

&nbsp;&nbsp;&nbsp;&nbsp;常修习欲者&nbsp;&nbsp;&nbsp;&nbsp;无明故流转

&nbsp;&nbsp;&nbsp;&nbsp;以善业尽故&nbsp;&nbsp;&nbsp;&nbsp;于此处必退

&nbsp;&nbsp;&nbsp;&nbsp;食放逸毒者&nbsp;&nbsp;&nbsp;&nbsp;痴故不觉知

&nbsp;&nbsp;&nbsp;&nbsp;此身念念变&nbsp;&nbsp;&nbsp;&nbsp;以痴故不觉

&nbsp;&nbsp;&nbsp;&nbsp;于后欲退时&nbsp;&nbsp;&nbsp;&nbsp;乃觉知苦恼

&nbsp;&nbsp;&nbsp;&nbsp;若于苦怖畏&nbsp;&nbsp;&nbsp;&nbsp;及怖畏死者

&nbsp;&nbsp;&nbsp;&nbsp;应念于正法&nbsp;&nbsp;&nbsp;&nbsp;如是必得乐


尔时彼天。既闻天王牟修楼陀如是说已。于放逸行。少时心离。复白天王牟修楼陀。而作是言。天主大王。此一切天。皆悉不见。岂一念间。皆破坏耶。一切失耶。愿王实说。尔时天王牟修楼陀。即告之言。如来善业。还如是去。以业尽故。一切业。法决定如是。一切众生。迭相别离。心生懊恼。老病死等。如是三种。有相对法。命少无病。若何丈夫。或人或天。心不放逸。不放逸行。彼于如是三种可畏。则能觉知。如此三种命少无病。以放逸故。能令皆失。一切诸天。毕竟如是。死未来间。勤行精进。作诸方便。三种精进。谓施戒智。此三能除此三大畏。无量分别。常随逐行。暂时不离。若不畏者。彼则于后临欲死时。口面破坏。眼目转动。诸根干燥。一切诸亲。兄弟妻子眷属皆舍。尔时则为退爱别离火之所烧。极大苦死。彼一切天。于一切时。无量分别。五欲现前。歌舞戏笑。欢喜游行。于园林中。如是受乐。放逸境界。如见善友。知识之面。不觉其果。彼于后时。悔火所烧。我身云何不作善业。何不布施。何不持戒。何不修智。如是三种。我何不作。由放逸故。我于今者孤独而死舍离诸亲及兄弟等。为死所摄。如是将去。离此世间第一爱处。无量境界受乐之处。如是后时。心生悔恼。乃至如是能破坏天。大力死王未来之间。汝等毕竟莫行放逸。舍放逸故。必得安隐。于彼死时。不为悔火之所烧然。如此之道第一安隐。凡诸一切衰恼之者。于施戒智。乐修多作。彼时依此蒙救得脱。是依是救。是大力伴。若死至时。必定不免。必能破坏彼来至时。不可禁制。不可免离。能夺一切众生之命。如是恶死。何不方便。精进勤修。令使不来。一切放逸恶未至时。甚为贤善。如大毒火。放逸亦尔。汝等诸天。是放逸使。又复诸天。皆属放逸。彼放逸怨。随逐不舍。于园林中山峰之上。游戏而行一切诸法。皆悉无常。而谓是常。生如是心。我常共彼诸天女众。相随受乐。如是天女。常少不老。我此天女常共相随。终不能别如是常为诸境界乐之所诳惑。第一大力。能为破坏。死王既至。非诸天女能遮能救。彼思量心。亦不能救。常不别心。亦不能救。彼所思惟。一切皆空。一切无常。不坚不牢。既为放逸所破坏已。生于地狱饿鬼畜生。为痴所坏。致此大苦。又复彼天。于无始时轮转生退。数数懊恼。常被诳惑。愚痴不觉。

尔时天主牟修楼陀。法相应语。义相应语。如是说已。若彼处天有智慧者。则于彼语。犹如甘露。无垢清净。摄取在心。舍离放逸。于欲深厌。彼天如是心正念已。即向天王牟修楼陀。而说偈言。

&nbsp;&nbsp;&nbsp;&nbsp;若利益及实&nbsp;&nbsp;&nbsp;&nbsp;如相应不异

&nbsp;&nbsp;&nbsp;&nbsp;天作如是语&nbsp;&nbsp;&nbsp;&nbsp;是利益之因

&nbsp;&nbsp;&nbsp;&nbsp;能摄心寂静&nbsp;&nbsp;&nbsp;&nbsp;如是者得乐

&nbsp;&nbsp;&nbsp;&nbsp;从乐至乐处&nbsp;&nbsp;&nbsp;&nbsp;必得乐不疑

&nbsp;&nbsp;&nbsp;&nbsp;若于此颠倒&nbsp;&nbsp;&nbsp;&nbsp;放逸破坏天

&nbsp;&nbsp;&nbsp;&nbsp;如是痴心者&nbsp;&nbsp;&nbsp;&nbsp;必当堕地狱


如是天子。既向天王。如是说已。生厌离心彼诸天子。又复重尔问天王言。我今有疑。此殿舍中。一切天众。为何处去。尔时天王牟修楼陀。见其调伏。心生厌离。已舍放逸。即摄神通。彼诸天众。迭互相见。既相见已。彼此迭共生欢喜心。彼诸天众。心欢喜已。牟修楼陀夜摩天王。而告之言。汝等各各迭相见障。向来乃是我神通力所障碍故。而令汝等互不相见。汝于今者还复迭共相见如本。彼能破坏。大力死王。若来至者。百千亿劫。永不相见。令汝等退。生在地狱饿鬼畜生。更不可得。如是相见。是故应念。不行放逸。勿起异心。常当摄意。勿乐境界。尔时多天。如是闻已。极生厌离。心厌离故。得须陀洹。尔时天王牟修楼陀。如是知已甚大欢喜。生如是心。我于今者。所作已办。自意满足。舍离此处。向嬉戏处。云处游行诸天众等。第一善心。若有已得须陀洹者。不放逸行。若不得者。其心则轻。犹行放逸。乐放逸行。乐放逸乐。如是园林。流水河池。山峰涧谷。共诸天女。受种种乐。不虑死畏。乃至彼处。受乐游戏。歌舞喜笑。可爱善业。和集皆尽。善业尽已。于所应作。悉皆不作。复堕地狱饿鬼畜生。若有余业。生于人中。常一切时。第一喜乐。第一端正。第一财物。具足而有。一切人爱。本性心喜。随顺法行。嬉戏歌舞。而受诸乐。乐行寺舍。有莲华处。流水河池。若王大臣。王等富者。一切知识。皆共善友。诸亲兄弟。心皆爱乐。常不妄语。心常正直。一切善人。常乐共行。不坏威仪。无量功德。皆悉具足。如是彼人。身聚具足。如是得身。以余业故。又彼比丘。知业果报。观夜摩天所有地处。彼见闻知。彼夜摩天。复有地处。名为积负。众生何业生彼地处。彼见闻知。若善丈夫。常畏业果。心性正直。正见不邪。修行正业。舍恶知识。常一切时念佛法僧。微少恶业。深生怖畏。不杀盗淫。乃至道行。若见妇女。若歌若舞。庄严具声。闻已不着。心不爱念。心善观察。无不善心。亦不喜乐。见其过已。心不分别。彼若如是不起邪行。身坏命终。生于善道。夜摩天中积负地处。此善业人。生彼处已。受乐不断。恒常成就。自身光明。五欲境界。受于快乐。彼处有山。名聚积崖。七宝诸树。以为庄严。满彼山中。无量百千种种鸟众。鸟有无量种种妙色。庄严彼山。在彼山处出种种声。行种种处。见则可爱。多有无量种种妙色。种种处行。无量形相。满彼山中。又复更有流水河池。种种莲花诸涧谷中。多有种种名忆念树。以为庄严。交枝为舍。种种花果。皆悉具足。其山之量。三百由旬。诸天子众。诸天女众。处处多饶。普彼山中。皆可爱乐。第一天众所住之处。如是山中分分地处。彼处一切善分分处。七楞七厢。皆有园林种种间杂。彼善分处。有七种宝。彼七种宝。各为一厢。

一厢青宝。光明遍至六万由旬。如是光明。一切虚空。普遍青色。若天忆念欲上山时。天自普身。以种种宝间错庄严。在彼如是聚积崖山。行于如是青宝之厢。乘空而去。自身种种庄严诸宝。无有色光。与山同色。皆作青色。及青光明。与山平等。青色青光。皆悉第一。聚积崖山。一厢如是青宝之色。又复如是。聚积崖山第二厢。处皆是颇梨。若天种种庄严其身。种种间错。行于彼厢。乘空而去举身种种庄严诸宝。无有光色。与山同色。谓颇梨色。光明亦尔。与山平等彼天身光。如入水池。

又复如是聚积崖山第三厢处。悉皆是银。色及光明。所遍至处。五百由旬。第一白光。见者甚乐。若何者天。行于彼厢。乘空而去。其身种种庄严之色。皆同白色。以彼山厢光明力故。

又复如是。聚积崖山第四厢处一切皆是阎浮那提真金为体。光色如日彼厢光明。其焰圆轮。满千由旬。若何者天行于彼厢。乘空而去。身亦同色又复如是。聚积崖山。第五厢处。皆钵头摩。真宝之色。一切普赤。光明遍至。一千由旬。若何者天。行于彼厢乘空而去。身同赤色。彼天若着赤宝庄严。本赤色灭。百倍更赤。以彼宝厢。光明力故。

又复如是。聚积崖山第六厢处。皆是金刚真宝之色。其光遍至五千由旬。楞间色出。如天虹色。若何者天。行于彼厢乘空而去。身亦同色。以是彼山。光明力故。

又复如是。聚积崖山第七厢处。皆是七宝种种杂色。光明遍至。百千由旬。若何者天。行于彼厢。乘空而去。随天之身。诸庄严色。皆悉更胜。随种种衣。其色转胜。

如是胜妙聚积崖山。威德普胜。若须弥楼妙宝山王。而欲比此聚积崖山光明可爱。妙宝光明。百倍不及。千倍不及。至百千倍亦所不及。彼胜妙山。如是威德。何以故。善业胜故。彼山光明。亦如是胜。彼夜摩天。净戒胜故。善业胜故。以是胜因。是故彼山普胜可爱。又复彼山。普真珠网。周匝遍覆。第一善净。第一光明。一切天见。皆得利益。彼真珠网。如是覆山。甚为端严。有大光明。彼有大城。名如意念。真珠璎珞。庄严殊妙。如是光明。甚为广博。多有无量种种诸鸟。名杂璎珞。住彼网中。若天放逸行放逸时。彼鸟说偈教诫之言。

&nbsp;&nbsp;&nbsp;&nbsp;种种业因故&nbsp;&nbsp;&nbsp;&nbsp;今生此天身

&nbsp;&nbsp;&nbsp;&nbsp;得天不知法&nbsp;&nbsp;&nbsp;&nbsp;后则心生悔

&nbsp;&nbsp;&nbsp;&nbsp;此园林可乐&nbsp;&nbsp;&nbsp;&nbsp;枝枸栏庄严

&nbsp;&nbsp;&nbsp;&nbsp;身生此处者&nbsp;&nbsp;&nbsp;&nbsp;一切是善果

&nbsp;&nbsp;&nbsp;&nbsp;何人作何业&nbsp;&nbsp;&nbsp;&nbsp;作业作善业

&nbsp;&nbsp;&nbsp;&nbsp;彼彼如是成&nbsp;&nbsp;&nbsp;&nbsp;果亦如是得

&nbsp;&nbsp;&nbsp;&nbsp;汝等天现见&nbsp;&nbsp;&nbsp;&nbsp;下中上等乐

&nbsp;&nbsp;&nbsp;&nbsp;何人如业行&nbsp;&nbsp;&nbsp;&nbsp;彼彼如是果

&nbsp;&nbsp;&nbsp;&nbsp;痴种种庄严&nbsp;&nbsp;&nbsp;&nbsp;随逐痴行人

&nbsp;&nbsp;&nbsp;&nbsp;彼为痴所迷&nbsp;&nbsp;&nbsp;&nbsp;不见大怖畏

&nbsp;&nbsp;&nbsp;&nbsp;若痴放逸者&nbsp;&nbsp;&nbsp;&nbsp;不作自利益

&nbsp;&nbsp;&nbsp;&nbsp;喜乐种种欲&nbsp;&nbsp;&nbsp;&nbsp;悕求种种果

&nbsp;&nbsp;&nbsp;&nbsp;天为痴覆故&nbsp;&nbsp;&nbsp;&nbsp;不造作诸业

&nbsp;&nbsp;&nbsp;&nbsp;若天爱杂果&nbsp;&nbsp;&nbsp;&nbsp;彼天不持戒

&nbsp;&nbsp;&nbsp;&nbsp;譬如舍离灯&nbsp;&nbsp;&nbsp;&nbsp;欲唯取光明

&nbsp;&nbsp;&nbsp;&nbsp;彼天亦如是&nbsp;&nbsp;&nbsp;&nbsp;离因异求果

&nbsp;&nbsp;&nbsp;&nbsp;若以因求果&nbsp;&nbsp;&nbsp;&nbsp;彼则常受乐

&nbsp;&nbsp;&nbsp;&nbsp;无子果叵得&nbsp;&nbsp;&nbsp;&nbsp;无灯岂有光

&nbsp;&nbsp;&nbsp;&nbsp;无戒则无天&nbsp;&nbsp;&nbsp;&nbsp;离智无解脱

&nbsp;&nbsp;&nbsp;&nbsp;若得解脱者&nbsp;&nbsp;&nbsp;&nbsp;则无所悕望

&nbsp;&nbsp;&nbsp;&nbsp;若离欲爱者&nbsp;&nbsp;&nbsp;&nbsp;慧则非我所

&nbsp;&nbsp;&nbsp;&nbsp;若业所得乐&nbsp;&nbsp;&nbsp;&nbsp;一切是垢浊

&nbsp;&nbsp;&nbsp;&nbsp;若得尽灭乐&nbsp;&nbsp;&nbsp;&nbsp;一切不垢浊

&nbsp;&nbsp;&nbsp;&nbsp;不得尽灭乐&nbsp;&nbsp;&nbsp;&nbsp;垢浊则不疑

&nbsp;&nbsp;&nbsp;&nbsp;彼复经百劫&nbsp;&nbsp;&nbsp;&nbsp;境界不知足

&nbsp;&nbsp;&nbsp;&nbsp;爱境界乐故&nbsp;&nbsp;&nbsp;&nbsp;于乐不知足

&nbsp;&nbsp;&nbsp;&nbsp;若常近于欲&nbsp;&nbsp;&nbsp;&nbsp;数数更增长

&nbsp;&nbsp;&nbsp;&nbsp;彼增长如毒&nbsp;&nbsp;&nbsp;&nbsp;后时与苦恼

&nbsp;&nbsp;&nbsp;&nbsp;欲能为破坏&nbsp;&nbsp;&nbsp;&nbsp;恒常是退因

&nbsp;&nbsp;&nbsp;&nbsp;若不能舍欲&nbsp;&nbsp;&nbsp;&nbsp;彼天甚懈怠

&nbsp;&nbsp;&nbsp;&nbsp;若知功德过&nbsp;&nbsp;&nbsp;&nbsp;此是智慧相

&nbsp;&nbsp;&nbsp;&nbsp;不知功德过&nbsp;&nbsp;&nbsp;&nbsp;则为愚痴相

&nbsp;&nbsp;&nbsp;&nbsp;若知功德相&nbsp;&nbsp;&nbsp;&nbsp;过亦如是知

&nbsp;&nbsp;&nbsp;&nbsp;真知功德过&nbsp;&nbsp;&nbsp;&nbsp;恒常不离乐

&nbsp;&nbsp;&nbsp;&nbsp;善人知此欲&nbsp;&nbsp;&nbsp;&nbsp;境界过功德

&nbsp;&nbsp;&nbsp;&nbsp;天云何舍智&nbsp;&nbsp;&nbsp;&nbsp;受行乐境界


彼如是鸟。真珠网中。利益天故。已说此偈。又复彼山普光明轮之所围绕山。上种种诸宝轮旋而缠绕之。种种光明。如阎浮提虹色相似。若诸天等。见彼轮旋。心生欢喜。则有轮旋绕身而生。彼一切天见一一厢。生希有心。有无量宝庄严天身此一一厢游戏受乐。以修种种胜善业故。如是受乐。

又彼山中所有诸殿。有四园林。如须弥楼。何等为四。一名端正庄严二名峰林。三名甘露端严。四名种杂。此等名为四种园林流水河池。妙莲花等。种种涧谷。有种种鸟。音声微妙。诸树花敷。树鸟音声。皆悉可爱。枸栏重楼。种种堂殿。行行相应有山名为一切布施。希有殊胜。到彼山已。次到彼林。如彼云处游行地处。如是天子。共天女众。受天五欲功德之乐。而彼树林。第一可爱。彼中一林。皆是阎浮那提金宝。其叶皆是毗琉璃宝。妙莲花宝车磲色花。

复次第二林。是白银林。真金色叶。彼林之花。有无量种第一善香。熏百由旬。彼天嗅之。既嗅香已。胜欢喜心。彼第三林。是毗琉璃。其叶是银。其花则有种种杂色。有种种香。彼第四林。名种杂林。无量杂色。无量河池。有妙莲花。种种诸鸟。种种音声。百千功德。具足而有。于彼林中种种音声。如彼第二三十三天帝释之王。如是彼处。须夜摩天。光明威力。功德具足。多有无量诸善业者。于彼山中。多有无量百千天众之所围绕。而受快乐。种种境界。功德具足。彼须夜摩大福德天。第一神通。第一光明。第一势力。自业所化。五欲功德。皆悉具足。五欲境界。皆悉可爱。六根受乐。彼处如是。须夜摩天。彼天中胜。以善业故。彼山如是。具足可爱。彼中有鸟。名一切时常欢喜鸟。彼鸟如是。自业口语。悕望相应。而说偈言。

&nbsp;&nbsp;&nbsp;&nbsp;非智慧心念&nbsp;&nbsp;&nbsp;&nbsp;亦复非悕望

&nbsp;&nbsp;&nbsp;&nbsp;唯业能与乐&nbsp;&nbsp;&nbsp;&nbsp;乐由作业得

&nbsp;&nbsp;&nbsp;&nbsp;胜中复胜胜&nbsp;&nbsp;&nbsp;&nbsp;可爱中可爱

&nbsp;&nbsp;&nbsp;&nbsp;持戒善果报&nbsp;&nbsp;&nbsp;&nbsp;从丈夫作得

&nbsp;&nbsp;&nbsp;&nbsp;境界门摇动&nbsp;&nbsp;&nbsp;&nbsp;如曲河下流

&nbsp;&nbsp;&nbsp;&nbsp;若能调御心&nbsp;&nbsp;&nbsp;&nbsp;彼天是乐器

&nbsp;&nbsp;&nbsp;&nbsp;自作福德业&nbsp;&nbsp;&nbsp;&nbsp;自身而修行

&nbsp;&nbsp;&nbsp;&nbsp;或受苦受乐&nbsp;&nbsp;&nbsp;&nbsp;自身如是受

&nbsp;&nbsp;&nbsp;&nbsp;造作恶业者&nbsp;&nbsp;&nbsp;&nbsp;自身则如怨

&nbsp;&nbsp;&nbsp;&nbsp;身善如善友&nbsp;&nbsp;&nbsp;&nbsp;如是身自行

&nbsp;&nbsp;&nbsp;&nbsp;如河流之速&nbsp;&nbsp;&nbsp;&nbsp;身转变亦尔

&nbsp;&nbsp;&nbsp;&nbsp;是故应作福&nbsp;&nbsp;&nbsp;&nbsp;无垢净持戒

&nbsp;&nbsp;&nbsp;&nbsp;若意乐不善&nbsp;&nbsp;&nbsp;&nbsp;常喜境界乐

&nbsp;&nbsp;&nbsp;&nbsp;犹如大闇处&nbsp;&nbsp;&nbsp;&nbsp;作不饶益行

&nbsp;&nbsp;&nbsp;&nbsp;喜乐境界动&nbsp;&nbsp;&nbsp;&nbsp;常随顺欲行

&nbsp;&nbsp;&nbsp;&nbsp;有此非法意&nbsp;&nbsp;&nbsp;&nbsp;彼则受苦恼

&nbsp;&nbsp;&nbsp;&nbsp;诸苦是魔业&nbsp;&nbsp;&nbsp;&nbsp;法乐普周遍

&nbsp;&nbsp;&nbsp;&nbsp;如是苦乐相&nbsp;&nbsp;&nbsp;&nbsp;智者如是知

&nbsp;&nbsp;&nbsp;&nbsp;若心求乐者&nbsp;&nbsp;&nbsp;&nbsp;随顺正法行

&nbsp;&nbsp;&nbsp;&nbsp;若有悕望苦&nbsp;&nbsp;&nbsp;&nbsp;彼心行非法

&nbsp;&nbsp;&nbsp;&nbsp;非因不得乐&nbsp;&nbsp;&nbsp;&nbsp;种种苦皆然

&nbsp;&nbsp;&nbsp;&nbsp;苦乐因差别&nbsp;&nbsp;&nbsp;&nbsp;尔知自利行

&nbsp;&nbsp;&nbsp;&nbsp;若无量分别&nbsp;&nbsp;&nbsp;&nbsp;则有无量种

&nbsp;&nbsp;&nbsp;&nbsp;彼一切业果&nbsp;&nbsp;&nbsp;&nbsp;如是得生死

&nbsp;&nbsp;&nbsp;&nbsp;若不爱乐法&nbsp;&nbsp;&nbsp;&nbsp;一生身空过

&nbsp;&nbsp;&nbsp;&nbsp;法能将到天&nbsp;&nbsp;&nbsp;&nbsp;行法者得乐

&nbsp;&nbsp;&nbsp;&nbsp;若法救护者&nbsp;&nbsp;&nbsp;&nbsp;此如是善足

&nbsp;&nbsp;&nbsp;&nbsp;离法者非善&nbsp;&nbsp;&nbsp;&nbsp;必定入地狱

&nbsp;&nbsp;&nbsp;&nbsp;好人宁身死&nbsp;&nbsp;&nbsp;&nbsp;而不行非法

&nbsp;&nbsp;&nbsp;&nbsp;若舍离法者&nbsp;&nbsp;&nbsp;&nbsp;生死常转行

&nbsp;&nbsp;&nbsp;&nbsp;离于法眼者&nbsp;&nbsp;&nbsp;&nbsp;为痴覆于心

&nbsp;&nbsp;&nbsp;&nbsp;乐虚妄无利&nbsp;&nbsp;&nbsp;&nbsp;如病眼看乐

&nbsp;&nbsp;&nbsp;&nbsp;法芽意如田&nbsp;&nbsp;&nbsp;&nbsp;无心则不生

&nbsp;&nbsp;&nbsp;&nbsp;若持戒意钝&nbsp;&nbsp;&nbsp;&nbsp;专行于非法

&nbsp;&nbsp;&nbsp;&nbsp;依非法道已&nbsp;&nbsp;&nbsp;&nbsp;不善使令行

&nbsp;&nbsp;&nbsp;&nbsp;久转行生死&nbsp;&nbsp;&nbsp;&nbsp;为心所疲惓

&nbsp;&nbsp;&nbsp;&nbsp;此心念念中&nbsp;&nbsp;&nbsp;&nbsp;无量种转行

&nbsp;&nbsp;&nbsp;&nbsp;其体甚轻动&nbsp;&nbsp;&nbsp;&nbsp;如幻乾闼婆

&nbsp;&nbsp;&nbsp;&nbsp;彼心有系缚&nbsp;&nbsp;&nbsp;&nbsp;谓智慧持戒

&nbsp;&nbsp;&nbsp;&nbsp;不缚有大力&nbsp;&nbsp;&nbsp;&nbsp;无量种种转

&nbsp;&nbsp;&nbsp;&nbsp;境界欲乐多&nbsp;&nbsp;&nbsp;&nbsp;为爱使令行

&nbsp;&nbsp;&nbsp;&nbsp;是故诳惑天&nbsp;&nbsp;&nbsp;&nbsp;令行放逸行

&nbsp;&nbsp;&nbsp;&nbsp;不觉知终退&nbsp;&nbsp;&nbsp;&nbsp;命终必破坏

&nbsp;&nbsp;&nbsp;&nbsp;一切无常动&nbsp;&nbsp;&nbsp;&nbsp;尽时必失乐

&nbsp;&nbsp;&nbsp;&nbsp;一切天上乐&nbsp;&nbsp;&nbsp;&nbsp;痴天不觉知

&nbsp;&nbsp;&nbsp;&nbsp;痴爱放逸行&nbsp;&nbsp;&nbsp;&nbsp;如是喜乐乐

&nbsp;&nbsp;&nbsp;&nbsp;天众愚痴故&nbsp;&nbsp;&nbsp;&nbsp;常轮转生死

&nbsp;&nbsp;&nbsp;&nbsp;先无后时有&nbsp;&nbsp;&nbsp;&nbsp;已有后还无

&nbsp;&nbsp;&nbsp;&nbsp;天当必定退&nbsp;&nbsp;&nbsp;&nbsp;世间法如是

&nbsp;&nbsp;&nbsp;&nbsp;唯有智慧者&nbsp;&nbsp;&nbsp;&nbsp;不着世间乐


如是彼鸟。行彼山中。作如是说。与种种法。和合相应。若天先曾已于多世行善业来。闻彼鸟语。心念摄受。若未多世。一两世来行善法者。虽闻鸟语。乃至一句而不觉知。是故应当勤行精进。常作利益。修行智明。除此已外。无如是救。无如是药。此智能遮一切恶道。乃是第一乐之种子。智者。应当心乐正法。正念思惟。而修心意。若修意者。是则具有如是功德。和合相应。次第乃至到于涅槃。若天闻彼鸟音声已。于须臾间暂息放逸。

又复彼天。于山园林无量众宝。光明峰上。彼天山中。五欲功德。种种和集。嬉戏游行。多种受乐。乃至可爱。善业和集。一切尽已。彼处复退。如业而行。生于地狱饿鬼畜生。有生人中。彼于一生。常受快乐。身得自在。不属于他。第一大富。心常爱智。第一胜色。端正具足。为一切人之所乐见。为一切人之所敬重。生于可爱富乐国土。或在城内。或多人处。亲旧兄弟之所供养。若王大臣。其心正直。随顺法行。正见不邪。彼余业故。