## 正法念处经卷第三十二

### 观天品第六之十一(三十三天之八)

尔时天子。念其天宫。还于天上是时邪见外道诸婆罗门言。此诸地某天某天之所摄受。或作诸论。或作赞叹。如是林中。所住邪见外道诸婆罗门。见之敬重。头面顶礼。但观其相而生敬信。不如实知。是第二天。复生分别。见此天子处处游行。身如火聚。谓阎浮提人身入火中。以是因缘。生于善道。受诸天身。外道邪见诸婆罗门。即作邪论。或自立宗。或自说因。自说譬喻。或作赞叹。既自邪见。复为他说。令他受行。以火烧身。望生天上。如是不能如实见知。说邪因果。非实果报。身坏命终。堕于地狱。

复次邪见外道诸婆罗门。住林中者。生于邪见。睹此天子。从天来下。向阎浮提。以远见故。见不明了。遥见天子。从于庄严山峰来下。至阎浮提。后还天上。林中所住诸婆罗门。见是事已。自生分别。谓阎浮提人。投赴高岩。以是因缘。生于善道。受诸天身。是故邪见诸婆罗门。自坠高岩。欲求生天。复以此法。为他人说。造作邪论。或作赞叹。说此邪法。以为业果。以其邪见。妄说因果。身坏命终堕于恶道地狱之中。是名邪见。

时林中住邪见外道诸婆罗门。见此天子从天来下。向阎浮提。去之遥远。不见正色。但见大光。犹如火色。妄生分别。便谓阎浮提人供养火故。身坏命终。生于善道。受诸天身。何以故。火是一切诸天之口。是故供养火者。得生天上。作如是等妄生分别。不如实见。造作邪论。或自立宗。或自说因。自说譬喻。自作邪见。复教他人。令入邪见。如是邪见诸婆罗门。自无利益。令他衰恼。身坏命终堕于恶道。生地狱中。复有邪见外道诸婆罗门。住在林中。见此天子。妄生分别。遥见天子不饮不食。时婆罗门作如是念。阎浮提人不饮不食。以是因缘。身坏命终生于善道。受诸天身。我今亦当不饮不食。复教他人。令学其法。造作邪论。或作赞叹。说此邪法。以为业果。以是因缘。身坏命终。堕于恶道。生地狱中。如是外道。不如实知。开恶道门。

若此天子。或住少时。或须臾顷。于阎浮提。过于百岁。外道邪见诸婆罗门。便作是说。如是天子。常住不动。不破不坏。造作世界。能坏世间。外道见之。便作邪论。或作赞叹。说于邪因。以是因缘。身坏命终。堕于恶道。生地狱中。如是无量不如实见。造作邪论。不如实见。自心欺诳。不如实见。如是比丘。观诸众生。为心诳惑。以偈颂曰。

&nbsp;&nbsp;&nbsp;&nbsp;心为恶蛇&nbsp;&nbsp;&nbsp;&nbsp;爱毒周遍

&nbsp;&nbsp;&nbsp;&nbsp;螫人五体&nbsp;&nbsp;&nbsp;&nbsp;虚生大悔

&nbsp;&nbsp;&nbsp;&nbsp;爱河广大&nbsp;&nbsp;&nbsp;&nbsp;五根津济

&nbsp;&nbsp;&nbsp;&nbsp;此岸恐怖&nbsp;&nbsp;&nbsp;&nbsp;彼岸安隐

&nbsp;&nbsp;&nbsp;&nbsp;见之妄解&nbsp;&nbsp;&nbsp;&nbsp;不如实知

&nbsp;&nbsp;&nbsp;&nbsp;是邪见人&nbsp;&nbsp;&nbsp;&nbsp;堕于地狱

&nbsp;&nbsp;&nbsp;&nbsp;是邪见人&nbsp;&nbsp;&nbsp;&nbsp;非因见因

&nbsp;&nbsp;&nbsp;&nbsp;堕于地狱&nbsp;&nbsp;&nbsp;&nbsp;颠倒见故

&nbsp;&nbsp;&nbsp;&nbsp;愚痴之人&nbsp;&nbsp;&nbsp;&nbsp;迷于因果

&nbsp;&nbsp;&nbsp;&nbsp;有狱所缚&nbsp;&nbsp;&nbsp;&nbsp;受诸苦恼

&nbsp;&nbsp;&nbsp;&nbsp;业之果报&nbsp;&nbsp;&nbsp;&nbsp;则有生死

&nbsp;&nbsp;&nbsp;&nbsp;若如实见&nbsp;&nbsp;&nbsp;&nbsp;则到彼岸

&nbsp;&nbsp;&nbsp;&nbsp;愚人求欲&nbsp;&nbsp;&nbsp;&nbsp;为欲所惑

&nbsp;&nbsp;&nbsp;&nbsp;堕于地狱&nbsp;&nbsp;&nbsp;&nbsp;如蛾投火

&nbsp;&nbsp;&nbsp;&nbsp;人中持戒&nbsp;&nbsp;&nbsp;&nbsp;奉修正见

&nbsp;&nbsp;&nbsp;&nbsp;而得生天&nbsp;&nbsp;&nbsp;&nbsp;非由苦行

&nbsp;&nbsp;&nbsp;&nbsp;此诸外道&nbsp;&nbsp;&nbsp;&nbsp;行邪见行

&nbsp;&nbsp;&nbsp;&nbsp;恃智邪慢&nbsp;&nbsp;&nbsp;&nbsp;诳惑他人

&nbsp;&nbsp;&nbsp;&nbsp;入于愚痴&nbsp;&nbsp;&nbsp;&nbsp;黑暗大海

&nbsp;&nbsp;&nbsp;&nbsp;世间受苦&nbsp;&nbsp;&nbsp;&nbsp;以邪见故

&nbsp;&nbsp;&nbsp;&nbsp;非以苦身&nbsp;&nbsp;&nbsp;&nbsp;而得解脱

&nbsp;&nbsp;&nbsp;&nbsp;智者所说&nbsp;&nbsp;&nbsp;&nbsp;调伏其心

&nbsp;&nbsp;&nbsp;&nbsp;烧烦恼山&nbsp;&nbsp;&nbsp;&nbsp;则得解脱

&nbsp;&nbsp;&nbsp;&nbsp;修行正见&nbsp;&nbsp;&nbsp;&nbsp;灭诸烦恼

&nbsp;&nbsp;&nbsp;&nbsp;见于实谛&nbsp;&nbsp;&nbsp;&nbsp;则得解脱

&nbsp;&nbsp;&nbsp;&nbsp;一切外道&nbsp;&nbsp;&nbsp;&nbsp;惑诸世间

&nbsp;&nbsp;&nbsp;&nbsp;无有寂灭&nbsp;&nbsp;&nbsp;&nbsp;不妄语处

&nbsp;&nbsp;&nbsp;&nbsp;世间外道&nbsp;&nbsp;&nbsp;&nbsp;虚诳甚多

&nbsp;&nbsp;&nbsp;&nbsp;百劫求之&nbsp;&nbsp;&nbsp;&nbsp;无有少实

&nbsp;&nbsp;&nbsp;&nbsp;出世之法&nbsp;&nbsp;&nbsp;&nbsp;皆是真实

&nbsp;&nbsp;&nbsp;&nbsp;世间言说&nbsp;&nbsp;&nbsp;&nbsp;系缚如毒

&nbsp;&nbsp;&nbsp;&nbsp;爱心造福&nbsp;&nbsp;&nbsp;&nbsp;得无常乐

&nbsp;&nbsp;&nbsp;&nbsp;出世之法&nbsp;&nbsp;&nbsp;&nbsp;则得常乐

&nbsp;&nbsp;&nbsp;&nbsp;不净众恶&nbsp;&nbsp;&nbsp;&nbsp;因缘和合

&nbsp;&nbsp;&nbsp;&nbsp;空有言说&nbsp;&nbsp;&nbsp;&nbsp;而无诚实

&nbsp;&nbsp;&nbsp;&nbsp;如是妄说&nbsp;&nbsp;&nbsp;&nbsp;虚诳之人

&nbsp;&nbsp;&nbsp;&nbsp;堕于黑闇&nbsp;&nbsp;&nbsp;&nbsp;可怖畏处


如是比丘。实谛见之。说如是偈。云何众生。得真实知。得真实见。不起邪见。邪见之论。自无实见。令他邪见。以邪见论。或自受行。或为他说。自堕地狱。亦令他人堕于地狱。时诸天众。观察一切阎浮提已。乘诸天鸟。还归三十三天。至于天宫。向余天众。如前所说。复于园林游戏受乐。妓乐自娱。种种功德。皆悉具足。一切众宝庄严之处。游戏受乐。乃至可爱。善业坏尽。从天命终。随业流转。堕于地狱饿鬼畜生。若生人中。常受安乐。无有病恼。离诸衰乱。丰乐国土。而于中生。受丈夫身。诸根具足。或为国王。或为大臣。以余业故。

复次比丘。知业果报。观三十三天所住之地。彼以闻慧。见三十三天第二十七地。名智慧行。众生何业。而生彼天。彼以闻慧。见有众生。大心持戒。修行善业。如实见于业之果报。心有信乐。常行善业。舍于不善。其心质直。远离恶友。及至不与同路而行。不共言论。不与同住。如是善业。悉遍修习。如炼真金于现在世。为一切人之所爱敬。以修善故。

若有比丘。常修读诵修多罗毗尼阿毗昙。如是比丘。精勤修习。若昼若夜。心不懈息。若夜闇冥。废其读习。若有众生。敬重佛法及此比丘。施僧灯明。敬重法故。敬信三宝。复行布施。令得增长读习之善。若盛热时。以扇布施。令无闇冥。亦无热恼。闻诸比丘谈论圣法。心甚喜悦。二种功德因缘力故。是善业人。自利利人。身坏命终。生于善道三十三天慧行之地。生彼天已。以善业故。其身光明。胜于日光。满足十倍。一切天众之所供养。无量百千天女。围绕供养恭敬。皆是天子。先所亲友。和悦含笑。种种庄严。其身胜妙。色相威德。皆悉庄严。离于妒嫉。互相爱敬。不离须臾。皆生欢喜。亲近天子。手执莲花。或执金花。或有银华。毗琉璃花。颇梨迦花。或杂宝花。若金莲花。白银为茎。赤宝为须。毗琉璃花。真金为茎。青宝莲花。白银为茎。砗磲莲花。青宝珠玉。以为其茎。赤莲花宝。金刚为须。如是天女。至天子所。以所持花。散天子上。犹如盛夏降澍洪雨。诸天女等。以诸宝花。散于初生天子之上。亦复如是。

尔时天子。见诸天女。心生欢喜。欲心即动。恶欲心发。从其座起。得未曾有。诣诸天女。踊跃欢喜。皆共和合。娱乐受乐。歌舞戏笑。游戏娱乐。令此天子欲心增长。如是天女。周匝围绕。游于园林。天诸园林。众宝光明。一切诸欲。皆悉具足。于此树下。游戏受乐。种种众鸟。歌众妙音。与天女音不可分别。庄严欲具。花果充足。种种流泉。莲花河池。有百千种。围绕园林。如是天子。与诸天女。游戏娱乐。受无量乐。以善业故。

是时天子。复与天女。更诣异林。伎乐自娱。随念具足。受天之乐。圣人所爱持戒之果。成就果报。如是天子。天女围绕。复往诣于摩尼支罗游戏之林。先旧诸天。见此天子。皆出往迎。心生欢喜。犹如见于亲族兄弟。安慰问讯。共入林中。五乐音声。受天之乐。如是天子。受种种乐。复于摩尼支罗林中。无量欢喜。目视众色。心生喜乐。其地园林。皆以七宝。而为庄严。金色宝衣。庄严林树。如是种种。宝树庄严。其地柔软。无量饮食。从河而流。目视如是。一切众色。眼甚爱悦。如是初生天子。与诸天众。娱乐受乐。天子复诣毗琉璃地。共天女众。次第见于摩尼宝衣。从树而生。其色明净。甚可爱乐。微风吹动。随风上下。无量色蜂。以为庄严。光色如灯。诸天见之。发希有心。生大欢喜。共天女众。往诣此树。作天伎乐。游戏受乐。是时诸天。于此林中。心生希有。即于花中。出天摩偷。具足一切上妙之味。一切天众。昔所未见。色香味触。见之皆生百倍悦乐。饮天摩偷上味之酒。天子饮之。共诸天女。游戏受乐。歌众妙音。赞天王释。以天帝释因缘力故。令我于此摩尼支罗园林天中受五欲乐。味若摩偷。色香美味。从树花出。最为希有。我今饮之。百倍受乐。尔时天子共诸天女。以毗琉璃器。盛满摩偷天之上味。迭共相劝。饮此天味。此诸天众。于人中时。布施持戒今得如是胜妙色香上味果报。随其本业上中下报。心生愧耻。树上有鸟。名饮摩偷。见诸天子。心生愧耻。即为天子。而说颂曰。

&nbsp;&nbsp;&nbsp;&nbsp;众生痴所使&nbsp;&nbsp;&nbsp;&nbsp;饮于摩偷酒

&nbsp;&nbsp;&nbsp;&nbsp;现观痴所系&nbsp;&nbsp;&nbsp;&nbsp;贪着于美味

&nbsp;&nbsp;&nbsp;&nbsp;摩偷痴罥网&nbsp;&nbsp;&nbsp;&nbsp;饮之至命终

&nbsp;&nbsp;&nbsp;&nbsp;退堕于地狱&nbsp;&nbsp;&nbsp;&nbsp;诸龙亦如是

&nbsp;&nbsp;&nbsp;&nbsp;若见触嗅尝&nbsp;&nbsp;&nbsp;&nbsp;令人心痴醉

&nbsp;&nbsp;&nbsp;&nbsp;是故众罥网&nbsp;&nbsp;&nbsp;&nbsp;智者所舍离

&nbsp;&nbsp;&nbsp;&nbsp;见之生贪着&nbsp;&nbsp;&nbsp;&nbsp;触之则嗅尝

&nbsp;&nbsp;&nbsp;&nbsp;嗅之心贪味&nbsp;&nbsp;&nbsp;&nbsp;着味为衰恼

&nbsp;&nbsp;&nbsp;&nbsp;一切系缚中&nbsp;&nbsp;&nbsp;&nbsp;无过贪嗜味

&nbsp;&nbsp;&nbsp;&nbsp;坏名闻色力&nbsp;&nbsp;&nbsp;&nbsp;以其着味故

&nbsp;&nbsp;&nbsp;&nbsp;着味所迷乱&nbsp;&nbsp;&nbsp;&nbsp;目瞢常惛醉

&nbsp;&nbsp;&nbsp;&nbsp;心迷致痴荒&nbsp;&nbsp;&nbsp;&nbsp;不知善恶法

&nbsp;&nbsp;&nbsp;&nbsp;女人所轻笑&nbsp;&nbsp;&nbsp;&nbsp;眠卧于粪秽

&nbsp;&nbsp;&nbsp;&nbsp;而无所觉知&nbsp;&nbsp;&nbsp;&nbsp;不能自动发

&nbsp;&nbsp;&nbsp;&nbsp;酒能坏名闻&nbsp;&nbsp;&nbsp;&nbsp;踰过于死畏

&nbsp;&nbsp;&nbsp;&nbsp;犹如饮毒药&nbsp;&nbsp;&nbsp;&nbsp;亦如死网罥

&nbsp;&nbsp;&nbsp;&nbsp;饮酒之为患&nbsp;&nbsp;&nbsp;&nbsp;三十有六失

&nbsp;&nbsp;&nbsp;&nbsp;既知此过恶&nbsp;&nbsp;&nbsp;&nbsp;应当速远离

&nbsp;&nbsp;&nbsp;&nbsp;大姓智慧人&nbsp;&nbsp;&nbsp;&nbsp;为酒之所污

&nbsp;&nbsp;&nbsp;&nbsp;众人所轻忽&nbsp;&nbsp;&nbsp;&nbsp;如草随风转


如是天鸟。虽是畜生。毁訾诸天。何况余天。此诸天子。饮于天味。上中下味。色香具足。如其善业。愿行种子。饮已复诣陀罗殿林。于此林中。欲行游戏。闻种种音。心生欢喜。青优钵罗。以为首鬘。天子天女。共相围绕。欢喜游戏。心常念欲金色光明陀罗林殿。既受乐已。复往诣于弥伽云林。既至弥伽云林之中。见百千殿。天鬘庄严。

尔时天主。释迦提婆。乘伊罗婆那大白象王。共诸天子天女眷属围绕。心生喜悦。为欲利益放逸诸天。时诸天众。见帝释来。悉皆出迎。皆以头面。顶礼天主。于天主前。出众妙音。歌舞戏笑。欢喜叫呼。时天王释。以柔软言。慰问诸天。在于伊罗婆那白象之上。告诸天曰。汝以自业。受于天乐。我今欲还欢喜之园。除阿修罗嗔恚。恃怙大力慢心。时诸天众白帝释言。天王。我今亦当随于天王。除阿修罗嗔恚憍慢。时天帝释告诸天曰。汝勿急速。我今自能破阿修罗。时天帝释语诸天已。入欢喜园。见阿修罗。在欢喜园。犹如云聚。渐渐增长。时诸天众。骂詈毁訾。转增高大。时诸天众。见其增长。骂詈不息。倍更增长。颜色丑恶。帝释见之。告诸天众。此阿修罗。以女嗔故。身增转大。我当方便。令离嗔慢。时天帝释。而说颂曰。

&nbsp;&nbsp;&nbsp;&nbsp;不嗔能伏嗔&nbsp;&nbsp;&nbsp;&nbsp;忍伏粗恶心

&nbsp;&nbsp;&nbsp;&nbsp;法能伏非法&nbsp;&nbsp;&nbsp;&nbsp;光明破闇冥

&nbsp;&nbsp;&nbsp;&nbsp;成实胜妄语&nbsp;&nbsp;&nbsp;&nbsp;正语伏绮语

&nbsp;&nbsp;&nbsp;&nbsp;软语胜恶口&nbsp;&nbsp;&nbsp;&nbsp;能禁两舌过

&nbsp;&nbsp;&nbsp;&nbsp;慈心断杀害&nbsp;&nbsp;&nbsp;&nbsp;布施除悭贪

&nbsp;&nbsp;&nbsp;&nbsp;正念胜邪念&nbsp;&nbsp;&nbsp;&nbsp;善念破恶念

&nbsp;&nbsp;&nbsp;&nbsp;明能破无明&nbsp;&nbsp;&nbsp;&nbsp;白日除黑闇

&nbsp;&nbsp;&nbsp;&nbsp;白月胜黑月&nbsp;&nbsp;&nbsp;&nbsp;如是常得胜

&nbsp;&nbsp;&nbsp;&nbsp;智慧知真谛&nbsp;&nbsp;&nbsp;&nbsp;胜于邪见欲

&nbsp;&nbsp;&nbsp;&nbsp;贤圣八分道&nbsp;&nbsp;&nbsp;&nbsp;能破诸恶道

&nbsp;&nbsp;&nbsp;&nbsp;如来四无畏&nbsp;&nbsp;&nbsp;&nbsp;能破诸怖畏

&nbsp;&nbsp;&nbsp;&nbsp;忆念破忘失&nbsp;&nbsp;&nbsp;&nbsp;智能破愚痴

&nbsp;&nbsp;&nbsp;&nbsp;若住阿兰若&nbsp;&nbsp;&nbsp;&nbsp;则能破诸欲

&nbsp;&nbsp;&nbsp;&nbsp;须弥胜众山&nbsp;&nbsp;&nbsp;&nbsp;及以众园林

&nbsp;&nbsp;&nbsp;&nbsp;大海胜涓流&nbsp;&nbsp;&nbsp;&nbsp;及以诸河池

&nbsp;&nbsp;&nbsp;&nbsp;日光胜众星&nbsp;&nbsp;&nbsp;&nbsp;亦胜于余宿

&nbsp;&nbsp;&nbsp;&nbsp;法式胜无法&nbsp;&nbsp;&nbsp;&nbsp;布施破贫穷

&nbsp;&nbsp;&nbsp;&nbsp;质直胜谄曲&nbsp;&nbsp;&nbsp;&nbsp;实能破妄语

&nbsp;&nbsp;&nbsp;&nbsp;吉能破不吉&nbsp;&nbsp;&nbsp;&nbsp;火能烧众薪

&nbsp;&nbsp;&nbsp;&nbsp;水能破于渴&nbsp;&nbsp;&nbsp;&nbsp;食则能除饥

&nbsp;&nbsp;&nbsp;&nbsp;师子心勇健&nbsp;&nbsp;&nbsp;&nbsp;胜于一切兽

&nbsp;&nbsp;&nbsp;&nbsp;知足胜悕望&nbsp;&nbsp;&nbsp;&nbsp;智者如是说

&nbsp;&nbsp;&nbsp;&nbsp;悲愍者常胜&nbsp;&nbsp;&nbsp;&nbsp;无悲为减劣

&nbsp;&nbsp;&nbsp;&nbsp;智慧能调伏&nbsp;&nbsp;&nbsp;&nbsp;智者如是说

&nbsp;&nbsp;&nbsp;&nbsp;众恶邪见业&nbsp;&nbsp;&nbsp;&nbsp;多作诸妄语

&nbsp;&nbsp;&nbsp;&nbsp;如是外道中&nbsp;&nbsp;&nbsp;&nbsp;如来最殊胜

&nbsp;&nbsp;&nbsp;&nbsp;天胜阿修罗&nbsp;&nbsp;&nbsp;&nbsp;以其法胜故

&nbsp;&nbsp;&nbsp;&nbsp;我当破一切&nbsp;&nbsp;&nbsp;&nbsp;何况汝一身

&nbsp;&nbsp;&nbsp;&nbsp;汝阿修罗使&nbsp;&nbsp;&nbsp;&nbsp;汝勿生悕望

&nbsp;&nbsp;&nbsp;&nbsp;令此师子座&nbsp;&nbsp;&nbsp;&nbsp;智者所应住


时阿修罗。闻释迦提婆说是语已。不复增长。以得闻于实语缚故。减劣不增。色力勇健。悉不增长。见其劣弱。时有天子。手捉其足。曳令下座。即时驱出天欢喜园。时天帝释。心生欢喜。复往诣于摩尼支罗所住之地。乘于伊罗婆那大白象王。腾空而游。向于摩尼支罗之林。所作已办。与诸一切天子天女。至摩尼地。摩尼地天。见天王释。皆悉出迎。头面顶礼。修敬既毕。皆往诣于弥伽云林。其地一切众欲具足。柔软广博。众花遍覆。以莲花枝用为宫室。一切爱处。释迦天主。共诸天女。种种乐音。歌舞游戏。娱乐受乐。乾闼婆王。围绕帝释。歌众妙音。赞叹天王五乐音声。以为娱乐。时天帝释。在于伊罗婆那白象之上。其象端严。胜于宝山。行步进趣。如动玉山。其象鲜白。踰于雪山。如春末时。日光照曜雪山之峰。如是天众。天子天女。围绕帝释。游于园林。其诸园林。毗琉璃宝。白银颇梨。因陀青宝。大因陀宝。赤莲花宝。真金砗磲。以为庄严。释迦天王。共诸天众天子天女。游戏园中。闭恶趣门。心生欢喜。虽得见谛。犹受欲乐。而常思惟众生生死。既思惟已。不恚不悦。观诸乐受。皆悉无常破坏离散。如是知已。内自思惟。诸天退没。因于自业。为何所至。受自业果。业风所吹。堕于地狱饿鬼畜生。流转受苦。而无伴侣。一切诸天及诸天女。皆悉如是。会当别离如是之业。大作乐具。戏弄一切愚痴凡夫。时天帝释。思惟是已。而说颂曰。

&nbsp;&nbsp;&nbsp;&nbsp;譬如虚空云&nbsp;&nbsp;&nbsp;&nbsp;为风之所吹

&nbsp;&nbsp;&nbsp;&nbsp;和合须臾散&nbsp;&nbsp;&nbsp;&nbsp;生死亦如是

&nbsp;&nbsp;&nbsp;&nbsp;时时如众花&nbsp;&nbsp;&nbsp;&nbsp;见人有生死

&nbsp;&nbsp;&nbsp;&nbsp;一切皆磨灭&nbsp;&nbsp;&nbsp;&nbsp;如去来亦然

&nbsp;&nbsp;&nbsp;&nbsp;如是善业熟&nbsp;&nbsp;&nbsp;&nbsp;则受于天乐

&nbsp;&nbsp;&nbsp;&nbsp;善时既尽已&nbsp;&nbsp;&nbsp;&nbsp;乐受则亦失

&nbsp;&nbsp;&nbsp;&nbsp;时节如树林&nbsp;&nbsp;&nbsp;&nbsp;生时甚敷荣

&nbsp;&nbsp;&nbsp;&nbsp;时节既过已&nbsp;&nbsp;&nbsp;&nbsp;一切皆堕落

&nbsp;&nbsp;&nbsp;&nbsp;诸天如树叶&nbsp;&nbsp;&nbsp;&nbsp;树如受乐处

&nbsp;&nbsp;&nbsp;&nbsp;受乐则有堕&nbsp;&nbsp;&nbsp;&nbsp;无有常乐者

&nbsp;&nbsp;&nbsp;&nbsp;犹如夏降雨&nbsp;&nbsp;&nbsp;&nbsp;不住于空中

&nbsp;&nbsp;&nbsp;&nbsp;诸乐亦如是&nbsp;&nbsp;&nbsp;&nbsp;念念不暂停

&nbsp;&nbsp;&nbsp;&nbsp;譬如孔雀鸟&nbsp;&nbsp;&nbsp;&nbsp;风云则出声

&nbsp;&nbsp;&nbsp;&nbsp;风止声则灭&nbsp;&nbsp;&nbsp;&nbsp;天乐亦如是

&nbsp;&nbsp;&nbsp;&nbsp;譬如以干木&nbsp;&nbsp;&nbsp;&nbsp;而置于火中

&nbsp;&nbsp;&nbsp;&nbsp;天乐亦如是&nbsp;&nbsp;&nbsp;&nbsp;为时火所烧

&nbsp;&nbsp;&nbsp;&nbsp;生已复归灭&nbsp;&nbsp;&nbsp;&nbsp;已经百千返

&nbsp;&nbsp;&nbsp;&nbsp;为爱之所欺&nbsp;&nbsp;&nbsp;&nbsp;而无有厌心

&nbsp;&nbsp;&nbsp;&nbsp;痴爱网所覆&nbsp;&nbsp;&nbsp;&nbsp;一切无免者

&nbsp;&nbsp;&nbsp;&nbsp;戏弄于诸天&nbsp;&nbsp;&nbsp;&nbsp;受诸不善业


如是天帝释。愍诸天故。说是偈已。乘于伊罗婆那大白象王。天众围绕。奏诸音乐。出妙音声。还善法堂。以得胜于阿修罗故。心生欢喜。诸天恭敬。到善法堂。摩尼支罗所住诸天。受欲无厌。受于色声香味触等游戏园林。乃至可爱善业坏尽。从天还退。随业流转。堕于地狱饿鬼畜生。若生人中。生大种姓。受第一乐。端正殊妙。生在中国。正法行处。大富饶财。子孙具足。寿命延长。眷属和顺。世间所有一切资具。皆悉具足。一切众人之所爱敬。或为大王。或作大臣。以余业故。

复次比丘。知乐果报观三十三天所住之地。彼以闻慧。见三十三天。二十八地名曰众分。众生何业而生彼天。彼以闻知。见有众生修行善业。正身口意。质直不谄。不恼众生。常行善意。其心质直。离恶知识。亲近善友。不近恶友。不共言论。不与同住。亦不同行。常避恶人。恶人所友。亦不亲近。亲近贤善。听闻正法。闻已思惟。心入于法。善不善无记。若有善法。则便摄取。知不善法。则便舍离。正念观察。调伏其心。不贪不欲。持七种戒。微细不犯。乃至小犯。常怀大惧。一切善业。如炼真金。清净无垢。如是之人。不杀不盗。布施修福。见杀害者。救令得脱。云何救于杀害众生。若有丈夫。侵他妇人。为官所收。打恶声鼓。从右门出。欲断其命。无救无护。无所悕望。愁悴忧恼。欲至冢间。将至杀处。如是善人。赎令得脱。复行布施。修诸福德。云何善人修行福业。若僧住处。旷野无水。渴乏苦恼。如是善人。或为作井。或为造池。若有水池。若井崩坏。若多细虫。为僧修治。以诸细虫置余水中。如是微细。皆不杀害。若以漉囊。漉诸水虫还置水中。是名不杀生。云何不偷盗。不以盗心取他草叶。若旷野中种种果菜。故村聚落疑他所护。亦不故取。是名不盗。是人修行一切善业。身坏命终。生于善道三十三天众分之地。生于右门。真金为座。白银琉璃。或以颇梨。或车磲宝。或赤莲花宝。以为其座。青因陀宝。大青宝王。真珠之座。如是珍宝庄严之座。而于中生。既生天已。而自思惟。我以何业。而来生此。即自念知。我于前世。作斯善业。供养众僧。如是善业。犹如父母。清凉之宝。生于天上。决定受乐。如是天子。作是念已。即自现见业之果报。见果报已。赞叹善业。毁訾恶业。念本生已。念人业地。无量善业地。如父如母。尔时天子。念本生已。而说颂曰。

&nbsp;&nbsp;&nbsp;&nbsp;以善得人身&nbsp;&nbsp;&nbsp;&nbsp;得已不放逸

&nbsp;&nbsp;&nbsp;&nbsp;造作众善业&nbsp;&nbsp;&nbsp;&nbsp;因是得生天

&nbsp;&nbsp;&nbsp;&nbsp;人身甚难得&nbsp;&nbsp;&nbsp;&nbsp;得已行放逸

&nbsp;&nbsp;&nbsp;&nbsp;为放逸所迷&nbsp;&nbsp;&nbsp;&nbsp;命终堕地狱

&nbsp;&nbsp;&nbsp;&nbsp;作三种善业&nbsp;&nbsp;&nbsp;&nbsp;修行七种戒

&nbsp;&nbsp;&nbsp;&nbsp;杀于三怨家&nbsp;&nbsp;&nbsp;&nbsp;则受诸天身

&nbsp;&nbsp;&nbsp;&nbsp;若人伏烦恼&nbsp;&nbsp;&nbsp;&nbsp;未断于爱心

&nbsp;&nbsp;&nbsp;&nbsp;是人爱因缘&nbsp;&nbsp;&nbsp;&nbsp;则生于天中

&nbsp;&nbsp;&nbsp;&nbsp;破坏于嫉妒&nbsp;&nbsp;&nbsp;&nbsp;大苦之窟宅

&nbsp;&nbsp;&nbsp;&nbsp;种种行布施&nbsp;&nbsp;&nbsp;&nbsp;是人生天中

&nbsp;&nbsp;&nbsp;&nbsp;观他如己身&nbsp;&nbsp;&nbsp;&nbsp;悲愍护众生

&nbsp;&nbsp;&nbsp;&nbsp;慈心常调伏&nbsp;&nbsp;&nbsp;&nbsp;是人生天中

&nbsp;&nbsp;&nbsp;&nbsp;观偷盗如火&nbsp;&nbsp;&nbsp;&nbsp;布施于一切

&nbsp;&nbsp;&nbsp;&nbsp;以自修其心&nbsp;&nbsp;&nbsp;&nbsp;是人生天中

&nbsp;&nbsp;&nbsp;&nbsp;观他妻如母&nbsp;&nbsp;&nbsp;&nbsp;常思惟真谛

&nbsp;&nbsp;&nbsp;&nbsp;欲泥不能污&nbsp;&nbsp;&nbsp;&nbsp;是人生天中

&nbsp;&nbsp;&nbsp;&nbsp;火从自心起&nbsp;&nbsp;&nbsp;&nbsp;由舌赞燧生

&nbsp;&nbsp;&nbsp;&nbsp;若离此妄语&nbsp;&nbsp;&nbsp;&nbsp;则生于善道

&nbsp;&nbsp;&nbsp;&nbsp;恶口破慈心&nbsp;&nbsp;&nbsp;&nbsp;智者能舍离

&nbsp;&nbsp;&nbsp;&nbsp;常乐说软语&nbsp;&nbsp;&nbsp;&nbsp;则生于天上

&nbsp;&nbsp;&nbsp;&nbsp;观绮语如刀&nbsp;&nbsp;&nbsp;&nbsp;一切常远离

&nbsp;&nbsp;&nbsp;&nbsp;常行于正语&nbsp;&nbsp;&nbsp;&nbsp;是人生善道

&nbsp;&nbsp;&nbsp;&nbsp;若有行善人&nbsp;&nbsp;&nbsp;&nbsp;不行于两舌

&nbsp;&nbsp;&nbsp;&nbsp;实说谛知时&nbsp;&nbsp;&nbsp;&nbsp;是人生天中

&nbsp;&nbsp;&nbsp;&nbsp;若人护如是&nbsp;&nbsp;&nbsp;&nbsp;七种身口戒

&nbsp;&nbsp;&nbsp;&nbsp;其人谛知戒&nbsp;&nbsp;&nbsp;&nbsp;则生于天中


如是初生天子。思惟既讫说此偈已。观本生处。念生处已。着欲境界。以前习故。说如是偈。尔时初生天子。威德殊胜。一切皆集。天女见之。速疾驰奔至天子所。犹如众蜂驰奔莲花。诸天女众。驰奔天子。亦复如是。手中执于种种伎乐。琴瑟箜篌。鼓众妙音。是诸天女。花鬘庄严。散以末香。手执花鬘。复有天女。散花供养。初生天子。如是天女。以种种供养供养天子。不可譬喻胜上天女。或百或千。见此天子初生天中。心生爱乐。又见本所奉事天子死相已现。舍本天子。驰向初生福德天子。譬如渴牛。舍于枯池。走趣清水。此诸天女。亦复如是。舍本所事。驰速往诣初生天子。

尔时初生天子。闻诸天女庄严之具。出美妙音。欲心即发。何况见色。及其音声。尔时天子。见诸天女。及闻乐音。恭敬供养。心生爱乐。悉忘本生。犹如隔于百千生死。何以故。以生天中放逸地故。性如是故。尔时初生天子。为诸天女。以诸欲法种种情态不善观故。欲心增长。时诸天女。说于种种欲心相应不净之语。如是受于放逸之乐。天子天女。互相随逐。天女围绕。一切诸欲。皆悉具足。如是之乐。昔所未得。今既得已。心生欢喜。为欲所牵。随诸天女。不得自在。时诸天女。奉给天子。歌舞戏笑。种种吟咏。鄙亵调话。令此天子心意迷惑。随诸天女所至之处。常随其后。欲网所缚。如鸟在网。如是天子。爱欲所缚。亦复如是。随其至处。天子随之。如是地处。七宝庄严。昔所未见。见之爱乐。既见此地。于此地中无量天衣天鬘庄严。受无量乐。复往诣于度旷野林。作天伎乐。共此天子。至旷野林见此林中。一切众鸟。种种相貌。以为庄严。其音美妙。出种种声。与诸群鸟。游戏娱乐。诸鸟亦复雄雌相随。若至华中。饮摩偷酒。雄鸟随之。若于诸花。亦复如是。若鸟游空。雄雌相随。亦复如是。随其至处。若食美果。鸟亦随之。若复游戏莲花池中。亦复如是。于山峰中。二鸟双游。如是天鸟。亦为爱网之所系缚。将至异处。众蜂之类。亦复如是。群鹿麚麀。相随游戏。亦为麀鹿欲网所缚。亦如天子。迷天女色。譬如夏时降雨满池。充遍盈溢。是诸天子。为诸天女欲爱充满。亦复如是。爱欲系缚。虽复舒缓。甚为难解。如是比丘。观此事已。而说颂曰。

&nbsp;&nbsp;&nbsp;&nbsp;如是女欲网&nbsp;&nbsp;&nbsp;&nbsp;系缚甚坚牢

&nbsp;&nbsp;&nbsp;&nbsp;能令诸众生&nbsp;&nbsp;&nbsp;&nbsp;轮转于有狱

&nbsp;&nbsp;&nbsp;&nbsp;身缚尚可解&nbsp;&nbsp;&nbsp;&nbsp;心缚不可脱

&nbsp;&nbsp;&nbsp;&nbsp;心既为欲缚&nbsp;&nbsp;&nbsp;&nbsp;常受诸苦恼

&nbsp;&nbsp;&nbsp;&nbsp;罥网尚可断&nbsp;&nbsp;&nbsp;&nbsp;欲网不可烧

&nbsp;&nbsp;&nbsp;&nbsp;随其所行处&nbsp;&nbsp;&nbsp;&nbsp;不离三恶道

&nbsp;&nbsp;&nbsp;&nbsp;罥网但缚身&nbsp;&nbsp;&nbsp;&nbsp;爱网甚广大

&nbsp;&nbsp;&nbsp;&nbsp;虽非是色法&nbsp;&nbsp;&nbsp;&nbsp;能缚一切人

&nbsp;&nbsp;&nbsp;&nbsp;罥网缚众生&nbsp;&nbsp;&nbsp;&nbsp;尚可现睹见

&nbsp;&nbsp;&nbsp;&nbsp;如是爱缚心&nbsp;&nbsp;&nbsp;&nbsp;求之不可见

&nbsp;&nbsp;&nbsp;&nbsp;初染生爱着&nbsp;&nbsp;&nbsp;&nbsp;心着甚难解

&nbsp;&nbsp;&nbsp;&nbsp;人为爱所缚&nbsp;&nbsp;&nbsp;&nbsp;不能脱生死

&nbsp;&nbsp;&nbsp;&nbsp;女色大罥网&nbsp;&nbsp;&nbsp;&nbsp;缚众生六根

&nbsp;&nbsp;&nbsp;&nbsp;罥但缚一身&nbsp;&nbsp;&nbsp;&nbsp;或缚或不缚

&nbsp;&nbsp;&nbsp;&nbsp;若枷锁杻械&nbsp;&nbsp;&nbsp;&nbsp;圣说非为坚

&nbsp;&nbsp;&nbsp;&nbsp;痴人爱染心&nbsp;&nbsp;&nbsp;&nbsp;系缚甚坚牢


如是比丘。毁訾爱欲。尔时天子。为爱天女一切爱网之所系缚。将至园林。见种种林。甚可爱乐。无以可喻。尔时天子。游于花池。其池名曰白鹅之池。与诸天女。至此池边。天子天女。游戏娱乐。受五欲乐。种种乐音。出众妙声。众分天子。复往诣于金山之中。互相娱乐。受五欲乐。既受乐已。作如是念。我今当与一切天众诣善法殿游戏受乐。作是念已。与诸天众。诣善法殿。或游虚空。或乘鹅鸟。或乘孔雀。或乘宫殿。如是种种诣善法殿。见天帝释种种伎乐歌众妙音。至善法堂。尔时释迦天王。闻众乐音。告诸天子。大仙。如是音乐。是谁乐音。何地天众。来至于此。时诸天子。闻是语已。皆出观之。既见天众。还善法殿。白帝释言。天王当知。众分地天众。今来至此。奉问天王。时天帝释。告诸天子。汝今应当发胜欢喜。以诸乐器。作诸伎乐。出迎众分所来天子。种种游戏。共相娱乐。时诸天子。闻帝释敕。即奉其教。手执种种琴瑟箜篌。种种乐器。种种天鬘。庄严其身。其身流出种种光明。身光鲜白。晃曜照明。出迎众分所来天子。二众相见。和合游戏。作诸神通。种种伎乐歌众妙音。至善法殿。尔时天主释迦提婆。坐百千柱宝殿之上。其师子座。名曰得胜。天王坐上。安隐快乐。威德光焰。百千天众。周匝围绕。受善业果。威德殊胜。过于和合百日并照。虽处天宫。而不放逸。如是天众。既见天王。皆大欢喜。过先十倍。即以头面顶礼天王释迦提婆。歌舞游戏。以诸偈颂。赞叹天王。

&nbsp;&nbsp;&nbsp;&nbsp;天主憍尸迦&nbsp;&nbsp;&nbsp;&nbsp;常护于世间

&nbsp;&nbsp;&nbsp;&nbsp;法行常寂静&nbsp;&nbsp;&nbsp;&nbsp;境界莫能坏

&nbsp;&nbsp;&nbsp;&nbsp;以法调世间&nbsp;&nbsp;&nbsp;&nbsp;不以非法教

&nbsp;&nbsp;&nbsp;&nbsp;顺法常安乐&nbsp;&nbsp;&nbsp;&nbsp;违法受苦恼

&nbsp;&nbsp;&nbsp;&nbsp;行法则安乐&nbsp;&nbsp;&nbsp;&nbsp;修智亦如是

&nbsp;&nbsp;&nbsp;&nbsp;不侵不妄语&nbsp;&nbsp;&nbsp;&nbsp;常受于安乐

&nbsp;&nbsp;&nbsp;&nbsp;若世间功德&nbsp;&nbsp;&nbsp;&nbsp;出世间功德

&nbsp;&nbsp;&nbsp;&nbsp;此一切功德&nbsp;&nbsp;&nbsp;&nbsp;天王悉具足

&nbsp;&nbsp;&nbsp;&nbsp;怖者为作归&nbsp;&nbsp;&nbsp;&nbsp;苦者示善道

&nbsp;&nbsp;&nbsp;&nbsp;天王持世间&nbsp;&nbsp;&nbsp;&nbsp;天人阿修罗

&nbsp;&nbsp;&nbsp;&nbsp;天王最殊胜&nbsp;&nbsp;&nbsp;&nbsp;离诸不善法

&nbsp;&nbsp;&nbsp;&nbsp;洗除三恶垢&nbsp;&nbsp;&nbsp;&nbsp;受于三归法

&nbsp;&nbsp;&nbsp;&nbsp;如实知三业&nbsp;&nbsp;&nbsp;&nbsp;行胜三菩提

&nbsp;&nbsp;&nbsp;&nbsp;虽生放逸地&nbsp;&nbsp;&nbsp;&nbsp;不乐于放逸

&nbsp;&nbsp;&nbsp;&nbsp;天王持世间&nbsp;&nbsp;&nbsp;&nbsp;法行离怨敌


尔时众分之地诸天子等。胜智慧等。赞天王时。尔时释迦提婆因陀罗。观诸天众。善言慰喻。告诸天曰。诸天子。莫行放逸。若放逸者。则无利益。时诸天子赞帝释已。与天帝释。乘于虚空向众分地。帝释为首。诸天随从。往诣众分。时天帝释。作如是念。此诸天子。心行放逸。不知退苦。我当示化退没之相。令生厌离。时天帝释为于游戏放逸诸天子等。化中阴有。时诸天子游戏园林山峰花池。时诸天子各各自见一切众具胜相庄严。皆见失坏。一切乐具亦皆磨灭。惶怖苦恼。身被系缚。怖畏涕泣。烟焰俱起。来绕其身。阎罗王使之所执持。饥渴自烧。行大怖畏。火来烧身。犹如烧林。阎罗使者。丑恶可畏。种种恶色。手执刀杖。弓刀矛槊及捉黑绳。赤棒网罥。或有上升。或有下行。时阎罗王。所遣使者。遍须弥山。时诸天子。见阎罗使从于天上缚诸天子。加诸楚毒。骂詈挝打。遍身火起。其焰猛炽。时阎罗使。手把刀戟。奋目大怒。互相告曰。诸阎罗使。速缚如是放逸天子。我当戮之。将入地狱。令其不复得行放逸。如是大唤。上升虚空。上须弥山。遍于诸地皆令摧坏。百千万亿那由他数。阎罗使者。伺命之官。丑恶狱卒。遍坏诸地及以山侧。遍于虚空。或上或下。恼诸天子。语诸天子。汝等所受五欲之乐。种种音乐。今何所在。汝等今为阎罗使者。将诣地狱。受大苦恼。若诸天子。将堕地狱。则见狱火来烧其身。若诸天子。有善业者。但见地狱。不见自身为火所烧。时诸天子。自见中阴。被大系缚。尔时狱卒阎罗王使。为此天子。而说颂曰。

&nbsp;&nbsp;&nbsp;&nbsp;汝爱于欲乐&nbsp;&nbsp;&nbsp;&nbsp;而不作善业

&nbsp;&nbsp;&nbsp;&nbsp;是故得苦果&nbsp;&nbsp;&nbsp;&nbsp;今日已成熟

&nbsp;&nbsp;&nbsp;&nbsp;汝若乐放逸&nbsp;&nbsp;&nbsp;&nbsp;而行于非法

&nbsp;&nbsp;&nbsp;&nbsp;至于临终时&nbsp;&nbsp;&nbsp;&nbsp;心乃生悔热

&nbsp;&nbsp;&nbsp;&nbsp;悔热喻火烧&nbsp;&nbsp;&nbsp;&nbsp;亦喻于刀戟

&nbsp;&nbsp;&nbsp;&nbsp;从于五根生&nbsp;&nbsp;&nbsp;&nbsp;而还自烧灭

&nbsp;&nbsp;&nbsp;&nbsp;于苦谓为乐&nbsp;&nbsp;&nbsp;&nbsp;贪怨为亲友

&nbsp;&nbsp;&nbsp;&nbsp;观放逸如是&nbsp;&nbsp;&nbsp;&nbsp;是故应舍离

&nbsp;&nbsp;&nbsp;&nbsp;放逸爱和合&nbsp;&nbsp;&nbsp;&nbsp;为欲之所缚

&nbsp;&nbsp;&nbsp;&nbsp;三种大怨家&nbsp;&nbsp;&nbsp;&nbsp;能破坏大乐

&nbsp;&nbsp;&nbsp;&nbsp;憍慢近恶友&nbsp;&nbsp;&nbsp;&nbsp;懈怠及贪心

&nbsp;&nbsp;&nbsp;&nbsp;远离于持戒&nbsp;&nbsp;&nbsp;&nbsp;是地狱因缘

&nbsp;&nbsp;&nbsp;&nbsp;持戒清凉触&nbsp;&nbsp;&nbsp;&nbsp;得报甚清凉

&nbsp;&nbsp;&nbsp;&nbsp;愚人不修行&nbsp;&nbsp;&nbsp;&nbsp;临终生悔热

&nbsp;&nbsp;&nbsp;&nbsp;见于他妻妾&nbsp;&nbsp;&nbsp;&nbsp;而生贪着心

&nbsp;&nbsp;&nbsp;&nbsp;饮酒行劫盗&nbsp;&nbsp;&nbsp;&nbsp;因此堕地狱

&nbsp;&nbsp;&nbsp;&nbsp;恶口亲恶友&nbsp;&nbsp;&nbsp;&nbsp;邪见无正信

&nbsp;&nbsp;&nbsp;&nbsp;其心多躁扰&nbsp;&nbsp;&nbsp;&nbsp;此法失人身

&nbsp;&nbsp;&nbsp;&nbsp;贪心及绮语&nbsp;&nbsp;&nbsp;&nbsp;妄语无诚信

&nbsp;&nbsp;&nbsp;&nbsp;今世若后世&nbsp;&nbsp;&nbsp;&nbsp;无有少安乐

&nbsp;&nbsp;&nbsp;&nbsp;远离于善友&nbsp;&nbsp;&nbsp;&nbsp;亲近恶知识

&nbsp;&nbsp;&nbsp;&nbsp;根本无利益&nbsp;&nbsp;&nbsp;&nbsp;不信业果报

&nbsp;&nbsp;&nbsp;&nbsp;不识业果报&nbsp;&nbsp;&nbsp;&nbsp;苦乐非众生

&nbsp;&nbsp;&nbsp;&nbsp;是人迷因果&nbsp;&nbsp;&nbsp;&nbsp;临终生悔热

&nbsp;&nbsp;&nbsp;&nbsp;若人常妄语&nbsp;&nbsp;&nbsp;&nbsp;恃智生憍慢

&nbsp;&nbsp;&nbsp;&nbsp;后得大衰恼&nbsp;&nbsp;&nbsp;&nbsp;乃觉其业果

&nbsp;&nbsp;&nbsp;&nbsp;若流转世间&nbsp;&nbsp;&nbsp;&nbsp;具受诸苦恼

&nbsp;&nbsp;&nbsp;&nbsp;皆由无明力&nbsp;&nbsp;&nbsp;&nbsp;大仙如是说


尔时释迦提婆因陀罗。化作如是阎罗使者。为诸天子中有说法。折伏呵责。时天帝释。复为诸天众。示现变化。若诸天子。有先世业。应堕畜生。示于无量种种业相。如印印泥。中阴之相。互相残害。共相食啖。生大怖畏。令诸天子。皆悉见之。若诸天子。无畜生业。但见畜生。互相残害。不见自身作畜生形。时天帝释。复为放逸。诸天子等。示化中阴。若诸天子。当生饿鬼。为于饥渴。焚烧其身。长发覆面。其形丑恶。此诸天子。见虚空中。乌鸱诸鸟。来啄其眼及耳鼻舌。是时天众。见向所化如是恶相。生大怖畏。余天见已白帝释言。释迦天王。何故舍诸天子。而自止住。此诸天子。皆被系缚。或阿修罗。或余恶人。将之欲去。遍须弥山一切诸地。我亦曾与阿修罗斗。未曾睹见如是恶相。又阿修罗及其军众。未曾俱来至此天中。云何世间失正法耶。不孝父母耶。不敬沙门婆罗门耶。不敬耆旧长宿耶。天王。今诸世间不供养如来及法僧耶。不知因果。不知真谛耶。如护世天王。常说此法。今阎浮提不修行耶。今诸天众。皆被恼乱。天王。何故不严器仗。乘于伊那大龙象王。身服铠钾。击天战鼓。庄严斗战。有诸天众天主同业。向天王释。作如是说。复有诸天。睹此希有未曾见事。心生厌离。极大恐怖。诸根振动。归依帝释。作如是言。唯愿天王。救护我等。此诸天众所住之地。悉为阿修罗之所劫夺。未曾见此阿修罗等可畏之身。如是怖畏。诸天子等。皆向帝释作如是说。复有天子。见是化已。向善法殿。速疾驰奔。取诸器仗斗战之具。复有天子。诣杂殿林。取诸斗具。向阎罗使。若打若捉。不能加害。譬如镜中所见色像。不可捉持。不可打害。如是天王。示如斯化。

是时天主释迦提婆。复示天子。化阿修罗。胜于罗睺勇健阿修罗等。被缚挝打。斫刺骂詈。悲泣忧恼。如诸天子。化受苦恼。时诸天子。见阿修罗受大剧苦。百千万倍。过诸天子。时诸天子。见阿修罗受大苦恼。未曾所见。生大怖畏。复往诣于释迦天王。白天王言。我今不知。是何丈夫。有斯大力。皆能系缚诸阿修罗王。罗睺阿修罗王。勇健阿修罗王。系挝打棒。斫刺骂詈。云何有此未曾有事。令诸天子身毛皆竖。唯愿天王。为我说之。我今亦畏得此衰恼。天王。何者为知不耶。诸天之众及阿修罗。皆悉破坏。一切世间。恐皆摧灭。天王若知。愿为我说。释迦天王。若不知若不知者。愿善思惟。