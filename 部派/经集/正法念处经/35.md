## 正法念处经卷第三十五

### 观天品第六之十四(三十三天之十一)

复次比丘。知业果报。观三十三天所住之地。彼以闻慧。见三十三天二十九地。名曼陀罗。众生何业生此天中。彼以闻慧。见有善人顺法修行。以正直心。不恼众生。实见业果。清净持戒。常乐持戒。离于谄曲。如炼真金。清净无垢。正见修行。受持善戒。畏未来世。布施修福。所谓见有修禅比丘欲断魔缚。盛夏热时。流汗热渴。施石蜜浆。或施拂扇。如是善人。不杀众生。或见猎师罗捕孔雀山鸡种种众鸟。猎师捕得。或养或杀。或以众鸟。作游戏具。是人见之。恐其杀害。赎此生命。放之本处。令得安乐。是名不杀利益众生。云何不盗。云何舍盗。见于微细业之果报。而生怖畏。是持戒人若河池岸边。或于异处。见有杨枝。或有蜜浆。为施行人。是人渴乏。不取不饮。以慈心故。是名不盗。如是之人。命终生于三十三天。既生天已。一切诸欲。皆悉具足。五乐音声。游戏园林。种种众鸟。出妙音声。于莲花中众蜂音声。鸿鸟之音。林中众树。七宝庄严。诸莲花池。香水充满。如毗琉璃。在中游戏。其山峰中。七宝焰光。七宝石窟。金银颇梨。因陀青宝。如是种种。众鸟出妙音声。如是众鸟。七宝为翅。而以庄严。种种音声。闻之悦乐。一切天众。互相随顺。无量美音。遍园林中。于其林中。可爱饮食。从河而流。若天见之。生大欢喜。叹未曾有。如是林中。种种众色。种种庄严。庄严其身。与诸玉女。百千同众。游戏受乐。受于天中。种种快乐。其身光明。威德第一。如是天子。受业果报。与诸天女。围绕受乐。心生欢喜。既受乐已。如是思惟。我当往诣毗琉璃宝庄严栏楯围绕林中。众宝庄严。种种众鸟。出妙音声。充满林中。一切天众。心皆欢喜。五乐音声。游戏受乐。与诸天众及诸天女。游戏林中。林中有池。名曰清水。清净可爱。诸天众等。于莲花池。游戏受乐。尔时初生天子。与天女众。欲至此林。尔时诸天。遥见天子歌舞戏笑。徐步而行。往迎天子。诣清水池。于此池边。欢娱受乐。以池力故。随诸天子心之所念。一切皆现。若念色香。众蜂具足。若念天饮。天饮即生。若念须陀。色香味具。亦复如是。柔软净洁。色如满月。若念林树。即生第一功德具足种种树林。铃网弥覆。微风吹动。出妙音声。如乾闼婆音。复次天众。作如是念。我当入池。作是念已。即入池中。没身深入。见于池中。种种宝珠。以为栏楯。庄严宝殿。或真金白银毗琉璃宝青宝颇梨杂宝为床。敷以天衣。天子天女。游戏受乐。于其池中。无量种种。不知厌足。于五欲乐。无有妒嫉。互相爱敬。游戏歌舞。娱乐受乐既出池水。复往诣于尼单多林。于其林中。多有众鸟。莲花林池。具足庄严。无量众鸟。出妙音声。遍满林中。其树常有种种光明。其林具足种种功德。众莲花池。以为庄严。诸天众等。其身光明。种种功德。具足境界。受天快乐。愚痴凡夫。第一乐者。所谓天子天女。娱乐受乐。愚痴凡夫。为婇女罗网之所缠缚。流转生死。互相娱乐。久受乐已。复往诣于摩多山峰宫殿之处。升须弥峰。与诸天女。共升山峰。微风吹衣。幡然随风。皆共上升摩多山峰。尔时天子。见此宫殿。殊特妙好。莲花庄严。七宝光明。严好山峰。如山功德。具足相应。摩多山峰。其处高峻。奇特严好。不可譬喻。于此峰中。游戏歌舞。娱乐受乐。既受乐已。见大光明。过其本相。其山峰中。先具光明。犹如日光。时有异光。来照山峰。其光照已。过百千倍。天子见之。怪未曾有。即闭两目。低头而住。何以故。先未曾见此光明故。其光照之。不久还灭。如阎浮提见天火下。众生见之。皆大怖畏。时诸天子。见此光明。亦复如是。怖畏未久。心还安隐。怖畏灭已。一切皆共。筹量此事。何故有此希有之相。令我等天皆生怖畏。未久还灭。时诸天众。怪未曾有。诣善法堂。与诸天女。至帝释所。见天帝释。顶礼供养。皆悉围绕。恭敬而住。尔时释迦天王。近住天众。歌舞游戏。种种莲华。以为庄严。欢喜戏笑。一切天众。于帝释前。歌舞游戏。曼陀罗地诸天众等。不歌不舞。亦不游戏。亦不歌颂。赞叹帝释。不与余天言谈语论。尔时帝释。告曼陀罗所住天众。诸天子。汝等何故不歌不舞不游戏耶。尔时曼陀罗所住天众。白天王言。我于住处。见未曾有。本所未闻奇特之事。尔时天王告曼陀罗所住诸天。汝见何等希有之事。自言昔来未见未闻。时曼陀罗诸天。白帝释言。天王。我等游戏摩多山峰。升彼山上。见大光明。从上而下。一切山峰。皆大焰起。我见此事。怪未曾有。未知当有。何等因缘。帝释闻之。少思惟已。告诸天众。有如斯事。我已先闻如是之事。我于尔时。闻此事已。即问世尊。以何因缘。有此奇特希有之事。尔时世尊。而告我言。憍尸迦。汝已闭于恶道之门。勿生怖畏。一切有为生死所摄。所谓无常。汝今谛听。当为汝说。此是夜摩天上诸天命终。夜摩诸天。色量形貌。及以受乐。胜三十三天。过百千倍。以业尽故。命终还退。去此无量百千由旬。从上而堕。其光薄少。如灯欲灭。光明微少。如是夜摩天子。于虚空中退时堕落。光明微少。犹尚如是。况夜摩天大光明相。不可具说。夜摩天光。三十三天。所不能视。何以故。非境界故。憍尸迦。三十三天。不能视于夜摩天光。夜摩天众。三种业故。三十三天。但说二业。我从世尊。闻如是说。汝今所见。亦复如是。今为汝说。时诸天众。闻是语已。于五欲中。生厌离心。此是夜摩诸天命终之时。退殁相也。其光去此无量百千由旬。从空而下。汝勿怖也。尔时释迦天王。为诸天众。而说颂曰。

&nbsp;&nbsp;&nbsp;&nbsp;随如是大乐&nbsp;&nbsp;&nbsp;&nbsp;富乐亦如是

&nbsp;&nbsp;&nbsp;&nbsp;决定当堕落&nbsp;&nbsp;&nbsp;&nbsp;受如是大苦

&nbsp;&nbsp;&nbsp;&nbsp;业得相似果&nbsp;&nbsp;&nbsp;&nbsp;世尊如是说

&nbsp;&nbsp;&nbsp;&nbsp;以其业胜故&nbsp;&nbsp;&nbsp;&nbsp;其果亦如是

&nbsp;&nbsp;&nbsp;&nbsp;上上相续法&nbsp;&nbsp;&nbsp;&nbsp;如业之所得

&nbsp;&nbsp;&nbsp;&nbsp;上上相续缚&nbsp;&nbsp;&nbsp;&nbsp;其果亦如是

&nbsp;&nbsp;&nbsp;&nbsp;此威德上故&nbsp;&nbsp;&nbsp;&nbsp;知业决定胜

&nbsp;&nbsp;&nbsp;&nbsp;以业上胜故&nbsp;&nbsp;&nbsp;&nbsp;得胜命色力

&nbsp;&nbsp;&nbsp;&nbsp;一切诸天众&nbsp;&nbsp;&nbsp;&nbsp;业尽故还退

&nbsp;&nbsp;&nbsp;&nbsp;譬如焦败种&nbsp;&nbsp;&nbsp;&nbsp;种之不复生

&nbsp;&nbsp;&nbsp;&nbsp;观心性相续&nbsp;&nbsp;&nbsp;&nbsp;念念如灯焰

&nbsp;&nbsp;&nbsp;&nbsp;心因念念灭&nbsp;&nbsp;&nbsp;&nbsp;诸业亦如是

&nbsp;&nbsp;&nbsp;&nbsp;无常业因故&nbsp;&nbsp;&nbsp;&nbsp;终必有破坏

&nbsp;&nbsp;&nbsp;&nbsp;谓乐有常者&nbsp;&nbsp;&nbsp;&nbsp;是则不可得

&nbsp;&nbsp;&nbsp;&nbsp;乐若非无常&nbsp;&nbsp;&nbsp;&nbsp;不生亦不灭

&nbsp;&nbsp;&nbsp;&nbsp;若有智慧者&nbsp;&nbsp;&nbsp;&nbsp;应离爱境界

&nbsp;&nbsp;&nbsp;&nbsp;厌离爱欲人&nbsp;&nbsp;&nbsp;&nbsp;则得离爱乐

&nbsp;&nbsp;&nbsp;&nbsp;一切有漏法&nbsp;&nbsp;&nbsp;&nbsp;无常苦不实

&nbsp;&nbsp;&nbsp;&nbsp;若得无漏法&nbsp;&nbsp;&nbsp;&nbsp;乃名不动乐


如是天帝释。为曼陀罗诸天。如实说已。复更安慰曼陀罗天。令归自地。告诸天众。汝等诸天。于一切时。莫得放逸。尔时诸天。礼天帝释。还其所止。到本地已。受五欲乐。五乐音声。种种庄严。园林之中。受天之乐。乃至爱善业尽。命终还退。随业流转。堕于地狱饿鬼畜生。若生人中。生安乐处。或作大人。为一切人之所爱念。无有病恼。生大种姓大长者家。常受安乐。乃至老死。以余业故。

复次比丘。知业果报。观三十三天所住之地。彼以闻慧。见三十三天第三十处。名曰上行。众生何业生于此天。彼以闻慧。见有众生顺法修行。信业果报。行于正见。布施修福。持一分戒。初持多分。后一切持。于道行僧。布施靴鞋及施澡瓶。不杀不盗。或有边地夷人捉人欲杀。是持戒人。救赎令脱。若是王者。或见旷野征伐得财。恐犯偷盗。不受其分。是名不盗。云何不杀生。是持戒人。或是王者。见有恶人欲来害己。以持戒故。不断其命。如是之人。畏业果报。命终生于三十三天。名上行地。生此天已。以善业故。三千天女。以为给侍。诸天女众。种种璎珞。庄严其身。手执种种。伎乐琴瑟。及种种香。种种歌颂。赞叹天子。向天子所。欲心亲近。天子见之。亦向天女。各各生于欢喜之心。皆共往诣常欢喜园。其林一切毗琉璃宝金银之树。以为庄严。种种流泉。莲花林池。庄严其园。有无量河。而为庄严。种种铃网。弥覆其上。无量众鸟。周遍庄严。出于无量种种美妙和雅之音。其林如是。种种庄严。天子天女。于园林中。互相映发。转增妙好。林中有山。名曰游戏。七宝所成。有无量种众色宝鹿。端正庄严。赤莲花宝。以为其胁。真金为背。白银为腹。真金为顶。珊瑚为足。颇梨为角。或有一色。所谓金色。或有二色。金色银色。一切众色。以为庄严。一切诸鹿。于林树间。随天众行。出众妙音。如天女歌。如是众鹿。歌众妙声。此诸天众。既受如是无量乐已。复往诣于须弥山峰。于山峰中。有一大河名曰山谷。乘种种殿。种种伎乐。五乐音声。胜欲具足。第一欢喜。威德具足。往诣须弥山。峰山谷河所。于此种种河岸之间。游戏受乐。流水岸中。莲花林中。园林之中。歌音悦耳。受于欲乐。皆生欢喜。互相爱敬。多有天子。及天女众。花香涂身。花鬘贯顶。以善业故。受天快乐。以业力故。随顺游戏。如天所应。受天之乐。不可譬喻。今说少分。一切世人。不能具说。何以故。不可譬喻。如是天乐无相似故。人中持戒。善业因故。受如是乐。于此天中。受五欲乐。乃至可爱善业破坏朽尽。命终还退。随业流转。堕于地狱饿鬼畜生。若生人中。第一安乐。近于山泽。多有河林。国土之中。或为大王。或为大臣。第一威德。以余业故。

复次比丘。知业果报。观三十三天所住之地。彼以闻慧。见三十三天。第三十一地。名威德颜。众生何业生于彼天。彼以闻慧。见有众生。第一净心。布施修福。持七种戒。不近恶友。持戒不浊。护持福德。常勤精进。一心直心。如炼真金。护几种戒。所谓不杀。及不偷盗。云何不杀。若国土荒乱。互相杀害。是持戒人。畏破戒故。宁自舍命。不害他人。不教他杀。是名不杀生。云何不盗。若国土荒坏乱。一切众人。竞取他物。是持戒人。畏破戒故。饥渴垂死。宁自舍命。不取他物。

云何布施。施何福田。若供养佛。若说法处。而施与之。第一修心。其意正见。是人命终。生于天上威德颜地。生此天已。威德光轮。周遍围绕。第一胜色。受相似因果。以善业故。五乐音声。以悦其耳。常闻曼陀罗香。俱赊耶舍香。青莲花香。七宝花香。以悦其鼻。舌得种种上妙须陀天上味饮。目见种种七宝山谷上妙之色。身得种种胜妙天衣。无有经纬。优钵罗华香。以涂其身。如是天子。以善业故。善果成就。千天女众。以为围绕。园林庄严。其林胜妙。如融金色。金银枝中。悬以宝铃。微风吹动。出妙音声以为娱乐。又闻种种歌颂赞叹之音。受第一乐。天鬘天衣。以为庄严。游戏山谷。见于无量种种众色毗琉璃宝。金银青宝。大青宝王。于颇梨山峰。自见其身。犹如明镜。时初生天子。天女围绕。入宝山峰。见百千身。百倍欢喜。诸天女众。亦复欢喜。呜呼叹言。我身如是端正庄严。我今常乐五乐音声。受天五欲功德之乐。诸天女众。心生欢喜。从一山峰至一山峰。从一山谷至一山谷。皆于其中。游戏受乐。爱毒所醉。如狂病人。心行不正。如是天众。放逸所坏。亦复如是。共诸天女。游于山顶。种种饮食。须陀之味。种种鸟音。于园林中。受无量乐。互相爱乐。一心共游。一心系念。如是游戏。以天衣鬘璎珞庄严。皆共往诣如意园林。或往诣于酒水河池于此河中。赤优钵罗花。遍覆其上。鹅鸭鸳鸯。以为庄严。时诸天众。于河岸上。食于花汁。或饮上味天之美饮。与诸天鸟。游戏受乐。见之悦目。

尔时诸天。爱毒所醉。复饮天酒。百倍增长。爱火烧五欲薪。爱欲所渴。不知厌足。一切皆为欲网所缚。譬如有人犯官禁法。为王所缚。一切天众。见于无量百千爱欲。见之往趣。游戏其中。于饮河岸。既游戏已。河中莲花。钵头摩花。优钵罗花。拘物陀花。众鸟在中。欢喜受乐。池中有鸟。名曰赤水。七宝为身。及以两翅。其身光明。见诸天众乐放逸行。即为天子。而说颂曰。

&nbsp;&nbsp;&nbsp;&nbsp;天众常放逸&nbsp;&nbsp;&nbsp;&nbsp;天鸟亦复然

&nbsp;&nbsp;&nbsp;&nbsp;天众及飞鸟&nbsp;&nbsp;&nbsp;&nbsp;彼此无胜劣

&nbsp;&nbsp;&nbsp;&nbsp;乐行于非法&nbsp;&nbsp;&nbsp;&nbsp;不求解脱乐

&nbsp;&nbsp;&nbsp;&nbsp;天众若如是&nbsp;&nbsp;&nbsp;&nbsp;与鸟无差别

&nbsp;&nbsp;&nbsp;&nbsp;若离于放逸&nbsp;&nbsp;&nbsp;&nbsp;顺法而修行

&nbsp;&nbsp;&nbsp;&nbsp;则为世间胜&nbsp;&nbsp;&nbsp;&nbsp;以不放逸故

&nbsp;&nbsp;&nbsp;&nbsp;若天乐游戏&nbsp;&nbsp;&nbsp;&nbsp;禽鸟亦如是

&nbsp;&nbsp;&nbsp;&nbsp;天众则与鸟&nbsp;&nbsp;&nbsp;&nbsp;平等无差别

&nbsp;&nbsp;&nbsp;&nbsp;以其业胜故&nbsp;&nbsp;&nbsp;&nbsp;受生法亦胜

&nbsp;&nbsp;&nbsp;&nbsp;若入于恶法&nbsp;&nbsp;&nbsp;&nbsp;不得生善处

&nbsp;&nbsp;&nbsp;&nbsp;若不觉生死&nbsp;&nbsp;&nbsp;&nbsp;一切皆无常

&nbsp;&nbsp;&nbsp;&nbsp;天众若如是&nbsp;&nbsp;&nbsp;&nbsp;愚痴如畜生

&nbsp;&nbsp;&nbsp;&nbsp;生苦及老苦&nbsp;&nbsp;&nbsp;&nbsp;死苦亦如是

&nbsp;&nbsp;&nbsp;&nbsp;恩爱及别离&nbsp;&nbsp;&nbsp;&nbsp;次第受众苦

&nbsp;&nbsp;&nbsp;&nbsp;若人有智慧&nbsp;&nbsp;&nbsp;&nbsp;视于无垢法

&nbsp;&nbsp;&nbsp;&nbsp;彼于世间胜&nbsp;&nbsp;&nbsp;&nbsp;非汝放逸行

&nbsp;&nbsp;&nbsp;&nbsp;若人觉苦恼&nbsp;&nbsp;&nbsp;&nbsp;而生净智慧

&nbsp;&nbsp;&nbsp;&nbsp;是人名为天&nbsp;&nbsp;&nbsp;&nbsp;非汝着欲者

&nbsp;&nbsp;&nbsp;&nbsp;亲友及兄弟&nbsp;&nbsp;&nbsp;&nbsp;数数爱别离

&nbsp;&nbsp;&nbsp;&nbsp;若不厌生死&nbsp;&nbsp;&nbsp;&nbsp;与鸟等无异

&nbsp;&nbsp;&nbsp;&nbsp;饮酒过虽重&nbsp;&nbsp;&nbsp;&nbsp;酒醉尚可醒

&nbsp;&nbsp;&nbsp;&nbsp;放逸不可悟&nbsp;&nbsp;&nbsp;&nbsp;是故应远离

&nbsp;&nbsp;&nbsp;&nbsp;放逸破坏人&nbsp;&nbsp;&nbsp;&nbsp;轮转于五道

&nbsp;&nbsp;&nbsp;&nbsp;是故离放逸&nbsp;&nbsp;&nbsp;&nbsp;第一胜方便

&nbsp;&nbsp;&nbsp;&nbsp;酒醉但一日&nbsp;&nbsp;&nbsp;&nbsp;令人不醒悟

&nbsp;&nbsp;&nbsp;&nbsp;放逸惛醉人&nbsp;&nbsp;&nbsp;&nbsp;流转百千劫

&nbsp;&nbsp;&nbsp;&nbsp;若离于放逸&nbsp;&nbsp;&nbsp;&nbsp;则得不灭处

&nbsp;&nbsp;&nbsp;&nbsp;若人乐放逸&nbsp;&nbsp;&nbsp;&nbsp;常受于生死

&nbsp;&nbsp;&nbsp;&nbsp;若人求利益&nbsp;&nbsp;&nbsp;&nbsp;当舍于放逸

&nbsp;&nbsp;&nbsp;&nbsp;放逸生烦恼&nbsp;&nbsp;&nbsp;&nbsp;大圣之所说

&nbsp;&nbsp;&nbsp;&nbsp;鸟行于放逸&nbsp;&nbsp;&nbsp;&nbsp;畜生轻心故

&nbsp;&nbsp;&nbsp;&nbsp;天何故放逸&nbsp;&nbsp;&nbsp;&nbsp;而不能舍离


如是天鸟。以善业故。教化利益一切诸天。如是天鸟。犹如父母。利益教示。此诸天众。放逸心故。不觉天鸟说利益法。

尔时诸天。复往诣于摩多罗林。种种音声。互相爱敬。至摩多罗林。游戏受乐。其林皆是七宝之树。枝叶相接。无量众蜂。游戏在于林树之上。天宝花中。天众见之。皆生欢喜。共天女众。游戏歌舞。天女歌音。遍园林中。于园林中。出于响音。皆如歌声。鸟音蜂音。其音齐等。遍须弥山。其须弥山。本性可爱。既有此音。二倍转胜。时诸天众。若见若闻。皆受快乐。大欲成就。共诸天女。游戏受乐。种种庄严。妙色具足。游戏歌舞。受天之乐。乃至爱善业尽。命终还退。随业流转堕于地狱饿鬼畜生。有余善业。若生人中。受第一乐。心常欢喜。颜貌端正。为一切人之所爱敬。或为王者。或为大臣。以余业故。

复次比丘。知业果报。观三十三天所住之地。彼以闻慧。见有天处。第三十二地。名威德焰轮。众生何业而生彼处。彼以闻慧。见此众生。善心修福。不谄不幻。观于正法。以正见心。利益一切众生。信佛法僧。其心柔软。修行福业。若于僧寺。或见佛塔。有破坏者。为之修治。或时塔寺。为火所烧。竭力救护。不惜身命。或见大火焚烧佛法众僧。珍宝财物。丧身救之。或见有人为火所烧。入火救之。以悲心故。能作如是难为福德。云何不杀。及不偷盗。若见道边遗落之物。若金若银。及余财宝。取已唱令。此是谁物。若有人言此是我物。当问其相。实者当还。若无人认。七日持行。日日唱之。若无主认。以此宝物。付王大臣。州郡令长。若王大臣州郡令长。见福德人。不取此物。后当持与佛法众僧。是名不偷盗。云何不杀。若行道路见诸虫蚁蚓蛾虾蟆及余小虫。舍避诸虫。行于远道。以慈悲心。护众生故。信业果报。知生死过。观生灭法。是名不杀生。是持戒人。身坏命终。生于善道三十三天威德焰轮所住之地。生彼天已。第一善业。其威德轮。周匝庄严。而受快乐。不可具说。今说少分。其身周遍。威德炽光。如日之照。而不曜目。以善业故。百千天女。围绕其人。而受快乐。金毗琉璃。青因陀宝。以为宫殿。游戏歌舞。复有园林。花常开敷。多有众鸟。出妙音声。见色闻声。皆可爱乐。

复有一林。名曰开合。处处诸林。开目闭目。常见光明。于此林中。共诸天女。游戏受乐。生希有心。复往诣于只多之林。与无量百千天女。歌舞音声。游戏山峰以歌音故。出众响声。犹如歌音。若有异天。于诸林中。游戏受乐。闻此歌音。即出其林。自相谓言。是何等声。犹如第二释迦天王。出已即见。初生天子。天众见之。生欢喜心。出迎天子。发希有心。既见天子。皆生欢喜。命天子言。善来天子。汝来我所。汝于天众。最为殊胜。于此天中。犹如第二释迦天王。

尔时余天。皆悉速往。至天子所。到已围绕。时诸天子。歌舞戏笑。心生欢喜。围绕天子。皆共往诣。欢喜园林。游戏受乐。诸天女等。围绕天子。歌舞游戏。尔时天子。须臾回顾。见诸天众。皆随其后。心生欢喜。问天众言。欲至何所。时诸天众。语初生天子。今当往诣欢喜园林可爱之处。五欲功德受于。胜乐。尔时天子。未曾见此奇特园林。徐行往诣欢喜园林。其林晃曜。光明普照。犹如日轮。初生天子。见此园林。复生欢喜。入此林中。见此林树。有无量种。甚可爱乐。一林之中。具四威德。无量百千众鸟音声。或有出于微妙音声。或有命言。善来天子。或有围绕。欢喜踊跃。如是天鸟。庄严园林。复有异处。于山谷中河水之声。出众妙音。真金为岸。于其水中。多有种种鹅鸭众鸟。出妙音声。既见此河。与无量天女。在于河岸。游戏受乐。五乐音声。欢娱受乐。既受乐已。复往诣于如意树林。见如是树。光明如月。或见如日。新生天子。于此树下。受五欲乐。不可具说。既受如是。无量乐已向莲花池。至莲花池。天众围绕。如奉帝释。皆生欢喜。于莲花池。既受乐已。复往诣于高聚山顶。歌舞游戏。天子天女。互相娱乐。受五欲乐。至高聚顶。见山顶上。有莲花池。无量众鸟。共诸天众。受第一乐。以善业故。第一威德。共诸天众。于园林中。如意林中。上味林中。多有众鸟。庄严其林。于此林中。游戏受乐。是时天子。于高聚峰。与诸天众。久受乐已。复观自地。新生天子。生希有心。百千天众。皆共围绕。复与天众。诣善法堂。见天帝释。

尔时新生天子。至善法堂。见善法堂。种种众宝。以为庄严。众宝栏楯。如前所说。尔时释迦提婆。见此天子。心生欢喜。而说颂曰。

&nbsp;&nbsp;&nbsp;&nbsp;以善业果报&nbsp;&nbsp;&nbsp;&nbsp;今生于此地

&nbsp;&nbsp;&nbsp;&nbsp;于此天世间&nbsp;&nbsp;&nbsp;&nbsp;命终当堕落

&nbsp;&nbsp;&nbsp;&nbsp;业尽还堕落&nbsp;&nbsp;&nbsp;&nbsp;随业之所生

&nbsp;&nbsp;&nbsp;&nbsp;今若修善业&nbsp;&nbsp;&nbsp;&nbsp;后不生悔心

&nbsp;&nbsp;&nbsp;&nbsp;放逸着欲乐&nbsp;&nbsp;&nbsp;&nbsp;消尽于善业

&nbsp;&nbsp;&nbsp;&nbsp;以时自在故&nbsp;&nbsp;&nbsp;&nbsp;业尽堕恶道

&nbsp;&nbsp;&nbsp;&nbsp;见余天退没&nbsp;&nbsp;&nbsp;&nbsp;云何不生厌

&nbsp;&nbsp;&nbsp;&nbsp;我亦当堕落&nbsp;&nbsp;&nbsp;&nbsp;决定无有疑

&nbsp;&nbsp;&nbsp;&nbsp;若有畏未来&nbsp;&nbsp;&nbsp;&nbsp;随顺于法行

&nbsp;&nbsp;&nbsp;&nbsp;其人命终时&nbsp;&nbsp;&nbsp;&nbsp;则无恶道畏

&nbsp;&nbsp;&nbsp;&nbsp;放逸无怖畏&nbsp;&nbsp;&nbsp;&nbsp;其心行不善

&nbsp;&nbsp;&nbsp;&nbsp;后得大忧恼&nbsp;&nbsp;&nbsp;&nbsp;临终生悔热

&nbsp;&nbsp;&nbsp;&nbsp;一切诸天众&nbsp;&nbsp;&nbsp;&nbsp;必当有退没

&nbsp;&nbsp;&nbsp;&nbsp;既知欲无常&nbsp;&nbsp;&nbsp;&nbsp;莫行于放逸

&nbsp;&nbsp;&nbsp;&nbsp;五欲诳众生&nbsp;&nbsp;&nbsp;&nbsp;为欲之所迷

&nbsp;&nbsp;&nbsp;&nbsp;欲网所缠缚&nbsp;&nbsp;&nbsp;&nbsp;常堕于地狱

&nbsp;&nbsp;&nbsp;&nbsp;知此衰恼已&nbsp;&nbsp;&nbsp;&nbsp;当作自利益

&nbsp;&nbsp;&nbsp;&nbsp;以心调伏故&nbsp;&nbsp;&nbsp;&nbsp;命终心不悔

&nbsp;&nbsp;&nbsp;&nbsp;为欲蛇所螫&nbsp;&nbsp;&nbsp;&nbsp;欲如海潮波

&nbsp;&nbsp;&nbsp;&nbsp;痴人趣死路&nbsp;&nbsp;&nbsp;&nbsp;为欲火所烧

&nbsp;&nbsp;&nbsp;&nbsp;亲爱及兄弟&nbsp;&nbsp;&nbsp;&nbsp;亲友皆别离

&nbsp;&nbsp;&nbsp;&nbsp;死时众苦集&nbsp;&nbsp;&nbsp;&nbsp;不可得具说

&nbsp;&nbsp;&nbsp;&nbsp;死时既至已&nbsp;&nbsp;&nbsp;&nbsp;犹如坠山岩

&nbsp;&nbsp;&nbsp;&nbsp;大力不可避&nbsp;&nbsp;&nbsp;&nbsp;将人入恶道

&nbsp;&nbsp;&nbsp;&nbsp;大力执持人&nbsp;&nbsp;&nbsp;&nbsp;能坏于世间

&nbsp;&nbsp;&nbsp;&nbsp;天众既知已&nbsp;&nbsp;&nbsp;&nbsp;当舍于放逸

&nbsp;&nbsp;&nbsp;&nbsp;诸根生贪着&nbsp;&nbsp;&nbsp;&nbsp;而不知厌足

&nbsp;&nbsp;&nbsp;&nbsp;爱心常增长&nbsp;&nbsp;&nbsp;&nbsp;如酥油投火

&nbsp;&nbsp;&nbsp;&nbsp;如是种种门&nbsp;&nbsp;&nbsp;&nbsp;因爱有世间

&nbsp;&nbsp;&nbsp;&nbsp;轮转于地狱&nbsp;&nbsp;&nbsp;&nbsp;饿鬼及畜生

&nbsp;&nbsp;&nbsp;&nbsp;生死所扰动&nbsp;&nbsp;&nbsp;&nbsp;苦恼自迷心

&nbsp;&nbsp;&nbsp;&nbsp;既知能离爱&nbsp;&nbsp;&nbsp;&nbsp;则到第一道

&nbsp;&nbsp;&nbsp;&nbsp;勇健者断爱&nbsp;&nbsp;&nbsp;&nbsp;离忧无苦恼

&nbsp;&nbsp;&nbsp;&nbsp;则得安隐眠&nbsp;&nbsp;&nbsp;&nbsp;以能离爱故

&nbsp;&nbsp;&nbsp;&nbsp;若人心常乐&nbsp;&nbsp;&nbsp;&nbsp;修行于智慧

&nbsp;&nbsp;&nbsp;&nbsp;不为于生死&nbsp;&nbsp;&nbsp;&nbsp;爱网之所缚

&nbsp;&nbsp;&nbsp;&nbsp;若人心无相&nbsp;&nbsp;&nbsp;&nbsp;厌离于爱欲

&nbsp;&nbsp;&nbsp;&nbsp;离垢及旷野&nbsp;&nbsp;&nbsp;&nbsp;到安乐彼岸

&nbsp;&nbsp;&nbsp;&nbsp;若人不厌苦&nbsp;&nbsp;&nbsp;&nbsp;得乐亦不欣

&nbsp;&nbsp;&nbsp;&nbsp;是人脱苦乐&nbsp;&nbsp;&nbsp;&nbsp;能到涅槃城

&nbsp;&nbsp;&nbsp;&nbsp;若有人修行&nbsp;&nbsp;&nbsp;&nbsp;常起慈悲心

&nbsp;&nbsp;&nbsp;&nbsp;是人知因果&nbsp;&nbsp;&nbsp;&nbsp;则能脱苦网

&nbsp;&nbsp;&nbsp;&nbsp;若心不分别&nbsp;&nbsp;&nbsp;&nbsp;离意分别过

&nbsp;&nbsp;&nbsp;&nbsp;是人离众过&nbsp;&nbsp;&nbsp;&nbsp;能得无上道

&nbsp;&nbsp;&nbsp;&nbsp;和合则有离&nbsp;&nbsp;&nbsp;&nbsp;盛色必有衰

&nbsp;&nbsp;&nbsp;&nbsp;有命皆归死&nbsp;&nbsp;&nbsp;&nbsp;一切法如是

&nbsp;&nbsp;&nbsp;&nbsp;诸天将退没&nbsp;&nbsp;&nbsp;&nbsp;念念欲现前

&nbsp;&nbsp;&nbsp;&nbsp;当知如是法&nbsp;&nbsp;&nbsp;&nbsp;莫行于放逸

&nbsp;&nbsp;&nbsp;&nbsp;愚人无方便&nbsp;&nbsp;&nbsp;&nbsp;常求于欲乐

&nbsp;&nbsp;&nbsp;&nbsp;如沙中求油&nbsp;&nbsp;&nbsp;&nbsp;则是不可得

&nbsp;&nbsp;&nbsp;&nbsp;若人乐放逸&nbsp;&nbsp;&nbsp;&nbsp;则不得安乐

&nbsp;&nbsp;&nbsp;&nbsp;放逸受大苦&nbsp;&nbsp;&nbsp;&nbsp;如树根坚牢

&nbsp;&nbsp;&nbsp;&nbsp;我为汝实说&nbsp;&nbsp;&nbsp;&nbsp;法非法之义

&nbsp;&nbsp;&nbsp;&nbsp;汝当善思惟&nbsp;&nbsp;&nbsp;&nbsp;勿于后生悔

&nbsp;&nbsp;&nbsp;&nbsp;若有愚痴人&nbsp;&nbsp;&nbsp;&nbsp;不受善师教

&nbsp;&nbsp;&nbsp;&nbsp;临终衰恼至&nbsp;&nbsp;&nbsp;&nbsp;心必生悔热

&nbsp;&nbsp;&nbsp;&nbsp;亿千那由他&nbsp;&nbsp;&nbsp;&nbsp;无数亿兆载

&nbsp;&nbsp;&nbsp;&nbsp;阿僧祇诸天&nbsp;&nbsp;&nbsp;&nbsp;皆为放逸诳

&nbsp;&nbsp;&nbsp;&nbsp;无常大劫火&nbsp;&nbsp;&nbsp;&nbsp;尚烧此山王

&nbsp;&nbsp;&nbsp;&nbsp;何况诸天身&nbsp;&nbsp;&nbsp;&nbsp;如水沫芭蕉

&nbsp;&nbsp;&nbsp;&nbsp;诸行皆迁动&nbsp;&nbsp;&nbsp;&nbsp;生法悉无常

&nbsp;&nbsp;&nbsp;&nbsp;如是诸法中&nbsp;&nbsp;&nbsp;&nbsp;求乐不可得


如是天帝释。为新生天子。方便说利益法。时新生天子。以放逸故。不受一言。尔时帝释。知其不受。默然而住。时初生天子。合掌顶上。礼帝释已。与诸天众。歌舞游戏。百众千众。还归自地。园林花池。处处游戏。遍观住处。流泉华池。庄严之处。种种众鸟。其声可爱。种种山谷。宝光焰轮。与诸天众。受无量乐。放逸覆心。爱着欲心。欲火所烧。从于五根。生五种焰。心窟住处。不觉自烧。与诸天女。放逸游戏。覆藏怨贼。谓为亲友。如是受乐。乃至爱善业尽。随业流转。堕于地狱饿鬼畜生。若有善业。生于人中。常受安乐。第一端正。无量功德。生大种姓。为一切人之所爱念。或为人王。或为大臣。生处长寿。乃至命终受乐不坏。以余业故。

复次比丘。知业果报。观三十三天所住之地。彼以闻慧。见三十三天第三十三地。名曰清净。众生何业。生于彼天。彼以闻慧。见此众生。以善心故。信于因果。持七种戒。于一切众生。起慈悲心。不近恶友。不与恶人言语谈论。常信三宝。其心寂静。心无障碍。意无散乱。不行恶法。不与下贱恶人交友。于一切众生。常说爱语。利益时语。供养法师。常听正法。随力布施。若于行路。乃至不以盗心取他草叶。是名不盗。云何不杀生。若虾蟆。若屯头迦(两头蛇也)。乃至目见不起杀心。何以故。一切众生皆自爱命。以此因缘。一心系念。谛视而行。不伤众生。云何不杀生。若有疾病。恐丧其命。买肉疗病。若于热时。或经多时。肉中生虫。若去此虫。则断虫命。宁自丧命。不去此虫。护虫命故。如是善人。乃至微细小罪。见之生怖。云何不盗。如是善人。安乐利益。一切众生。若田泽园林。有干牛粪。知他所摄。终不故取。恐犯偷盗。如是之人。舍于盗心。持戒离垢。不杂不浊。离于糠秸。是持戒人。身坏命终生于善道。名清净地。如是天子。生此天已。受第一乐。其身光明。胜于日光。威德炽盛。受于无量天之快乐。以善业故。受如是乐。诸天女众。百千围绕。天鬘天衣。庄严其身。七宝林中。与诸天女游戏。受于第一之乐。复往诣于乐鹿顶林。见此园林。可爱奇特。生大欢喜。问诸天曰。以何因故。如此园林。胜诸园林。花果庄严。山窟溪谷。崖岸河泉。花池流水。无量众鸟。出妙音声。于其山中。处处多有。众宝之鹿种种庄严。第一殊胜。尔时先生诸旧天等。告初生天子曰。天子当知。如我往昔。次第曾闻先世天子作如是说。有转轮圣王。名曰顶生。主四天下。受于无量百千之乐。欲无厌足。以自在力。来至此天。从四天王天。次至此天。于人中数无量百千岁。在此天中。受于欲乐。而无厌足。既至此天。与天帝释。分座而坐。与帝释天。共出游戏。知此林中。无量功德。至此林中。游戏受乐。以此因缘。此林殊胜。乃至于今。胜于余林。时顶生王。于此天中。与天帝释。同处而坐。自业尽故。从天还退。我昔曾从先旧诸天。传闻斯事。非我自见。此林具足。乃至于今时。新生天子。闻已欢喜。远离疑惑。以五乐音声。受于无量五欲之乐。林中有鸟。名曰悕乐。以善业故。为诸天子。而说颂曰。

&nbsp;&nbsp;&nbsp;&nbsp;以爱因缘故&nbsp;&nbsp;&nbsp;&nbsp;欲心无厌足

&nbsp;&nbsp;&nbsp;&nbsp;多欲从爱生&nbsp;&nbsp;&nbsp;&nbsp;心意不可满

&nbsp;&nbsp;&nbsp;&nbsp;一切众生类&nbsp;&nbsp;&nbsp;&nbsp;死法常现前

&nbsp;&nbsp;&nbsp;&nbsp;设以诸方便&nbsp;&nbsp;&nbsp;&nbsp;不能遮此法

&nbsp;&nbsp;&nbsp;&nbsp;久受无量乐&nbsp;&nbsp;&nbsp;&nbsp;必定当退没

&nbsp;&nbsp;&nbsp;&nbsp;是故诸天子&nbsp;&nbsp;&nbsp;&nbsp;应随顺法行

&nbsp;&nbsp;&nbsp;&nbsp;唯有法能救&nbsp;&nbsp;&nbsp;&nbsp;能令得善道

&nbsp;&nbsp;&nbsp;&nbsp;以法得寿命&nbsp;&nbsp;&nbsp;&nbsp;无法则无寿

&nbsp;&nbsp;&nbsp;&nbsp;若能爱乐法&nbsp;&nbsp;&nbsp;&nbsp;随顺于法行

&nbsp;&nbsp;&nbsp;&nbsp;从乐得乐处&nbsp;&nbsp;&nbsp;&nbsp;则不见众苦

&nbsp;&nbsp;&nbsp;&nbsp;若不爱乐法&nbsp;&nbsp;&nbsp;&nbsp;乐行于非法

&nbsp;&nbsp;&nbsp;&nbsp;则堕于地狱&nbsp;&nbsp;&nbsp;&nbsp;常受诸苦恼

&nbsp;&nbsp;&nbsp;&nbsp;如是天王界&nbsp;&nbsp;&nbsp;&nbsp;所说诸地处

&nbsp;&nbsp;&nbsp;&nbsp;除斯更无有&nbsp;&nbsp;&nbsp;&nbsp;其余诸地住

&nbsp;&nbsp;&nbsp;&nbsp;此三十三天&nbsp;&nbsp;&nbsp;&nbsp;更无微少处

&nbsp;&nbsp;&nbsp;&nbsp;而能脱死地&nbsp;&nbsp;&nbsp;&nbsp;以无常业故

&nbsp;&nbsp;&nbsp;&nbsp;应知此因缘&nbsp;&nbsp;&nbsp;&nbsp;种种无常法

&nbsp;&nbsp;&nbsp;&nbsp;帝释所说法&nbsp;&nbsp;&nbsp;&nbsp;而天不能受

&nbsp;&nbsp;&nbsp;&nbsp;善智憍尸迦&nbsp;&nbsp;&nbsp;&nbsp;其身如妙藏

&nbsp;&nbsp;&nbsp;&nbsp;爱于俱赊花&nbsp;&nbsp;&nbsp;&nbsp;舍离于恶众

&nbsp;&nbsp;&nbsp;&nbsp;为诸天父母&nbsp;&nbsp;&nbsp;&nbsp;善说于正法

&nbsp;&nbsp;&nbsp;&nbsp;愚天不受教&nbsp;&nbsp;&nbsp;&nbsp;放逸乱心故


如是天鸟。为诸天子。说是偈已。时诸天子。性放逸故。不生厌心。放逸覆心。不受其教。还着欲乐。但观现在。不观未来。于此天中。受五欲乐。乃至爱善业尽。命终还退。随业流转。堕于地狱饿鬼畜生。若有余业。生于人中。常受快乐。好行善法。端正第一。为一切人之所爱乐。以余业故。

复次彼比丘。知业果报。观三十三天所住地处。除此三十三地。更无余地。彼作是念。但有如是三十三天。更无余地。此是释迦天王之地。天王福力。天王自在。更无有余。如是观于第二天众。因果相似。相续而生。业果之镜。皆悉相应。一一诸地。各各差别。具观察已。于无量生死怖畏。生厌离心。生死险处。爱别离苦。怨憎会苦。老病死苦。逼迫之处。见无量苦。暴河所漂。心生厌离。呜呼世间。甚为大苦。于生老病死大险难处。没在其中。而不觉知。不知求出。如是生死。无有少乐。无常败坏。变易之法。众生愚痴。不知不觉。以身因缘。多作众恶。身虽破坏。业缚不亡。尔时比丘。观是事已。而说颂曰。

&nbsp;&nbsp;&nbsp;&nbsp;种种内供养&nbsp;&nbsp;&nbsp;&nbsp;床褥及卧具

&nbsp;&nbsp;&nbsp;&nbsp;此身要当坏&nbsp;&nbsp;&nbsp;&nbsp;无人能自护

&nbsp;&nbsp;&nbsp;&nbsp;不念于恩惠&nbsp;&nbsp;&nbsp;&nbsp;得便则伤害

&nbsp;&nbsp;&nbsp;&nbsp;智者为身怨&nbsp;&nbsp;&nbsp;&nbsp;则不造恶业

&nbsp;&nbsp;&nbsp;&nbsp;衰病所住处&nbsp;&nbsp;&nbsp;&nbsp;种种众苦集

&nbsp;&nbsp;&nbsp;&nbsp;不净秽恶聚&nbsp;&nbsp;&nbsp;&nbsp;是故名为身

&nbsp;&nbsp;&nbsp;&nbsp;智者所观察&nbsp;&nbsp;&nbsp;&nbsp;死相常现前

&nbsp;&nbsp;&nbsp;&nbsp;命念念不住&nbsp;&nbsp;&nbsp;&nbsp;须臾归磨灭

&nbsp;&nbsp;&nbsp;&nbsp;此身念念老&nbsp;&nbsp;&nbsp;&nbsp;终无有增长

&nbsp;&nbsp;&nbsp;&nbsp;为愚痴所迷&nbsp;&nbsp;&nbsp;&nbsp;恃少生憍慢

&nbsp;&nbsp;&nbsp;&nbsp;恃财生憍慢&nbsp;&nbsp;&nbsp;&nbsp;不益于自身

&nbsp;&nbsp;&nbsp;&nbsp;财物皆亡失&nbsp;&nbsp;&nbsp;&nbsp;恶业还自烧

&nbsp;&nbsp;&nbsp;&nbsp;若不行布施&nbsp;&nbsp;&nbsp;&nbsp;则无受乐报

&nbsp;&nbsp;&nbsp;&nbsp;财物会归尽&nbsp;&nbsp;&nbsp;&nbsp;贪狂故守护

&nbsp;&nbsp;&nbsp;&nbsp;若所爱财物&nbsp;&nbsp;&nbsp;&nbsp;布施于师长

&nbsp;&nbsp;&nbsp;&nbsp;此财则坚牢&nbsp;&nbsp;&nbsp;&nbsp;悭者财如草

&nbsp;&nbsp;&nbsp;&nbsp;净心布施者&nbsp;&nbsp;&nbsp;&nbsp;犹如盲者导

&nbsp;&nbsp;&nbsp;&nbsp;此世未来世&nbsp;&nbsp;&nbsp;&nbsp;能护怯弱者

&nbsp;&nbsp;&nbsp;&nbsp;持戒七种福&nbsp;&nbsp;&nbsp;&nbsp;不可破坏句

&nbsp;&nbsp;&nbsp;&nbsp;戒能护丈夫&nbsp;&nbsp;&nbsp;&nbsp;上生于天中

&nbsp;&nbsp;&nbsp;&nbsp;第一胜智者&nbsp;&nbsp;&nbsp;&nbsp;常欲杀烦恼

&nbsp;&nbsp;&nbsp;&nbsp;是人脱众缚&nbsp;&nbsp;&nbsp;&nbsp;则到不退处

&nbsp;&nbsp;&nbsp;&nbsp;有海大险难&nbsp;&nbsp;&nbsp;&nbsp;此三坚牢筏

&nbsp;&nbsp;&nbsp;&nbsp;若得无垢心&nbsp;&nbsp;&nbsp;&nbsp;则能到彼岸


如是比丘。观布施持戒智慧果报。如实见之。欲至实谛三种观已。得十八地。于一切生死中。心得厌离。修行精进。以求涅槃。不住魔境。地行夜叉。知此事已。告虚空夜叉。虚空夜叉。告四护世。护世天王。告三十三天。三十三天。告夜摩天。如是展转。至光音天。如上所说。