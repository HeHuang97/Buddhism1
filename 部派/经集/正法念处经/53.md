## 正法念处经卷第五十三

### 观天品第六之三十二(夜摩天之十八)

又复彼鸟。种种形相。见者爱乐。种种忆念。种种受乐。所谓乐者。有衔莲花。耳听歌音周回而行。雄雌相随而游戏者。有鸟群住。纵身低缩。听彼树枝屋舍中声。一心听者。有以嘴衔胜光明宝。在于处处。遍游行者。有七宝身。从于山中闻歌音故。扬翅飞来。为听歌音。向华枝舍。普遍虚空。皆悉严好。心欢喜者。复有余鸟。在余林中。种种妙宝庄严两翅。以嘴折取种种敷华。衔来向彼华枝屋者。复于余鸟。闻歌音已。共衔宝鬘。有种种色胜妙光明。如是来向华枝屋舍。普遍虚空。皆悉严妙。如是来者。

如是彼林。内外鸟兽。有种种色。种种形相。种种具足。皆可爱乐。彼林殊妙严好。如是彼诸天众。在彼林中种种受乐。

尔时彼天五乐音声在彼林中久时游戏。爱火所烧。犹不厌足。复向余林。彼林名为鸟音声乐。无量天女。以自围绕。如是歌舞。喜笑游戏。在虚空中。手弹箜篌。如是飞行。有在鹅背如是去者。复有余天乘孔雀者。有在空中。坐莲华台如是去者。复有余天乘七宝鸟在虚空中。如是去者。一切皆向鸟声乐林。彼如是行。在路未至。种种胜乐。皆悉具足。欲至彼林。名实语鸟。为说偈言。

&nbsp;&nbsp;&nbsp;&nbsp;乘中业乘胜&nbsp;&nbsp;&nbsp;&nbsp;余乘则不然

&nbsp;&nbsp;&nbsp;&nbsp;人以业乘故&nbsp;&nbsp;&nbsp;&nbsp;能遍行三界

&nbsp;&nbsp;&nbsp;&nbsp;何谁于何处&nbsp;&nbsp;&nbsp;&nbsp;何业云何作

&nbsp;&nbsp;&nbsp;&nbsp;彼则于彼处&nbsp;&nbsp;&nbsp;&nbsp;如作受苦乐

&nbsp;&nbsp;&nbsp;&nbsp;业种种杂杂&nbsp;&nbsp;&nbsp;&nbsp;心因缘所作

&nbsp;&nbsp;&nbsp;&nbsp;无物叵得者&nbsp;&nbsp;&nbsp;&nbsp;久时必皆得

&nbsp;&nbsp;&nbsp;&nbsp;种种异异乐&nbsp;&nbsp;&nbsp;&nbsp;由业因缘起

&nbsp;&nbsp;&nbsp;&nbsp;以业因尽故&nbsp;&nbsp;&nbsp;&nbsp;种种乐亦无

&nbsp;&nbsp;&nbsp;&nbsp;诸有不亡失&nbsp;&nbsp;&nbsp;&nbsp;先所作善业

&nbsp;&nbsp;&nbsp;&nbsp;若欲常得乐&nbsp;&nbsp;&nbsp;&nbsp;皆应作余业

&nbsp;&nbsp;&nbsp;&nbsp;若心常懈怠&nbsp;&nbsp;&nbsp;&nbsp;放逸毒所闷

&nbsp;&nbsp;&nbsp;&nbsp;放逸天不觉&nbsp;&nbsp;&nbsp;&nbsp;未来苦恼处

&nbsp;&nbsp;&nbsp;&nbsp;一切乐离别&nbsp;&nbsp;&nbsp;&nbsp;到大苦恼处

&nbsp;&nbsp;&nbsp;&nbsp;以能破阴界&nbsp;&nbsp;&nbsp;&nbsp;是故名为死

&nbsp;&nbsp;&nbsp;&nbsp;彼速疾欲来&nbsp;&nbsp;&nbsp;&nbsp;能令命尽灭

&nbsp;&nbsp;&nbsp;&nbsp;天境界所迷&nbsp;&nbsp;&nbsp;&nbsp;是故不觉知


彼实语鸟。以善心故怜愍天众。如是偈说真实之法。利益彼天而天不取。爱覆心故转复欢喜。而更前入鸟声乐林。一切天众心皆乐见鸟音声林。如是林者名既如是。复有如是鸟音声乐。彼林中树。一切是宝。所谓金银毗琉璃树。有白银树。有颇梨树。有青宝树。是平泽中。莲华之林。彼诸莲华。犹如灯树。一切种种甚可爱乐。有种种鸟。有无量色。无量形相。宝间杂翅。不可具说。何以故。以心善业无量种故。鸟之形相如是种杂。以心杂故。杂作善业。善业杂故。得如是果。不可具说。以心微细速流转故。以是因缘不可具说。一切天法皆不可说。天业果报今说少分。有好妙欲境界放逸。园林流水。莲华河池种种山峰。莲花之林鸟及宝等。天女可爱。以业果故。天世界中如是化现。彼此因缘。说天可爱。如彼善业。所作果报。不失不灭。若不作者。果不可得。复以此因如是说乐。又复彼天如是种种鬘庄严身。以香涂身自身光明。而受快乐。胜欢喜心。如是观察鸟声乐林。如是观见七宝诸树。光明如炎有种种鸟围绕彼林。彼鸟咏歌。若天闻之昔未曾闻如是音声。既得闻已心喜受乐。彼一切天闻已皆乐。彼如是鸟。有住树中而咏歌者。有鸟在于莲花林中而咏歌者。有在花中而咏歌者。有鸟在于莲华池中而咏歌者。彼天闻已心生喜乐。若天天女迭共和合。种种歌音。一切皆止。听鸟歌声。心生爱乐。如是彼鸟咏歌音声。普遍山峰。诸山峰中一切诸兽。自体本性喜乐歌音。闻彼歌已。或百或千皆悉前近。既前近已耳明不动。听其歌音。有在树底住听歌者。有对天草无心欲食听歌音者。于彼林中。鸟歌音声如是可爱。鸟声乐林可爱如是。又彼林中香甚可爱种种华香。有种种色。随念皆有。香色声等。随念皆得。箜篌齐鼓筝笛歌等。种种美音。是天音声。彼鸟之音胜彼天声一根境界。如是胜故。彼林可爱。

又彼林中。复有一根境界可爱。所谓天味。随意所念。得胜果味。或天酒味。天药草味。如是彼林。随念得味。如是林中。诸味具足。

又彼林中复有胜法。所谓有山。游戏彼山。枝网普覆。种种重楼。皆是枝网。行而不乱。有无量种七宝杂壁。有无量种彩画皆遍。多有种种庄严天女。在重楼上。彼林如是种种庄严。又彼园林复有庄严彼林功德。具足已说。今复说山庄严可爱具足之相。谓毗琉璃庄严其山。山有七种功德具足。何等为七。所谓色声触味香等。随念皆得。有随念树。七种具足。彼处诸天见彼功德痴惑迷乱。不见不闻彼鸟说法。彼说法鸟。犹如父母所说之法。皆悉决定。天着境界不闻不觉。境界迷故。不受鸟语。行爱旷野。复向大林为三种火之所烧然。五怨所使喜爱所诳。迷于实道。唯有苦乐。苦相似乐。以着如是虚妄乐故。不觉不知。利益说法。不受不取。而听其余三处行鸟咏歌之声。谓水行鸟。天可爱色。可爱形相。七宝之身。种种间杂。鹅鸭鸳鸯。如是等鸟。种种音声。并水音声。彼天乐闻美妙声歌一切时乐。放逸而行。一切诸天。爱彼音声。如是彼天。更闻余鸟种种音声。不闻法音。所谓林行种种诸鸟。孔雀白鸽庄严树鸟。山谷岩窟所住之鸟。出美妙声。一切鸟声。皆与相似妙声之鸟。七宝身鸟。以庄严山。两两并飞。在虚空中。同共出声。观彼诸鸟。如是庄严。彼鸟光明。见者常乐。生爱着心。如是胜胜众鸟音声。彼天乐闻有语声者。有歌声者。有响声者。如是无量种种分别跋求之声。种种异闻天有欲心。为天女众之所围绕。听彼音声。

于长久时。闻声受乐。更有胜爱覆蔽其心。复饮天酒。第一味香。皆悉具足。如天所应。从岩窟中如是流出。多有妙蜂。皆集酒上。彼诸天等。迭互一心。同饮天酒。不相妨碍。复有余天向莲华林。莲华叶中。多有天酒。第一天味。香触具足。随念美味。诸天天女。恣意共饮。歌舞戏笑。迭互一心。共同欲意。彼诸天等。于胜林中游戏受乐。于境界中心不厌足。而复更向毗琉璃宝庄严之山。彼山多有鹅鸭鸳鸯。普皆青影。覆万由旬。皆是青影。其山举高三百由旬。多有园林。饶莲华池。流水盈满。有第一鸟。见者皆爱。于彼山中。有好平地。有好山谷。有好岩穴。河泉源窟。多有行林。莲华水池。具足诸华。有三种鹅。在岸出声。所谓有鹅颇梨宝色。七宝间错。或自体白。如是鹅者。山中甚饶。庄严彼山。毗琉璃山普有流水。水色清净。犹如宝珠。彼山多有种种香华。多有无量百千诸鸟。种种杂鸟。以此诸鸟严莲华池。彼种种物胜胜希有。上上希有。可爱妙色。庄严彼山。声触香等。无量种物。以庄严山。六根受乐。普山庄严。

彼诸天众为欲受乐。往到彼山。普遍处处歌舞游戏。以莲华鬘璎珞其身。一切时乐。心常欢喜。心常爱乐。五境界怨。如五火烧。爱缚其咽。向彼山顶为受乐故。希望欲见种种忆念。种种分别。渐渐欲到。渐近彼山。见有山窟。是毗琉璃。彼山窟者青色光明。可有一万以为庄严。普第一乐胜妙光明。若住山天入彼窟中。种种游戏。若彼诸天入窟中者。彼如是窟。如是如是。转转宽博。如彼天心。如是如是。种种忆念。如是如是。皆于窟中具足而得。彼窟名为如念得窟。住彼窟天。共天女众。恒常受乐不知厌足。彼诸天女种种庄严。以善业故。见彼天女心极爱乐。形服庄严。姿媚殊绝。歌舞喜笑。受天之乐。夜摩天王牟修楼陀。利益天故。佛所说偈书在彼山宝窟门上。偈如是言。

&nbsp;&nbsp;&nbsp;&nbsp;死王吞众生&nbsp;&nbsp;&nbsp;&nbsp;衰老饮少年

&nbsp;&nbsp;&nbsp;&nbsp;病至灭强健&nbsp;&nbsp;&nbsp;&nbsp;世间无知者

&nbsp;&nbsp;&nbsp;&nbsp;有无量种生&nbsp;&nbsp;&nbsp;&nbsp;有无量种退

&nbsp;&nbsp;&nbsp;&nbsp;如生老亦然&nbsp;&nbsp;&nbsp;&nbsp;世间无知者

&nbsp;&nbsp;&nbsp;&nbsp;无有一念间&nbsp;&nbsp;&nbsp;&nbsp;无一时一日

&nbsp;&nbsp;&nbsp;&nbsp;死无时处住&nbsp;&nbsp;&nbsp;&nbsp;世间无知者

&nbsp;&nbsp;&nbsp;&nbsp;已数数受生&nbsp;&nbsp;&nbsp;&nbsp;亦曾数数退

&nbsp;&nbsp;&nbsp;&nbsp;痴天迷境界&nbsp;&nbsp;&nbsp;&nbsp;世间无知者

&nbsp;&nbsp;&nbsp;&nbsp;此有轮如笼&nbsp;&nbsp;&nbsp;&nbsp;贪着于爱欲

&nbsp;&nbsp;&nbsp;&nbsp;爱绳缚将去&nbsp;&nbsp;&nbsp;&nbsp;世间无知者

&nbsp;&nbsp;&nbsp;&nbsp;爱过旋波中&nbsp;&nbsp;&nbsp;&nbsp;多有分别鸟

&nbsp;&nbsp;&nbsp;&nbsp;此爱河宽广&nbsp;&nbsp;&nbsp;&nbsp;世间无知者


彼宝窟门。为利益天。书佛偈颂。其法如是。有天见之。则便寻读。读彼偈已。忆自本生。于少时间不放逸行。以善业故。于须臾间。正心思惟。增长未来无量百千多生之乐。增长净分。减损染分。彼天如是少时正念。能灭无量百千生数。若有见彼宝窟门上所书偈者。则生厌离。不放逸行。若天入窟不读偈者。则为唐入。

若见不见一切入者。皆放逸行。在内一处。见宝珠聚。谓金刚聚。青宝珠聚。摩伽罗多宝珠之聚。大青宝聚。而彼宝窟。体性自明。以宝珠故。光明更胜。第三复以天入中故。天身光明令彼宝窟光明转胜。如是彼窟甚为可爱。彼宝窟中天天女众。五欲功德。受诸欲乐。安隐离恼。离于热恼。远离忧悲。自善业故。受无量种天胜妙乐。彼天既见彼宝地已。生欢喜心。歌舞游戏。五乐音声而受快乐。

又彼宝窟入其中者。则见有河。第一香触具足。天酒盈满。其中酒河两岸。饶饮酒鸟。以为庄严。如是鸟者。谓名欢喜。有名常乐。有名常戏。名无异味。名见可爱。名审谛心。有鸟名为异处不乐。名饮香乐。此等诸鸟。复有余鸟。在彼酒河。游戏饮酒。天善业故。鸟说偈言。

&nbsp;&nbsp;&nbsp;&nbsp;初饮美味酒&nbsp;&nbsp;&nbsp;&nbsp;饮已多作恶

&nbsp;&nbsp;&nbsp;&nbsp;未来得恶果&nbsp;&nbsp;&nbsp;&nbsp;在于地狱中

&nbsp;&nbsp;&nbsp;&nbsp;饮已能令痴&nbsp;&nbsp;&nbsp;&nbsp;痴故造恶业

&nbsp;&nbsp;&nbsp;&nbsp;痴作恶业故&nbsp;&nbsp;&nbsp;&nbsp;入于地狱中

&nbsp;&nbsp;&nbsp;&nbsp;初时生欢喜&nbsp;&nbsp;&nbsp;&nbsp;后乃得恶报

&nbsp;&nbsp;&nbsp;&nbsp;初时能除渴&nbsp;&nbsp;&nbsp;&nbsp;后时甚大热

&nbsp;&nbsp;&nbsp;&nbsp;初时口意失&nbsp;&nbsp;&nbsp;&nbsp;后时则失乐

&nbsp;&nbsp;&nbsp;&nbsp;是故有智者&nbsp;&nbsp;&nbsp;&nbsp;则不应饮酒

&nbsp;&nbsp;&nbsp;&nbsp;若常饮酒者&nbsp;&nbsp;&nbsp;&nbsp;则如鸟无异

&nbsp;&nbsp;&nbsp;&nbsp;饮酒能令痴&nbsp;&nbsp;&nbsp;&nbsp;说酒为大毒

&nbsp;&nbsp;&nbsp;&nbsp;若见酒如毒&nbsp;&nbsp;&nbsp;&nbsp;彼见不退处

&nbsp;&nbsp;&nbsp;&nbsp;若饮不味酒&nbsp;&nbsp;&nbsp;&nbsp;则为饮铁汁

&nbsp;&nbsp;&nbsp;&nbsp;一切恶一分&nbsp;&nbsp;&nbsp;&nbsp;说酒为一分

&nbsp;&nbsp;&nbsp;&nbsp;是心过所作&nbsp;&nbsp;&nbsp;&nbsp;一切戒根心

&nbsp;&nbsp;&nbsp;&nbsp;饮酒心不正&nbsp;&nbsp;&nbsp;&nbsp;不能思惟法

&nbsp;&nbsp;&nbsp;&nbsp;比丘饮酒故&nbsp;&nbsp;&nbsp;&nbsp;非阿兰若行

&nbsp;&nbsp;&nbsp;&nbsp;饮酒令心乱&nbsp;&nbsp;&nbsp;&nbsp;不调不知羞

&nbsp;&nbsp;&nbsp;&nbsp;失法空无福&nbsp;&nbsp;&nbsp;&nbsp;失现在未来

&nbsp;&nbsp;&nbsp;&nbsp;不知修威仪&nbsp;&nbsp;&nbsp;&nbsp;不知时及处

&nbsp;&nbsp;&nbsp;&nbsp;障碍于正法&nbsp;&nbsp;&nbsp;&nbsp;唯言说无义

&nbsp;&nbsp;&nbsp;&nbsp;自既不能知&nbsp;&nbsp;&nbsp;&nbsp;不知何所说

&nbsp;&nbsp;&nbsp;&nbsp;自口语如屎&nbsp;&nbsp;&nbsp;&nbsp;亦自不能知

&nbsp;&nbsp;&nbsp;&nbsp;令世间轻贱&nbsp;&nbsp;&nbsp;&nbsp;令法不增长

&nbsp;&nbsp;&nbsp;&nbsp;见贫者饮酒&nbsp;&nbsp;&nbsp;&nbsp;如火之炎然

&nbsp;&nbsp;&nbsp;&nbsp;过事皆忘失&nbsp;&nbsp;&nbsp;&nbsp;于现事皆迷

&nbsp;&nbsp;&nbsp;&nbsp;况思惟未来&nbsp;&nbsp;&nbsp;&nbsp;饮酒三时失

&nbsp;&nbsp;&nbsp;&nbsp;能失坏名色&nbsp;&nbsp;&nbsp;&nbsp;或失众生身

&nbsp;&nbsp;&nbsp;&nbsp;能生无量过&nbsp;&nbsp;&nbsp;&nbsp;饮酒障碍法


如是彼处住山窟鸟。心常欢喜。以业因缘。为天说偈。彼天闻已。若有善业随顺法行。而生彼者。忆本前生。忆本生故。则知酒过。知酒过故。则不饮酒。不放逸行。

自余天众不受鸟偈。犹故饮酒。生欢喜心。五乐音声。歌舞受乐。乃至久时。彼山窟中。种种受乐。既受乐已。于入时道。还如是出。如是出已。犹于境界。不知厌足。放逸而行。乐见园林共天女众。复于一切园林之中。河岸山谷。种种游戏。如是诸天。以善业故。如是受乐。彼处如是。不可譬喻。天乐具足。彼诸天等于境界中受诸欲乐。不知厌足。广多爱故。所言广者。自体广故。彼不曾摄。恒常开舒。是故名广。又于境界不知厌足。以诸境界广无量故。以根常渴。不曾断故。如是彼天五欲功德。转转增长。不断不绝。常受欲乐。心生希有。可爱功德。不可譬喻。是故彼天不知厌足。如海吞流无有足时。天不知足亦复如是。常一切时于彼天处如是受乐。行于种种园林之中。欲水所漂。共诸天女。游戏受乐。彼天如是。乃至作集爱善业尽。至于后时退彼天处。如自业行。业绳系缚。如是乐处。业尽退已。堕于地狱饿鬼畜生。若有余天余善业故。生于人中。在阎浮提大富乐处。第一种姓。歌舞喜笑。种种游戏。常受快乐身色殊妙。形服端严。种种具足。胜国土中。或为国王。或为大臣。或迦奢国。憍萨罗国。在安隐洲。彼余业故。

夜摩天摄胜光明园处第九地竟。

又彼比丘。知业果报。观夜摩天所有地处。彼见闻知。或天眼见。复有地处。名曰正行。众生何业生于彼处。彼见有人。随法正行。第一清净。报亦清净。业清净故。受乐果报。圣人所爱。胜善布施少于智慧。以布施故。生于天中受天爱果。所谓天处。何人得彼天中果报。所谓有人善心清净。生敬重心。柔软之心。不杀不盗。如前所说。复舍邪淫。所谓耳闻先时有人曾共妇女而行淫欲。如是闻已。心不喜乐。于先欲事。心不思念。不生觉观。复能遮他不听思念。如是成就清净业行。身坏命终。生于善道夜摩天中正行地处。受本所修善业果报。生彼处已。爱乐种种香味触等。无量境界。行园林中。天莲华池。百千天女之所供养。在于园林莲花之池流水处行。无时暂住。先所未见。不可譬喻。不可具说。种种天乐。具足受彼无量种乐。于境界中。心不知足。

又于彼处有无量种天妙园林。如是彼处始生天子。少妇女众而围绕之。于余园林。有天女众。在中游戏。见始生天心则欲发。行则异本。以天衣鬘种种庄严。见始生天即便前近。始生天子见彼天女。五倍欲发。即前往近。彼诸天女。始生天子。迭相杂合。彼此共受无量种乐。同心一意不相违返。如是天女一切共歌。欢喜舞笑。彼诸天女生如是心。此始生天是我夫主。始生天子有如是心。此诸天女是我之妇。如是天子。共诸天女。彼此相信。不相疑虑。喜笑歌舞。迭相爱乐。在园林中。从一园林至一园林。从一山峰至一山峰。从莲华池至莲花池。从一枝舍至一枝舍。从一丛树至一丛树。从一池去复至一池。如是池者。青宝之色。彼池多有鹅鸭鸳鸯种种音声。有如是等无量诸鸟种种音声。耳闻心乐。如心意念。如是水生。色香味具。在彼池中。有无量种歌舞游戏。受诸快乐。既受乐已。复见余处。有异天众。欢喜游行。始生天子见之即往。共天女众五乐音声歌舞游戏如是而去。尔时彼天既见如是始生天子。而说偈言。

&nbsp;&nbsp;&nbsp;&nbsp;山园林等中&nbsp;&nbsp;&nbsp;&nbsp;或在莲花池

&nbsp;&nbsp;&nbsp;&nbsp;一切重楼处&nbsp;&nbsp;&nbsp;&nbsp;共天女受乐

&nbsp;&nbsp;&nbsp;&nbsp;或于金山中&nbsp;&nbsp;&nbsp;&nbsp;或毗琉璃峰

&nbsp;&nbsp;&nbsp;&nbsp;或园林丛树&nbsp;&nbsp;&nbsp;&nbsp;共天女受乐

&nbsp;&nbsp;&nbsp;&nbsp;随念可爱树&nbsp;&nbsp;&nbsp;&nbsp;或在流水河

&nbsp;&nbsp;&nbsp;&nbsp;或在宽广池&nbsp;&nbsp;&nbsp;&nbsp;共天女受乐

&nbsp;&nbsp;&nbsp;&nbsp;七宝间杂处&nbsp;&nbsp;&nbsp;&nbsp;或在山河中

&nbsp;&nbsp;&nbsp;&nbsp;或平地好处&nbsp;&nbsp;&nbsp;&nbsp;共天女受乐

&nbsp;&nbsp;&nbsp;&nbsp;曼陀罗树林&nbsp;&nbsp;&nbsp;&nbsp;青优钵罗林

&nbsp;&nbsp;&nbsp;&nbsp;种种鸟音处&nbsp;&nbsp;&nbsp;&nbsp;共天女受乐

&nbsp;&nbsp;&nbsp;&nbsp;种种地分处&nbsp;&nbsp;&nbsp;&nbsp;或于宝林中

&nbsp;&nbsp;&nbsp;&nbsp;或在可爱堂&nbsp;&nbsp;&nbsp;&nbsp;共天女受乐

&nbsp;&nbsp;&nbsp;&nbsp;或五乐音声&nbsp;&nbsp;&nbsp;&nbsp;令心乐清凉

&nbsp;&nbsp;&nbsp;&nbsp;常歌舞游戏&nbsp;&nbsp;&nbsp;&nbsp;共天女受乐


彼诸天等为始生天如是说偈。始生天子闻说偈已。彼处复有名实语鸟。如法利益。令正行故。为说偈言。

&nbsp;&nbsp;&nbsp;&nbsp;山园林等中&nbsp;&nbsp;&nbsp;&nbsp;或在莲华林

&nbsp;&nbsp;&nbsp;&nbsp;痴为爱所迷&nbsp;&nbsp;&nbsp;&nbsp;共天女俱堕

&nbsp;&nbsp;&nbsp;&nbsp;或在金山中&nbsp;&nbsp;&nbsp;&nbsp;或毗琉璃峰

&nbsp;&nbsp;&nbsp;&nbsp;食善业尽已&nbsp;&nbsp;&nbsp;&nbsp;共天女俱堕

&nbsp;&nbsp;&nbsp;&nbsp;随念可爱树&nbsp;&nbsp;&nbsp;&nbsp;或在流水河

&nbsp;&nbsp;&nbsp;&nbsp;游戏善业尽&nbsp;&nbsp;&nbsp;&nbsp;共天女俱堕

&nbsp;&nbsp;&nbsp;&nbsp;七宝间杂处&nbsp;&nbsp;&nbsp;&nbsp;或在山河中

&nbsp;&nbsp;&nbsp;&nbsp;为境界所迷&nbsp;&nbsp;&nbsp;&nbsp;共天女俱堕

&nbsp;&nbsp;&nbsp;&nbsp;曼陀罗树林&nbsp;&nbsp;&nbsp;&nbsp;青忧钵罗林

&nbsp;&nbsp;&nbsp;&nbsp;着乐痴所盲&nbsp;&nbsp;&nbsp;&nbsp;共天女俱堕

&nbsp;&nbsp;&nbsp;&nbsp;种种地分处&nbsp;&nbsp;&nbsp;&nbsp;或于宝林中

&nbsp;&nbsp;&nbsp;&nbsp;不修行善法&nbsp;&nbsp;&nbsp;&nbsp;共天女俱堕

&nbsp;&nbsp;&nbsp;&nbsp;或五乐音声&nbsp;&nbsp;&nbsp;&nbsp;令心乐清凉

&nbsp;&nbsp;&nbsp;&nbsp;贪着故时过&nbsp;&nbsp;&nbsp;&nbsp;共天女俱堕


彼实语鸟为利益天随顺饶益。令天安隐。令正行故。如是说偈。彼天放逸虽闻不受。彼诸旧天犹尚不取。况始生天。

彼新旧天。为放逸毒之所伤故。普皆歌舞。心生欢喜。在园林中处处游戏。受境界乐。自身光明。不假余照。彼一切天共天女众。复向一山。名山鬘山。彼山鬘山。多有无量种种宝性。有种种宝而为庄严。普山光明。百千莲华。如日初出。以为庄严。有百千亿流水泉池。彼山四厢。有四丛林。所谓一名百池流水。二名大光。三名严山。四名普香。此名四林。在彼山厢。彼山一厢。百池流水丛林之中。有随念树。有百千池。金银青宝。迦鸡檀那诸宝色鱼。普遍池中。其池之水清净凉冷。如意念水盈满彼池。多有园林。围绕彼池。鹅鸭鸳鸯。音声可爱。闻者心乐。有一切时常欢喜鸟见彼天众。而说偈言。

&nbsp;&nbsp;&nbsp;&nbsp;一切命无常&nbsp;&nbsp;&nbsp;&nbsp;少年不停住

&nbsp;&nbsp;&nbsp;&nbsp;此天处亦尔&nbsp;&nbsp;&nbsp;&nbsp;而天不觉知

&nbsp;&nbsp;&nbsp;&nbsp;诸法念不住&nbsp;&nbsp;&nbsp;&nbsp;次第皆失坏

&nbsp;&nbsp;&nbsp;&nbsp;业绳所系缚&nbsp;&nbsp;&nbsp;&nbsp;世间不觉知

&nbsp;&nbsp;&nbsp;&nbsp;千亿诸天众&nbsp;&nbsp;&nbsp;&nbsp;在园林游行

&nbsp;&nbsp;&nbsp;&nbsp;退时将欲到&nbsp;&nbsp;&nbsp;&nbsp;世间不觉知

&nbsp;&nbsp;&nbsp;&nbsp;六欲诸天等&nbsp;&nbsp;&nbsp;&nbsp;放逸受爱乐

&nbsp;&nbsp;&nbsp;&nbsp;一切皆失灭&nbsp;&nbsp;&nbsp;&nbsp;世间不觉知

&nbsp;&nbsp;&nbsp;&nbsp;乐如水沫聚&nbsp;&nbsp;&nbsp;&nbsp;如梦所得物

&nbsp;&nbsp;&nbsp;&nbsp;速灭不久停&nbsp;&nbsp;&nbsp;&nbsp;世间不觉知


彼处诸天欲上山时。彼一切时常欢喜鸟。以利益心。天善业故。如是说偈。彼诸天等乐境界故。不听不取。不觉不知。不能见谛。不看彼鸟。如生盲者。有道不见。

尔时彼天次向第二大光丛林。彼林光明胜于一百日之光明。彼林诸树。有胜光明。或树光明。或宝光明。胜妙功德。皆悉具足。光明炎然。彼大光林三种光明普遍彼林。彼如是林普皆可爱。流水河池而为庄严。有随念树。庄严林处。如是林处各各差别。彼诸天众各在异处。五乐音声。歌舞游戏。种种受乐。善业渐尽。于彼山中。复在异处受境界乐。如大醉象。如是林中。久时受乐。

又彼天众。于彼山中。自心动故。次第复向岩山之林。于中复受五境界乐。为放逸怨之所迷惑。不知畏退。无有方便而可得脱。唯初时乐。后则衰恼。声味色香。受诸欲乐。爱乱心故。处处游行。

复见余林。普彼林外有莲华林。周匝围绕。有随念树。庄严彼林。百千种华。而为庄严。有余大树。有殊妙香。而庄严之。又复多有流水河池。而为庄严。又复多有种种鸟兽。七宝枝舍而为庄严。又复多有种种香美饮食之河。彼诸天众到如是山。或百千到。歌舞游戏。迭共为伴。同一欲心。俱到彼林。共天女众久时受乐。彼此迭互希望境界。

又复彼天未知厌足于彼山处。次复更见大可爱林。名曰普香。彼林甚香。树枝华香。金枝华盖。覆彼林上。有居尸奢第一妙香。又彼林中。曼陀罗华。第一妙香。香气流布。普百由旬。天闻彼香。生希有心。彼诸天众嗅如是等无量妙香。入彼林中。彼诸天众迭相爱乐。同一心欲。受境界乐。不知厌足。处处游行。无量种行。

彼天如是处处游行。游戏而行。如是渐向山鬘山顶。遂尔前到百百千千彼山顶上。见有大城。城甚可爱。其城纵广五百由旬。普彼城中。有行重楼。金宝殿舍。银宝殿舍。毗琉璃舍。车磲之舍。如是种种妙宝殿舍而为庄严。行巷相当。门状可爱。皆是妙宝。普彼城中饶莲华池。彼诸天众入如是城。心生欢喜种种功德。具足受乐。在宝舍中。宝园林中。或复在于莲华池中。枝华舍中。或华林中。或复在于莲华池中。或复在于饶华地处。或复在于山窟之中。或复在于山谷之中或复在于山胁之处。彼天如是。或在城中。或在余处山顶之上。共诸天女。处处受乐。无量种乐多种受乐五乐音声。功德具足。如是游戏种种受乐。彼受乐时鸟见之故为说偈言。

&nbsp;&nbsp;&nbsp;&nbsp;诸天本善业&nbsp;&nbsp;&nbsp;&nbsp;一切必当尽

&nbsp;&nbsp;&nbsp;&nbsp;后受苦恼时&nbsp;&nbsp;&nbsp;&nbsp;乃知放逸过

&nbsp;&nbsp;&nbsp;&nbsp;心乐着欲者&nbsp;&nbsp;&nbsp;&nbsp;唯受微少乐

&nbsp;&nbsp;&nbsp;&nbsp;彼乐未久间&nbsp;&nbsp;&nbsp;&nbsp;后时必当坏

&nbsp;&nbsp;&nbsp;&nbsp;乐境界乐者&nbsp;&nbsp;&nbsp;&nbsp;常有希望心

&nbsp;&nbsp;&nbsp;&nbsp;见妇女放逸&nbsp;&nbsp;&nbsp;&nbsp;后时必当坏

&nbsp;&nbsp;&nbsp;&nbsp;天着境界乐&nbsp;&nbsp;&nbsp;&nbsp;不虑退时苦

&nbsp;&nbsp;&nbsp;&nbsp;至后破坏时&nbsp;&nbsp;&nbsp;&nbsp;乃知退苦恼

&nbsp;&nbsp;&nbsp;&nbsp;天若近妇女&nbsp;&nbsp;&nbsp;&nbsp;而共放逸行

&nbsp;&nbsp;&nbsp;&nbsp;终至后退时&nbsp;&nbsp;&nbsp;&nbsp;彼一切舍离

&nbsp;&nbsp;&nbsp;&nbsp;一切欲退天&nbsp;&nbsp;&nbsp;&nbsp;无与共行者

&nbsp;&nbsp;&nbsp;&nbsp;唯有一切业&nbsp;&nbsp;&nbsp;&nbsp;随后与同行

&nbsp;&nbsp;&nbsp;&nbsp;常应修善业&nbsp;&nbsp;&nbsp;&nbsp;常舍不善业

&nbsp;&nbsp;&nbsp;&nbsp;常离于放逸&nbsp;&nbsp;&nbsp;&nbsp;常行不放逸

&nbsp;&nbsp;&nbsp;&nbsp;放逸是有根&nbsp;&nbsp;&nbsp;&nbsp;不放逸寂静

&nbsp;&nbsp;&nbsp;&nbsp;放逸不放逸&nbsp;&nbsp;&nbsp;&nbsp;如所说其相

&nbsp;&nbsp;&nbsp;&nbsp;勇者常思惟&nbsp;&nbsp;&nbsp;&nbsp;修行善业乐

&nbsp;&nbsp;&nbsp;&nbsp;常修行法者&nbsp;&nbsp;&nbsp;&nbsp;则不受诸苦


彼鸟如是利益天故。已说此偈。彼诸天等放逸行故。不听不受。而复更为境界所盲。行园林中。种种游戏。或在园林。或在可爱宝城等中。受种种乐。彼天在于山鬘山中。既受乐已。而复更向千峰之山。希望欲见。彼宝山故。乐天境界。是故次往天善业因。而受快乐。见彼宝山。生胜爱心。一切欲乐皆悉具足。于一切时。多有华果流水河池莲华之林。具足而有。彼一切天。于彼乐处见则受乐。行亦受乐。食亦受乐。见彼胜山。生希有心。谓山鬘山。彼大胜山复有众山。周匝围绕。皆是宝山。是故彼山名曰山鬘。彼山多有园林华池。有流水河。多有宝蜂。无量众鸟种种音声。如是诸鸟。皆是宝身。种种形相。皆悉可爱。庄严山峰。普彼山峰。光明悉遍。彼诸光明。有百千种。如是宝山在诸山中。见彼宝山。顶插虚空。有大光明。微妙殊胜。彼诸天等上如是山。共天女众五乐音声。游戏受乐。心生欢喜。上彼山上。如意念行。有在空中。而游行者。有共天女同一欲心。于五境界受诸欲乐。爱河所漂。不暂停者。若寂静乐。则是常乐。舍未来世如是寂静。利益安乐。而乐天乐。如是天乐。如杂毒蜜。而诸天众。心生乐着。初时似贤。后则不善。实非是乐。与乐相似。彼天不知。心生乐着。共天女众。五乐音声。随心游戏。上彼山顶。如是如是。上彼山上。如是如是。见彼山处。随见何处。转胜可爱。如是宝山。普皆可爱。树林河池。种种诸鸟。在园林中。满彼山处。无量百千种种园林。庄严彼山。七宝光明。周匝围绕。普彼天众共诸天女。歌舞游戏徐上彼山。并行并看。天及天女。种种形服。鬘庄严身。更无异心。心常乐乐。放逸而行。彼诸天众。自身光明。共自光明。无量形服。庄严天女。围绕同行。安安详详。如心意行。上彼山上。善业力故。自作善业。自得乐报。决定自受。游戏歌舞。在河池中。有无量种。受诸快乐。徐上彼山。五乐音声。离病无倦。心生欢喜。如是游戏。彼如是行。见无量种山谷溪涧。各各差别。随自意行。随何处行。皆无所畏。如是次第。渐上山上。

彼山鬘山。复有异处。有大鹅王。住在其中。彼鹅王者。宝庄严身。名曰善时。见彼诸天。行放逸行。彼诸天等。胜善业故。得彼乐命。应怖畏时。而便喜笑。尔时菩萨善时鹅王。为利益彼一切天故。住山窟中。随顺修行。寂静善业。饶益天故。为除放逸毕竟利益彼诸天故第一勇胜。种种微妙。一切天爱美音声语。覆一切天。所有音声。而说偈言。

&nbsp;&nbsp;&nbsp;&nbsp;爱欲染心痴&nbsp;&nbsp;&nbsp;&nbsp;常乐着境界

&nbsp;&nbsp;&nbsp;&nbsp;彼天则不知&nbsp;&nbsp;&nbsp;&nbsp;利益未来世

&nbsp;&nbsp;&nbsp;&nbsp;此余少福德&nbsp;&nbsp;&nbsp;&nbsp;临欲至退时

&nbsp;&nbsp;&nbsp;&nbsp;退已到异处&nbsp;&nbsp;&nbsp;&nbsp;受自业果报

&nbsp;&nbsp;&nbsp;&nbsp;百千生中间&nbsp;&nbsp;&nbsp;&nbsp;为业锁所缚

&nbsp;&nbsp;&nbsp;&nbsp;此业缚众生&nbsp;&nbsp;&nbsp;&nbsp;须集道资粮

&nbsp;&nbsp;&nbsp;&nbsp;若天恒受乐&nbsp;&nbsp;&nbsp;&nbsp;常作不善业

&nbsp;&nbsp;&nbsp;&nbsp;彼因不相似&nbsp;&nbsp;&nbsp;&nbsp;痴者住心中

&nbsp;&nbsp;&nbsp;&nbsp;为欲所迷惑&nbsp;&nbsp;&nbsp;&nbsp;唯食而待死

&nbsp;&nbsp;&nbsp;&nbsp;若不能谛知&nbsp;&nbsp;&nbsp;&nbsp;不能利众生

&nbsp;&nbsp;&nbsp;&nbsp;为欲所迷惑&nbsp;&nbsp;&nbsp;&nbsp;唯食而待死

&nbsp;&nbsp;&nbsp;&nbsp;若为身乐故&nbsp;&nbsp;&nbsp;&nbsp;坏法是愚痴

&nbsp;&nbsp;&nbsp;&nbsp;一切时一心&nbsp;&nbsp;&nbsp;&nbsp;常勤修善业

&nbsp;&nbsp;&nbsp;&nbsp;舍离不善者&nbsp;&nbsp;&nbsp;&nbsp;此是智慧相

&nbsp;&nbsp;&nbsp;&nbsp;放逸不持戒&nbsp;&nbsp;&nbsp;&nbsp;食本前业尽

&nbsp;&nbsp;&nbsp;&nbsp;以放逸行故&nbsp;&nbsp;&nbsp;&nbsp;不久退天处

&nbsp;&nbsp;&nbsp;&nbsp;彼常如是意&nbsp;&nbsp;&nbsp;&nbsp;为时所催驱

&nbsp;&nbsp;&nbsp;&nbsp;后为悔火烧&nbsp;&nbsp;&nbsp;&nbsp;无有能救者

&nbsp;&nbsp;&nbsp;&nbsp;恶不可得避&nbsp;&nbsp;&nbsp;&nbsp;众生决定受

&nbsp;&nbsp;&nbsp;&nbsp;后到于死时&nbsp;&nbsp;&nbsp;&nbsp;知已寂静行


善时鹅王第一勇胜自体如是。美妙音声。为彼天众。如是说偈。如是鹅王菩萨音声。为一切天。作无量种无量音声。章句示现。皆悉相应。菩萨之声。美妙势力。勇而复胜。蔽天音声。彼处如是。一切天众复闻远处。有大音声。无量天女之所围绕。种种庄严。胜妙宝殿。一切时华。一切时果皆悉具足。无量莲华。遍覆其处。多天女众。歌声可爱。妙宝璎珞光明照耀。七宝间错。园林水池而为庄严。幢幡枸栏种种庄严。百千天女。妙音声歌。五乐音声。闻者心乐。毗琉璃宝。大青宝柱。真金柱等之所庄严。大师子座之所庄严。如是宝殿。行虚空中。夜摩天王。在彼殿上。多有无量百千天女。供养天王。百千合掌。赞叹天王。在虚空中。分明如画。胜欢喜心。向山鬘山。为欲往见善时鹅王。如是鹅王以大愿力。为利益天。生在夜摩。忆本前生。是故天王生敬重心。而来向之为听法故。为于自身。并为天众。利益安乐。饶益自他。不堕恶道。离放逸故。

尔时彼天山鬘山中。游戏受乐。在种种处山园林中。或有在于平处住者。或有在于山谷中者。或有在于莲华林者。或有在于池水中者。或有在于殿堂上者。或有在于宝舍中者。或有在于山峰中者。或有在于河岸处者。或有在于山顶上者。或有在于华林中者。或有在于果林中者。或有在于随念树者。或有在于毗琉璃金随念树者。或有在于无量到数见则可爱树林中者。一切皆悉共天女众。或共多众。或共少众。一切天众。速生喜心。歌舞嬉笑。看彼天王。见大天王坐胜殿上。成就无比天之快乐。见已疾走。一切天众尽力而走。既见天王牟修楼陀。普看并走。心眼俱乐。眼观不舍。转转前近。彼诸天众如是思惟。夜摩天主牟修楼陀。为欲听法。是故来诣。善时鹅王我今往见供养天王。彼诸天众如是思惟。既思惟已。一切皆近夜摩天王。五欲功德境界之乐。一切具足。天衣天鬘。以为庄严。彼一切天皆悉前向牟修楼陀。夜摩天王行虚空中。

若天在于一千峰山游戏乐者。如是见已。天衣庄严。一切皆前到天王所。礼拜供养。既供养已。转胜欢喜。歌舞戏笑。近王面前。一切皆与夜摩天王。和合一处。共向鹅王菩萨之所。彼鹅王菩萨第一聪明。有大智慧。以本愿力。为彼诸天。除放逸故。生在夜摩。彼一切天。皆到鹅王菩萨之所。夜摩天王既见菩萨。生敬重心。敬重法故。共天女众从殿而下。鹅王菩萨常说大法。常作法吼。既见天王牟修楼陀。则正法吼。彼大鹅王法势力故。于一切天。最为胜妙。光明殊绝。法威力故。