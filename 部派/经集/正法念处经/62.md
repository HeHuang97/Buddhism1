## 正法念处经卷第六十二

### 观天品第六之四十一(夜摩天之二十七)

时孔雀王菩萨。知天众心。复为宣说第十六法。告诸天众。复有善法可爱乐法。能制放逸。犹如铁钩。应念修行。何等善法。所谓念死。若人念死。常勤修习。不休不息。无等大恶。恼乱一切诸众生等。无能逃避。决定无免。有生必死。能令一切恩爱别离。令人丧灭。生于畏处。或有从乐生于苦处。业绳系缚。自业所资。堕于地狱饿鬼畜生。于命终时。无有伴侣。唯有善业及不善业。以为同伴。所作善业。犹如父母。将至乐处。不善恶业。犹如大怨。将至地狱饿鬼畜生。以是义故。应修善业。舍离诸恶。若能如是修行念死。其心则不着于境界。不着贪欲嗔恚愚痴。怖畏死故。不为妻子眷属因缘作不善业。一切在家若修此念。尚得寂静。何况出家。若有沙门修于念死。则不犯戒。不乐境界。不处愦闹。若处愦闹。心则散乱。多言之本。多见女人。能生一切贪欲之处。应当舍离。思惟念死。若处愦闹。心意不善。于命终时。当得一切无利衰恼。不得安乐。临死之时。刀风剑风之所解截。无归无救。业绳所缚。将至余世。非父母兄弟妻子。眷属所能救护。若能如是修念死相。是人则乐持戒智慧。如是修行。是则能令善业增长。不善消灭。以善业故。受人天乐。后得涅槃。若男若女。知此功德。若在家出家。若沙门婆罗门。常应念死。以念死故。其心怖畏。不作一切不善之业。心作是念。一切众生皆当归死。天人地狱饿鬼境界。无处不死。若能如是修行念死。畏未来世其心不着色声香味触。如是境界。非常不变。非不坏法。常念无常苦空无我。若心念死。不为诸恶之所恼乱。常当数数修不净观。善观增长数数念死。修习增长。系念无常。无有常处。而不破坏。不变不灭。可爱山峰。百千万亿乃至。须弥山王。劫火所烧。皆当摧灭。况人天身。大海无边。一切大河。一切龙王所住之处。一切诸龙及阿修罗。七日既出。则皆干竭。何况我身。举要言之。欲界色界无色界。一切三界。无常变动。皆当破坏。况我身命。当是常住不动不破坏法。若能如是心意常念意善观察。如是修心。无处可乐。无处可贪。无处可嗔。贪嗔净故。痴亦随灭。离三过故。得第一处。不老不死。不尽不灭。如是念死。无所缘念。是故念死于一切念。最为第一。修念死相。复有功德。若沙门婆罗门。如是修行。谛观此身。犹如虎槛。云何观苦。如我此身。身心病恼。为老所坏。死王将去。死网所缚。为何所作。不能修行布施持戒。及修智慧。是故应当于死未至。修行施戒及以智慧。不久死至。坏于一切众生之命。若沙门婆罗门。如是系心。念于死相所作不空。必得涅槃。复次念死。所谓此身唯有无常。一切诸行。皆悉无常。苦空无我。念念变坏。速疾不停破坏之法。空无所有。非坚固法。如旋火轮。乾闼婆城。一切诸行。皆亦如是。我之身命。亦复如是。无有坚固。犹如水沫乾闼婆城。如是死法。一切皆有。毕定来至甚可怖畏是故当修坚固之法。摄三善业。舍三不善。当作如是。念于死想。若沙门婆罗门。自心修念。修是念故。得大利益。尔时孔雀王菩萨。以先佛偈。而作颂曰。

&nbsp;&nbsp;&nbsp;&nbsp;此六恶怨家&nbsp;&nbsp;&nbsp;&nbsp;破坏于世间

&nbsp;&nbsp;&nbsp;&nbsp;老病死不断&nbsp;&nbsp;&nbsp;&nbsp;由于三毒故

&nbsp;&nbsp;&nbsp;&nbsp;五境界大贼&nbsp;&nbsp;&nbsp;&nbsp;能劫于善财

&nbsp;&nbsp;&nbsp;&nbsp;此怨诈亲善&nbsp;&nbsp;&nbsp;&nbsp;行于崄恶处

&nbsp;&nbsp;&nbsp;&nbsp;放逸不善心&nbsp;&nbsp;&nbsp;&nbsp;坚着于境界

&nbsp;&nbsp;&nbsp;&nbsp;能将诸众生&nbsp;&nbsp;&nbsp;&nbsp;疾至三恶道

&nbsp;&nbsp;&nbsp;&nbsp;若有能觉知&nbsp;&nbsp;&nbsp;&nbsp;苦等真实谛

&nbsp;&nbsp;&nbsp;&nbsp;是人则能得&nbsp;&nbsp;&nbsp;&nbsp;安隐寂静处

&nbsp;&nbsp;&nbsp;&nbsp;拔断诸毒根&nbsp;&nbsp;&nbsp;&nbsp;增长功德行

&nbsp;&nbsp;&nbsp;&nbsp;应离懈怠心&nbsp;&nbsp;&nbsp;&nbsp;莫近恶知识

&nbsp;&nbsp;&nbsp;&nbsp;若比丘精进&nbsp;&nbsp;&nbsp;&nbsp;勤修念死观

&nbsp;&nbsp;&nbsp;&nbsp;则得无上处&nbsp;&nbsp;&nbsp;&nbsp;永离老病死

&nbsp;&nbsp;&nbsp;&nbsp;若有能如实&nbsp;&nbsp;&nbsp;&nbsp;觉知于根尘

&nbsp;&nbsp;&nbsp;&nbsp;依止正智慧&nbsp;&nbsp;&nbsp;&nbsp;则能渡有海

&nbsp;&nbsp;&nbsp;&nbsp;念死常生怖&nbsp;&nbsp;&nbsp;&nbsp;离慢及懈怠

&nbsp;&nbsp;&nbsp;&nbsp;亲近智慧人&nbsp;&nbsp;&nbsp;&nbsp;众恶不污心

&nbsp;&nbsp;&nbsp;&nbsp;精进心柔软&nbsp;&nbsp;&nbsp;&nbsp;修法离众恶

&nbsp;&nbsp;&nbsp;&nbsp;正见心不动&nbsp;&nbsp;&nbsp;&nbsp;此人应亲近

&nbsp;&nbsp;&nbsp;&nbsp;若近恶知识&nbsp;&nbsp;&nbsp;&nbsp;则不得善法

&nbsp;&nbsp;&nbsp;&nbsp;若近于胜者&nbsp;&nbsp;&nbsp;&nbsp;则不畏众过

&nbsp;&nbsp;&nbsp;&nbsp;一念及须臾&nbsp;&nbsp;&nbsp;&nbsp;昼夜常不离

&nbsp;&nbsp;&nbsp;&nbsp;智者常念死&nbsp;&nbsp;&nbsp;&nbsp;无有逃避处

&nbsp;&nbsp;&nbsp;&nbsp;念死最殊胜&nbsp;&nbsp;&nbsp;&nbsp;诸念无与等

&nbsp;&nbsp;&nbsp;&nbsp;修行得寂灭&nbsp;&nbsp;&nbsp;&nbsp;永离诸尘垢

&nbsp;&nbsp;&nbsp;&nbsp;若有念死畏&nbsp;&nbsp;&nbsp;&nbsp;则不起心恶

&nbsp;&nbsp;&nbsp;&nbsp;心离一切过&nbsp;&nbsp;&nbsp;&nbsp;当得寂灭处

&nbsp;&nbsp;&nbsp;&nbsp;不放逸胜果&nbsp;&nbsp;&nbsp;&nbsp;世尊如是说

&nbsp;&nbsp;&nbsp;&nbsp;若常念死畏&nbsp;&nbsp;&nbsp;&nbsp;则离诸不善


时孔雀王菩萨。为诸天众。说如斯法。复次第十七法。能多利益沙门婆罗门。有何等法。所谓离于色慢种姓之慢及财富慢。若有色慢种姓之慢及财富慢。是愚痴人。口行恶业。身行恶业。意行恶业。以此因缘。身坏命终。堕于地狱饿鬼畜生。于彼生处。处处轮转。无量生死。受大苦恼。不可称说。既知过已。不起色慢种姓之慢及财富慢。若有人能离于色慢种姓之慢及财富慢。当知是人。则不造作身口恶业。如实见色无常苦空无我。空无所有。无有坚固。是不净器。发毛爪齿。皮肉和合。无量骨锁。筋髓脂肉。屎尿脓血。充满其中。我此色身。初亦不净中亦不净后亦不净。无量业烦恼因缘所生。无坚无常。无实无我。今我此身若至死时。不为我伴。乃至一步。弃于冢间。或以火烧。或为雕鹫乌鸱狐狗之所啖食。若人如是思惟忆念。于色慢中。或灭或薄。

复次若沙门婆罗门。起种姓慢。自言我种姓胜。若以实观于真谛中。无有种姓。但妄分别。以愚痴故。妄生分别。此种姓胜。此种姓不如。如实不然。何以故。以有生故。是故有姓。如是变易。随何等人。有实布施持戒智慧定心调伏。有此功德。其人虽生下姓之中。名大种姓。何以故。以有功德胜种姓故。非生种姓功德因缘。非生因缘。若无功德则无因缘。是故沙门婆罗门。不应起于种姓憍慢。

复次观于色慢。若沙门婆罗门。及余行人。观我此色。于婴儿时。虽有色貌。昂面不动。非动时色。动时之色。非匍匐色。乃至少年。非中年色。中年之色。非老年色。老年之色。非死时色。如新死色。非久死色。如我死尸。众蝇唼食。蛆虫所啖。风吹日曝。雨渍湿烂。一切破坏。分散狼藉。满于冢间。此身分散。为无量分。骨节分张。髑髅异处。咽喉肩臂。手指爪甲。诸节异处。脊骨臗骨髀骨胫骨踝骨足骨指骨。以斯如实观于色故。离于色慢。云何如实观财富慢。观已远离一切世间。如实观知一切世间。皆无自在。无量种法。皆无自在。云何此法。当有自在。以一切有为诸法因缘所缚。不得自在。从因缘生。譬如屋宅。集众材木。塼墼合和。互相依止。名之为屋。身亦如是。皮肉脂骨。筋髓和合。名之为身。无有自在。是身色相。亦无作者。如是沙门婆罗门。如实观察色慢种姓慢财富慢。一切皆灭。或令薄少。复次以不实观故。起种姓慢。若如实观。如是种姓。但有分别。无目之人。妄生忆念。若布施持戒智慧净行正见和合。如是种姓则为殊胜。非如愚痴妄起慢心念种姓胜。若沙门婆罗门。及以余人。若能如实知于种姓。于种姓慢一切皆灭。或令薄少。尔时孔雀王菩萨。以迦迦村陀如来经偈。而作颂曰。

&nbsp;&nbsp;&nbsp;&nbsp;若有人常起&nbsp;&nbsp;&nbsp;&nbsp;色姓财富慢

&nbsp;&nbsp;&nbsp;&nbsp;是人如醉象&nbsp;&nbsp;&nbsp;&nbsp;不见崄恶岸

&nbsp;&nbsp;&nbsp;&nbsp;一切诸憍慢&nbsp;&nbsp;&nbsp;&nbsp;放逸乱诸根

&nbsp;&nbsp;&nbsp;&nbsp;现在人所轻&nbsp;&nbsp;&nbsp;&nbsp;命终堕恶道

&nbsp;&nbsp;&nbsp;&nbsp;若人起憍慢&nbsp;&nbsp;&nbsp;&nbsp;色富慢所盲

&nbsp;&nbsp;&nbsp;&nbsp;其人则无乐&nbsp;&nbsp;&nbsp;&nbsp;命终堕恶道

&nbsp;&nbsp;&nbsp;&nbsp;若恃色富慢&nbsp;&nbsp;&nbsp;&nbsp;非为如实见

&nbsp;&nbsp;&nbsp;&nbsp;愚痴无智慧&nbsp;&nbsp;&nbsp;&nbsp;不能渡苦海

&nbsp;&nbsp;&nbsp;&nbsp;色种姓财富&nbsp;&nbsp;&nbsp;&nbsp;及以诸乐具

&nbsp;&nbsp;&nbsp;&nbsp;一切皆无常&nbsp;&nbsp;&nbsp;&nbsp;智者不应信

&nbsp;&nbsp;&nbsp;&nbsp;若离施戒智&nbsp;&nbsp;&nbsp;&nbsp;则无有种姓

&nbsp;&nbsp;&nbsp;&nbsp;若有施戒智&nbsp;&nbsp;&nbsp;&nbsp;是种姓最胜

&nbsp;&nbsp;&nbsp;&nbsp;愚者不名富&nbsp;&nbsp;&nbsp;&nbsp;非善道种姓

&nbsp;&nbsp;&nbsp;&nbsp;是故智为因&nbsp;&nbsp;&nbsp;&nbsp;离智无种姓

&nbsp;&nbsp;&nbsp;&nbsp;若有持净戒&nbsp;&nbsp;&nbsp;&nbsp;犹如清凉池

&nbsp;&nbsp;&nbsp;&nbsp;斯人大种姓&nbsp;&nbsp;&nbsp;&nbsp;是名胜种子

&nbsp;&nbsp;&nbsp;&nbsp;布施戒及智&nbsp;&nbsp;&nbsp;&nbsp;勇猛实精进

&nbsp;&nbsp;&nbsp;&nbsp;能与此相应&nbsp;&nbsp;&nbsp;&nbsp;是名胜种姓

&nbsp;&nbsp;&nbsp;&nbsp;若离于正法&nbsp;&nbsp;&nbsp;&nbsp;非剃发种姓

&nbsp;&nbsp;&nbsp;&nbsp;名之为沙门&nbsp;&nbsp;&nbsp;&nbsp;名为婆罗门

&nbsp;&nbsp;&nbsp;&nbsp;若修于正法&nbsp;&nbsp;&nbsp;&nbsp;有施戒智慧

&nbsp;&nbsp;&nbsp;&nbsp;乃名为沙门&nbsp;&nbsp;&nbsp;&nbsp;乃名婆罗门

&nbsp;&nbsp;&nbsp;&nbsp;老能夺壮色&nbsp;&nbsp;&nbsp;&nbsp;死能断命根

&nbsp;&nbsp;&nbsp;&nbsp;财物必散坏&nbsp;&nbsp;&nbsp;&nbsp;一切法如是

&nbsp;&nbsp;&nbsp;&nbsp;病能坏强健&nbsp;&nbsp;&nbsp;&nbsp;令众生流转

&nbsp;&nbsp;&nbsp;&nbsp;若有智慧者&nbsp;&nbsp;&nbsp;&nbsp;应离色财慢

&nbsp;&nbsp;&nbsp;&nbsp;知如是恶已&nbsp;&nbsp;&nbsp;&nbsp;谁有起憍慢

&nbsp;&nbsp;&nbsp;&nbsp;是故色财慢&nbsp;&nbsp;&nbsp;&nbsp;智人所舍离

&nbsp;&nbsp;&nbsp;&nbsp;以修行善法&nbsp;&nbsp;&nbsp;&nbsp;则无诸苦恼


(上显文中少第十八标文或合或阙本同未详)

如是孔雀王菩萨。为诸天众。如是说法。

复次沙门婆罗门。复有行法。谓第十九。于一切众生。起平等心。若沙门婆罗门。及以余众。若平等心。得第一乐。一切众生之所爱敬。身坏命终。生于善道天世界中。云何于一切众生起平等心。若沙门婆罗门。舍于诤论。不与人诤。既舍诤乱。于一切众生。得平等心。是故沙门婆罗门。能舍诤论。则于一切众生。得平等心。复次有法能令沙门婆罗门。于一切众生。得平等心。观一切众生。皆为衰恼。观于怨家。犹如亲友。此诸众生。生死所摄。生死不断。以有生故。有老病死忧悲苦恼。寒热饥渴。打缚鞭挞。怨憎会苦。爱别离苦。如是观于苦恼众生。得大衰恼。于怨亲中。修平等观。若沙门婆罗门。作是观已。于一切众生中。得平等心。若沙门婆罗门。复作是念。此诸众生。众苦所恼。所谓疾病恼诸众生身心疾病。以病衰恼。得大苦恼。于怨亲中。如是思惟。作是念故。心得清净。以心净故。血则清净。以血净故。颜色清净。一切诸根。皆亦清净。如是观察。得现果报。一切众生之所乐见。爱敬瞻仰。以是因缘。身坏命终。生于天上。复次沙门婆罗门。复以异法。观诸亲友。犹如怨家。一切众生。无有不死。不离生死。生已复死。如是众生。以自业故。堕于地狱饿鬼畜生。此等众生。诸苦所恼。如是思惟。利益一切众生。心则清净。心清净故。血则清净。血清净故。颜色清净。颜色净故。端正无比。一切众生。爱乐瞻仰。得现果报。身坏命终。生于善道。天世界中。如是比丘。修大善业。于诸众生起平等心。复次沙门婆罗门。及余世间。复以异法。修平等观。此诸众生。业与业藏因业流转。如业所作。或善不善。皆悉成就。以善业故生人天中。以恶业故。堕于地狱饿鬼畜生。若沙门婆罗门。及余人天。如是修行。心则清净。心清净故。血则清净。血清净故。颜色清净。颜色净故。一切众生。爱乐瞻仰。身坏命终。生于善道。受诸天身。必得涅槃。心清净故。于一切众生。起平等心。得如是果。

复次若沙门婆罗门。复有异法。于一切众生。修平等心。何等异法。所谓一切众生。共爱别离。一切众生生死所摄。无一众生非爱别离。此爱别离。甚为大恶。如是修行。心则清净。心清净故。血则清净。血清净故。颜色清净。颜色净故。端正无比。以端正故。一切人见心得清净。爱乐瞻仰。以于一切众生。起平等故。得现果报。身坏命终。生于善道受诸天身。以余业故。后得涅槃。复次若沙门婆罗门。及以余人。复以异法。于一切众生。修平等心。何等异法。所谓是心轻转。速行不住。若欲心起。修不净观。若嗔心起。修慈心观。若痴心起当观察思惟十二因缘。是三种心。三法对治。于一切众生。起平等心。于怨亲中。修平等心。意清净故。一切行处。心无疑虑。则得第一清净乐行。觉安卧安诸天所护。无能得便。有大威德。以心净故。血则清净。血清净故。颜色清净。颜色净故。端正无比。一切众生。爱乐瞻仰。于一切众生。起平等心。得现果报。身坏命终生于善道天世界中。受诸天身。以是业故。终得涅槃。尔时孔雀王菩萨。以偈颂曰。

&nbsp;&nbsp;&nbsp;&nbsp;若于怨亲中&nbsp;&nbsp;&nbsp;&nbsp;其心常平等

&nbsp;&nbsp;&nbsp;&nbsp;如法无偏党&nbsp;&nbsp;&nbsp;&nbsp;牟尼说智慧

&nbsp;&nbsp;&nbsp;&nbsp;若人心清净&nbsp;&nbsp;&nbsp;&nbsp;不为过所污

&nbsp;&nbsp;&nbsp;&nbsp;独行林树间&nbsp;&nbsp;&nbsp;&nbsp;牟尼说无贪

&nbsp;&nbsp;&nbsp;&nbsp;心无悕望垢&nbsp;&nbsp;&nbsp;&nbsp;远离一切浊

&nbsp;&nbsp;&nbsp;&nbsp;不乐诸境界&nbsp;&nbsp;&nbsp;&nbsp;牟尼说寂静

&nbsp;&nbsp;&nbsp;&nbsp;一切无常等&nbsp;&nbsp;&nbsp;&nbsp;如实谛观察

&nbsp;&nbsp;&nbsp;&nbsp;知世间明闇&nbsp;&nbsp;&nbsp;&nbsp;牟尼说勇猛

&nbsp;&nbsp;&nbsp;&nbsp;不厌世间法&nbsp;&nbsp;&nbsp;&nbsp;而修行善法

&nbsp;&nbsp;&nbsp;&nbsp;于苦乐平等&nbsp;&nbsp;&nbsp;&nbsp;牟尼说离垢

&nbsp;&nbsp;&nbsp;&nbsp;心常知止足&nbsp;&nbsp;&nbsp;&nbsp;常远离诸欲

&nbsp;&nbsp;&nbsp;&nbsp;不悕重供养&nbsp;&nbsp;&nbsp;&nbsp;牟尼说清净

&nbsp;&nbsp;&nbsp;&nbsp;不近恶亲友&nbsp;&nbsp;&nbsp;&nbsp;不行非义处

&nbsp;&nbsp;&nbsp;&nbsp;独行自坚心&nbsp;&nbsp;&nbsp;&nbsp;牟尼说正业

&nbsp;&nbsp;&nbsp;&nbsp;远离喜及畏&nbsp;&nbsp;&nbsp;&nbsp;爱力不能坏

&nbsp;&nbsp;&nbsp;&nbsp;诸根悉寂静&nbsp;&nbsp;&nbsp;&nbsp;圣说不悕望

&nbsp;&nbsp;&nbsp;&nbsp;平等平等心&nbsp;&nbsp;&nbsp;&nbsp;境界常平等

&nbsp;&nbsp;&nbsp;&nbsp;于一切平等&nbsp;&nbsp;&nbsp;&nbsp;牟尼说智慧

&nbsp;&nbsp;&nbsp;&nbsp;了知一切法&nbsp;&nbsp;&nbsp;&nbsp;善不善业果

&nbsp;&nbsp;&nbsp;&nbsp;舍于善不善&nbsp;&nbsp;&nbsp;&nbsp;牟尼为人说

&nbsp;&nbsp;&nbsp;&nbsp;精进断诸恶&nbsp;&nbsp;&nbsp;&nbsp;常修身念处

&nbsp;&nbsp;&nbsp;&nbsp;如实知受生&nbsp;&nbsp;&nbsp;&nbsp;牟尼说为智

&nbsp;&nbsp;&nbsp;&nbsp;若人畏生死&nbsp;&nbsp;&nbsp;&nbsp;时处常作业

&nbsp;&nbsp;&nbsp;&nbsp;法语摄诸根&nbsp;&nbsp;&nbsp;&nbsp;牟尼说寂灭


如是孔雀王菩萨。为夜摩天兜率陀天众。以无量种方便说法。时诸天众。一心正念。舍诸欲乐。以柔软心乐闻说法。

时孔雀王。知诸天众心调伏故。复为说法。复次若沙门婆罗门。及余世间。心当念法。念何等法。所谓第二十知足之法。知足法者。利益安乐。若沙门婆罗门。身心知足。知足为伴。知足为救。成就安乐。知足之人。于一切处。无所追求。第一安乐。眼不贪色。于无量色不生悕望。亦不分别若见色相。心不忆念。不求过去可爱之色。不爱不乐。亦不悕求。不生欲心。亦不生念。不生味着。若沙门婆罗门。如是知足。常得安乐。如是耳闻可爱之声。不爱不乐。亦不心念。于过去境界。若起贪欲。心不分别。如实观之。此声非常。非乐非我。但有分别。害诸众生。愚痴凡夫。妄念分别。声至耳根。令心恼乱如实观之。如是善观。如实知足。如实观声。空无所有。无坚无实。但有分别。如是观察。于一切爱美妙音声。一切爱境。不生贪着。以知足故。得如是乐。若沙门婆罗门。及以余人。鼻所闻香。不生分别。不起恶觉。亦不思惟。鼻闻香已。如实观之。如此香者。无常败坏。变易不实。空无所有。若着此香。则不能脱恶觉乱心。是名知足。若沙门婆罗门鼻不爱乐。如是境界。皆悉观察。以知足故。则得第一清净之乐。修习增广。得第一乐。

复次若沙门婆罗门。及以余人。于舌味中。心不贪着。不念不分别。于过去味。不念不思惟。不善忆念。亦不悕求。非不知足。如实观味。此味无常。败坏变易。但以分别。而生贪着谓为可取。若如实观。于味不乐。心不贪着。不生味爱。若能如是。于味知足。则得安乐。

复次沙门婆罗门。及余世间。如实观触。如此触者。非有自性无常败坏。变易之法。如是触者。空无所有。无坚无实。先无今有。已有还无。若能如是如实观触。于过去触不生系念。不爱不乐。于触不求随何等触。来触其身。离贪欲触。是名知足。

复次若沙门婆罗门。观于意法。爱以不爱。如实思惟。观法无常。败坏变易。空无所有。无坚无实。此法无常。苦空无我。先无今有。已有还无。一切磨灭。如是忆念。爱不爱法。则知止足。于不爱法。不生憎嫉。于可爱法。不生喜乐。于过去法。心不系念。亦不味着。如是善观意所乐法。于一切意法。不念不味。不爱不乐。诸沙门婆罗门。以知足故。于六爱中。而得解脱。尔时孔雀王。以偈颂曰。

&nbsp;&nbsp;&nbsp;&nbsp;若能观知足&nbsp;&nbsp;&nbsp;&nbsp;脱六爱境界

&nbsp;&nbsp;&nbsp;&nbsp;不念不悕望&nbsp;&nbsp;&nbsp;&nbsp;是人常得乐

&nbsp;&nbsp;&nbsp;&nbsp;若以正念心&nbsp;&nbsp;&nbsp;&nbsp;如实观于色

&nbsp;&nbsp;&nbsp;&nbsp;其人于色爱&nbsp;&nbsp;&nbsp;&nbsp;不能乱其心

&nbsp;&nbsp;&nbsp;&nbsp;鼻与境相应&nbsp;&nbsp;&nbsp;&nbsp;若能不贪着

&nbsp;&nbsp;&nbsp;&nbsp;其人意清净&nbsp;&nbsp;&nbsp;&nbsp;鼻过不能乱

&nbsp;&nbsp;&nbsp;&nbsp;智者得舌味&nbsp;&nbsp;&nbsp;&nbsp;正观不贪着

&nbsp;&nbsp;&nbsp;&nbsp;其人于味过&nbsp;&nbsp;&nbsp;&nbsp;不能污其心

&nbsp;&nbsp;&nbsp;&nbsp;身受种种触&nbsp;&nbsp;&nbsp;&nbsp;得之不贪着

&nbsp;&nbsp;&nbsp;&nbsp;其人知触故&nbsp;&nbsp;&nbsp;&nbsp;常得安隐乐

&nbsp;&nbsp;&nbsp;&nbsp;于爱不爱法&nbsp;&nbsp;&nbsp;&nbsp;其意不贪着

&nbsp;&nbsp;&nbsp;&nbsp;善住如大山&nbsp;&nbsp;&nbsp;&nbsp;是意世所赞


若沙门婆罗门。行知足法。能离如是六种之爱。佛所赞叹。如是孔雀王菩萨。为夜摩天兜率陀天众。说斯真法。复次若沙门婆罗门。思惟念法。念何等法。所谓第二十一畏于境界。畏恶境界。不实之见。不得利益。若沙门婆罗门。如实观色境界。如眼缘色而生眼识。意识决了。分别观察。若境界来。生于贪欲。如是贪欲境界。来恼乱我。当生恐怖。若见境界。断欲贪爱。而不观视。如所分别。意亦如是。或贪或嗔。皆如实知若烦恼起。如实观起。得无利益。现在未来。以此烦恼。不得安乐。一切众生。由此烦恼。不得利益。不得安乐。如此烦恼。悉能系缚。一切众生沙门婆罗门。若能如是观境界者。贪欲心生。一切能灭。或令薄少。如是如实观于眼色。复观于耳。因缘和合。而生耳识。因耳因声。而生于念。或生苦受。或生乐受。如是观识。或复多生贪嗔与痴。或生余识。犹如然灯。观不善念。我生不善念。知不善念。知不善念。从缘而生。当断灭之。若断不善。善法满足。实观境界。善念增长。不善之念。喜爱共生。有爱共生。皆悉令灭。以灭除故。而得清净。离浊恶垢。得一切乐。是故沙门婆罗门。及余世间。初观境界中。若生恶欲。即应断灭。观于善法。灭诸不善如是于耳声中。如实了知。应生善念。

复次若沙门婆罗门。及余世间鼻所闻香。云何生识。因鼻因香。而生鼻识。若不善念。生知不善念。若沙门婆罗门。作如是念。我今若生不善之念。不得利益。不得安乐。今当断灭。如实观察。则能断灭不善之念。作是念已。如实观香。生于善念。以善念故。则能灭于共喜生爱。如是观已。于一切香。不生乐着。以断着故。而得安乐。如是如实。知于境界。则得如实安隐之处。若能如是如实观香。鼻虽闻香。于香不乐。若沙门婆罗门。舌得味时。若生不善。贪欲如实。念知因舌因味而生舌识。作是念时。于味不乐不贪不着。如实知舌识。若知舌识。喜爱于味。于识得脱。得第一乐。如是如是。实知境界。如是如是。得无上乐。不为喜爱之所坏也。于舌味中。如实观已。复观身触。因身因触而生身识。三法和合。而生于触。以共触故。生受想思。若沙门婆罗门。如实观触。此触无常。动坏变易。若生不善觉观。得无利益。不得安乐。如实知触。善念观察。不为喜爱之所恼乱。不乐境界。以诸方便。观身触已。复观意法。云何而生。因意因法而生意识。或善不善。或无记。若缘不善。起不善念。如实了知。我缘不善而生意识。我生喜爱。不得利益。恼乱不安。如是思惟。观法出没则顺法行。顺法行故。如实见于一切诸法。自相同相不为喜爱之所恼乱。以爱薄故。而得解脱。以解脱爱故。得第一乐。知一切法。皆悉生灭。以能如是观诸境界。则生正智。能灭一切诸结烦恼。烦恼尽故。得无漏智。以得无漏智相应故。得第一处。是故沙门婆罗门。莫信境界。一切境界。犹如怨家。一切众生境界如蛇。若人未得无漏智慧。莫信境界。境界轻动。犹如怨贼。诈为亲友。如此境界悉能系缚一切众生。尔时孔雀王菩萨。以偈颂曰。

&nbsp;&nbsp;&nbsp;&nbsp;若实知境界&nbsp;&nbsp;&nbsp;&nbsp;如以铁钩持

&nbsp;&nbsp;&nbsp;&nbsp;驰散轻动故&nbsp;&nbsp;&nbsp;&nbsp;作诸不利益

&nbsp;&nbsp;&nbsp;&nbsp;悕望迷境界&nbsp;&nbsp;&nbsp;&nbsp;乐于分别心

&nbsp;&nbsp;&nbsp;&nbsp;死网罥欲至&nbsp;&nbsp;&nbsp;&nbsp;能断众生命

&nbsp;&nbsp;&nbsp;&nbsp;为境界所牵&nbsp;&nbsp;&nbsp;&nbsp;令人心躁扰

&nbsp;&nbsp;&nbsp;&nbsp;为愚痴所诳&nbsp;&nbsp;&nbsp;&nbsp;而不能觉知

&nbsp;&nbsp;&nbsp;&nbsp;境界无定实&nbsp;&nbsp;&nbsp;&nbsp;如乾闼婆城

&nbsp;&nbsp;&nbsp;&nbsp;能增长众苦&nbsp;&nbsp;&nbsp;&nbsp;为地狱因缘

&nbsp;&nbsp;&nbsp;&nbsp;境界火所烧&nbsp;&nbsp;&nbsp;&nbsp;愚痴欲所诳

&nbsp;&nbsp;&nbsp;&nbsp;轮转不停息&nbsp;&nbsp;&nbsp;&nbsp;不觉烧其身

&nbsp;&nbsp;&nbsp;&nbsp;因念故生欲&nbsp;&nbsp;&nbsp;&nbsp;因欲生嗔恚

&nbsp;&nbsp;&nbsp;&nbsp;嗔恚覆人心&nbsp;&nbsp;&nbsp;&nbsp;死则入地狱

&nbsp;&nbsp;&nbsp;&nbsp;是故有智者&nbsp;&nbsp;&nbsp;&nbsp;离欲灭嗔恚

&nbsp;&nbsp;&nbsp;&nbsp;速远离愚痴&nbsp;&nbsp;&nbsp;&nbsp;则能到涅槃

&nbsp;&nbsp;&nbsp;&nbsp;知境界如怨&nbsp;&nbsp;&nbsp;&nbsp;遮之而不乐

&nbsp;&nbsp;&nbsp;&nbsp;智者厌境界&nbsp;&nbsp;&nbsp;&nbsp;毕定到涅槃


是为孔雀王菩萨。为诸天众。说佛经法。

复次第二十二法得大利益。何等法耶。所谓不信心。若沙门婆罗门及余善人。乃至尽命。不应信心。如此心者。轻躁难摄。自性曲戾。不住一境。乐于异境。一切愚痴凡夫。以此心故。流转地狱饿鬼畜生。此心一切不可亲友。轻躁缘境。迷惑一切愚痴凡夫。令其流转在于地狱饿鬼畜生。虽常流转而不厌离。如此恶习。于生死中。受大苦恼。是故不应信此恶心。乃至未得圣印所印。不得须陀洹。闭恶道门。若不如是。遍行诸道。受一切苦。一切系缚。一切罥缚。诸使和合。甚难调伏。是故沙门婆罗门。不应信心。尔时孔雀王菩萨。以偈颂曰。

&nbsp;&nbsp;&nbsp;&nbsp;深速而无垢&nbsp;&nbsp;&nbsp;&nbsp;遍一切众生

&nbsp;&nbsp;&nbsp;&nbsp;是心犹如王&nbsp;&nbsp;&nbsp;&nbsp;流转诸世间

&nbsp;&nbsp;&nbsp;&nbsp;难见甚可畏&nbsp;&nbsp;&nbsp;&nbsp;轻躁造恶业

&nbsp;&nbsp;&nbsp;&nbsp;若人能摄心&nbsp;&nbsp;&nbsp;&nbsp;则至第一道

&nbsp;&nbsp;&nbsp;&nbsp;能将至善处&nbsp;&nbsp;&nbsp;&nbsp;亦至于恶道

&nbsp;&nbsp;&nbsp;&nbsp;若调伏离垢&nbsp;&nbsp;&nbsp;&nbsp;则至于涅槃

&nbsp;&nbsp;&nbsp;&nbsp;心能作苦乐&nbsp;&nbsp;&nbsp;&nbsp;心势力流转

&nbsp;&nbsp;&nbsp;&nbsp;能作种种业&nbsp;&nbsp;&nbsp;&nbsp;调伏则得乐

&nbsp;&nbsp;&nbsp;&nbsp;是故应护心&nbsp;&nbsp;&nbsp;&nbsp;护心则得乐

&nbsp;&nbsp;&nbsp;&nbsp;若人于境界&nbsp;&nbsp;&nbsp;&nbsp;诸根心寂灭

&nbsp;&nbsp;&nbsp;&nbsp;脱生死忧悲&nbsp;&nbsp;&nbsp;&nbsp;则到无住处


如是孔雀王。为诸天众。说迦迦村陀如来真法。

尔时诸天众。皆悉欢喜。敬心围绕。作如是言。善哉善哉。大士快说妙法。初中后善。为天众说。能至涅槃。

尔时孔雀王。复为天众。说如是言。我于迦迦村陀如来所。闻二十二法。以义利益安乐天人。能到涅槃。我以此法。利益天众。是故宣说。时诸天众欢喜赞叹。合掌敬礼。供养孔雀王菩萨。既礼拜已。夜摩天众。入莲花林。游戏受乐。兜率天众。上升虚空。归兜率天。

尔时夜摩天众。于园林中。游戏受乐。乃至爱善业尽。随其自业。堕于地狱饿鬼畜生。若有余业。生于人中。生大种姓。常顺法行。颜貌端正。财富具足。处好国土。或王大臣。以余业故。

复次比丘。知业果报。观夜摩天所住之地。彼见有地。名曰乐行。众生何业生于彼地。彼见闻知。若人大心善行。直心持戒。不杀不盗。如前所说复离邪淫。若见素画女人。不生邪观。见作劝舍。令住持戒。常为众生。数数说法。令住法中。为一切众生。说邪淫过。说业果报。若人邪淫。甚为下贱。身坏命终。堕于地狱。以是业报。受大苦恼。作是观已。不应邪淫。勿于后悔。邪淫之罪。受报大苦为诸众生说如是法。令住正行。救恶道行。如是之人。自利利他。持戒依戒。尽形持戒。不破戒。不缺戒不穿戒。不外实内空。身坏命终。生于善道夜摩天中。名乐行地。生彼天已。受无等乐。有一大池。名曰乐行。纵广五百由旬。其池清凉。湛然清净。复有摩偷甜美饮树。周遍皆是毗琉璃树。真金为叶。青宝玉枝。围绕此池。五百由旬。莲华充满。遍覆池水。其诸莲华。真金为叶。毗琉璃茎。琉璃为须。复有莲华。七宝庄严。种种莲华。遍覆池中。种种众鸟。七宝庄严。出妙音声。无量百千天子天女。围绕此池。一一天子。无量百千天女。以为眷属。与此天子。娱乐受乐。自善业故。复于池边。有七宝林。名曰心乐。于此林中。有种种鸟。一百流水。而以庄严。无量众宝。庄严其林。天子天女。或在乐池。或于此林。于五根中。受境界乐以善业故。生此天中。闻歌所牵。向于岸林。复有余天。于此天中。命终退殁。有诸天女。天衣庄严。见新生天子。速驰往趣。求为给事。是诸天众。不杀不盗不行邪淫。善业果报。生此天中。不邪淫故。命未终时。天女不舍趣于异天。命终乃去。四天王天。三十三天。不离邪淫。未命终时。天女背叛。舍之而去。如舍昼灯。往趣余天。与新生天子。而共娱乐。歌舞游戏。时彼天子。临欲命终。见诸天女。背叛趣他。心生嫉妒。生大苦恼。如地狱苦。以心嗔故。堕于地狱。夜摩天中。离邪淫故无此果报。以是因缘。先退天子。诸天女等。皆共往诣新生天子。到已围绕。入大林中。为受欲乐。向诸天众。时诸天众。见新生天子心皆欢喜。与诸天众及诸天女。或万或亿。往诣园林。其园林中。如意之树。以为庄严。多有无量种种众树。无量百千莲华庄严。鹅鸭鸳鸯。充满池中。无量百千功德大池。久于此池作天伎乐。受五欲乐。久受乐已。于境界中。不知厌足。复与新生天子。向普光明山。游戏受乐。歌舞戏笑。一一华池。一一园林。一一流泉。一一山峰。一一山原。一一山谷。一一榛林。一一花林。一一河中。一一山窟。一一如意林中。一一树枝。荫覆宫室。一切天众。五乐音声。受五欲乐。不可为喻。以其自业相似相应。一切往诣普光明山。歌舞游戏。互相娱乐。于境界乐。不知厌足。一切欢喜。诸欲具足向普光明山。尔时山中。有旧住天。闻歌音声。生希有心。观诸天众。时诸天众。即皆升于普光明山。旧天见之。皆大欢喜。初来天众。皆升虚空。无量庄严。威德光明。互相瞻仰。一切天众。于此可爱山峰之中。河泉流水。华池园林。七宝光明。庄严宫殿。林树庄严。诸乐行天而受快乐。或在华池。或在河岸。或在林中。或在如意林树之间。或在虚空。飞至异处。或有歌舞。或有无量天女围绕。饮天上味。离于醉乱。既饮上味。转增欢喜。为如是等二种所转境界火烧。欢喜如烟。尔时有鸟。名曰实智。见诸天众受放逸乐。以偈颂曰。

&nbsp;&nbsp;&nbsp;&nbsp;五炎遍炽然&nbsp;&nbsp;&nbsp;&nbsp;爱风之所吹

&nbsp;&nbsp;&nbsp;&nbsp;诸欲所迷惑&nbsp;&nbsp;&nbsp;&nbsp;放逸火焚烧

&nbsp;&nbsp;&nbsp;&nbsp;故业将欲尽&nbsp;&nbsp;&nbsp;&nbsp;而不作新业

&nbsp;&nbsp;&nbsp;&nbsp;业尽故还退&nbsp;&nbsp;&nbsp;&nbsp;诸天皆如是

&nbsp;&nbsp;&nbsp;&nbsp;若至欲退时&nbsp;&nbsp;&nbsp;&nbsp;苦恼破坏心

&nbsp;&nbsp;&nbsp;&nbsp;无有能救者&nbsp;&nbsp;&nbsp;&nbsp;唯除于善业

&nbsp;&nbsp;&nbsp;&nbsp;喜乐于富乐&nbsp;&nbsp;&nbsp;&nbsp;常爱诸天女

&nbsp;&nbsp;&nbsp;&nbsp;自心之所诳&nbsp;&nbsp;&nbsp;&nbsp;当至大恶处

&nbsp;&nbsp;&nbsp;&nbsp;为无常所坏&nbsp;&nbsp;&nbsp;&nbsp;云何不觉知

&nbsp;&nbsp;&nbsp;&nbsp;终至于命尽&nbsp;&nbsp;&nbsp;&nbsp;一切皆别离

&nbsp;&nbsp;&nbsp;&nbsp;以心贪境界&nbsp;&nbsp;&nbsp;&nbsp;为自业所诳

&nbsp;&nbsp;&nbsp;&nbsp;天命念念过&nbsp;&nbsp;&nbsp;&nbsp;以爱破坏心

&nbsp;&nbsp;&nbsp;&nbsp;譬如画壁灭&nbsp;&nbsp;&nbsp;&nbsp;彩画皆亦亡

&nbsp;&nbsp;&nbsp;&nbsp;以其业尽故&nbsp;&nbsp;&nbsp;&nbsp;天报亦随失

&nbsp;&nbsp;&nbsp;&nbsp;五根贪境界&nbsp;&nbsp;&nbsp;&nbsp;未曾有厌足

&nbsp;&nbsp;&nbsp;&nbsp;如苏油投火&nbsp;&nbsp;&nbsp;&nbsp;炽然无厌足


如是实智鸟。为断天众放逸心故。说偈颂法。时诸天众。以放逸故。迷惑不受。以放逸心。共诸天女。或飞虚空。或有升大普光明山。升彼山已。其身光明。胜百千日。其山先有七宝光明。以天光故。山转殊胜。山中无量。众宝园林。以天光故。十陪转胜。复有余天。在园林中或莲华中。或在枝叶荫覆宫室众宝光明庄严之处。游戏歌舞。受天之乐。见此光明。得未曾有。尔时天众。于园林中。既游戏已。一切皆向乐莲华池。游戏受乐。互相爱乐。不起嫉姤。安详升于七宝光山。歌舞戏笑。离于怖畏。离嗔忧悲。离他所摄。随念而行。受第一乐。音声游戏。歌舞如意。所念须陀之食。上味美饮。第一欢喜。游戏娱乐。受自业乐。如是久时。受天乐已。向喜见池。其莲华池。长十由旬。广五由旬。甚可爱乐。多有众鸟。鹅鸭鸳鸯。充满池中。金色莲华。遍覆池水。一切皆以青毗琉璃。青因陀宝。大青宝王。赤莲华宝。以砌池底于此池岸。周遍生树。黄金为茎。白银枝叶。或青宝枝。赤莲华叶。毗琉璃树。颇梨为枝。黄金为叶。大青宝树。白银为枝。黄金为叶。青宝为枝。金毗琉璃。以为其树。大青宝枝。真金砗磲。二宝为叶。或有金树。金叶金枝。胜于日光。或有金树。毗琉璃枝。毗琉璃叶。犹如云聚。庄严可爱。或有金树。金枝金叶。犹如火聚。或有银树。银枝银叶。光明端正。如月盛满。或青宝王树。青宝王枝。青宝王叶。如沉水烟。色相端严。或有宝树。种种枝条。以为庄严。或白银枝。青宝挍饰。复有宝树。金银挍饰。复有宝树。金银颇梨。三种挍饰。复有宝树。赤莲华宝。白银挍饰。复有宝树。种种诸色。众花具足。曼陀罗花。俱赊耶舍花以为庄严。复有果树。果汁之味。天上味酒。所不能及。复有花树。熏百由旬。复有声树。微风吹动。其音胜于乾闼婆音。复有众树。见之悦乐。其树色相。彩画庄严。所不能及。复有宝树。名曰香烟。种种香烟。从树而出。诸天嗅已。皆大欢喜。多有如是种种宝树。绕喜见池。时诸天众。见此池已。得未曾有。或食其果。或饮果汁。或共天女。采华庄严。或有入于天园林中。饮于上味。与诸天女戏笑歌舞。或有入于莲华林中。游戏受乐。或有食于须陀味食。或有天子。与诸天女。飞升虚空。或有天子。共诸天女。升七宝殿。受诸欲乐。如是天众。于莲华池。受五欲乐。于境界中。不知厌足。以爱心故。不知厌足。如酥投火。如烧干薪。于爱欲境不知厌足。亦复如是。时莲华池。多有众鸟。有一鹅王。名曰善时。是大菩萨。以愿力故。生夜摩天。无量百千鹅众围绕。如阎浮提满月处空众星围绕。如是鹅王。众鸟围绕。亦复如是。为利天众。以偈颂曰。

&nbsp;&nbsp;&nbsp;&nbsp;如是去来住&nbsp;&nbsp;&nbsp;&nbsp;游戏歌舞笑

&nbsp;&nbsp;&nbsp;&nbsp;无比最大恶&nbsp;&nbsp;&nbsp;&nbsp;不觉死欲至

&nbsp;&nbsp;&nbsp;&nbsp;随其所至处&nbsp;&nbsp;&nbsp;&nbsp;死怨不可避

&nbsp;&nbsp;&nbsp;&nbsp;如是愚痴人&nbsp;&nbsp;&nbsp;&nbsp;而犹不觉知

&nbsp;&nbsp;&nbsp;&nbsp;不择于贫富&nbsp;&nbsp;&nbsp;&nbsp;少壮及老年

&nbsp;&nbsp;&nbsp;&nbsp;若在家出家&nbsp;&nbsp;&nbsp;&nbsp;无不为死坏

&nbsp;&nbsp;&nbsp;&nbsp;乐人及苦人&nbsp;&nbsp;&nbsp;&nbsp;功德无功德

&nbsp;&nbsp;&nbsp;&nbsp;有戒及无戒&nbsp;&nbsp;&nbsp;&nbsp;无不为死坏

&nbsp;&nbsp;&nbsp;&nbsp;若持戒破戒&nbsp;&nbsp;&nbsp;&nbsp;智慧及愚痴

&nbsp;&nbsp;&nbsp;&nbsp;诸王及庶民&nbsp;&nbsp;&nbsp;&nbsp;皆为死所坏

&nbsp;&nbsp;&nbsp;&nbsp;若天若地狱&nbsp;&nbsp;&nbsp;&nbsp;若饿鬼畜生

&nbsp;&nbsp;&nbsp;&nbsp;放逸不放逸&nbsp;&nbsp;&nbsp;&nbsp;皆为死所坏

&nbsp;&nbsp;&nbsp;&nbsp;若生于欲界&nbsp;&nbsp;&nbsp;&nbsp;色界无色界

&nbsp;&nbsp;&nbsp;&nbsp;如是三界中&nbsp;&nbsp;&nbsp;&nbsp;皆为死所坏

&nbsp;&nbsp;&nbsp;&nbsp;业网老所坏&nbsp;&nbsp;&nbsp;&nbsp;病苦有大力

&nbsp;&nbsp;&nbsp;&nbsp;是死如夜叉&nbsp;&nbsp;&nbsp;&nbsp;摄缚诸众生

&nbsp;&nbsp;&nbsp;&nbsp;如是死怖畏&nbsp;&nbsp;&nbsp;&nbsp;第一大暴恶

&nbsp;&nbsp;&nbsp;&nbsp;天为欲所迷&nbsp;&nbsp;&nbsp;&nbsp;应泣而更笑

&nbsp;&nbsp;&nbsp;&nbsp;如是习近欲&nbsp;&nbsp;&nbsp;&nbsp;欲为苦恼因

&nbsp;&nbsp;&nbsp;&nbsp;习近缚增长&nbsp;&nbsp;&nbsp;&nbsp;如苏油投火

&nbsp;&nbsp;&nbsp;&nbsp;欲能坏善法&nbsp;&nbsp;&nbsp;&nbsp;初味后不安

&nbsp;&nbsp;&nbsp;&nbsp;欲为众苦因&nbsp;&nbsp;&nbsp;&nbsp;后得大衰恼

&nbsp;&nbsp;&nbsp;&nbsp;欲初无安隐&nbsp;&nbsp;&nbsp;&nbsp;中后亦如是

&nbsp;&nbsp;&nbsp;&nbsp;非悕望非得&nbsp;&nbsp;&nbsp;&nbsp;非为寂静因

&nbsp;&nbsp;&nbsp;&nbsp;诸根于尘境&nbsp;&nbsp;&nbsp;&nbsp;迷着各差别

&nbsp;&nbsp;&nbsp;&nbsp;愚人爱欲乐&nbsp;&nbsp;&nbsp;&nbsp;是故堕地狱

&nbsp;&nbsp;&nbsp;&nbsp;若共痴受乐&nbsp;&nbsp;&nbsp;&nbsp;随受得苦恼

&nbsp;&nbsp;&nbsp;&nbsp;此怨诈亲善&nbsp;&nbsp;&nbsp;&nbsp;能害一切人


如是善时鹅王。为放逸诸天。说如是偈时。诸天众为欲所迷。虽闻鹅王说如此法。而不听受。于园林中。莲华林中。果树林中。树枝荫覆。香净之室。无量百千众蜂。妙音天众天女。各共歌舞。出妙音声。不可譬喻。复有天众。坐天宝地。观于可爱莲华之池。受自业果。遍观天众。菩萨鹅王。作是思惟。此诸天众。无心识耶。不知必定受大苦恼。天中欲退。有五怖相。何等为五。一得一切可爱可乐爱重天女。与天同业。不复和合。爱别大苦。是为初苦。二者可爱可乐天之境界。不复和合。与之离别。是为第二退没大苦。三者退时。见异天众。游戏受乐。自观己身。如灯将尽。业风所吹。不知何趣。心生苦恼。过于地狱。是名第三退没大苦。四者欲退没时。随所生处。或生地狱饿鬼畜生。了了自见。见生处故。心生大悔。悔火所烧。受无量苦。是名第四退没大苦。五者退时。受大苦恼。作如是念。我本曾闻知识说法。以放逸故。贪着境界。而不听受。亦不修行。以放逸故。贪境界故。复作是念。我作恶法。不听受法。不持禁戒。不集智慧。我从生来放逸所诳。今为悔火而烧我心。业绳系缚。而将我去。由放逸故。是为诸天于退没时五种大苦。如是天众。不觉不知。放逸所诳。贪心所坏。善时鹅王。一心思惟。欲设方便。我当以何方便为天说法。令得善业。尔时菩萨鹅王。久思惟已。为利他故。说愿偈言。

&nbsp;&nbsp;&nbsp;&nbsp;常行于戒施&nbsp;&nbsp;&nbsp;&nbsp;哀愍诸众生

&nbsp;&nbsp;&nbsp;&nbsp;成就一切事&nbsp;&nbsp;&nbsp;&nbsp;是故应持戒

&nbsp;&nbsp;&nbsp;&nbsp;与慈悲和合&nbsp;&nbsp;&nbsp;&nbsp;远离于悕望

&nbsp;&nbsp;&nbsp;&nbsp;利益诸众生&nbsp;&nbsp;&nbsp;&nbsp;所作必成就

&nbsp;&nbsp;&nbsp;&nbsp;勇猛无虚诳&nbsp;&nbsp;&nbsp;&nbsp;常行于法施

&nbsp;&nbsp;&nbsp;&nbsp;远离悭嫉姤&nbsp;&nbsp;&nbsp;&nbsp;所作必成就

&nbsp;&nbsp;&nbsp;&nbsp;持戒寂灭人&nbsp;&nbsp;&nbsp;&nbsp;尊重供养师

&nbsp;&nbsp;&nbsp;&nbsp;知应作不作&nbsp;&nbsp;&nbsp;&nbsp;所作必成就

&nbsp;&nbsp;&nbsp;&nbsp;不谄曲憎愱&nbsp;&nbsp;&nbsp;&nbsp;常说于爱语

&nbsp;&nbsp;&nbsp;&nbsp;诚实不虚诳&nbsp;&nbsp;&nbsp;&nbsp;所作必成就

&nbsp;&nbsp;&nbsp;&nbsp;知处及知时&nbsp;&nbsp;&nbsp;&nbsp;知可作不作

&nbsp;&nbsp;&nbsp;&nbsp;知有力无力&nbsp;&nbsp;&nbsp;&nbsp;所作必成就


如是鹅王知法修行为说法师。以法成就利益众生。此天放逸。我当云何为之说法令离放逸。久思惟已。忆念本生。我于往昔生阎浮提。于迦那迦牟尼世尊所曾闻之法。我今应说。我于尔时生阎浮提大长者家。作长者子。名优钵罗达多。彼佛如来。知我命终。生夜摩天乐行之地。愿生鹅王。当为放逸诸天子等。宣说我法。今正是时。当为宣说。尔时鹅王思惟是已。以清净心。利益天众。以慈悲心。念阿耨多罗三藐三菩提心故。往诣天众。受五欲处。与诸鹅众。围绕而住。见彼天众。游戏山林。或游花园。或游枝叶。荫覆宫室。或于虚空。坐宝宫殿。或有天子共诸天女。食须陀味。尔时菩萨鹅王。作如是念。今正是时。当为放逸诸天说法。我今当以美妙音声。演说偈颂。掩蔽天子天女歌音。天子天女。着欲放逸。不得闻法。闻我音声。耳识爱乐。必至我所。作是念已。出妙音声。念佛功德。起慈悲心升七宝山。鹅众围绕。满十由旬。无等妙音。以偈颂曰。

&nbsp;&nbsp;&nbsp;&nbsp;及死时未至&nbsp;&nbsp;&nbsp;&nbsp;应修行福德

&nbsp;&nbsp;&nbsp;&nbsp;勿自保其命&nbsp;&nbsp;&nbsp;&nbsp;于后生悔恨

&nbsp;&nbsp;&nbsp;&nbsp;若行于放逸&nbsp;&nbsp;&nbsp;&nbsp;是名为死处

&nbsp;&nbsp;&nbsp;&nbsp;若不放逸行&nbsp;&nbsp;&nbsp;&nbsp;第一不死句

&nbsp;&nbsp;&nbsp;&nbsp;若行于放逸&nbsp;&nbsp;&nbsp;&nbsp;此道非寂灭

&nbsp;&nbsp;&nbsp;&nbsp;依不放逸故&nbsp;&nbsp;&nbsp;&nbsp;智慧得涅槃

&nbsp;&nbsp;&nbsp;&nbsp;天众莫放逸&nbsp;&nbsp;&nbsp;&nbsp;放逸非寂灭

&nbsp;&nbsp;&nbsp;&nbsp;非寂灭行故&nbsp;&nbsp;&nbsp;&nbsp;则堕于地狱

&nbsp;&nbsp;&nbsp;&nbsp;若已失当失&nbsp;&nbsp;&nbsp;&nbsp;若今现在失

&nbsp;&nbsp;&nbsp;&nbsp;皆由放逸过&nbsp;&nbsp;&nbsp;&nbsp;如来如是说

&nbsp;&nbsp;&nbsp;&nbsp;是故一切时&nbsp;&nbsp;&nbsp;&nbsp;当勤加精进

&nbsp;&nbsp;&nbsp;&nbsp;远离于放逸&nbsp;&nbsp;&nbsp;&nbsp;则得寂灭法


如是菩萨鹅王。升彼山上。以美妙音。说此偈颂。令天女歌皆悉掩蔽。其声不美。时诸天众。闻鹅王音。皆生爱乐。遍于山上。一切诸天。得未曾有。谓是歌音。以贪着心。非敬重法。一切皆来向山峰中。至鹅王所。尔时菩萨鹅王。复以偈颂如前所说。时诸天众天子天女。闻其音声。心皆随顺。如是鹅王。于人中时。大长者子。名优钵罗达多。于迦那迦牟尼佛所。得闻正法。而来生此。今以妙音。敷扬宣说。胜妙无等。天子天女。一心谛听。鹅王所说。