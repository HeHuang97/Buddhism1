## 正法念处经卷第五十

### 观天品第六之二十九(夜摩天之十五)

又彼比丘共己同侣。于檀越家。先所相识。持戒比丘。以谄诳心。说其过恶。或以嫉心。说其破戒。或以嫉心。说其无闻。或以嫉心。说其行相。语檀越言。汝此门师。毁破禁戒。或说懈怠。无闻无智。愚痴如鸟。少闻少智。彼恶比丘。向他檀越。如是恶说。恒常习近非法境界。何处得修禅诵等业。彼空无物。不坚不实。身坏命终。堕于恶道生地狱中。尔时世尊迦葉如来。而说偈言。

&nbsp;&nbsp;&nbsp;&nbsp;妄语言说者&nbsp;&nbsp;&nbsp;&nbsp;恼一切众生

&nbsp;&nbsp;&nbsp;&nbsp;彼常如黑闇&nbsp;&nbsp;&nbsp;&nbsp;有命亦同死

&nbsp;&nbsp;&nbsp;&nbsp;语刀自割舌&nbsp;&nbsp;&nbsp;&nbsp;何云舌不堕

&nbsp;&nbsp;&nbsp;&nbsp;若妄语言说&nbsp;&nbsp;&nbsp;&nbsp;则失实功德

&nbsp;&nbsp;&nbsp;&nbsp;若人妄语说&nbsp;&nbsp;&nbsp;&nbsp;口中有毒蛇

&nbsp;&nbsp;&nbsp;&nbsp;刀在口中住&nbsp;&nbsp;&nbsp;&nbsp;炎火口中燃

&nbsp;&nbsp;&nbsp;&nbsp;口中毒是毒&nbsp;&nbsp;&nbsp;&nbsp;蛇上毒非毒

&nbsp;&nbsp;&nbsp;&nbsp;口毒坏众生&nbsp;&nbsp;&nbsp;&nbsp;命终堕地狱

&nbsp;&nbsp;&nbsp;&nbsp;若人妄语说&nbsp;&nbsp;&nbsp;&nbsp;自口中出脓

&nbsp;&nbsp;&nbsp;&nbsp;舌则是泥浊&nbsp;&nbsp;&nbsp;&nbsp;舌亦如炽火

&nbsp;&nbsp;&nbsp;&nbsp;此如是罥缚&nbsp;&nbsp;&nbsp;&nbsp;地狱之前使

&nbsp;&nbsp;&nbsp;&nbsp;破坏法桥等&nbsp;&nbsp;&nbsp;&nbsp;皆是妄语过

&nbsp;&nbsp;&nbsp;&nbsp;彼妄语之人&nbsp;&nbsp;&nbsp;&nbsp;则非有父母

&nbsp;&nbsp;&nbsp;&nbsp;亦不能持戒&nbsp;&nbsp;&nbsp;&nbsp;堕于恶道中

&nbsp;&nbsp;&nbsp;&nbsp;若人妄语说&nbsp;&nbsp;&nbsp;&nbsp;彼人速轻贱

&nbsp;&nbsp;&nbsp;&nbsp;为善人舍离&nbsp;&nbsp;&nbsp;&nbsp;天则不摄护

&nbsp;&nbsp;&nbsp;&nbsp;自不摄言语&nbsp;&nbsp;&nbsp;&nbsp;速疾多嗔恚

&nbsp;&nbsp;&nbsp;&nbsp;心[懂-重+隻]多语说&nbsp;&nbsp;&nbsp;&nbsp;常受诸苦恼

&nbsp;&nbsp;&nbsp;&nbsp;常憎嫉他人&nbsp;&nbsp;&nbsp;&nbsp;与诸众生恶

&nbsp;&nbsp;&nbsp;&nbsp;方便恼乱他&nbsp;&nbsp;&nbsp;&nbsp;因是入地狱


彼佛世尊迦葉如来。如是已说。妨废禅诵七种恶法。彼恶比丘。于持戒者。作不饶益。是故天舍。口中生刀。为少利故。他实功德而说言无。彼实无过而说有过。如是之人。是恶沙门。自谓沙门妄语言说。彼人如是常有恶意恶行恶法。彼檀越主。后时知已。心则轻薄。知其谄曲。此第七法。是故比丘。应当舍此第七恶法。所谓悕望饮食供养。皆欲在己。

又复第八障碍恶法。妨废比丘坐禅读诵。是故沙门。应当舍离。何者第八。所谓采集种种宝性造作诸宝。如是比丘。怖畏生死。剃除须发。披服法衣。以信出家。彼生死中。多诸苦恼。略而言之。有二种苦。依阴界入。在三界中。广则五道。又复广者。八大地狱。饿鬼畜生。欲界六天。于欲界中复有枝条种种诸苦。于色界中。复有心苦。无色界中。则有退苦。故欲退时。三昧则乱。如是心者。有无量种分别之苦。彼善男子。观苦恼已。心生厌离。怖畏如是无量过恶。剃除须发。披服法衣。以信出家。

又彼沙门。复观余苦。心生怖畏。所谓身苦。身苦二处。谓欲色界。随有身处皆受苦恼。彼色界中。云何受苦。谓于禅中疲惓故起。起彼禅已。身则疲惓。彼欲退时。身威德劣。风触其身。如是风者。本来不触。是故触身则受苦恼。唯除眼触。受乐无苦。则是无记。如是分别。受苦不同。依色身有。彼善男子。如是闻已。知生死中一切苦恼。阴界入聚。和合皆苦。

彼观如是无量无边生死苦已。而便出家。既出家已。近不善人。近彼人故。同其作业。闻宝性方。畏何性故。以信出家。闻余性故。更生贪心。或闻金性。或闻银性。或闻宝性。如是闻已。不知厌足。贪火所烧。彼既烧已。共恶知识。行于山中。从山至山。从一山峰至一山峰。如是遍行。在隐密处。贪火所烧。昼夜常苦。无有乐时。以何因缘。如是出家。不念彼性。思惟异性。谓舍身性而不思惟。如向所说。彼人如是心意不正。乱心意故。妨废禅诵。失于善法。彼非沙门。亦非俗人。为求涅槃。是故出家。性鬼所著。则生贪心。贪罥系缚。入于地狱。尔时世尊迦葉如来而说偈言。

&nbsp;&nbsp;&nbsp;&nbsp;观察身性者&nbsp;&nbsp;&nbsp;&nbsp;即是一切性

&nbsp;&nbsp;&nbsp;&nbsp;欲得涅槃者&nbsp;&nbsp;&nbsp;&nbsp;调身性非余

&nbsp;&nbsp;&nbsp;&nbsp;若舍离身性&nbsp;&nbsp;&nbsp;&nbsp;贪着于余性

&nbsp;&nbsp;&nbsp;&nbsp;彼人迷真性&nbsp;&nbsp;&nbsp;&nbsp;不得脱苦恼

&nbsp;&nbsp;&nbsp;&nbsp;金性则不能&nbsp;&nbsp;&nbsp;&nbsp;除舍诸苦恼

&nbsp;&nbsp;&nbsp;&nbsp;谛知真性者&nbsp;&nbsp;&nbsp;&nbsp;得脱苦不疑

&nbsp;&nbsp;&nbsp;&nbsp;一切苦生苦&nbsp;&nbsp;&nbsp;&nbsp;此苦难得脱

&nbsp;&nbsp;&nbsp;&nbsp;财于王贼火&nbsp;&nbsp;&nbsp;&nbsp;一切皆怖畏

&nbsp;&nbsp;&nbsp;&nbsp;是故应舍物&nbsp;&nbsp;&nbsp;&nbsp;如本来无物

&nbsp;&nbsp;&nbsp;&nbsp;舍离则受乐&nbsp;&nbsp;&nbsp;&nbsp;摄取则受苦

&nbsp;&nbsp;&nbsp;&nbsp;谛知于身性&nbsp;&nbsp;&nbsp;&nbsp;复谛知性相

&nbsp;&nbsp;&nbsp;&nbsp;喜乐于禅诵&nbsp;&nbsp;&nbsp;&nbsp;能烧烦恼山

&nbsp;&nbsp;&nbsp;&nbsp;是故黠慧者&nbsp;&nbsp;&nbsp;&nbsp;观察身摄性

&nbsp;&nbsp;&nbsp;&nbsp;众生知自相&nbsp;&nbsp;&nbsp;&nbsp;则得涅槃乐


有智之人。如是勤心观此身性。不乐经营金银等性。此是一切在家之人怖畏根本。况出家人。出家人者。一切舍离。彼财物者。一切怖畏。非卖财物。如是得乐。如是财者。则非财物。非财物性。何者是物。谓观身性。若舍身性而乐余性。非于禅诵勤精进也。如是之人。身坏命终堕于地狱。故出家人。常应修集禅诵财物。不应求于世间凡物。彼因缘故。能增长爱。是故知足第一财物。余财物者。能令衰恼。此第八法。妨于禅诵。出家沙门。应当舍离。

又复第九障碍恶法。妨废比丘坐禅读诵。是故沙门应当舍离。何者第九。所谓近王。出家之人不应近王。何以故。近王沙门。一切世人嫌不供养。彼亲近王恶沙门者。悕望财物。或城或村。或多人处。常求财物。不知厌足。若不求者。徒近于王。妨废禅诵。如是比丘。发心欲行解脱之道。而复返入系缚道中。是故比丘不应近王。

又复比丘不近何者。所谓比丘不近恶人。彼是何人。谓恶知识。或时染着五尘境界。所谓色声香味触等不善观察。懈怠愚痴。住村中等。一切除舍。不近一切懈怠之人。不近一切谄诳之人。不近一切贪食味人。不近一切商贾之人。不近一切屠猎师等恶命活者。不近一切本性妒人。不近一切邪见之人。不近一切不审谛人。不近一切我慢之人。不近一切卒富贵人。不近一切博戏之人。不近一切酤酒之人。不近一切嗜酒之人。不近一切酒肆之处。不近乐见妇女之人。不近一切淫女主人。不近一切储畜杂货贩卖之人。不近一切厨宰之人。不近一切狱卒等人。不近一切捕鸟之人。不近一切戏论之人。不近一切信外道人。不近一切众所憎人。比丘不应近如是人。或与同住。或共语言。或同道行。一切不应。何以故。多人疑故。若出家人。若离诸过清净之人。皆不应近彼生疑者。谓彼比丘。亦同如是。以彼比丘或近彼人。或同处住。如是比丘。他过所污。是故不应近如是等。何况近王彼近王者。最为凡鄙。尔时世尊迦葉如来。而说偈言。

&nbsp;&nbsp;&nbsp;&nbsp;比丘林应住&nbsp;&nbsp;&nbsp;&nbsp;近王最凡鄙

&nbsp;&nbsp;&nbsp;&nbsp;着袈裟近他&nbsp;&nbsp;&nbsp;&nbsp;如奴依主命

&nbsp;&nbsp;&nbsp;&nbsp;比丘非近他&nbsp;&nbsp;&nbsp;&nbsp;尚不应近天

&nbsp;&nbsp;&nbsp;&nbsp;鹅不应近狗&nbsp;&nbsp;&nbsp;&nbsp;以其净洁故

&nbsp;&nbsp;&nbsp;&nbsp;无我无悕望&nbsp;&nbsp;&nbsp;&nbsp;心不求一切

&nbsp;&nbsp;&nbsp;&nbsp;怖畏生死者&nbsp;&nbsp;&nbsp;&nbsp;近王则非善

&nbsp;&nbsp;&nbsp;&nbsp;住园林冢间&nbsp;&nbsp;&nbsp;&nbsp;若平地若山

&nbsp;&nbsp;&nbsp;&nbsp;则是善比丘&nbsp;&nbsp;&nbsp;&nbsp;近王则非善


如是种种无量方便舍离近王。若近王者。诸梵行人。悉皆呵毁。所应近者。其唯智王。如是近者。毕竟寂静。近智王故。必得涅槃。随所得处。皆悉不退。近彼智王。则有方便。谓于禅诵。坚固精进。不作余业。妨废禅诵。亲近尊长修习知足。其心调顺。常无贪求。以近尊长。随时咨问。受持不忘。于希有物。不求见闻。不生奇特。近智王者。有此方便。尔时世尊迦葉如来。而说偈言。

&nbsp;&nbsp;&nbsp;&nbsp;近尊长供养&nbsp;&nbsp;&nbsp;&nbsp;随时勤请问

&nbsp;&nbsp;&nbsp;&nbsp;修行施戒智&nbsp;&nbsp;&nbsp;&nbsp;复亲近智王

&nbsp;&nbsp;&nbsp;&nbsp;天人世间中&nbsp;&nbsp;&nbsp;&nbsp;能示安隐者

&nbsp;&nbsp;&nbsp;&nbsp;非有中苦缚&nbsp;&nbsp;&nbsp;&nbsp;世间之凡王

&nbsp;&nbsp;&nbsp;&nbsp;若无苦恼者&nbsp;&nbsp;&nbsp;&nbsp;此乃名为王

&nbsp;&nbsp;&nbsp;&nbsp;若常受苦恼&nbsp;&nbsp;&nbsp;&nbsp;不得名为王


比丘应近如是智王。勿近凡王。近世王故。妨废禅诵。若不禅诵。复堕地狱饿鬼畜生。此是世间凡王境界。是故比丘。知此过已。常不近王。住林之人。若亲近王。则非所宜。故应舍离。此第九法。妨禅诵故。

又复第十障碍恶法。妨废比丘坐禅读诵。是故沙门应当舍离。何者第十。所谓比丘。悕望请唤。贪乐食味。既于境界。正修行已。乃更后时在人间行。舍弃林野可爱之处。复于人中。处处游行。如是比丘。近于放逸。家家村村。从城至城。从多人处至多人处。如是遍行。乐多言说。妄行人中。乐世俗语。乐见亲旧。亲旧知识。详共请唤。得好美食。既得种种美味食已。妄于林中。舍离禅诵。放逸而行。悕望饮食。以常贪着种种食故。不觉身尽。如是着味。悕望请唤。心以为乐。

又若比丘。于境界中。不如法行。眼见好色。心爱乐故。则生染欲。悕望乐见。转复爱着。于彼彼处。心生喜乐。如是比丘。行于人中。失自利益禅诵之业。如是失已常悕食味。常到他舍。眼见色故。心生爱乐。如是次第。耳闻于声。心生爱乐。鼻得香已。心生爱乐。如是乐着一切境界。为一切缚之所系缚。为一切罥之所系缚。于一切欲随逐而行。既非在家。复非出家。如是之人身坏命终。堕于恶道。生地狱中。是故不应乐他请唤。乐他请唤。有如是过。是故比丘应观此过。不应常在人中游行。若须行者。有五因缘得行人中。一为病人推求医药资用因缘。得行人中。二为饶益尊长因缘。得行人中。三为佛塔自舍破坏修治因缘。得行人中。四为饶益众生因缘。得行人中。五为他王破其国土。欲化彼王救命因缘。得行人中。为如是因。得行人中。若无如是五种因缘行人中者。是虚妄行。妨废禅诵。如是行者。于老病死悲啼号哭愁苦懊恼。不能得脱。彼恶沙门立沙门者。徒尔出家。是故比丘。若心悕望欲断爱者。心应正观寂静诸根。依凭尊长。附近三宝摄心而行。摄三宝故。拔断一切烦恼使根。尔时世尊迦葉如来。而说偈言。

&nbsp;&nbsp;&nbsp;&nbsp;舍离禅诵业&nbsp;&nbsp;&nbsp;&nbsp;唯贪着食味

&nbsp;&nbsp;&nbsp;&nbsp;是则非比丘&nbsp;&nbsp;&nbsp;&nbsp;其心如饿鬼

&nbsp;&nbsp;&nbsp;&nbsp;除禅更无乐&nbsp;&nbsp;&nbsp;&nbsp;智者如是说

&nbsp;&nbsp;&nbsp;&nbsp;离于禅定乐&nbsp;&nbsp;&nbsp;&nbsp;更无乐可得

&nbsp;&nbsp;&nbsp;&nbsp;愚人舍上乐&nbsp;&nbsp;&nbsp;&nbsp;唯贪着诸味

&nbsp;&nbsp;&nbsp;&nbsp;如是痴恶人&nbsp;&nbsp;&nbsp;&nbsp;则得衰恼事

&nbsp;&nbsp;&nbsp;&nbsp;若人乐境界&nbsp;&nbsp;&nbsp;&nbsp;常依境界乐

&nbsp;&nbsp;&nbsp;&nbsp;增长不善法&nbsp;&nbsp;&nbsp;&nbsp;命终堕恶道

&nbsp;&nbsp;&nbsp;&nbsp;若人离禅诵&nbsp;&nbsp;&nbsp;&nbsp;舍持戒布施

&nbsp;&nbsp;&nbsp;&nbsp;刚犷不调伏&nbsp;&nbsp;&nbsp;&nbsp;有命亦如死

&nbsp;&nbsp;&nbsp;&nbsp;若顺法行已&nbsp;&nbsp;&nbsp;&nbsp;在世间不死

&nbsp;&nbsp;&nbsp;&nbsp;离法常愚痴&nbsp;&nbsp;&nbsp;&nbsp;有命亦如死

&nbsp;&nbsp;&nbsp;&nbsp;虽有人皮覆&nbsp;&nbsp;&nbsp;&nbsp;愚痴同畜生

&nbsp;&nbsp;&nbsp;&nbsp;以智灯光明&nbsp;&nbsp;&nbsp;&nbsp;不照其心故

&nbsp;&nbsp;&nbsp;&nbsp;若受持戒者&nbsp;&nbsp;&nbsp;&nbsp;可得名为人

&nbsp;&nbsp;&nbsp;&nbsp;一切破戒者&nbsp;&nbsp;&nbsp;&nbsp;则如狗不异

&nbsp;&nbsp;&nbsp;&nbsp;若贪不布施&nbsp;&nbsp;&nbsp;&nbsp;恶行不调伏

&nbsp;&nbsp;&nbsp;&nbsp;则不名为人&nbsp;&nbsp;&nbsp;&nbsp;摄在饿鬼数

&nbsp;&nbsp;&nbsp;&nbsp;若人无戒智&nbsp;&nbsp;&nbsp;&nbsp;复无布施宝

&nbsp;&nbsp;&nbsp;&nbsp;彼人虽有命&nbsp;&nbsp;&nbsp;&nbsp;则与死不异

&nbsp;&nbsp;&nbsp;&nbsp;若行戒施禅&nbsp;&nbsp;&nbsp;&nbsp;受持念三昧

&nbsp;&nbsp;&nbsp;&nbsp;是人亦名人&nbsp;&nbsp;&nbsp;&nbsp;应为天所礼

&nbsp;&nbsp;&nbsp;&nbsp;有功德是人&nbsp;&nbsp;&nbsp;&nbsp;无功德如羊

&nbsp;&nbsp;&nbsp;&nbsp;功德知功德&nbsp;&nbsp;&nbsp;&nbsp;彼人则名天


如是功德。功德者知。功德人者。一切处乐。若无功德。彼常受苦。是故比丘既闻如是胜功德已。不应贪味。此第十法。妨废禅诵。沙门之人畏生死者。应当怖畏。

又第十一障碍恶法。妨废比丘坐禅读诵。是故沙门。应当舍离。第十一者。谓痴比丘我慢心故。不请问他。内智不开。外向化说言一切智。有一切智。故我能说。我能解义。我能读诵。一切法聚。是我所持。百千法义。我教弟子。更无有人与我等者。自心摄受。复为他人作如是说。彼唯智慢而实无智。彼人常为一切众生。说自功德。是故世间一切闻者。皆生贵重。一切世人。皆作是言。此善比丘。具一切智。如是比丘。更无与等。一切世人。皆如是说。而彼比丘。最无所解。内实空虚。无所知晓。心中无物。犹如空器。亦如秋云。离于禅诵。诸少智人之所供养。唯修禅诵。持戒布施。勤修精进。攀缘善法。智慧毗尼。调伏庄严。安住佛法。勤不休息。大悲熏心。此是沙门所应行法。彼恶比丘。内空无智。如是意念。若我今者见彼比丘。则示我法。如是比丘。轻贱于我。彼檀越家。常供养我。若就彼学。则彼檀越不供养我。轻贱于我。是故我今随自所知所解多少。为他宣说。随彼闻者。解与不解。我终不能就彼而学。如是内空。畏他轻贱。以慢心故。既自不解。不请问他。畏人轻贱。如是慢心。妄语之人。失五学句。何等为五。所谓妄语。彼未知故。是以为他妄语而说。此是彼人破初学句。又复次破第二学句。所谓偷盗。彼不应受他人供养。彼檀越主为智慧故。与物供养。而彼愚人。少于智慧而取其物。如是痴人。则是偷盗。如是名破第二学句。

又复次破第三学句。所谓比丘。初出家时。所受学句。依持戒住。缘于持戒。起如是心。我今出家。而彼比丘。若不学问。何有持戒为他说言。我则多知。如是名破第三学句。

又复次破第四学句。所谓难问。畏他轻贱。是故谤法。而说非法。言此是法。此是第一毁破学句。如是名破第四学句。

又复次破第五学句。所谓彼人不知法故。于同梵行。所说正法。言非正法。作如是言。汝等一切不知深法。汝所说者。非佛所说。彼人如是谤他众僧。作如是言。唯我能知。汝等众僧。一切不知。如是谤僧。畏他轻故。语众僧言。汝说非法。而僧说者其实是法。彼恶比丘。如是则失正法功德。最大妄语。身坏命终。堕于恶道。生地狱中。不请问他。恶业因故。

不请问他。复有大过。谓我慢心。我慢心故。不入林中。畏他轻贱。于示道者。而不请问。何者为道。云何心缘。何所攀缘。云何忘失。复摄在心。如是于他不请不问。慢心过故。彼不能得如是道故。心生疲惓。结加趺坐。即尔复起。作如是念。此法虚妄。彼诸比丘。唐为此业。此非是道。实无有禅。无三摩提。亦无禅果。无三昧果。以我慢心。畏他轻贱。如是诽谤。彼邪见者。身坏命终。堕于恶道。生地狱中。尔时世尊迦葉如来。而说偈言。

&nbsp;&nbsp;&nbsp;&nbsp;知时离我慢&nbsp;&nbsp;&nbsp;&nbsp;请问于尊长

&nbsp;&nbsp;&nbsp;&nbsp;比丘勤精进&nbsp;&nbsp;&nbsp;&nbsp;速得于涅槃

&nbsp;&nbsp;&nbsp;&nbsp;诸从他所闻&nbsp;&nbsp;&nbsp;&nbsp;皆为他人说

&nbsp;&nbsp;&nbsp;&nbsp;自知离我慢&nbsp;&nbsp;&nbsp;&nbsp;彼比丘谛知

&nbsp;&nbsp;&nbsp;&nbsp;离慢离大慢&nbsp;&nbsp;&nbsp;&nbsp;知道知非道

&nbsp;&nbsp;&nbsp;&nbsp;如是知自他&nbsp;&nbsp;&nbsp;&nbsp;是知足比丘

&nbsp;&nbsp;&nbsp;&nbsp;我慢心甚坚&nbsp;&nbsp;&nbsp;&nbsp;心[懂-重+隻]而愚钝

&nbsp;&nbsp;&nbsp;&nbsp;悕财利供养&nbsp;&nbsp;&nbsp;&nbsp;则不得寂静


彼以如是不请问他慢故心坚。不能禅诵。如是比丘。常食他食。以存性命。彼人唯有比丘形服名字比丘。身坏命终。堕于恶道。生地狱中。或以心慢。不请问他。是故学者。乃至有命未尽以来。常请问他。如是比丘。心常安乐。身坏命终。生于善道天世界中。生彼处已。次第乃至到于涅槃。以离慢故。

又第十二障碍恶法。妨废比丘坐禅读诵。第十二者。乐多知识。多知识名。作不饶益。如是比丘。唯增长爱。若有比丘多知识者。则多妨乱。多所作故。妨乱心意。心意乱故。不得禅诵。出家之人。怨亲平等。犹尚不应近一知识。何况复有多知识耶。若懈怠者。唯名比丘。到他舍故。即眼见时。心则动乱。眼见色故眼识异本。心不攀缘寂静之法。不念观察。心不正直。多有言说。见知识已。次第闻声。心则乱缘。有异观察。心不寂静。不寂静故。不寂静观。有所攀缘。若见知识。一念亦妨。况见知识。乃至久时。是故沙门。乃至不用有一知识。况多知识。若有比丘。近知识者。饶人处行。从饶人处。至饶人处。如是游行。念念命尽而不觉知。则失善分。若失善分。最是自诳。乃至不能于一念间修禅读诵。是故比丘。如是学者。增长染爱。不应亲近俗人知识。

又若能令未来安隐示涅槃道。导师知识。坐禅同行。则应亲近。何者同行。所谓除灭。一切烦恼。至涅槃城。此是第一胜善知识。余知识者。则是怨家。非真知识。以非真故。则非知识。若见共语共行共业。同有所作。妨废善业。若未来世得其力者。乃名知识。若示梵行。若令修行。或教怖畏。未来之世。示令怖畏。生于地狱饿鬼畜生。名善知识。令身口意造作恶业。到恶道者。一切勿近。尔时世尊迦葉如来。而说偈言。

&nbsp;&nbsp;&nbsp;&nbsp;若示未来世&nbsp;&nbsp;&nbsp;&nbsp;彼是善知识

&nbsp;&nbsp;&nbsp;&nbsp;若能遮恶处&nbsp;&nbsp;&nbsp;&nbsp;复能救灾祸

&nbsp;&nbsp;&nbsp;&nbsp;常说利益法&nbsp;&nbsp;&nbsp;&nbsp;利益未来世

&nbsp;&nbsp;&nbsp;&nbsp;彼是善知识&nbsp;&nbsp;&nbsp;&nbsp;作知识利益


此胜知识。有无量种无量分别。种种说法。非多饮食。礼拜入舍。非示爱声触味香色。得名知识。如是知识非善知识。善比丘者。应当舍离。尚不应近此一知识。况复近多如是知识。生无量过。若有知识。于未来世作不利益。虽名知识。实是怨家。若有比丘。近彼知识。则妨自业坐禅读诵。

又第十三。障碍恶法。妨废比丘坐禅读诵。是故沙门应当舍离。第十三者。所谓比丘与恶同处。一切比丘与恶同处。妨废禅诵。与恶同处。凡有五种。何等为五。所谓比丘。善持净戒第一善法。有正直心。而与第一破戒恶人同处止住。不得自在。此是第一与恶同处。又复第二与恶同处。所谓比丘不自在过。或自在过。与邪见人。而共相随。若村若城。若多人处。同行同住。此是第二与恶同处。又复第三与恶同处。所谓比丘常自乐数亲旧知识。欲往欲近。与共相随。至在俗时先住之家。此是第三与恶同处。又复第四与恶同处。所谓比丘。畏他轻贱。求知见故。到恶处住论师之所。共相习近。此是第四与恶同处。又复第五与恶同处。所谓比丘。心意动乱不能正行。于先饮食。或卧具等。或先食来。或先饮来。或先卧来。近妇人来。或于先时所受用色声香味触。如是种种。忆念思惟。念境界处。境界处念之所破坏。余一切处。皆悉可避。此境界处则不可避。以是第一最恶处故。以于一切禅诵等业。最为妨故。自余恶处。皆悉可避。唯此一处。最不可避境界之乐。从自心起。分别恶处。最为难避。唯除坐禅三摩提乐正观察念。如是能避。尔时世尊迦葉如来。而说偈言。

&nbsp;&nbsp;&nbsp;&nbsp;不善观察风&nbsp;&nbsp;&nbsp;&nbsp;所吹炽然火

&nbsp;&nbsp;&nbsp;&nbsp;彼正观察雨&nbsp;&nbsp;&nbsp;&nbsp;能令灭无余

&nbsp;&nbsp;&nbsp;&nbsp;众生先所起&nbsp;&nbsp;&nbsp;&nbsp;久时无明暗

&nbsp;&nbsp;&nbsp;&nbsp;如起智慧灯&nbsp;&nbsp;&nbsp;&nbsp;能令灭无余

&nbsp;&nbsp;&nbsp;&nbsp;欲痴火能烧&nbsp;&nbsp;&nbsp;&nbsp;地狱愚痴人

&nbsp;&nbsp;&nbsp;&nbsp;智者则不尔&nbsp;&nbsp;&nbsp;&nbsp;是故得涅槃

&nbsp;&nbsp;&nbsp;&nbsp;如是十三法&nbsp;&nbsp;&nbsp;&nbsp;智光明能除

&nbsp;&nbsp;&nbsp;&nbsp;是故畏过者&nbsp;&nbsp;&nbsp;&nbsp;常应勤持戒

&nbsp;&nbsp;&nbsp;&nbsp;拔出自身中&nbsp;&nbsp;&nbsp;&nbsp;三种过根本

&nbsp;&nbsp;&nbsp;&nbsp;以智慧大火&nbsp;&nbsp;&nbsp;&nbsp;烧多烦恼薪


如向所说与恶同处。应设方便。一切远离。出家沙门。宁当独行。勿多忆念。亦莫懈怠。本村本城。本多人处。过去乐事。勿忆勿乐。勿念本时节会之日饶人之处。本曾游行。亦勿忆念。悕望欲见。亦勿摄受诸恶弟子。诸恶知识。亦勿亲近。勿乐爱声触味香色。勿生染心。勿不正行。心莫惊动。亦勿悕望。饮食敷具病药所须。勿着种种杂色袈裟。亦勿方便推捣令平。若洗浴时。不以脚足揩踏身体。勿作种种间杂言语。如是烧灭无始闇聚。极恶生死。五道是门。六尘境界。分别焰起地狱饿鬼畜生之中。常烧常炙。一切世间愚痴凡夫。处处流转。烧炙失坏。入苦海中。生死转行犹不厌离。舍行持戒。若人生天。第一放逸。后退彼天与先同侣。胜者离别。生在地狱饿鬼畜生。受第一苦。悔火所烧。无有救者。放逸所坏。悔火所烧。生在地狱饿鬼畜生。以是等故。诸有怖畏。未来退者。一切皆应修行正法。常不断绝。如是法律。一切如来应正遍知。为放逸天断除放逸。若人生天。一切皆是持戒力故。若有善修善调伏心。如是之人。不得言死。身坏命终生于善道天世界中。汝等天众。一切未知。生此天因。戒之轻重。我为饶益。示汝彼业。是故说此十三法门。人天世间。迭互为因。人世界中。则能持戒。天世界中。则不能持。人死生天。若不放逸。退生人中。以是因缘。故说此经。彼佛世尊迦葉如来。利益天人。饶益安乐。乃至涅槃。如是利益一切世间。

尔时彼处牟修楼陀夜摩天王。并天众等。深生厌离。虽处于欲。而于欲中不行放逸皆悉成就不放逸行。顶礼世尊迦葉佛塔。其心清净。彼一切天。如本来时还如是去。

迦葉世尊第六经竟。

此法名为六修多罗山树具足地处流行。

尔时天众一切皆出迦葉佛塔。问于天主牟修楼陀。而作是言。天王云何知此佛塔。尔时天众。如是问已。牟修楼陀天主告言。汝等天众。一切皆听。我有因缘。先见此塔。我于先时始生此天。放逸而行喜乐境界。五罥所缚。周遍行此夜摩地处。五欲功德游戏受乐。处处而行。从一园林至一园林。从山至山。从岩至岩。从崖至崖。从一花池至一花池。从一峰处至一峰处。多有无量百千天子。为天女众之所围绕。彼天女众。无量百千服饰庄严。在天子前。歌舞喜笑游戏围绕。我于尔时如是遍观。此天世间乐着境界五欲功德。心生欢喜。爱心所牵。我三处行。皆不妨碍。所谓水中在鹅背上。从一鹅背至一鹅背。次复在于鸳鸯背上。从一鸳鸯至一鸳鸯。次复乘鸭在鸭背上。从一鸭背至一鸭背。次复在于莲花之中。从一莲花至一莲花。在水波中。从波至波。处处游戏。随意而行。无有障碍。一切嬉戏歌舞欢笑。心极受乐。如是游行。

我既如是。种种戏已。复念余戏谓处陆地乘于殿堂。百千天女。围绕相随。从山至山。从一山峰。至一山峰。从一山谷至一山谷。从一园林至一园林。从一山窟至一山窟。我于尔时。在如是处行不障碍。

如是次第。在虚空中。复乘堂殿百千天众而为围绕。作诸天乐。出妙音声。歌舞喜笑游戏而行。遍此一切天之世间。见不可说种种异处。多有七宝光明照曜胜妙之处。如是山峰处处遍见。有百千树。七宝庄严。如是次第。复见有河。百千莲华集在其岸。处处皆有微妙莲华。我共天众。皆如是见在虚空中。如是下观一切诸欲。功德具足。

此天世间百千种殿。处处皆饶。我常于中行无障碍。谓在三处水陆虚空。如是游戏种种受乐。

我复有时。遂见六山。有六光明。穿空而出。焰色分明。不知何物。我时见已。生希有心。专念思惟。此所见者。昔未曾有。为是何物。如是念已。即并行殿。一切天众。速疾前去。诣六光明。我既到彼六光明所并殿俱堕。我先所有光明威德。一切损减。我于尔时心自思惟。此是何物。是何势力。令我自身并此天众。一切皆堕。威德光明。一切损减。我于尔时既思惟已。于天众中。有一旧天。名无垢广。彼天先见如是六山六种光明。而语我言。天王今者莫有所畏。王则无过。此于天王无有不吉。愿王今听。以何因缘。天王今者并此天众空中而堕。过去曾有无量天王曾于此处虚空中行不能得过。皆如是堕。天王先来未曾得闻。以不知故。欲如是过。即便下堕。威德光明。一切欲灭。此之因缘。我今为说。此处常有六佛如来应正遍知明行满足天中之天。一切世间甚实知见。于此山树具足地中。作六佛塔。利益天人。此佛塔者。是所应礼所应供养。礼拜供养。无不得力。何以故。更无胜故。如是佛塔不可得遇。以此因缘。天王今者如是下堕。

我时告彼无垢广言。佛在何处。彼无垢广。即答我言。今者悉无。世间之中一切皆无。彼一切知。一切悉见。知欲过恶。知生死中。诸苦恼已。精勤修行六波罗蜜。劫数满足三阿僧祇。得一切智。入于涅槃。此是略说。欲得广闻见此佛塔。更为广说。此六佛塔。今者在于山树具足地处中住。

我于尔时闻彼旧天无垢广言。生希有心。见势力已。共彼宿旧无垢广天。并诸天众。到六塔所。到已思惟。为欲闻法度生死故。入佛塔中。入佛塔已。闻如是法。彼佛世尊之所宣说。时彼天众。得闻天主牟修楼陀如是语已。各辞天王。向自地去。牟修楼陀夜摩天王。亦向先来自住之处。说佛塔竟。