## 正法念处经卷第六十三

### 观天品第六之四十二(夜摩天之二十八)

尔时鹅王。告诸天众。常当听法。勿行放逸。当近善友。能利他者。诣之听法。闻正法已。以敬重故。是人善心乃至涅槃漏尽大乐。有二种人生于梵福。一者善观察持。二者求漏尽。复有二种。一者常说法。二者常听法。如是法师。犹如父母。为人说法。能出生死。得究竟善法。如是法师。犹如父母。说法之人。以法布施。法之施主。令他闻法。既闻法已。心得清净。直心敬重。听法之人。得三十二功德。何等三十二。法师说法。于听法人。犹如父母。于生死中。犹如桥梁。所谓闻所未闻。闻已觉知。知已思惟。既思惟已。则修行入。既修行已。则能安住。安立他人。共彼思量。若得衰恼。其心不动。未种善根。能种善根。思量增上令根熟者而得解脱。令邪见者入于正见。若不善念生。能令断灭。增长善心。断不善因缘。不放逸行。亲近善人。离悭谄曲。供养父母。信业果报。集长寿业。世人称叹。诸天所护。所念成就。得如法乐。离于懈怠。发勤精进。知恩报恩。常修念死。于命终时。心不悔恨。终得涅槃。如是听法。三十二功德说法之师。犹如父母。说法示人。毕竟利益。不浊心说。以清净心。利益众生。通达智慧。闻是法已。如佛利益。于生死中。而得解脱。是闻法者。于无始来流转生死。未曾闻法。于法师所。初得闻已。发希有心。如生盲人。良医决瞙。得见世间种种色像。本所不见。种种妙色。见已欢喜。如是众生。于无始来。流转生死。痴力所盲。得闻正法。于觉分地。种种善根。可爱四圣谛。本未曾闻。经义光明。见之欢喜。如生盲人见色欢喜。见觉分地。心生欢喜。亦复如是。是名闻法第一功德。

复次第二闻法功德。以闻法故。内心思惟。法有何义。若自不解。从他咨问。如是法者。有何等义。是闻法者。从他闻法。复自思惟。以思惟故。修习增长。说法义故。前后相应。至心受持。数数观义。以观察故。心则欢喜。如是如是。随所思惟。忆念观察。通达深义。是为闻法第二功德。

复次第三闻法功德。随所闻法。闻已思惟。如此之义为何意说。如此之义。何因缘说。如是之义。为调伏众生。是故宣说。复与同心同行之人。而共思量。思惟前后。得大利益。终得涅槃。是名第三闻法功德。

复次第四闻法功德。思量前后说法之义。了知而受。了知受者。名曰如所说义。身口意业。摄受修行。作三善业。修习增长。摄取说法。以清净心既受持已。句句思量。寻其因缘。随其所思。随思则得未曾有义。以得义故。则能灭诸烦恼结使。悉能摄受无量功德。戒施智慧。深心胜故。戒施智故。是名第四闻法功德。当乐习行。修习增广。

复次第五闻法功德。善闻善摄。三种之业。自修坚固。闻法安住。若沙门婆罗门。若在家人。说某善男子安住正法。如说修行。如是修行。能知自住。又摄受法。随其所住。能灭百千亿那由他劫百千万亿亿亿生死。能灭无量百千万亿地狱饿鬼畜生之苦。是名闻法大功德聚。修习亲近。得多利益。说法之人。示人涅槃。如佛世尊。令住法中。是为闻法第五功德。听正法故。

复次第六闻法功德。何等功德。所谓自住法中。建立他人。令成法器。令厌生死。示安隐处。说苦集灭。自他二身。俱生福德。利益他故。得大功德。随所闻法。转转增长。随灭烦恼。亦复如是。烦恼灭故。而得涅槃。以闻正法。得此功德。是名第六闻法功德。

复次第七闻法功德。修习增广。何等功德。所谓若逢衰恼。其心不退。闻业报故。虽逢衰恼。心不退没。不作恶业。不作恶口。不恶思惟。不坏勇猛。是名第七闻法功德。

复次第八闻法功德。云何功德。或见他人。或知他人。来从求法。或求闻法。或从求戒。或求智慧。离于憍慢。为之解释。随其所说种种分别。令其浅易。是名第八闻法功德。

复次第九闻法功德。闻正法者。种善根子譬如稻田。封畔不坏。放以清流。下种芽生。往法师所听闻正法。以善种子。种于耳田心之封畔。亦复如是。至于熟时。多收果实。救于地狱饿鬼畜生饥俭恶怖。救三恶故。一切众苦皆得断灭。住于旷野。解脱一切怖畏处故。得入无上寂灭之处。因说法故。得入涅槃。说法之人。犹如世尊。是故听法功德。出生死中。最为第一。常当亲近。专心听法。闻已修行。是名第九闻法功德。

复次第十闻法功德。云何功德。既已种于闻法种子。当善护持。令其成熟。若人闻法。善根种子。常习行故。则得成就。譬如稻田。以时下种。以日光照。时至则熟。听法之人种诸善根。以智慧日。令得成就。亦复如是。以是因缘。常应诣于说法之处。听受正法。是名第十闻法功德。

复次第十一闻法功德。何等功德。如是成就。以心善根。常诣法会。听闻正法。闻法受持。思惟摄受。以是因缘。令心调伏。能灭烦恼。烦恼尽故。则得解脱。以解脱故。厌有为法。应作是念。我生已尽。梵行已立。所作已办。不受后有。一切皆由闻法功德。是故应当常听正法。是名第十一闻法功德。

复次第十二闻法功德。有异方便。是大功德。解脱之因。何等功德。所谓令邪见者。入于正见。无始流转。在生死中。闻于恶法。摄受邪见。以邪见故。堕于地狱饿鬼畜生。若闻正法。乐习亲近。修令增广。能舍邪见。修行正法。增长正智。得第一乐。无诳之乐。以听法故。修习增长。是名第十二闻法功德。

复次第十三闻法功德。何等功德。习修增广。所谓若生微少不善念心。即能除断。若生欲觉。修不净观。而断灭之。若生嗔恚。修慈心观。若愚痴觉。应当观察十二因缘对治断灭。以闻法故。知对治法。非不闻法。以闻法故。尚灭如是三不善根。微细觉观。况随烦恼。是故闻法是大功德。是名第十三闻法功德。

复次第十四闻法功德。以闻法故。灭于不善觉观之心。犹如日光。灭于闇冥。智亦如是。能灭一切不善之闇。令法增长。烦恼损减。离闻正法。则不能灭。是为第十四闻法功德。

复次第十五闻法功德。所谓能令善心增长。以此闻法功德力故。非唯灭于不善觉观。复增善观。善观增故。则得智慧。譬如少火置草木中。以风吹故。火则增长。少善根生。亦复如是。以智慧故。而得增长。若闻正法。听受其义。生一念善。能灭无量百千劫生死。令不复生。既知如是闻法功德。当勤听法。无有异法。能作此护。以闻正法。作大施主。行于布施。以闻法故。舍离非法。以闻法故。而得智慧。既观如是听法功德。能出生死。应当精勤。乃至尽寿勤听正法。如是听法。第一救护。第一归依。能出有海。是名第十五闻法功德。

复次第十六闻法功德。何等功德。所谓能避不善因缘。若不善缘生观恶道畏。智慧之人。观已舍离。怖畏生死。若不善缘生避而不行。为不生故。勤行精进。持戒智慧。若生贪心。应行布施。若生悭心。不贪灭之。以智慧心。破坏愚痴。以如实见。灭不善观。以正见心。断于邪见。以正觉观。断妄分别。若起乐觉。当观众苦。若起实觉。当修空观。若起我觉。当观无我。是为如实对治觉观。若因缘生当远离之。若细若粗若中。当断灭之。一切不善因缘生者。闻正法故。能远避之。若不闻法。则不能避。一切闻法。如安隐藏。是名第十六闻法功德。

复次第十七闻法功德。何等功德。所谓放逸之人。以闻法故。灭恶觉观。行不放逸。不放逸人。能摄诸根。一切善法皆得增长不放逸人。能断一切不善之法。其人则去涅槃不远。得一切安乐。以何因缘。断于放逸。谓闻正法。闻正法故。知放逸过。则能远避。闻正法故。能调诸根。调五根故。则能摄心。善念增长。灭恶觉观。以善观故得第一乐。一切烦恼放逸为本。亦如一切善法之中。不放逸心以为根本。闻正法故断除放逸。是故众生常应一心听受正法。闻已修行修习增长。是名第十七闻法功德。

复次第十八闻法功德。何等功德。所谓闻正法故。亲近善友供养善人。爱重尊敬。思惟筹量。近善友故。得大功德。若近恶友。多招过咎。无有余法。得近善友。如闻正法。闻正法故。得近善友。是故第一梵行。谓近善友。是名第十八闻法功德。

复次第十九闻法功德。何等功德。所谓闻正法故。能断奸诈悭嫉之心。若近善友。得何功德。近善友故。得胜功德。所谓能断奸诈悭嫉。以闻法故。能如实信业及果报。若有众生奸诈悭嫉。身坏命终。堕于恶道。或堕饿鬼。或堕地狱。若本多行奸诈悭嫉。以闻正法。即能舍离。毁之不行。于先所作。厌离悔过。见他奸诈。劝令不作。令他厌离。悔本所作。令住善道。以闻正法。得此功德。于人天中。第一坚固。谓闻正法。是为第十九闻法功德。

复次第二十闻法功德。何等功德。所谓得闻法已。供养父母。知业果报。知于福田。是上功德。第一福田。所谓父母。以是知业果报因缘。能为种种供养父母。多设敷具。病瘦医药。所须之具。随其所作。供养父母。能生梵福。以福德故。后得涅槃。又以闻法供养父母。众人所爱。于现在世。为一切人之所赞叹。命终之后。生于善道。受诸天身。闻法力故。终得涅槃。是故智者知此功德。乃至失命。常当供养父母福田。正行正意。一心敬重。是名第二十闻法功德。

复次第二十一闻法功德。所谓知业果报。知业报故。不乐异法。以闻正法。能知业果。若念不善。知不善念。若心念善。知心念善。如实知于。业之果报。若心缘念不善之法。知不善念。后得不善不爱果报。堕于地狱饿鬼畜生。以是知故。不复生于不善之心。以此不善。定知当得不爱果报。堕于地狱饿鬼畜生。以作如是恶业缘故。我身必当堕于地狱饿鬼畜生。此三种业。以闻正法而得了知。离闻法已。余无能知。是故智者。乃至失命。常应听法。若常闻法。修习善业。则不造作不善之业。是名第二十一闻法功德。

复次第二十二闻法功德。何等功德。所谓能集增长长命之业。闻正法故。信业果报。不作杀生偷盗等业。随何善业。乐修增广。生天人中。寿命延长。以闻正法。乐修增广。是故复得如此功德。寿命延长。以此闻法因缘。生天人中。若生天上。于余天众。最为长寿。饮食游戏。受第一乐。以闻法故。若生人中。种种色力。财富长寿。生好国土。常习正见。以闻正法。乐习增广。必得出苦。若人能以善心听法。第一福德。为听法故。若行一步。皆生梵福。听正法者。常行听法。得善身业。闻已读诵。得善口业。闻已心净。得意善业。是听法者。三业善故。生天人中。受于第一最胜富乐。寿命长远。终得涅槃。如是一切诸大功德。皆由听法。非余能得。是故闻法第一安隐。是名第二十二闻法功德。

复次第二十三闻法功德。何等功德。谓闻法者。一切众人之所称叹。持戒功德。及以多闻。调伏胜慧。一切世人。皆共恭敬。礼拜问讯。于一切人。美言直心。如是之人。功德相应。于微尘恶。常生怖畏。众所知识。一切赞叹。若得恼乱。众人救护。是闻法者世所赞叹。是名第二十三闻法功德。

复次第二十四闻法功德。何等功德。所谓诸天之所护念。闻法之人。善业相应。身行善业。口行善业。意行善业。以此功德。诸天所护。以此人故。众人安隐。此人命终。无量人众。不得利益。护此人故。魔众损减。正法增长。见此因缘。是故诸天昼夜守护。常随其后。随其所作。一切成就。天恩力故。以善业故。互相为因。彼所作业。既得成就。随所作业转修增广。一切善业。皆得成就。如是次第。二世利益。如是闻法功德。即是第一安隐之藏。是名第二十四闻法功德。

复次第二十五闻法功德。何等功德。所谓一切忆念。皆得成就。是顺法行。智慧之人。持戒布施现前业报。一切忆念。皆得成就。随其所作皆得成就。无能劫夺。若其所作。易得成就。如法受用。离五种难。正命清净。不为他摄。身坏命终。生于善道受诸天身。是名第二十五闻法功德。

复次第二十六闻法功德。何等功德。所谓如法富乐。同持戒者。豪富之人。悉来亲近。同持戒故。迭相赍遗。所得财物。非害人得。非压他人。顺法得财。施法行人。其人布施功德。上上增长。二世利益二世安乐。以闻法故。得此功德。是名第二十六闻法功德。

复次第二十七闻法功德。何等功德。所谓智慧。远离懈怠。以听正法。闻懈怠过。以懈怠故。于诸世间出世间法。义不得成就。以闻法故。舍离懈怠。一切所作。常勤精进。正念不乱。离懈怠人。一切所作。方便疾成。如时所作。如法所作。一切成就。二世利益。若离懈怠。常勤精进。一切所作。皆悉究竟。一切发心。无不成办。若本懈怠。闻正法故。知懈怠过。速舍离之。如舍刀火。以懈怠故。能坏一切世间作业。闻懈怠过。一切义利皆得成就。以闻正法功德力故。是名第二十七闻法功德。

复次第二十八闻法功德。何等功德。所谓次第闻法。起报恩心。知他恩分。闻正法中说报恩故。思念报恩。知恩报故。一切亲友悉皆坚固。以功德故。一切怨家。犹如亲友。若人少恩常念不忘。知恩报恩得大功德。是名第二十八闻法功德。

复次第二十九闻法功德。何等功德。所谓修行念死。第一胜念。所谓念死。以常念死。则怀怖畏。以怖畏故。不造恶业。设见美色。不念分别。闻诸乐音。亦不忆念。若闻众香。不贪不乐。亦不忆念。若舌得味。不贪不乐。亦不忆念。若身得触。不贪不乐。亦不忆念。意思惟法。不贪不乐。亦不忆念。断离如是一切有网。如是之人怖畏死故。观诸世间悉无坚固。一切皆苦。一切无我。一切皆空。实见之人于一切处。若天若人。无有着心。何况地狱饿鬼畜生。于五道中。悉断悕望。而得解脱。于一切生死苦中。不复欣乐。怖畏厌离。以厌离故。而得解脱。得解脱智。我生已尽。梵行已立。所作已办。不受后有。若离闻法。不得如是梵行立等厌离功德。是故应勤听受正法。亲近师长。供养听法。现在未来。二世利益。所谓近善知识。听闻正法。以此二法。而得安隐。是名第二十九闻法功德。

复次第三十闻正法功德。何等功德。所谓以闻法故。死时不悔。修念死者。若有过起。则能速断。若三种垢。贪嗔痴起。生死因缘。以念死故。则能断除。以断三垢。不生不死。不退不出。无有异法。能断此法。以得闻法功德力故。得如是法。一切安隐功德之中。闻法功德第一根本。尔时鹅王菩萨。说迦那迦牟尼所说经法。为天众说。正法相应。是为第三十闻法功德。

复次第三十一闻法功德。何等功德。所谓死时。心不悔恨。若得闻于正法之义。行善业故。于命终时。心不生悔。随所闻义。既得闻已。忆命思惟。既思惟已。于佛法僧。增长净心。以心净故。血则清净。血清净故。颜色清净。身心净故。临命终时。见于善道。有白光明可爱天处。见生处故。转增净心。随其净心。信佛法僧。转生胜处。若作四天王业。心净信故。生第二天。若有三十三天之业。生夜摩天。若有夜摩天业生兜率陀天。如是展转。乃至第六他化自在天。以心净力故。得增胜处。如是一切。皆由闻法。若离闻法。终不能得。若听正法。于命终时。为救为归。是名第三十一闻法功德。

复次第三十二闻法功德。何等功德。以闻法故。终得涅槃。听法功德。于一切功德。最胜最上。何等胜上。所谓涅槃。以听正法。修习增长如说修行。如实成就。其人决定。能断烦恼。到于涅槃。如是善时鹅王菩萨。为断夜摩天众放逸行故。以无等音说于真法。天众皆生希有之心。尔时天众。闻佛法故。心得清净。一切天众。白鹅王言。于此天中。汝是天主。以有智慧辩才力故。我等天众。犹如畜生。以放逸故乐于境界。常为欲爱。自害心故。鹅王音声。我等歌音。所不能及。尔时鹅王菩萨。说于正法相应颂曰。

&nbsp;&nbsp;&nbsp;&nbsp;以闻正法故&nbsp;&nbsp;&nbsp;&nbsp;能止于恶法

&nbsp;&nbsp;&nbsp;&nbsp;以离恶法故&nbsp;&nbsp;&nbsp;&nbsp;常得安隐处

&nbsp;&nbsp;&nbsp;&nbsp;以闻正法故&nbsp;&nbsp;&nbsp;&nbsp;其心得清净

&nbsp;&nbsp;&nbsp;&nbsp;能令心安住&nbsp;&nbsp;&nbsp;&nbsp;不作众恶业

&nbsp;&nbsp;&nbsp;&nbsp;闻法能总持&nbsp;&nbsp;&nbsp;&nbsp;闻法不造恶

&nbsp;&nbsp;&nbsp;&nbsp;闻法知业果&nbsp;&nbsp;&nbsp;&nbsp;后得于涅槃

&nbsp;&nbsp;&nbsp;&nbsp;闻法故知法&nbsp;&nbsp;&nbsp;&nbsp;闻法故信佛

&nbsp;&nbsp;&nbsp;&nbsp;智者闻法故&nbsp;&nbsp;&nbsp;&nbsp;能解脱众苦

&nbsp;&nbsp;&nbsp;&nbsp;以闻正法故&nbsp;&nbsp;&nbsp;&nbsp;能知真法相

&nbsp;&nbsp;&nbsp;&nbsp;是故有智者&nbsp;&nbsp;&nbsp;&nbsp;当勤听正法

&nbsp;&nbsp;&nbsp;&nbsp;闻如来说法&nbsp;&nbsp;&nbsp;&nbsp;能离于生死

&nbsp;&nbsp;&nbsp;&nbsp;断离三种爱&nbsp;&nbsp;&nbsp;&nbsp;得至无尽处

&nbsp;&nbsp;&nbsp;&nbsp;以闻正法故&nbsp;&nbsp;&nbsp;&nbsp;知四法因缘

&nbsp;&nbsp;&nbsp;&nbsp;及诸法生灭&nbsp;&nbsp;&nbsp;&nbsp;闻法皆能知

&nbsp;&nbsp;&nbsp;&nbsp;以闻正法故&nbsp;&nbsp;&nbsp;&nbsp;了知阴界入

&nbsp;&nbsp;&nbsp;&nbsp;如是二种相&nbsp;&nbsp;&nbsp;&nbsp;智者应修行

&nbsp;&nbsp;&nbsp;&nbsp;第一大力过&nbsp;&nbsp;&nbsp;&nbsp;缚一切生死

&nbsp;&nbsp;&nbsp;&nbsp;以闻正法故&nbsp;&nbsp;&nbsp;&nbsp;一切皆能知

&nbsp;&nbsp;&nbsp;&nbsp;以恶大力故&nbsp;&nbsp;&nbsp;&nbsp;缚一切生死

&nbsp;&nbsp;&nbsp;&nbsp;以闻正法故&nbsp;&nbsp;&nbsp;&nbsp;一切皆能灭

&nbsp;&nbsp;&nbsp;&nbsp;于一切转相&nbsp;&nbsp;&nbsp;&nbsp;一切不转相

&nbsp;&nbsp;&nbsp;&nbsp;以闻胜法故&nbsp;&nbsp;&nbsp;&nbsp;一切皆能知

&nbsp;&nbsp;&nbsp;&nbsp;若死时欲至&nbsp;&nbsp;&nbsp;&nbsp;则受大苦恼

&nbsp;&nbsp;&nbsp;&nbsp;以念闻法故&nbsp;&nbsp;&nbsp;&nbsp;死苦不能乱

&nbsp;&nbsp;&nbsp;&nbsp;以闻智慧故&nbsp;&nbsp;&nbsp;&nbsp;烧诸烦恼树

&nbsp;&nbsp;&nbsp;&nbsp;以智火烧故&nbsp;&nbsp;&nbsp;&nbsp;灭已不复生

&nbsp;&nbsp;&nbsp;&nbsp;闻法不放逸&nbsp;&nbsp;&nbsp;&nbsp;则得一切乐

&nbsp;&nbsp;&nbsp;&nbsp;闻法故安隐&nbsp;&nbsp;&nbsp;&nbsp;是故应听法

&nbsp;&nbsp;&nbsp;&nbsp;得闻正法已&nbsp;&nbsp;&nbsp;&nbsp;近智及耆老

&nbsp;&nbsp;&nbsp;&nbsp;能到无上处&nbsp;&nbsp;&nbsp;&nbsp;永离老病死

&nbsp;&nbsp;&nbsp;&nbsp;闻故不造恶&nbsp;&nbsp;&nbsp;&nbsp;闻故顺法行

&nbsp;&nbsp;&nbsp;&nbsp;闻法故离苦&nbsp;&nbsp;&nbsp;&nbsp;闻法最第一

&nbsp;&nbsp;&nbsp;&nbsp;以闻正法故&nbsp;&nbsp;&nbsp;&nbsp;得三业清净

&nbsp;&nbsp;&nbsp;&nbsp;若求清净者&nbsp;&nbsp;&nbsp;&nbsp;当勤听正法

&nbsp;&nbsp;&nbsp;&nbsp;以依闻法故&nbsp;&nbsp;&nbsp;&nbsp;坚固勤精进

&nbsp;&nbsp;&nbsp;&nbsp;是则能速度&nbsp;&nbsp;&nbsp;&nbsp;广大三界海

&nbsp;&nbsp;&nbsp;&nbsp;闻法之财富&nbsp;&nbsp;&nbsp;&nbsp;世间最第一

&nbsp;&nbsp;&nbsp;&nbsp;多财不知义&nbsp;&nbsp;&nbsp;&nbsp;智者说贫穷

&nbsp;&nbsp;&nbsp;&nbsp;远离于师长&nbsp;&nbsp;&nbsp;&nbsp;失闻正法财

&nbsp;&nbsp;&nbsp;&nbsp;是人无命果&nbsp;&nbsp;&nbsp;&nbsp;为恶所破坏

&nbsp;&nbsp;&nbsp;&nbsp;放逸懈怠人&nbsp;&nbsp;&nbsp;&nbsp;亲近恶知识

&nbsp;&nbsp;&nbsp;&nbsp;是人无命果&nbsp;&nbsp;&nbsp;&nbsp;如殖种沙卤

&nbsp;&nbsp;&nbsp;&nbsp;远离见闻法&nbsp;&nbsp;&nbsp;&nbsp;是则为盲人

&nbsp;&nbsp;&nbsp;&nbsp;若人远离法&nbsp;&nbsp;&nbsp;&nbsp;而行于非法

&nbsp;&nbsp;&nbsp;&nbsp;是人舍离药&nbsp;&nbsp;&nbsp;&nbsp;摄取于疾病

&nbsp;&nbsp;&nbsp;&nbsp;若人近善友&nbsp;&nbsp;&nbsp;&nbsp;增长无量法

&nbsp;&nbsp;&nbsp;&nbsp;犹如注大雨&nbsp;&nbsp;&nbsp;&nbsp;河流皆增长

&nbsp;&nbsp;&nbsp;&nbsp;顺法寂静行&nbsp;&nbsp;&nbsp;&nbsp;夙兴念正法

&nbsp;&nbsp;&nbsp;&nbsp;必定得安乐&nbsp;&nbsp;&nbsp;&nbsp;不为放逸诳

&nbsp;&nbsp;&nbsp;&nbsp;既知智功德&nbsp;&nbsp;&nbsp;&nbsp;智者应修行

&nbsp;&nbsp;&nbsp;&nbsp;非是无智者&nbsp;&nbsp;&nbsp;&nbsp;而得受安乐


如是善时鹅王。为诸天众种善根故。数数为说利益之法。断无利益。说佛经法。尔时天众。既闻法已。生敬重心。生欢喜心。放逸薄少。天同业故。复诣异处而受天乐。善时鹅王。既以迦那迦牟尼所说经。名集无量功德闻法坚固经。为诸天众。具演说已。复诣异处。思惟念法。乐行地天五乐音声。受五欲乐。乃至爱善业尽。以恶业故。堕于地狱饿鬼畜生。若有余业与人同业。生于人中。大富安乐。善持禁戒。常乐闻法。第一顺法。聪慧正见。或为王者。或为大臣。以余业故。

复次比丘知业果报。观夜摩天所住之地。彼以闻慧。见夜摩天名种种杂地。众生何业。生此地处。彼见有人造作善业。身口意善。正见正命。遍行善行。直心乐实。不杀不盗。远离邪淫。若在梦中。见于女人。心不亲近。昼亦不念。浊心觉观。如我此身。以舍邪淫。得善果报。离邪淫故。得生天上。与诸天女围绕受乐。舍离女人。悕望天女。以求天女。名浊梵行。望生天故。舍离邪淫。我先与女人歌笑舞戏。是为不善。当堕恶道。以是义故。于本所习。不生贪欲。觉观之心。不念本习。歌舞戏笑。若心生念。寻即断除。以是因缘。命终生于种种杂地。既生此地。善业果成。五欲和合。天子生已。以善业故。一切天处。杂宝光明。自然而生。所谓无量金刚种种山峰。种种光色。如毗琉璃。因陀青宝。大青宝王。车磲颇梨。赤莲花宝。及余种种。百千光明。周遍天处。初见如是种种光明。眼识乐着。本未曾见。见之乐着。种种音声。歌众乐音。不可譬喻。复闻种种天之妙香。新生天子。初为如是。三种境界。无等无比。心生乐着。退光明林。诸天女众。见新生天子。从林中出。其林种种光明。庄严如是。天子以善业价。贸得天女。时诸天女种种庄严。皆悉端正。种种妙色。种种歌咏。天乐音声。尔时天子。为诸天女。无始爱欲。引其心故。以欢喜心。近诸天女。或有天女。手执乐器。作众妓乐歌众妙音。复有天女。闻妙花香。爱眼含笑。以视天子。复有天女。在于地上。手执乐器。出妙音声。复有天女。手执妙花。驰赴天子。复有天女。手擎种种上味天饮色香味具。离于醉过。到天子所。以莲花叶。盛天上味色香味具饮已。增悦过踰十倍。是为心着第四境界。先着妙色。次声香味。又复身受种种乐触。随意所念。念之即得。是名新生天子着五欲乐。尔时新生天子。共诸天女往诣。一切随顺欲林。受五欲乐。尔时新生天子。天女围绕。观诸天众。种种游戏。或有游戏在于榛林。或有在于山峰游戏。或有游戏作五乐音。或有天子。共诸天女种种庄严。在虚空殿游戏娱乐。或有天子。手攀树枝歌舞戏笑。五乐音声。尔时新生天子。见诸天众如斯游戏。心生欢喜。天女围绕。共入天众。和合游戏。新生天子。共诸天女游戏受乐。自业相似。受五欲乐。久受乐已。从林中出。复升种种宝庄严山。共相娱乐。游戏受乐。或在流泉。或在园林种种宝石庄严之山。清凉泉水。以为庄严。游戏其中。时诸天众。心行放逸。尔时有一天游戏鸟名流水行。为放逸天。以偈颂曰。

&nbsp;&nbsp;&nbsp;&nbsp;以种种业故&nbsp;&nbsp;&nbsp;&nbsp;而受乐果报

&nbsp;&nbsp;&nbsp;&nbsp;天中受报已&nbsp;&nbsp;&nbsp;&nbsp;业尽当还退

&nbsp;&nbsp;&nbsp;&nbsp;愚人现得乐&nbsp;&nbsp;&nbsp;&nbsp;而不观怖畏

&nbsp;&nbsp;&nbsp;&nbsp;后得衰恼至&nbsp;&nbsp;&nbsp;&nbsp;尔时乃知业

&nbsp;&nbsp;&nbsp;&nbsp;放逸之所缚&nbsp;&nbsp;&nbsp;&nbsp;苦乐等无异

&nbsp;&nbsp;&nbsp;&nbsp;以天业尽故&nbsp;&nbsp;&nbsp;&nbsp;后生大悔心

&nbsp;&nbsp;&nbsp;&nbsp;放逸如毒害&nbsp;&nbsp;&nbsp;&nbsp;是故应舍离

&nbsp;&nbsp;&nbsp;&nbsp;放逸害诸天&nbsp;&nbsp;&nbsp;&nbsp;将入于地狱

&nbsp;&nbsp;&nbsp;&nbsp;和合生欣庆&nbsp;&nbsp;&nbsp;&nbsp;离别则大苦

&nbsp;&nbsp;&nbsp;&nbsp;和合必有离&nbsp;&nbsp;&nbsp;&nbsp;一切法如是

&nbsp;&nbsp;&nbsp;&nbsp;世无有一法&nbsp;&nbsp;&nbsp;&nbsp;有生而不坏

&nbsp;&nbsp;&nbsp;&nbsp;一切生灭法&nbsp;&nbsp;&nbsp;&nbsp;出没法如是

&nbsp;&nbsp;&nbsp;&nbsp;随所见诸天&nbsp;&nbsp;&nbsp;&nbsp;而受于天乐

&nbsp;&nbsp;&nbsp;&nbsp;放逸毒所迷&nbsp;&nbsp;&nbsp;&nbsp;一切皆归灭

&nbsp;&nbsp;&nbsp;&nbsp;一切放逸乐&nbsp;&nbsp;&nbsp;&nbsp;初谓为可爱

&nbsp;&nbsp;&nbsp;&nbsp;后得衰恼至&nbsp;&nbsp;&nbsp;&nbsp;乃知为大怨

&nbsp;&nbsp;&nbsp;&nbsp;放逸着女色&nbsp;&nbsp;&nbsp;&nbsp;智者说大怨

&nbsp;&nbsp;&nbsp;&nbsp;着色丧身命&nbsp;&nbsp;&nbsp;&nbsp;修罗龙亦然

&nbsp;&nbsp;&nbsp;&nbsp;嗜酒着女色&nbsp;&nbsp;&nbsp;&nbsp;贪于诸境界

&nbsp;&nbsp;&nbsp;&nbsp;躁扰懈怠心&nbsp;&nbsp;&nbsp;&nbsp;是放逸根芽


如是流水行鸟。为放逸天。说如是偈。尔时天众。虽闻此偈。而不觉知。境界所害。歌笑游戏。入光明林。其林可爱。枝叶遍覆。多有种种树林。郁茂甚可爱乐。时诸天众。共新生天子。五乐音声。游戏受乐。于园林中。及笐[竺-二+列]树。种种流水。莲花林池种种地处。树枝荫覆。犹如宫室。种种林中。种种意树。种种山谷。七宝光明。种种庄严。殊胜宫殿。昔所未见。天众见之。生希有心。况新生天子。如是新生天子。皆悉遍观与天女众。游于林间。于新境界。极生渴爱。欲火所烧。放逸为烟。天女围绕。烧已复烧。于园林中。处处游行。无量爱力。境界所烧。久与天女围绕受乐。复向种种杂莲花池。其莲花池。可爱无比。所谓种种杂色。钵头摩花。毗琉璃叶。真金为茎。赤莲花宝。以为其台。白银为须。青因陀宝。以为众蜂。庄严花池。复有莲花。白银为茎。青因陀宝。以为其叶。真金为茎。青因陀宝。以为其叶赤莲花宝。以为其须。白银为台。赤莲宝蜂。以为庄严。复有莲花。茎叶须台。一切皆赤赤蜂庄严。复有莲花银茎银叶银须银台。银蜂庄严。复有莲花一切青色。如青莲花青叶青茎。青须青台青蜂庄严。

复有莲花。种种杂色。一一莲花。七宝间错种种相貌。种种妙香。种种色叶。而以庄严。所谓青黄赤白绀色庄严。种种众叶。众蜂庄严。如是种种杂莲花池。其水清凉。其味甘美。甚可爱乐。多有莲花。天色妙香。众相具足。新生天子。共天女众。五乐音声。受五欲乐。种种杂色。莲花池岸。有诸林树围绕花池。以树庄严百倍殊胜。其树具足杂花庄严。其一切花。从根至条。青黄赤白。绀色众花。皆悉具足。其莲花池。出大光明。满十由旬。多有众鸟。出美妙音。莲花池岸。复有林树。名日宫殿。天善业故。有大势力。若天升树。念生宫殿。随念即成。以善业故。七宝花叶。化为宫殿。七宝庄严。多有河池。园林山岳。处处多有严饰宫殿。升此宫殿。众宝严身。共诸天女。歌舞游戏或飞虚空。观夜摩天。所住诸地随意遍观。如是等花。岸树力故。复有种种杂色花池。于池岸上。复有异树。名摩尼音。种种众鸟。以为庄严。以树势力。若诸天众。游戏花池。微风吹动。互相掁触。出妙音声。宝珠如花。从树而堕。光遍虚空。如阎浮提日月光明。于虚空中宝珠光明。亦复如是。

莲花池岸。复有异树。名授饮食。若诸天众游戏花池。以天善业。从树果中出天美饮色香味具。天子饮之。十倍增悦。无有醉乱。共诸天女歌舞游戏。复有林树。出须陀食。如业所得。于池岸边。复有异树。名叶歌音。若诸天众。游戏此池。以善业故。微风来吹。而受快乐。风吹树叶。互相掁触。出妙音声。如天女音。不可分别。一切诸树所出音声。亦复如是。

于莲花池岸。复有异树。名曰鸟乐。以树势力。鸟在树上。若天入池游戏受乐。五乐音声。互相娱乐。或升宝树。或乘天鸟。为观天众可爱之处。随其所念。鸟在其前。即于鸟上有大宫殿。多有流泉。众莲花池。枝荫宫室。皆悉具足复有异鸟。为诸天众以偈颂曰。

&nbsp;&nbsp;&nbsp;&nbsp;持戒人安隐&nbsp;&nbsp;&nbsp;&nbsp;破戒勿久寿

&nbsp;&nbsp;&nbsp;&nbsp;宁受下贱身&nbsp;&nbsp;&nbsp;&nbsp;不欲入地狱

&nbsp;&nbsp;&nbsp;&nbsp;智者次第行&nbsp;&nbsp;&nbsp;&nbsp;渐渐念念修

&nbsp;&nbsp;&nbsp;&nbsp;净治我见垢&nbsp;&nbsp;&nbsp;&nbsp;如工匠炼金