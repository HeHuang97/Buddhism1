## 正法念处经卷第五十二

### 观天品第六之三十一(夜摩天之十七)

又复彼天。若心有念。欲下虚空。即心念时。共诸天众。从空而下。下已还至自住处住。如是宝珠。还复如本。有大光明。彼诸天女。为始生天。如是说已。尔时如是始生天子。为欲罥缚。复乐境界。向宝珠林。见不远处。有黄赤白无量百千种种光明满珠林中。彼宝珠林不远之处。则有鹅林。尔时如是始生天子。于天女边。如是闻已。向宝珠林。共彼天女。如是往到。既前到已。见珠光明。乃有无量。当尔之时。始生天子。如是忆念如彼异天。入宝珠林虚空中行。遍见天处。我亦如是。入宝珠林。如是而行。即于念时。随心所念。珠为堂舍。在虚空中。彼始生天。空中见已。共天女众。入宝珠堂。如自善业。见彼堂中。种种可爱。彼宝珠中。有流水河。莲华水池。园林山峰。满珠堂内。眼见心乐。

复于诸处。见有诸鸟。鸟声可爱。彼如是处。有种种色形相香华。复见异处种种鸟兽。有河平岸。有河峻岸。皆悉可爱在彼河边。复见异处。多有天子及诸天女。歌舞喜笑游戏受乐。彼如是处诸园林等。一切皆如向来所说。天子始见共天女众游戏受乐放逸而行。爱不知足。又行异处。次复行到苏陀食处。为食食故。如自善业。相似得食。食彼食已。为境界火之所烧然。复向酒河。共诸天女。爱波所漂。去向彼河饮酒地处。到彼处已。乃以珠器盛酒而饮。彼既饮酒。欢喜之心转更增长。爱境界火之所烧然。为五境界之所迷惑。复共天女。歌舞游戏。

彼处如是受天乐已。复向水池莲华之林。为欲在彼池中游戏。共天女众。受诸欲乐。是故向彼莲华池林。到已复更受境界乐。共诸天女。水中游戏。第一胜乐。不可譬喻。受如是乐。又复欲发。悕望欲乐。欲闻音声。贪着境界。五乐音声。心念悕望。闻天女众歌咏之声。五乐音声。闻已心乐。不可称说。更无异法可以为喻。彼受如是五欲功德种种胜乐。不知厌足。以有爱故。爱不知足。如火得薪。无有足时。如是欲者。欲不可足。常无量种。无量分别。而受诸乐。于长久时。既受乐已。而复更于鹅林之中珠堂上坐。共诸天女。下彼珠堂。在鹅林中。而复更见未曾有处。如是如是。见彼处已。如是如是。心生喜乐。如是如是。种种见已。而于境界。犹不知足。如是流水。莲华河池园林等处。若天天女。见无量种五乐音声如是游戏。又复鹅王。住宽广处。天共天女。向彼鹅处。如是彼处。见种种天无量百千歌舞游戏而受天乐。更无余物可为譬喻。形世间日。如萤火虫。唯除光明。更无譬喻。彼处如是不可譬喻境界受乐。彼受乐天。譬喻叵得。人世界中。第一美味。所谓蜜味合药之酒。甘蔗肉等。阎浮提中。此味第一。一切和合。于赤苏陀。如极苦味。檗味不异。人中胜味。于彼天味。如是劣减。如是味胜。少分譬喻。天中之味。不可譬喻。彼天之香。亦不可喻。如人世间第一善香。谓栴檀香。若沉水香。末香涂香。瞻波迦华。尼居私帝苏摩那华。如是乾陀婆离师迦忧钵罗华。拘物头华。尼朱罗等。此一切华。皆悉和合。犹亦不如天中之华。于彼天中。荏婆色华。十六分中不及其一。如是天中。香亦如是不可譬喻。又彼天中。触亦如是不可譬喻。人世界中一切国土平等胜触。谓憍奢耶绢。及乌拏若劫贝等。如是种种。彼人中触。一切和合。于彼天中。极微劣触。谓金最坚。犹胜人中所有胜触。于天下触。十六分中不及其一。如是天中所有诸触。不可譬喻。又彼天中声亦如是。不可譬喻。人世界中第一声者。所谓琵琶。筝笛箜篌。齐鼓歌等。如是诸声。一切和合。犹亦不如彼天之中庄严具声。于彼天中庄严具声。十六分中不及其一。如是天中所有音声。不可譬喻。如是譬喻。唯可得与四天王天以为譬喻。若于第二三十三天。则非譬喻。于夜摩天。亦非譬喻。人中欲乐。唯可得况四天王天所受欲乐。四天王天所受欲乐。唯可得况三十三天所受欲乐。三十三天所受欲乐。唯可得况夜摩天中所受欲乐。如是次第。业力胜故。六欲天中。次第转胜。诸天境界。意亦如是。天乐转胜。意地之乐。有无量种。一切和合。如是天子。彼鹅林中。游戏受乐。次第渐前。遂近鹅王。见彼鹅王在广池中种种游戏。共彼雌鸟。住莲华林。天众围绕彼大鹅王。有一莲华。一由旬量。七宝莲华。金刚为须其触极软。及香色等不可譬喻。无量光明。从华而出。有百千叶。彼大鹅王。在彼如是莲华中住。于节会时。节会之时。夜摩天王。牟修楼陀。并天众等。鹅为说法。彼鹅王者。以愿力故。生夜摩中。如是利益。生夜摩天。为夜摩天。如是说法。令离放逸。尔时如是始生天子。次第渐前。往到广池。善时鹅王。既见如是始生天子。为说偈言。

&nbsp;&nbsp;&nbsp;&nbsp;以有渴爱故&nbsp;&nbsp;&nbsp;&nbsp;于欲不知足

&nbsp;&nbsp;&nbsp;&nbsp;由心动诸根&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;所爱着欲乐&nbsp;&nbsp;&nbsp;&nbsp;无常法所摄

&nbsp;&nbsp;&nbsp;&nbsp;以乐见妇女&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;为爱所迷故&nbsp;&nbsp;&nbsp;&nbsp;系属于生死

&nbsp;&nbsp;&nbsp;&nbsp;如是愚痴者&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;为欲牵心故&nbsp;&nbsp;&nbsp;&nbsp;没在痴闇中

&nbsp;&nbsp;&nbsp;&nbsp;嗔所系缚者&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;系缚在地狱&nbsp;&nbsp;&nbsp;&nbsp;不生厌离心

&nbsp;&nbsp;&nbsp;&nbsp;放逸毒所迷&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;不调不知羞&nbsp;&nbsp;&nbsp;&nbsp;恃姓生憍慢

&nbsp;&nbsp;&nbsp;&nbsp;心贪不知足&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;五绳罥所缚&nbsp;&nbsp;&nbsp;&nbsp;六法之所迷

&nbsp;&nbsp;&nbsp;&nbsp;三时中常痴&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;不知恶趣道&nbsp;&nbsp;&nbsp;&nbsp;恶罥所破坏

&nbsp;&nbsp;&nbsp;&nbsp;若有如是心&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;初得欲则乐&nbsp;&nbsp;&nbsp;&nbsp;后则不利益

&nbsp;&nbsp;&nbsp;&nbsp;以心着欲故&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;不知前世苦&nbsp;&nbsp;&nbsp;&nbsp;而乐着天乐

&nbsp;&nbsp;&nbsp;&nbsp;未知爱别离&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;为业网所缚&nbsp;&nbsp;&nbsp;&nbsp;如鱼在网中

&nbsp;&nbsp;&nbsp;&nbsp;是故失善道&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;愚痴者无心&nbsp;&nbsp;&nbsp;&nbsp;不知有过患

&nbsp;&nbsp;&nbsp;&nbsp;没在于痴闇&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;众生业罥缚&nbsp;&nbsp;&nbsp;&nbsp;独而无伴侣

&nbsp;&nbsp;&nbsp;&nbsp;见天女故迷&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;乘骑诸根马&nbsp;&nbsp;&nbsp;&nbsp;迷失于善道

&nbsp;&nbsp;&nbsp;&nbsp;贪着三界味&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;不知戒非戒&nbsp;&nbsp;&nbsp;&nbsp;或复多嗔恚

&nbsp;&nbsp;&nbsp;&nbsp;失意亦失道&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;不知利益不&nbsp;&nbsp;&nbsp;&nbsp;迷于作不作

&nbsp;&nbsp;&nbsp;&nbsp;如小儿戏弄&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;如河水速流&nbsp;&nbsp;&nbsp;&nbsp;在园林池处

&nbsp;&nbsp;&nbsp;&nbsp;常受欲乐故&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;在山顶堂中&nbsp;&nbsp;&nbsp;&nbsp;若在莲花林

&nbsp;&nbsp;&nbsp;&nbsp;常受欲乐故&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;于业业报中&nbsp;&nbsp;&nbsp;&nbsp;未曾有知解

&nbsp;&nbsp;&nbsp;&nbsp;唯贪着食味&nbsp;&nbsp;&nbsp;&nbsp;不觉时已过

&nbsp;&nbsp;&nbsp;&nbsp;业风之所吹&nbsp;&nbsp;&nbsp;&nbsp;常在此三界

&nbsp;&nbsp;&nbsp;&nbsp;流转犹如轮&nbsp;&nbsp;&nbsp;&nbsp;痴故不觉知

&nbsp;&nbsp;&nbsp;&nbsp;常在于恶处&nbsp;&nbsp;&nbsp;&nbsp;上高梁绳上

&nbsp;&nbsp;&nbsp;&nbsp;如是愚痴者&nbsp;&nbsp;&nbsp;&nbsp;不勤舍离过

&nbsp;&nbsp;&nbsp;&nbsp;若能舍离欲&nbsp;&nbsp;&nbsp;&nbsp;是第一精进

&nbsp;&nbsp;&nbsp;&nbsp;离一切希望&nbsp;&nbsp;&nbsp;&nbsp;则无诸烦恼

&nbsp;&nbsp;&nbsp;&nbsp;彼初中后时&nbsp;&nbsp;&nbsp;&nbsp;若得佛法已

&nbsp;&nbsp;&nbsp;&nbsp;寂静修行故&nbsp;&nbsp;&nbsp;&nbsp;是无烦恼者

&nbsp;&nbsp;&nbsp;&nbsp;若得于欲乐&nbsp;&nbsp;&nbsp;&nbsp;彼乐必破坏

&nbsp;&nbsp;&nbsp;&nbsp;因欲得苦报&nbsp;&nbsp;&nbsp;&nbsp;知欲非胜法

&nbsp;&nbsp;&nbsp;&nbsp;是故有智者&nbsp;&nbsp;&nbsp;&nbsp;心不乐于欲

&nbsp;&nbsp;&nbsp;&nbsp;彼则能断除&nbsp;&nbsp;&nbsp;&nbsp;生死苦因缘


彼大鹅王。为始生天如是说偈。毁呰欲法。如是说故。彼始生天。渐渐前进。近于鹅王。彼始生天。虽闻胜法而心不受。境界迷故。渐近鹅王。而不摄法。犹着境界。受诸欲乐。现见鹅王在水中戏。入莲华林。割取莲华。共天女众。掷而弄之。善时鹅王而语之言。此安隐语而不肯受。汝于后时。为何所得。尔时鸟处始生天子。复闻远处有胜妙声。胜于天声。闻彼声已。心生爱乐。其声普遍琵琶箜篌齐鼓笛等。如是种种可爱音声。尔时彼天。在广池边。种种游戏。既闻声已。一切回面。向彼声听。尔时远见有百千堂。周匝围绕。天歌音声。甚为可爱。闻者欲发。端严殊妙如星绕月。如是如是。堂行围绕。或身光明。周匝轮行。一切天众。见之心乐。百千天女。咏歌音声。夜摩天主。在百千叶七宝莲华台上而坐。无量天女之所围绕。为听法故。向彼善时菩萨鹅王所住之处。

尔时鹅王善时菩萨。见已速迎。共余雌鹅。并余雄鹅。无量百千胜妙七宝间错其身。一切同时。皆在虚空飞向天主牟修楼陀。复有余鹅咏歌音声。如是二王。一是鹅王。二是天王。迭相敬重。出美妙语。迭相问讯。鹅王善时。以本愿故。为夜摩天除放逸故。生夜摩天。善时王言。天王久时不来在此广池之所。我于余天闻如是言。牟修楼陀夜摩天王。不放逸行。共诸天众。在彼山树具足地处。看六佛塔。礼拜供养。化力书经。在彼佛塔读说彼经。示诸天众。此因缘故。我今来迎。汝于彼处说法之时。我亦在此广池之侧。为游戏天如应说法。谓第一义。寂静安隐。能除放逸。毕竟利益。以此因缘。我今如是来迎天王。我以爱法。离于慢心。敬重故来。

彼时如是。牟修楼陀夜摩天王。闻是语已。作如是言。鹅王普为饶益一切夜摩诸天。利益一切夜摩诸天故在此处。今共回还到广池所。说是语已。牟修楼陀夜摩天王。无量天众诸天女众之所围绕。善时鹅王。无量百千鹅众围绕。如是二王。各并其众。彼此和合。于虚空中。种种音声。心皆无垢。犹如宝珠。于放逸地。不放逸行。有大威德。共向广池。到广池已。彼广池所一切天众。既见天王暂止放逸。不作音声。不相娱乐。不于水中种种游戏。生敬重心。

夜摩天王。知彼天众心调顺故。语鹅王言。善时鹅王。此时最善。今可说法。天众见我心皆离慢并天女众一切无慢。可为说法。尔时鹅王。自念本生曾于往世有佛。名为迦迦村陀。于彼佛所闻诸法门。所闻法中。唯以一法。为天众说。语天王言。天王善听。我今为说。有五种法。若天若人。放逸行者。是根本过。何等为五。谓放逸者其心则乱。意念异法。口宣异言。若有所说。不实无义。前后相违。动转不定。他则不受。何以故。以其放逸心动乱故。自不能知。为何所说。为谁而说。彼则轻毁。彼则不受。以如是故。则于一切便为自轻。是放逸过。放逸过故堕于恶道。于三恶趣随相应生。此是初过。

又彼放逸有第二过。何者第二。所谓不知应作不作。放逸意故。不知何者是所应作。不知何者所不应作。不知何业。不知何果。以不知业。故不知果。彼愚痴者迷业果故。身坏命终堕于恶道生地狱中。以放逸故得如是过。此第二过。

又彼放逸有第三过。何者第三。若人若天。以放逸故。近恶知识。不敬三宝。不求于智。不敬尊长。于过功德。不觉不知。于生死苦。不生厌离。不知杂业。谓种种业。不能翘勤。常喜睡眠。不能持戒。身坏命终堕于恶道生地狱中。以放逸故。得如是过。此第三过。

又彼放逸有第四过。何者第四。谓于天中。若于人中。即初生时。命行不住。即生即灭。善业亦尔。生已即尽。死王欲至。共谁放逸。彼必别离。此有四法。必定离别。何等为四。一者少年。二者安隐。三者寿命。四者具足。如是四种。必定离别。智者常观如是四种。若放逸者。则不能知。若天若人。放逸行者。一切不知。以不知故。堕于恶道。以放逸故。得如是过。此第四过。又彼放逸有第五过。何者第五。谓于第一不可信处。而便信之。不可信中最叵信者。所谓妇女。而愚痴者。信于妇女。彼愚痴者。虽信妇女。然彼妇女于其不信。乃至命尽。心不离诳。一切妇女。皆多谄诳。皆多幻伪。多垢破坏。其心多慢。破戒心浊。如是等过。一切妇女心皆不离。如火之热。一切妇女。不离此法。若愚痴者。信彼妇女。唯有语言。然无一实。以爱贪故。为欲所牵。是故近之。如是略说放逸之行五种过患。如是五过。不离放逸。是故天人。应舍放逸。此放逸行。障涅槃门。放逸行者。身坏命终堕于恶道。生在地狱饿鬼畜生以放逸故。得如是过。此第五过。是故智者。应离放逸。若舍放逸。有五功德。何等为五。所谓正行。心意正信。作所应作。不应作者。则便不作。恒常用意于一切时。皆作利益。舍离放逸。如毒不异。善知三世。此不放逸。最初功德。不放逸故。得此功德。

又不放逸第二功德。何者第二。谓知轻重。近善知识。常行善业。远恶知识。不作恶业。以彼恶业。善人嫌毁。若见恶人。则皆舍离。见功德人。则便亲近。如是修行。善意行故。不入恶道。此不放逸第二功德。不放逸故。得此功德。又不放逸第三功德。何者第三。所谓谨慎。乃至舍命。不属妇女。不信其言。常一切时。形相可见。一切妇女。有二种缚。系缚世间。唯见其色。不信其语。彼有智者。如是如实观察妇女。如是如实正观察已。虽见歌舞喜笑游戏庄严具等心不贪着。一切放逸皆因妇女。一切妇女是半放逸。若有能离妇女放逸。则能渡于生死大海。人世界中。人皆说言不放逸者。得名好人。此不放逸第三功德。不放逸故。得此功德。

又不放逸第四功德。何者第四。所谓谨慎不放逸者。谓于富乐。欲等不信。观知无常。作如是知。此欲无常。转动不定。则不可信。不久破坏。不久失灭。如是不信。安隐之事。故不放逸。一切安隐。为病所坏。如是于少亦不生信。一切少年为老所坏。是故于少不生慢心。如是于命亦不生信。不生慢心。不作恶业。何以故。必为死王所劫夺故。是故不信一切有为生死之法。以不信故。不放逸行。此不放逸第四功德。不放逸故。得此功德。

又不放逸第五功德。何者第五。所谓恒常亲近圣人爱乐智故。归依三宝闻法思义。彼临死时。不生怖畏。以知死相。知退相故。不生怖畏。闻义天子。则知退相。人欲死时。则知死相。如是知故。知生恶道。知生善道。作如是知。我生善道我生恶道。若临死时。恶道相出。则能方便令心清净。心清净故。恶道相灭。善道相现。此不放逸第一胜果。甚为难得。诸亲善中。此亦最胜。此不放逸第五功德。不放逸故。得此功德。尔时彼处善时鹅王。颂彼如来迦迦村陀。佛所说偈言。

&nbsp;&nbsp;&nbsp;&nbsp;已离欲如来&nbsp;&nbsp;&nbsp;&nbsp;赞叹不放逸

&nbsp;&nbsp;&nbsp;&nbsp;毁呰放逸行&nbsp;&nbsp;&nbsp;&nbsp;所至生死处

&nbsp;&nbsp;&nbsp;&nbsp;不放逸解脱&nbsp;&nbsp;&nbsp;&nbsp;放逸故受苦

&nbsp;&nbsp;&nbsp;&nbsp;此放逸系缚&nbsp;&nbsp;&nbsp;&nbsp;愚者不能断

&nbsp;&nbsp;&nbsp;&nbsp;不放逸善人&nbsp;&nbsp;&nbsp;&nbsp;则生于天中

&nbsp;&nbsp;&nbsp;&nbsp;于天中放逸&nbsp;&nbsp;&nbsp;&nbsp;故退时心悔

&nbsp;&nbsp;&nbsp;&nbsp;一切放逸者&nbsp;&nbsp;&nbsp;&nbsp;生死不得脱

&nbsp;&nbsp;&nbsp;&nbsp;放逸第一罥&nbsp;&nbsp;&nbsp;&nbsp;能缚令流转

&nbsp;&nbsp;&nbsp;&nbsp;作所不应作&nbsp;&nbsp;&nbsp;&nbsp;不作所应作

&nbsp;&nbsp;&nbsp;&nbsp;一切放逸者&nbsp;&nbsp;&nbsp;&nbsp;所作皆颠倒

&nbsp;&nbsp;&nbsp;&nbsp;尚不作世法&nbsp;&nbsp;&nbsp;&nbsp;何况出世法

&nbsp;&nbsp;&nbsp;&nbsp;是故诸智者&nbsp;&nbsp;&nbsp;&nbsp;不赞放逸行

&nbsp;&nbsp;&nbsp;&nbsp;以是故不应&nbsp;&nbsp;&nbsp;&nbsp;行放逸之行

&nbsp;&nbsp;&nbsp;&nbsp;如是放逸行&nbsp;&nbsp;&nbsp;&nbsp;是恶道初使

&nbsp;&nbsp;&nbsp;&nbsp;若有能舍离&nbsp;&nbsp;&nbsp;&nbsp;苦恼之藏处

&nbsp;&nbsp;&nbsp;&nbsp;如是勇健者&nbsp;&nbsp;&nbsp;&nbsp;能渡有大海


善时鹅王。为彼天主牟修楼陀并诸天众。如是已说。过去旧法。利益天人。又彼鹅王。现为天主。牟修楼陀。复更说法。作如是言。有五种法对治沙门放逸之行。何等为五。所谓一切放逸行者。皆受苦恼。如是之人。随何放逸。能致苦恼。舍彼放逸。知彼过已。修行功德。舍离彼故。无不饶益。不受苦恼。不善恶业。则不增长。修行正行。此是沙门初对治法放逸对治。

又复沙门第二对治。对治放逸。何者第二。谓见实义。实见之人。一切心意皆悉决定。如实而见。如实见故。不行放逸。以如实见放逸过故。此是第二放逸对治。

又复沙门第三对治。对治放逸。何者第三。所谓亲近不放逸者。受戒持戒。如彼所行。如是而行。如彼所作。亦如是作。于持戒者。常与同处。于破戒者。舍而不近。是故放逸。一切皆无。此是第三放逸对治。

又复沙门第四对治。对治放逸。何者第四。谓求智故。常近智者。常乐智者。舍离放逸。近不放逸。如是谨慎不放逸者。乐近苦远。彼善男子。恒常如是不放逸行。此是第四放逸对治。

又复沙门第五对治。对治放逸。何者第五。所谓有王若王大臣。执放逸者。与其罪罚。或断其命。或时尽夺一切财物。或时与杖。或截其手。如是种种与放逸者。异异刑罚。彼既见已。心生怖畏。以怖畏故。舍离放逸。不放逸行。如是对治舍离放逸。以见他人受如是罚。生怖畏故。随顺法行。畏行放逸。堕于地狱。是故不作一切恶行。此是第五放逸对治。如是放逸。于天于人。则非安隐。彼多天众。闻是经已。舍离放逸。牟修楼陀夜摩天王。既闻鹅王所说经已。起随喜心。复共天众。飞升虚空。如其本来。还如是去。自余诸天。有在广池更受乐者。有向林中而受乐者。既入园林种种受乐。如是乃至爱善业尽。善业尽故。于彼处退。彼处退已。如自业行。或堕地狱。或堕饿鬼。或堕畜生。若以余业。生于人中。则生第一富乐之处。黠慧利根。多所知见。有智慧命。以有智慧。是故大富。为王所爱。以余业故。

成就地竟。

又彼比丘。知业果报。观夜摩天所有地处。彼见闻知。复有地处。名光明围。众生何业生于彼处。彼见闻知。或天眼见。若善男子曾闻法义。受戒持戒。正见不邪。不恼乱他。心意正直。不杀不盗。如前所说。复舍邪淫。畏邪行故。乃至不观画妇女像。常行善业。善修净命。如是之人。身坏命终。生于善道。天世界中。光明围处。生彼处已善业力故。天妙境界五欲功德种种受乐六根所使。乐见园林。如是如是见种种法。如是如是。六根增上。以增上故。则能驱使地处平正第一柔软七宝间杂。甚可爱乐。彼地之中。若有树生。触极软滑。金果银叶。胜触香味。皆悉具足。如是天果。如意出香。如意生味。

彼处诸天若有是心。欲令彼果如意出酒。即有触香色味具足。天之美酒从果流出。在于树下。时彼诸天共天女众。执珠宝器。承而饮之。如是天酒。有下中上香味触等。业无量故。如彼业因。如是得酒。有下中上。又复余天有无量种受五欲乐。为放逸烧。乐见园林。歌舞喜笑。处处游戏。相随而行。向彼园林。如是如是。随所行道。见异异种微妙之色。彼所得味有无量种。无量分别。种种胜味。彼所嗅香。有无量种无量分别种种妙香。与心相应。彼忆念触。有无量种无量分别受乐相应天妙之触。彼天所闻天妙音声。有无量种无量分别心乐相应。闻已欢喜。第一持戒胜善业故。五欲功德皆悉具足。而受乐行。彼天如是受乐行故。乃经久时。如是受乐。不知厌足。复更远见名心乐林。无量百千宝树庄严。彼心乐林。如是可爱。枝叶根茎。各各别别。一厢银林。其白如雪。名银树林。其光犹如阎浮提中月之光明。彼一一树。端严殊妙。天若见者。心则受乐。又复一厢。赤色犹如迦鸡檀那。甚赤无比。有赤光明。其叶亦赤。如是叶等。和合成林。如是赤林。极为可爱。彼林赤故。遍照虚空一切皆赤。又复一厢。名常乐林。其林一厢。有青园林。其林普青。青影光明。彼林一厢。如是光明。端严殊妙。如阎浮提虚空不异。是毗琉璃宝之光明。如是彼处。名常乐林。复次一厢是颇梨林。光明清净。根茎枝叶。多有无量流水河池。皆悉具足。又彼大林。次复一厢。青宝树林。根茎枝叶。青色光明。于树枝中。有种种鸟。鸟种种声。多有种种妙莲花池。而为庄严。彼天园林。如是光明。端严胜妙。

尔时彼处。光明围地。一切诸天。自身光明。为欲游戏受诸乐故。向心乐林。于彼林中游戏受乐。爱林所系。五欲功德。受天快乐。不知厌足。又复游戏种种受乐。入心乐林。彼林之内。有种种色。有种种味。有种种香。花果具足。多有妙蜂。庄严其林。处处普遍。又复多有可爱鸟众种种可爱妙莲花池。种种可爱树枝屋舍。散华遍地。地触柔软。甚可爱乐。多有无量百千天众。是故彼处如是端严。树枝屋舍。多有莲华流水池河种种山谷。多有诸树。歌舞喜笑。种种游戏庄严具声。犹如歌音。微风动林。枝花垂挑。是故彼林。如是严好。尔时彼天。入彼林中。转胜欢喜。复更歌舞游戏喜笑。迭共受乐。于一切时心乐境界。其心恒常念行放逸。

彼诸天众如是受乐。乃至久时。复入七宝曼陀罗林。彼林可爱。林中最胜犹如山王。所有光明。胜百千日。绕莲华池以为庄严。曼陀罗林。有孔雀王。名曰杂色。种种七宝。间错斑杂。所出音声。普遍彼林。实是菩萨以愿力故。生彼天中。为放逸天。除放逸故。见彼诸天五境界火之所烧故。住树枝中。勇猛无畏。生怜愍心。告彼天言。此诸天等。多放逸行。不虑后退。此乐欲尽。无常不住。一切天乐。速疾已过。如山中河。其流迅速。而不觉知。心常着乐。以恶爱故。尔时杂色孔雀鸟王。而说偈言。

&nbsp;&nbsp;&nbsp;&nbsp;所作如梦见&nbsp;&nbsp;&nbsp;&nbsp;住处如见焰

&nbsp;&nbsp;&nbsp;&nbsp;城如乾闼婆&nbsp;&nbsp;&nbsp;&nbsp;天如是着欲

&nbsp;&nbsp;&nbsp;&nbsp;天为爱所生&nbsp;&nbsp;&nbsp;&nbsp;终竟必破坏

&nbsp;&nbsp;&nbsp;&nbsp;谓乐不可尽&nbsp;&nbsp;&nbsp;&nbsp;天如是着欲

&nbsp;&nbsp;&nbsp;&nbsp;乐不久则失&nbsp;&nbsp;&nbsp;&nbsp;如河流速过

&nbsp;&nbsp;&nbsp;&nbsp;为欲城所诳&nbsp;&nbsp;&nbsp;&nbsp;天如是着欲

&nbsp;&nbsp;&nbsp;&nbsp;如风吹动水&nbsp;&nbsp;&nbsp;&nbsp;彼水中见月

&nbsp;&nbsp;&nbsp;&nbsp;犹如旋火轮&nbsp;&nbsp;&nbsp;&nbsp;天如是着欲

&nbsp;&nbsp;&nbsp;&nbsp;如电之流动&nbsp;&nbsp;&nbsp;&nbsp;如鹿爱之焰

&nbsp;&nbsp;&nbsp;&nbsp;如水沫不坚&nbsp;&nbsp;&nbsp;&nbsp;天如是着欲

&nbsp;&nbsp;&nbsp;&nbsp;如芭蕉叶动&nbsp;&nbsp;&nbsp;&nbsp;又亦如象耳

&nbsp;&nbsp;&nbsp;&nbsp;不善人所爱&nbsp;&nbsp;&nbsp;&nbsp;天如是着欲

&nbsp;&nbsp;&nbsp;&nbsp;如金波迦果&nbsp;&nbsp;&nbsp;&nbsp;如有食铁钩

&nbsp;&nbsp;&nbsp;&nbsp;如幻之无常&nbsp;&nbsp;&nbsp;&nbsp;天如是着欲

&nbsp;&nbsp;&nbsp;&nbsp;皆虚诳无物&nbsp;&nbsp;&nbsp;&nbsp;暂时不停住

&nbsp;&nbsp;&nbsp;&nbsp;初时味则甜&nbsp;&nbsp;&nbsp;&nbsp;天如是着欲

&nbsp;&nbsp;&nbsp;&nbsp;唯放逸一味&nbsp;&nbsp;&nbsp;&nbsp;是有缚之因

&nbsp;&nbsp;&nbsp;&nbsp;速使入恶道&nbsp;&nbsp;&nbsp;&nbsp;天如是着欲

&nbsp;&nbsp;&nbsp;&nbsp;爱恶物谓好&nbsp;&nbsp;&nbsp;&nbsp;常可畏常妨

&nbsp;&nbsp;&nbsp;&nbsp;如毒如刀等&nbsp;&nbsp;&nbsp;&nbsp;天如是着欲


彼心乐林。如是孔雀。名杂色王。为调伏天。如是说偈。善意愿故。于天中生。彼孔雀王。用人中物。以为譬喻。为天众说。何以故。令天闻已。忆本生故。以忆本生。知业果故。修行无常。修无常故。不放逸行。是故杂色孔雀鸟王。以人中喻。为天说法。说何等法。谓无常法。为说欲过。说欲无常。

尔时有天。闻所说法。忆本前生。以忆本生。知业报故。于少时中。不放逸行。生于善意。彼天少时。生于善意不放逸行。少时利益。少时安隐。种未来世无量百千安隐生处善业种子。是故菩萨杂色鸟王说如是法。尔时天众。犹故着乐。入彼林中。以莲华鬘庄严身首。自身光明庄严其身。五乐音声种种受乐。于彼林中。无量河池水流盈满具足庄严。天众见已。放逸而行。于生老死。不生怖畏。歌舞游戏。不知厌足。更入余林。彼林名鬘。鬘林之树。无量百千。其树枝华。种种异色。间杂不同。有无量种形相色香。种种妙花。枝枝具足。如是妙华。大小均等希奇得所。于彼林中。有七宝蜂。其音可爱。在彼华中共天游戏。彼诸天等。取彼华鬘。共天女众。相掷嬉戏。天及天女。本自端正。以着如是妙花鬘故。十倍胜本。迭互一心。于彼林中游戏受乐。折取花枝。其花香气。遍五由旬。有十由旬。二十由旬。三十由旬。如是彼林。天香具足。无量种花和集而有。

尔时彼天。如是游戏。受诸乐已。复向酒河。河名欢喜。其河甚大。彼酒音声。触味香色。皆悉具足。在河而流。彼天见已。坐河岸上。取而饮之。彼复有鸟。名为常乐。见彼诸天在欢喜河。而饮酒故。为说偈言。

&nbsp;&nbsp;&nbsp;&nbsp;没入放逸海&nbsp;&nbsp;&nbsp;&nbsp;贪着诸境界

&nbsp;&nbsp;&nbsp;&nbsp;此酒能迷心&nbsp;&nbsp;&nbsp;&nbsp;何用复饮酒

&nbsp;&nbsp;&nbsp;&nbsp;为境界火烧&nbsp;&nbsp;&nbsp;&nbsp;不知作不作

&nbsp;&nbsp;&nbsp;&nbsp;园林生贪心&nbsp;&nbsp;&nbsp;&nbsp;何用复饮酒


彼常乐鸟。见乐酒天在河饮酒。为调伏故。如是说偈。彼天闻已。犹故饮酒。不休不止。心生欢喜。自身光明。周围如鬘。复以花鬘庄严身体。饮酒游戏。不知厌足。五欲功德。五乐音声。歌舞游戏。次第复向华枝舍林。希望欲乐。故到彼林。共天女众歌舞喜笑。

尔时彼天见彼树林众花具足。心生欢喜。以先闻故。见则欢喜。如是胜妙可爱园林。有七宝蜂而为庄严。天众见已。生希有心。回眼普看。不生厌足。彼天女众。皆亦如是。见五千种百千分别华舍具足。彼诸天女见则入中。歌舞游戏。而受快乐。彼树枝叶甚可爱乐。密覆如屋。彼众树枝。是种种宝。所谓枝者。毗琉璃枝。金叶所覆。若金枝屋。毗琉璃叶之所覆蔽。迦鸡檀那妙好色果。具足而有。迦鸡檀那青宝树枝。银色叶覆。若颇梨树。金果具足。若彼有树。迦鸡檀那以为枝者。青宝叶覆。金果具足。若颇梨树。颇梨枝屋。金叶密覆。大青宝果具足而有。随念庄严。皆悉可爱。蜂众围绕音声美妙。绕华枝屋。彼枝舍内。如是严好。天欲受乐。则入其中。以善业故。

又枝舍外。种种具足。有莲华池。莲花金叶。皆毗琉璃青宝为须。白银为台。周遍林外。无量蜂众。而为庄严。鹅鸭鸳鸯。迦昙婆罗。出妙音声。闻者心乐。是故彼林。甚为微妙。彼莲花林。其外华池。如鬘不异。宝花枝舍。周围彼林。处处普遍。

莲华轮外。复有树林。如是林者。有鸟兽住。心皆欢喜。有在树下依树坐者。有游行者。有在林中食天美果华根等者。果花根等。有第一色香味触等。和合具足。如是鸟兽。雄雌牝牡。皆各相随。又彼鸟兽闻天歌已。开眼张耳。羽毛皆竖。欢喜心乐。又彼鸟兽。雄雌牝牡各各相随。在于树下柔软触地。迭相看面而受快乐。或共游戏。

诸兽嚼咽。牝牡同处。迭相看面。共受快乐。其身皆是七宝间杂。在于林中如是受乐。