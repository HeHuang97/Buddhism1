## 正法念处经卷第八

### 地狱品第三之四

又彼比丘。知业果报。复观叫唤之大地狱。复有何处。彼见闻知。复有异处。名火末虫。是彼地狱第四别处。众生何业生于彼处。彼见有人杀盗邪行乐行多作。彼人则堕叫唤地狱火末虫处。业及果报。如前所说。复卖酒者。加益水等而取酒价。如是卖酒。有偷盗过。彼人以是恶业因缘。身坏命终。堕于恶处叫唤地狱火末虫处。受大苦恼。所谓苦者。四百四病。何等名为四百四病。百一风病。百一黄病。百一冷病。百一杂病。彼地狱人。相似因果。若阎浮提处。郁单越处。瞿耶尼处。弗婆提处。如是四处。随若干人一病之力。于一日夜。能令皆死。彼地狱处具有如是四百四病。而复更有余诸苦恼。所谓苦者。彼地狱人。自身虫生。破其皮肉脂血骨髓。而饮食之。受如是苦。唱声大唤。孤独无救。而复于彼阎魔罗人。极生怖畏。复为大火之所烧煮。其身炎燃。受种种苦。乃至作集恶业坏散。无气烂尽。彼地狱处。尔乃得脱。若于前世过去久远。有善业熟。不生饿鬼畜生之道。若生人中同业之处。贫穷苦恼。是其前世。卖酒恶业。余残果报。

又彼比丘。知业果报复观叫唤之大地狱。复有何处。彼见闻知复有异处。彼处名为热铁火杵。是彼地狱第五别处。众生何业生于彼处。彼见有人杀盗邪行乐行多作。彼人则堕叫唤地狱热铁火杵别异处生。业及果报。如前所说。今复说酒。若人以酒。诳与畜生。师子。虎熊鸲鹆。命命。是等鸟兽令其醉已。则无有力。不能得去。然后捉取。若杀不杀。彼人以是恶业因缘。身坏命终。堕于恶处叫唤地狱。热铁火杵别异处生。受大苦恼。热炎铁杵是恶业作。筑令碎末。如沙相似。一切身分皆悉散坏彼受大苦。唱声号哭。递相向走。如是走时热炎铁杵随后打筑。普受大苦。阎魔罗人。复更执之以利铁刀削其身体。削已复割。割已复克。克已复劈。乃至作集恶不善业未坏未烂。业气未尽。于一切时与苦不止。若恶业尽彼地狱处尔乃得脱。若于前世过去久远。有善业熟。不生饿鬼畜生之道。若生人中同业之处。得风血病。是彼恶业余残果报。生恶国土。无有医药瞻病使人。贫穷困苦。复生恶国。多有种种恶草刺棘。在于多热少水之处。常怀怖畏。是彼恶业。余残势力。

又彼比丘。知业果报。复观叫唤之大地狱。复有何处。彼见闻知。复有异处。彼处名为雨炎火石。是彼地狱第六别处。众生何业生于彼处。彼见有人杀盗邪行乐行多作。彼人则堕叫唤地狱雨炎火石别异处生。业及果报。如前所说。又复若人作如是心。象若醉时。能多杀人。若杀多人。我则得胜为令象斗。与酒令饮。是业报故。堕于恶处叫唤地狱雨炎火石别异处生。受大苦恼。所谓苦者。罪业力故。彼地狱中。有大象生身皆炎燃。一切身分。皆能打触。取彼人已。触破彼人一切身分。破碎堕落。与大怖畏。彼人如是唱声大唤。身分散尽。若得脱已。而复更为阎魔罗人执之。置镬在于热沸赤铜汁中。如是无量百千年岁常烧常煮。身体烂坏。乃至恶业未坏未烂。业气未尽。于一切时与苦不止。若恶业尽。彼地狱处尔乃得脱。若于前世过去久远有善业熟。不生饿鬼畜生之道。若生人中同业之处。彼人则生杀象之家。为象所杀。常困贫穷。面色不好。手足坚涩。身常涩触。是彼恶业余残果报。

又彼比丘。知业果报。复观叫唤之大地狱。复有何处。彼见闻知。复有异处。名杀杀处。是彼地狱第七别处。众生何业生于彼处。彼见有人杀盗邪行乐行多作。彼人则堕叫唤地狱。生杀杀处。业及果报。如前所说。又复若人以酒与他贞良妇女。令其醉已。心乱不正。不守梵行。然后共淫。彼人以是恶业因缘。身坏命终。堕于恶处叫唤地狱生杀杀处。受大苦恼。所谓苦者。热炎铁钩拔其男根。拔已复生。拔已复生。新生濡嫩。而复更拔。极受大苦唱声叫唤。彼恶业人。脱如是处。走向异处。既如是走。当其面前见有崄岸。见有乌鹫獯狐鸱雕。身皆是铁。热炎嘴爪。处处遍有。在彼崄岸。彼地狱人。如是见已。生大怖畏。皱面喎口。望救望归。堕崄岸处。热炎嘴爪铁身乌鹫獯狐鸱雕。分分分散而啖食之。食已复生。如是无量百千年岁。乃至恶业未坏未烂。业气未尽。于一切时与苦不止。若恶业尽。彼地狱处尔乃得脱。若于前世过去久远。有善业熟。不生饿鬼畜生之道。如是次第。如前所说。王法所缚。身体恶色。面貌丑陋。系狱而死。是彼恶业余残果报。

又彼比丘知业果报。复观叫唤之大地狱复有何处。彼见闻知。复有异处。彼处名为铁林旷野。是彼地狱第八别处。众生何业生于彼处。彼见有人杀盗邪行乐行多作。彼人则堕叫唤地狱铁林旷野。业及果报。如前所说。又若有人毒药和酒。与怨令饮。彼人以是恶业因缘。身坏命终。堕极恶处叫唤地狱铁林旷野。受大苦恼。所谓铁轮。热炎疾转。阎魔罗人。以热铁绳缚地狱人。在彼铁轮速疾急转。阎魔罗人。以热铁箭射其身分。体无完处。如芥子许。罪业力故。而复不死彼铁轮处因缘若尽。走向余处。罪业力故。复为铁蛇之所执持。于百千年而啖食之。乃至恶业未坏未烂业气未尽。于一切时与苦不止。若恶业尽。彼地狱处尔乃得脱。若于前世过去久远有善业熟。不生饿鬼畜生之道。若生人中同业之处。生捉蛇家。喜捉蛇头。以彼恶业余残势力。蛇螫而死。是彼恶业余残果报。

又彼比丘。知业果报。复观叫唤之大地狱复有何处。彼见闻知。彼有异处。名普闇火。是彼地狱第九别处。众生何业生于彼处。彼见有人杀盗邪行乐行多作。彼人则堕叫唤地狱普闇火处。业及果报。如前所说。又复若人卖酒活命。有买酒人不知酒价。彼卖酒人。少酒贵卖而取多物。彼人以是恶业因缘。身坏命终。堕于恶处叫唤地狱。普闇火处受大苦恼。所谓苦者。普闇火处地狱之中。阎魔罗人不识不知。为是何人而闇打之。彼地狱人。受大苦恼。不知谁打。入闇火中。彼火乃无微少。光明如毛头许。彼地狱人。于彼火中。烧煮烂坏。复有铁锯。解劈其身。从头而起。裂为两分。罪人苦恼。唱声大唤。乃至作集恶不善业未坏未烂。业气未尽。于一切时与苦不止。若恶业尽。彼地狱处尔乃得脱。若于前世过去久远有善业熟。不生饿鬼畜生之道。若生人中同业之处。常患饥渴之所逼恼。无有财物。生隘迮处。生常俭处非正人类相似处生。是彼恶业余残果报。

又彼比丘。知业果报。复观叫唤之大地狱。复有何处。彼见闻知。复有异处。名阎魔罗遮约旷野。是彼地狱第十别处。众生何业生于彼处。彼见有人杀盗邪行乐行多作。彼人则堕叫唤地狱。生阎魔罗遮约旷野。业及果报。如前所说。今复说酒。若人以酒强与病人。新产妇女。若为财物若为衣服饮食等故。如是与酒。若取财物。若取衣服若饮食等。彼人以是恶业因缘。身坏命终。堕于恶处叫唤地狱生阎魔罗遮约旷野。受大苦恼。所谓苦者。从足甲燃。乃至燃头。阎魔罗人。热炎铁刀。从足至头。若斫若刺。既斫刺已又复更与极大苦恼。所谓火燃炎利铁戟。如是无量百千年岁。常一切时烧斫劈打。乃至恶业未坏未烂。业气未尽。于一切时与苦不止。若恶业尽。彼地狱处尔乃得脱。若于前世过去久远有善业熟。不生饿鬼畜生之道。若生人中同业之处。彼人则生恶国恶处边地之处。下贱放猪。如是处生。是彼恶业余残果报。

又彼比丘。知业果报。复观叫唤之大地狱。复有何处。彼见闻知。复有异处。名剑林处。是彼地狱第十一处。众生何业生于彼处。彼见有人杀盗邪行。乐行多作。彼人则堕叫唤地狱。生剑林处。业及果报。如前所说。今复说酒。若人以酒诳他欲行旷野之人。言是第一阿娑婆酒。令人不醉。而与恶酒。彼将酒去。既入旷野崄处饮之。饮已极醉。无所觉知。如是醉人所有财宝。悉为贼取。或夺其命。阿娑婆酒。味如酪浆。有如美水。有如马酪。以好妙药和而作之。彼人不与而与恶酒。故令使醉。彼与酒者。世人皆言如捉咽贼。最是恶贼。彼人以是恶业因缘。身坏命终。堕于恶处叫唤地狱生剑林处。彼作集业受大苦恼。所谓苦者。雨炎火石。甚多稠密。普身被烧。如是劈斫。倒地吐舌。彼处有河。名热沸河。热血洋水。常生怖畏。彼河热沸。以热铜汁。热白镴汁。和杂其中。如是无量百千年岁。常被烧煮。阎魔罗人。以炎刀枷。若斫若打。乃至恶业未坏未烂业气未尽。于一切时与苦不止。若恶业尽。彼地狱处尔乃得脱。若于前世过去久远。有善业熟。不生饿鬼畜生之道。若生人中同业之处。彼人黑色。与墨无异。多嗔多妒。性悭常贫。是彼恶业余残果报。

又彼比丘。知业果报。复观叫唤之大地狱。复有何处。彼见闻知复有异处。名大剑林。是彼地狱第十二处。众生何业生于彼处。彼见有人杀盗邪行。乐行多作。彼人则堕叫唤地狱大剑林处。业及果报。如前所说。今复说酒。旷野之中。无人居处。唯有道路多人所行。若人于中卖酒求利。彼人以是恶业因缘。身坏命终。堕于恶处叫唤地狱。大剑林处。受大苦恼。所谓多有大利剑树高一由旬。刀叶甚利。树茎炎燃。烟毒炽盛。是本与酒恶业所作。若一由旬。未到树所。身已熟烂而复不死。如是如是。近大剑林。彼林周广三千由旬。火烟毒刀。有百千重。受大苦恼。而复不死。若地狱人。到大剑林。阎魔罗人打蹴令入。有在树下。普遍雨刀。一切身分。一切筋脉。一切诸节。一切骨髓。皆悉破裂。分分分散。复有刀枷。阎魔罗人。手执刀枷。周围剑林。罪人若出。见则还入。彼大剑树铁林之中罪人。若见阎魔罗人。极生怖畏。有映树者。有上树者。有被捉者。既捉得已以刀斩斫。有头破者。是本与酒恶业果报。若映树者。有铁鹫鸟啄。破其眼而饮其汁。是本与酒恶业果报。若上树者。则堕树枝在于地上。身为百段。若一千段。是本与酒恶业果报。若有罪人不依树者。则堕灰河热。灰所漂身。骨洋烂如。是无量百千年岁受。大苦恼此。说少分乃。至恶业未坏未烂。业气未尽。于一切时与苦不止。若恶业尽。彼地狱处尔乃得脱。若于前世过去久远。有善业熟。不生饿鬼畜生之道。若生人中同业之处。心则不正。报得恶病。若得大病。若心痛病。只罗娑病。若脚肿病。若目盲病。是彼恶业余残果报。

又彼比丘。知业果报。复观叫唤之大地狱。复有何处。彼见闻知复有异处。彼处名为芭蕉烟林。是彼地狱第十三处。众生何业生于彼处。彼见闻知。若人杀生偷盗邪行。乐行多作。彼人则生叫唤地狱芭蕉烟林别异处生。业及果报。如前所说。今复说酒。若人欲心。是故持酒。阴密与他贞良妇女。欲令彼醉。不住威仪。心动变异。望行非法。彼人以是恶业因缘。身坏命终。堕于恶处叫唤地狱芭蕉烟林别异处生。受大苦恼。所谓苦者。彼地狱处。周围纵广。五千由旬。普烟遍满。有恶焦火而复黑闇。彼闇火中。有炎铁块厚三居赊。皆是火炭。闇覆不见。彼地狱人。速疾没入。黑闇火覆。不能唱唤。如是罪人。一切根门皆悉火满。是彼与酒恶业果报。若脱彼处。则芭蕉烟。满其根门。既受烟苦。还复忆前火中之乐。如是烟气。势力严利。若脱彼处。复有铁鸟。名烟叶鬘。其嘴甚利。啄破其骨。取髓而饮。乃至恶业。未坏未烂。业气未尽。于一切时与苦不止。若恶业尽。彼地狱处尔乃得脱。若于前世过去久远。有善业熟不生。饿鬼畜生之道。若生人中同业之处。则多胁病。贫穷短命。是彼恶业余残果报。

又彼比丘。知业果报。复观叫唤之大地狱。复有何处。彼见闻知复有异处。彼处名为烟火林处。是彼地狱第十四处。众生何业生于彼处。彼见闻知。若人杀生偷盗邪行。乐行多作。彼人则堕叫唤地狱烟火林处。业及果报。如前所说。今复说酒。若人欲令怨家衰恼。以酒与贼。若与官人。令与怨苦。彼人以是恶业因缘。身坏命终。堕于恶处叫唤地狱烟火林处。受大苦恼。所谓热风。如刀如火。彼恶业故。作如是风。吹彼罪人。在于空中。势相打触。不得自在。身体碎坏。犹如沙抟。恶业力故。身复还生。如是无量百千年岁。乃至恶业未坏未烂。业气未尽。受一切苦。所谓苦者。火苦刀苦利刀劈苦。病苦铁苦。热灰等苦。受如是等第一极苦。第一极恶。第一极急。如是无量百千年岁。乃至恶业未坏未烂。业气未尽。于一切时与苦不止。若恶业尽彼地狱处。尔乃得脱。若于前世过去久远。有善业熟。不生饿鬼畜生之道。若生人中同业之处。项上三堆。极高隆出。常患癃病。是彼恶业余残果报。

又彼比丘。知业果报。复观叫唤之大地狱。复有何处。彼见闻知复有异处。名云火雾。是彼地狱第十五处。众生何业生于彼处。彼见闻知。若人杀生偷盗邪行。乐行多作。生彼地狱云火雾处。业及果报。如前所说。今复说酒。若人以酒与持戒人。若与外道。令其醉已。调戏弄之。令彼羞耻。自心喜乐。彼人以是恶业因缘。身坏命终。堕于恶处叫唤地狱云火雾处。受大苦恼。所谓苦者。彼地狱中。地狱火满。厚二百肘。阎魔罗人。捉地狱人。令行火中。从足至头。一切洋消。举之还生。以恶业故。有火风起。吹地狱人。如叶集散。十方转回。犹如捩绳。彼地狱人。如是被烧。乃至无有灰末可得。而复还生。如是无量百千年岁。常如是烧。乃至恶业未坏未烂。业气未尽。于一切时与苦不止。若恶业尽。彼地狱处尔乃得脱。若于前世过去久远。有善业熟不生饿鬼畜生之道。若生人中同业之处。彼人则生阎魔罗国。婆离迦国。常负人故。项则常肿。彼酒恶业。余残果报。

又彼比丘。知业果报。复观叫唤之大地狱复有何处。彼见闻知。复有异处。名分别苦。是彼地狱第十六处。众生何业生于彼处。彼见闻知。若人杀生偷盗邪行。乐行多作。彼人则堕叫唤地狱分别苦处。业及果报。如前所说。今复说酒。所谓有人欲行因缘。以酒与奴及作人等。令彼饮酒。身力不乏。若行猎时。能速疾走。能杀鹿等。彼人以是恶业因缘身坏命终。堕于恶处叫唤地狱分别苦处。受大苦恼。所谓苦者。随彼罪人。如是如是种种分别。阎魔罗人如是如是。与大苦恼百倒千倒。若百千倒。亿百千倒。若干种种异异苦恼。如前所说。余地狱中。种种苦恼。彼一切苦。此中倍受。阎魔罗人。责疏罪人。而说偈言。

&nbsp;&nbsp;&nbsp;&nbsp;以三种恶业&nbsp;&nbsp;&nbsp;&nbsp;遍在九处熟

&nbsp;&nbsp;&nbsp;&nbsp;四十重受苦&nbsp;&nbsp;&nbsp;&nbsp;恶业行所得

&nbsp;&nbsp;&nbsp;&nbsp;酒为恶根本&nbsp;&nbsp;&nbsp;&nbsp;被笑入地狱

&nbsp;&nbsp;&nbsp;&nbsp;一切根失灭&nbsp;&nbsp;&nbsp;&nbsp;不利益因缘

&nbsp;&nbsp;&nbsp;&nbsp;太喜多语言&nbsp;&nbsp;&nbsp;&nbsp;增贪令他畏

&nbsp;&nbsp;&nbsp;&nbsp;口过自夸诞&nbsp;&nbsp;&nbsp;&nbsp;两舌第一处

&nbsp;&nbsp;&nbsp;&nbsp;酒能乱人心&nbsp;&nbsp;&nbsp;&nbsp;令人如羊等

&nbsp;&nbsp;&nbsp;&nbsp;不知作不作&nbsp;&nbsp;&nbsp;&nbsp;如是应舍酒

&nbsp;&nbsp;&nbsp;&nbsp;若酒醉之人&nbsp;&nbsp;&nbsp;&nbsp;如死人无异

&nbsp;&nbsp;&nbsp;&nbsp;若欲常不死&nbsp;&nbsp;&nbsp;&nbsp;彼人应舍酒

&nbsp;&nbsp;&nbsp;&nbsp;酒是诸过处&nbsp;&nbsp;&nbsp;&nbsp;恒常不饶益

&nbsp;&nbsp;&nbsp;&nbsp;一切恶道阶&nbsp;&nbsp;&nbsp;&nbsp;黑闇所在处

&nbsp;&nbsp;&nbsp;&nbsp;饮酒到地狱&nbsp;&nbsp;&nbsp;&nbsp;亦到饿鬼处

&nbsp;&nbsp;&nbsp;&nbsp;行于畜生业&nbsp;&nbsp;&nbsp;&nbsp;是酒过所诳

&nbsp;&nbsp;&nbsp;&nbsp;酒为毒中毒&nbsp;&nbsp;&nbsp;&nbsp;地狱中地狱

&nbsp;&nbsp;&nbsp;&nbsp;病中之大病&nbsp;&nbsp;&nbsp;&nbsp;是智者所说

&nbsp;&nbsp;&nbsp;&nbsp;酒失智失根&nbsp;&nbsp;&nbsp;&nbsp;能尽灭法宝

&nbsp;&nbsp;&nbsp;&nbsp;酒为第一胎&nbsp;&nbsp;&nbsp;&nbsp;是破梵行怨

&nbsp;&nbsp;&nbsp;&nbsp;饮酒令人轻&nbsp;&nbsp;&nbsp;&nbsp;王等尚不重

&nbsp;&nbsp;&nbsp;&nbsp;何况余凡人&nbsp;&nbsp;&nbsp;&nbsp;为酒之所弄

&nbsp;&nbsp;&nbsp;&nbsp;诸法之大斧&nbsp;&nbsp;&nbsp;&nbsp;令人无羞惭

&nbsp;&nbsp;&nbsp;&nbsp;若人饮酒者&nbsp;&nbsp;&nbsp;&nbsp;一切所轻贱

&nbsp;&nbsp;&nbsp;&nbsp;无智无方便&nbsp;&nbsp;&nbsp;&nbsp;身口皆无用

&nbsp;&nbsp;&nbsp;&nbsp;一切皆不知&nbsp;&nbsp;&nbsp;&nbsp;以酒劫心故

&nbsp;&nbsp;&nbsp;&nbsp;若人饮酒者&nbsp;&nbsp;&nbsp;&nbsp;无因缘欢喜

&nbsp;&nbsp;&nbsp;&nbsp;无因缘而嗔&nbsp;&nbsp;&nbsp;&nbsp;无因缘作恶

&nbsp;&nbsp;&nbsp;&nbsp;于佛所生痴&nbsp;&nbsp;&nbsp;&nbsp;坏世出世事

&nbsp;&nbsp;&nbsp;&nbsp;烧解脱如火&nbsp;&nbsp;&nbsp;&nbsp;所谓酒一法

&nbsp;&nbsp;&nbsp;&nbsp;若人能舍酒&nbsp;&nbsp;&nbsp;&nbsp;正行于法戒

&nbsp;&nbsp;&nbsp;&nbsp;彼到第一处&nbsp;&nbsp;&nbsp;&nbsp;无死无生处

&nbsp;&nbsp;&nbsp;&nbsp;汝舍离善行&nbsp;&nbsp;&nbsp;&nbsp;为酒之所诳

&nbsp;&nbsp;&nbsp;&nbsp;堕地狱恶处&nbsp;&nbsp;&nbsp;&nbsp;何用呼嗟为

&nbsp;&nbsp;&nbsp;&nbsp;饮酒初虽甜&nbsp;&nbsp;&nbsp;&nbsp;受报第一苦

&nbsp;&nbsp;&nbsp;&nbsp;过如金波迦&nbsp;&nbsp;&nbsp;&nbsp;是智者所说

&nbsp;&nbsp;&nbsp;&nbsp;智者不信酒&nbsp;&nbsp;&nbsp;&nbsp;不能坏其意

&nbsp;&nbsp;&nbsp;&nbsp;触冷果报热&nbsp;&nbsp;&nbsp;&nbsp;由酒到地狱

&nbsp;&nbsp;&nbsp;&nbsp;若作恶业者&nbsp;&nbsp;&nbsp;&nbsp;意轻则心喜

&nbsp;&nbsp;&nbsp;&nbsp;报则第一苦&nbsp;&nbsp;&nbsp;&nbsp;后悔是痴人

&nbsp;&nbsp;&nbsp;&nbsp;不乐欲中意&nbsp;&nbsp;&nbsp;&nbsp;欲第一诳人

&nbsp;&nbsp;&nbsp;&nbsp;缚在生死恶&nbsp;&nbsp;&nbsp;&nbsp;一切地狱因

&nbsp;&nbsp;&nbsp;&nbsp;若人喜乐欲&nbsp;&nbsp;&nbsp;&nbsp;彼人苦无边

&nbsp;&nbsp;&nbsp;&nbsp;为欲所啮者&nbsp;&nbsp;&nbsp;&nbsp;乐则不可得

&nbsp;&nbsp;&nbsp;&nbsp;汝本意乐欲&nbsp;&nbsp;&nbsp;&nbsp;来此恶地狱

&nbsp;&nbsp;&nbsp;&nbsp;受极恶苦恼&nbsp;&nbsp;&nbsp;&nbsp;今者徒生悔

&nbsp;&nbsp;&nbsp;&nbsp;汝本作恶业&nbsp;&nbsp;&nbsp;&nbsp;为欲痴所诳

&nbsp;&nbsp;&nbsp;&nbsp;彼时何不悔&nbsp;&nbsp;&nbsp;&nbsp;今悔何所及

&nbsp;&nbsp;&nbsp;&nbsp;作集业坚牢&nbsp;&nbsp;&nbsp;&nbsp;今见恶业果

&nbsp;&nbsp;&nbsp;&nbsp;本不应作恶&nbsp;&nbsp;&nbsp;&nbsp;作恶今受苦

&nbsp;&nbsp;&nbsp;&nbsp;恶业得恶报&nbsp;&nbsp;&nbsp;&nbsp;作恶者自受

&nbsp;&nbsp;&nbsp;&nbsp;恶不殃善者&nbsp;&nbsp;&nbsp;&nbsp;如是应舍恶

&nbsp;&nbsp;&nbsp;&nbsp;若舍恶之人&nbsp;&nbsp;&nbsp;&nbsp;于恶则不畏

&nbsp;&nbsp;&nbsp;&nbsp;自作自受苦&nbsp;&nbsp;&nbsp;&nbsp;非余人所食


阎魔罗人。如是责疏地狱罪人。既责疏已。复与无量种种苦恼。乃至恶业未坏未烂。业气未尽。于一切时与苦不止。若恶业尽。彼地狱处尔乃得脱。若于前世过去久远。有善业熟。不生饿鬼畜生之道。若生人中同业之处。身体干枯。第一嗔心。难可调顺。是彼恶业余残果报。

又彼比丘。知业果报复观叫唤之大地狱。彼大地狱。唯有此处。更无别有异处可见。亦无别有业果可得。如是叫唤之大地狱。如是十六眷属之处。如活黑绳合等地狱。种种苦恼。此中具足。转重转胜。彼地狱中所受苦恼。彼一切苦。此地狱中皆悉十倍。何以故。以作恶业坚重多故。杀盗邪行。与持戒人酒。四倍恶业。此地狱受坚[革\*卬]多重种种苦恼。寿命延长。彼四倍业果报苦恼。彼比丘观察如是四倍恶业苦恼果报。既思惟已。则于生死十倍厌离。又修行者。内心思惟。随顺正法。观察法行。彼比丘观察如是诸地狱已。深畏生死。得第十地。彼地夜叉。知已欢喜。如是复闻虚空夜叉。如前所说。次第乃至梵迦夷天。梵不流天。大梵天等。彼梵天等。闻已欢喜。如前所说。生死魔分。皆悉损减。正法增长。又彼比丘。知业果报。次复观察余大地狱。彼见闻知。复有地狱。名大叫唤。众生何业。生彼地狱。彼见闻知。若人杀生偷盗邪行饮酒妄语。乐行多作。增上满足。如是之人。生大叫唤大地狱中。杀生偷盗邪行饮酒。业及果报。如前所说。今说妄语。增上满足第一极恶。一切善人之所憎贱。一切恶道所由之门。如是业者。所谓有人。若王王等。军众等中。谓为正直。二人诤对。与作证人。言如是事。是我所知。此事正尔。我则是量。彼二诤人。各各说已。如是证人。内心实知口不正说。或得财物。或知识朋友。或染欲心。自诳破坏。如前所说。如是证人。作如是心。彼先时语如是如是。我于今者如是异说。我此妄语。如是妄语。竟有何罪。彼妄语人心谓无罪。起如是心。我当无罪。彼人异说。于二人中。得妄语罪。一人得罚。或时致死。或时畏死。或时得罚。或输舍宅。如彼法制。相似得罚。如是恶人。以是妄语。恶业因缘。身坏命终。堕于恶处。谓大叫唤大地狱中。彼处命长。以何为量。如化乐天八千年寿。依此人中若八千年。于彼天中为一日夜。彼三十日以为一月。彼十二月以为一岁。于彼天中若八千年。彼地狱中为一日夜。彼大叫唤大地狱中。是恶业人妄语人处。以诳自他。能破一切第一善根。如大黑闇。大众不信。如是妄语。善人不许。一切圣人声闻缘觉。正遍知者之所呵责。一切世间出世间道。皆不相应。一切善根。桥梁大斧。常恼他人。如烂死尸。破坏不坚。如恶毒起。世间生死。恶道因缘。如屎无异。能令口中生烂臭气。常生苦网。不可爱乐。是大地狱大怖畏使。临欲死时。心则大惊。阎魔罗人境界所摄。是大怨家。能令人堕饿鬼畜生证明恶业。贫穷因缘。能与地狱大怖畏事。能作畜生相食因缘。无始来。转生死种子。妄语果报。于彼处生。彼大地狱。有十八处。何等十八。一名吼吼。二名受苦无有数量。三名受坚苦恼不可忍耐。四名随意压。五名一切闇。六名人间烟。七名如飞虫堕。八名死活等。九名异异转。十名唐悕望。十一名双逼恼。十二名迭相压。十三名金刚嘴乌。十四名火鬘。十五名受锋苦。十六名受无边苦。十七名血髓食。十八名十一炎。此十八处。是大叫唤之大地狱所有别处。彼大叫唤大地狱者。众生何业而生于彼。作集业道普遍究竟。乐行多作。堕大叫唤。根本自体极大怖畏。大地狱中受大苦恼。所谓苦者。其舌甚长。三居赊量。其体柔软。如莲花叶。从口中出。阎魔罗人。执热铁犁其犁炎然。耕破作道。热炎铜汁。其色甚赤。以洒其舌。舌中生虫。其虫炎口。还食其舌。彼妄语人。罪业力故。舌受大苦。不能入口。彼地狱人。口中有虫。名曰碓虫。而拔其齿。又恶业故。风散其龂。碎粖如沙。有利刀风。削割其咽。炎嘴铁虫。啖食其心。彼大叫唤根本地狱。如是极烧。妄语人身。以恶业故。身中生虫。还食其身。虫身炎燃。彼地狱人。身内虫食。受急病苦。如是内外二种苦恼。彼地狱中。阎魔罗人。复与罪人种种苦恼。谓铁钩打筋脉骨髓。一切身分。破坏碎散。又复更受余异苦恼。所谓斤斧。斤其身体。一切身分。乃至骨等。彼妄语人。以他因缘。作如是说。不依一切。法桥而行。乃是一切不饶益门。复是一切善谷之雹。如是妄语。亦是一切恶道之门。亦是一切苦恼之藏。一切众生之所不信。一切圣人弃舍如屎。诸佛世尊。声闻缘觉。阿罗汉等。舍之如毒。若行世间出世间道。如大黑闇。人无爱者。乃是地狱第一因缘。无异相似。如大黑闇。有如是等种种诸恶。若人已说今说当说。如是业因。相似得果。彼大叫唤之大地狱。复有火烧如生酥者。炎燃铁锯以锯其体。身心苦恼。彼大地狱大火煮之。是见知者大悲因缘地狱相似。一切重病。如是病者。名尚叵说。受如是病。极大苦恼。如是所说二种大苦。乃有无量百千亿数亿那由他地狱苦恼。乃至作集恶不善业。未坏未烂。业气未尽。于一切时与苦不止。若恶业尽。彼地狱中尔乃得脱。若于前世过去久远。有善业熟。不生饿鬼畜生之道。若生人中同业之处。贫穷短命乱心不男。一切恶贱。人所不信。是彼杀生。偷盗邪行。饮酒妄语。余残果报。

尔时世尊。而说偈言。

&nbsp;&nbsp;&nbsp;&nbsp;若人过一法&nbsp;&nbsp;&nbsp;&nbsp;如是妄语人

&nbsp;&nbsp;&nbsp;&nbsp;破坏未来世&nbsp;&nbsp;&nbsp;&nbsp;无恶而不造

&nbsp;&nbsp;&nbsp;&nbsp;莫作妄语说&nbsp;&nbsp;&nbsp;&nbsp;一切恶因缘

&nbsp;&nbsp;&nbsp;&nbsp;能系缚生死&nbsp;&nbsp;&nbsp;&nbsp;善道不可见

&nbsp;&nbsp;&nbsp;&nbsp;二世不饶益&nbsp;&nbsp;&nbsp;&nbsp;一切相憎恶

&nbsp;&nbsp;&nbsp;&nbsp;妄语者能令&nbsp;&nbsp;&nbsp;&nbsp;一切法空旷

&nbsp;&nbsp;&nbsp;&nbsp;若人即生时&nbsp;&nbsp;&nbsp;&nbsp;口中有大斧

&nbsp;&nbsp;&nbsp;&nbsp;如是能自割&nbsp;&nbsp;&nbsp;&nbsp;所谓妄语说

&nbsp;&nbsp;&nbsp;&nbsp;一切恶之幡&nbsp;&nbsp;&nbsp;&nbsp;一切恶处绳

&nbsp;&nbsp;&nbsp;&nbsp;痴闇之藏处&nbsp;&nbsp;&nbsp;&nbsp;所谓妄语说

&nbsp;&nbsp;&nbsp;&nbsp;若人离实语&nbsp;&nbsp;&nbsp;&nbsp;一切善人舍

&nbsp;&nbsp;&nbsp;&nbsp;今世犹如草&nbsp;&nbsp;&nbsp;&nbsp;后世恶处烧

&nbsp;&nbsp;&nbsp;&nbsp;健者勿妄语&nbsp;&nbsp;&nbsp;&nbsp;妄语甚为恶

&nbsp;&nbsp;&nbsp;&nbsp;口中气烂臭&nbsp;&nbsp;&nbsp;&nbsp;后身则生悔

&nbsp;&nbsp;&nbsp;&nbsp;若舍离实语&nbsp;&nbsp;&nbsp;&nbsp;彼人法叵得

&nbsp;&nbsp;&nbsp;&nbsp;如是离法人&nbsp;&nbsp;&nbsp;&nbsp;生世苦无边

&nbsp;&nbsp;&nbsp;&nbsp;实为诸法灯&nbsp;&nbsp;&nbsp;&nbsp;善人爱如实

&nbsp;&nbsp;&nbsp;&nbsp;得天道中胜&nbsp;&nbsp;&nbsp;&nbsp;离热者所说

&nbsp;&nbsp;&nbsp;&nbsp;实道得生天&nbsp;&nbsp;&nbsp;&nbsp;实道得解脱

&nbsp;&nbsp;&nbsp;&nbsp;若人离实者&nbsp;&nbsp;&nbsp;&nbsp;善人说如狗

&nbsp;&nbsp;&nbsp;&nbsp;若人无实语&nbsp;&nbsp;&nbsp;&nbsp;小人中小人

&nbsp;&nbsp;&nbsp;&nbsp;实是法之阶&nbsp;&nbsp;&nbsp;&nbsp;明中第一明

&nbsp;&nbsp;&nbsp;&nbsp;实是解脱道&nbsp;&nbsp;&nbsp;&nbsp;财中第一财

&nbsp;&nbsp;&nbsp;&nbsp;救中第一救&nbsp;&nbsp;&nbsp;&nbsp;是智者所说

&nbsp;&nbsp;&nbsp;&nbsp;明中第一明&nbsp;&nbsp;&nbsp;&nbsp;眼中第一眼

&nbsp;&nbsp;&nbsp;&nbsp;无物犹为富&nbsp;&nbsp;&nbsp;&nbsp;庄严之庄严

&nbsp;&nbsp;&nbsp;&nbsp;实为第一藏&nbsp;&nbsp;&nbsp;&nbsp;王等不能夺

&nbsp;&nbsp;&nbsp;&nbsp;若实说之人&nbsp;&nbsp;&nbsp;&nbsp;行到第一道

&nbsp;&nbsp;&nbsp;&nbsp;种种庄严者&nbsp;&nbsp;&nbsp;&nbsp;端正不如是

&nbsp;&nbsp;&nbsp;&nbsp;若人实庄严&nbsp;&nbsp;&nbsp;&nbsp;端正则如天

&nbsp;&nbsp;&nbsp;&nbsp;非父母财物&nbsp;&nbsp;&nbsp;&nbsp;非知识非亲

&nbsp;&nbsp;&nbsp;&nbsp;能救护后世&nbsp;&nbsp;&nbsp;&nbsp;唯实语能救

&nbsp;&nbsp;&nbsp;&nbsp;圣人说妄语&nbsp;&nbsp;&nbsp;&nbsp;火中第一火

&nbsp;&nbsp;&nbsp;&nbsp;毒中第一毒&nbsp;&nbsp;&nbsp;&nbsp;恶道第一阶

&nbsp;&nbsp;&nbsp;&nbsp;妄语能烧人&nbsp;&nbsp;&nbsp;&nbsp;名为第一烧

&nbsp;&nbsp;&nbsp;&nbsp;如毒火烧触&nbsp;&nbsp;&nbsp;&nbsp;故应舍妄语

&nbsp;&nbsp;&nbsp;&nbsp;如是一切恶&nbsp;&nbsp;&nbsp;&nbsp;慎勿妄语说

&nbsp;&nbsp;&nbsp;&nbsp;一切畏等恶&nbsp;&nbsp;&nbsp;&nbsp;智者说妄语


彼比丘如是。谛观妄语业果。无障碍见。亦复谛见实语功德。如是谛观善恶业道。观大叫唤大地狱处彼见有处。名为吼吼。是彼地狱第一别处。众生何业生于彼处。彼见闻知。若人杀盗邪行饮酒。生于彼处。业及果报。如前所说。复有妄语。亲旧因缘。一朋所摄。于对诤时。作妄语说。后不忏悔。不厌不毁。乐行多作。彼人以是恶业因缘。身坏命终。堕彼地狱生吼吼处。受大苦恼。所谓苦者。以舌妄语还受舌罚。阎魔罗人。以利铁刀。穿其颔下。挽出其舌。以恶泥水。用涂其舌。口中炎燃。舌根烂臭。炎口黑虫啖食其舌。身受大苦。如前活等。地狱中说。苦恼之状。彼前一切诸地狱中所受苦恼。皆悉和合。如前略说。乃至彼人妄语恶业。坏烂无气。彼地狱处尔乃得脱。若于前世过去久远。有善业熟。不生饿鬼畜生之道。若生人中同业之处。贫穷颠狂。无心失心。短命根缺。世所嫌贱。皆是一切不饶益器。

又彼比丘。知业果报。观大叫唤之大地狱。复有何处。彼见闻知。复有异处。名为受苦。无数量处。是彼地狱第二别处。众生何业生于彼处。彼见闻知。若人杀盗邪行饮酒。作而复集。堕彼地狱。名为受苦无数量处。业及果报。如前所说。复有妄语。何者妄语。若人因欲。或因嗔心。作妄语说。若他所遣。作如是言。彼人是我第一知识。是我所爱。汝若爱我。彼是我友。可为我故。与彼怨对。作不饶益。方便语说。若人如是妄语言说。身坏命终。堕于恶处。在彼地狱生受苦恼。无数量处受大苦恼。所谓苦者。如前所说。活等地狱所受苦恼。彼一切苦。皆悉和合。是此地狱一处苦恼。何以故。以业重故受苦亦重。以受苦重。示业果报如是。受苦无有休止。业与烦恼。生死轮转。无有边际。犹如旋环。如是妄语一切恶业。异异因缘。异异转行。种种恶业。多作多受。皆由妄语。又复妄语。能割断灭满善根柱。如相似因。得相似果。以是因缘。此地狱处。名为受苦。无有数量。彼不可说。彼受苦恼。不可具说。无异相似。乃是一切地狱。人中之地狱。人受恶苦恼。所谓苦者受虫生苦。受饥渴苦。受大火苦。无悕望苦。无安慰苦。受黑闇苦。受相触苦。受不爱触色声香苦。受见本生怨家人来。铁刀割苦。渡灰河苦。铁钩破苦。受堕崄岸。大火烧苦。受拔草苦。拔草苦者。打斫作疮。着草疮上。待相着已。然后掣发。受金刚拶磨令碎苦。受周遍火灾鬘炙苦。受如是等地狱相应无边苦恼。与彼受处地狱相应堕大崄处所受苦果。妄语相似。如是乃至彼妄语人。妄语恶业。未怀未烂。业气未尽。于一切时与苦不止。若恶业尽彼地狱处尔乃得脱。若于前世过去久远有善业熟。不生饿鬼畜生之道。若生人中同业之处。彼人常病。若患咽病。若患口病。如是等苦。贫穷困苦。常从富人能舍之人乞求不得。一切皆知。皆言汝是妄语舌人。是故不与恶病而死。是彼前世妄语恶业余残果报。