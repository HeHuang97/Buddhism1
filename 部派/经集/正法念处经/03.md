## 正法念处经卷第三

### 生死品第二之一

又修行者。内心思惟。随顺正法。观察法行。云何比丘次第舍漏。初舍不善法。次修行善法。正观思惟。修心正住。彼见闻知。或天眼见。彼比丘。初如是观。根尘相对。迭相因缘。一切世界。无始以来。生死轮转。彼如是观。此生因缘。境界大海。皆悉无我。唯有内心境界因缘。世间流转。如是最初修远离行。离愦闹处。乐空闲处。阿兰若处。山野林中。稻穰[卄/積]等。树下露地。冢间处住。则能系缚心之猿猴。以修习故。心则寂静。不乐聚落歌舞戏笑愦闹之处。亦不乐见长幼妇女。不乐多语。有二犍尼皆坏梵行。一是淫女。二多言说。皆悉舍离。既舍离已。心一寂静。彼人之心。能如是住。云何正观。初观何法。彼人初心。如是观察十八意行。能起善根。起不善根。起无记根。何等十八。所谓比丘正观察意。眼见色已。若喜意染。得不善报。若起忧意。离染欲意。则得善报。若起舍意得无记报。又复如是。耳闻声已。若喜意染。得不善报。若起忧意。离染欲意。则得善报。若起舍意。得无记报。又复如是。鼻闻香已。若喜意染。得不善报。若起忧意。离染欲意。则得善报。若起舍意。得无记报。又复如是。舌知味已。若喜意染。得不善报。若起忧意离染欲意。则得善报。若起舍意。得无记报。又复如是。身觉触已。若喜意染。得不善报。若起忧意。离染欲意。则得善报。若起舍意。得无记报。又复如是。意知法已。若喜意染。得不善报。若起忧意。离染欲意。则得善报。若起舍意。得无记报。以如是等十八意行三报因缘。世间生退。若彼比丘如是观察十八意行。得上初地。彼地夜叉见如是已。转复欢喜。次第传闻虚空夜叉。彼地夜叉虚空夜叉。彼二夜叉向四大王欢喜心说。彼四大王向四天王。欢喜说言。阎浮提中。某国某村某聚落中。某善男子。如是种姓。如是名字。剃除须发。被服法衣。正信出家。既出家已离愦闹处。在寂静处。今复观察十八意行。已证彼法。彼四大王如是说已。四天王闻。转复增上欢喜心曰。魔分损减。正法朋长。彼四天王如是复向三十三天帝释天王欢喜说言。阎浮提中。次第乃至某善男子。某甲种姓。名字某甲。剃除须发。被服法衣。正信出家。离愦闹处。乃至冢间。如法观察十八意行。已证彼法。如法正住。彼四天王向帝释王如是说已。彼憍尸迦。三十三天帝释王闻心大欢喜。又修行者。内心思惟。随顺正法。观察法行。如是比丘已如法观十八意行。得初地已。后复更证何者异地。彼见闻知。或天眼见。彼复次第观察四家。四者所谓慧家谛家舍家出家。云何比丘住于慧家。谓彼比丘如是观察自身正法。如是如实分分善知。此身中有地界水界火界风界空界识界。何者地界。地界二种。一内二外。何者为内。身中所有诸分名内。是内有觉。彼何者觉。与皮肉等和合则觉。所谓发毛爪齿等根。坚涩所摄。入内名觉。彼复何者。所谓发毛爪齿皮肉。筋脉骨髓。脾肾心肺。涕唾等处。生藏熟藏。小肠大肠肚胃头脑。如是身中。一切内分。坚涩有觉。名内地界。何者名为外地界耶。所有外地。坚涩不觉。名外地界。若内地界。若外地界。彼一和合。此界唯界。观此地界。无有作者。无有受者。非无因缘。无常无乐。无我无净。比丘如是观察慧家则得解脱。一切非我。亦无我所。亦无所我。如是地界如实正知。如实见已。心得离欲。如是比丘。则于慧家而得解脱。何者水界。水界二种。一内二外。何者为内。所有水数。皆水界相。所谓烂相。体中津润。涕泪涎唾脑血脂汁。凝脂髓胆。小便汗等。如是身中。有内水数。觉分所摄。名内水界。何者名为外水界耶。诸外水数湿润所摄。所谓不觉。不觉所摄。以不觉故。名外水界。若外水界。若内水界。彼一和合。此界唯界。观此水界。一切非我。亦非我所。亦非所我。如是水界。如实正知。如实见已。心得离欲。如是比丘住于慧家。何者火界。火界二种。一内二外。何者为内。身内所有种种分分。若火火摄。是内有觉。所谓身暖而不烧燃。所谓能消。何者能消。谓啖饮食。得味正乐。回转消化。如是身中。内及内分。若火火摄。是内有觉。名内火界。何者名为外火界耶。所有一切外火火数。若暖暖摄。不觉所摄。以不觉故。名外火界。若内火界。若外火界。彼一和合。此界唯界。观此火界。一切非我。亦非我所。亦非所我。如是火界。如实正知。如实见已。心得离欲。如是火界。非有作者。非有受者。何者风界。风界二种。一内二外。何者为内。身中所有若内内分。风数所摄。若轻轻动。觉分所摄。彼复何者。谓上行风。若下行风。若傍行风。若产等风。若如针刺。如刀所斫。邪分别风。有旋转风。如是等风。有八十种。动如虫行。如是等风。如是八十。于八十处分分行风。如是身内。分分处处。风数所摄。轻动成熟。有觉所摄。名内风界。何者名为外风界耶。所有外风。轻动数摄。和合无觉。名外风界。若内风界。若外风界。彼一和合。此界唯界。观此风界。一切非我。亦非我所。亦非所我。如是风界。无有作者。无有受者。如是如是。如实正知。如实见已。心得离欲。如是比丘证于慧家。

何者名为虚空界耶。虚空界者。亦有二种。一内二外。何者为内。谓此身中所有内分。内分虚空。虚空所摄。有觉知处。不普不遍。色动转处。饮食众味。转下消化。开张之处。又咽喉中。耳中眼中。鼻中虚空。舌处虚空。口内等空。口中舌动行处虚空。此等名为内虚空界。何者名为外虚空界。所有虚空。觉处不摄。不一切满。不一切遍。所谓树枝条叶间空。一切窟中诸所有空。山谷河涧。如是等中所有虚空。若外孔穴。如是名为外虚空界。若内色中摄虚空界。若外色中摄虚空界。彼一和合。此界唯界。观此空界。一切非我。亦非我所。亦非所我。如是如是。观虚空界。如实正知。如实见已。心得离欲。如是观已。则不放逸。此虚空界。一切非我。亦非我所。亦非所我。无有作者。无有受者。如是知已。心得离欲。

何者识界。谓十二入。内外和合。眼识见物。意识了别。如是耳鼻舌身意识。如是识界。意是根本。皆意识知。尔时世尊而说偈言。

&nbsp;&nbsp;&nbsp;&nbsp;行法意在前&nbsp;&nbsp;&nbsp;&nbsp;意有力速疾

&nbsp;&nbsp;&nbsp;&nbsp;先意动转已&nbsp;&nbsp;&nbsp;&nbsp;则能说能行

&nbsp;&nbsp;&nbsp;&nbsp;抖擞诸恶业&nbsp;&nbsp;&nbsp;&nbsp;则能知退生

&nbsp;&nbsp;&nbsp;&nbsp;谛知业果报&nbsp;&nbsp;&nbsp;&nbsp;则得不死处

&nbsp;&nbsp;&nbsp;&nbsp;能制一切根&nbsp;&nbsp;&nbsp;&nbsp;乐利益众生

&nbsp;&nbsp;&nbsp;&nbsp;诸根调寂静&nbsp;&nbsp;&nbsp;&nbsp;是安隐比丘

&nbsp;&nbsp;&nbsp;&nbsp;乘驾六根辇&nbsp;&nbsp;&nbsp;&nbsp;能杀欲心怨

&nbsp;&nbsp;&nbsp;&nbsp;勇智行兰若&nbsp;&nbsp;&nbsp;&nbsp;能到寂静处

&nbsp;&nbsp;&nbsp;&nbsp;阿兰若知足&nbsp;&nbsp;&nbsp;&nbsp;卧地心安隐

&nbsp;&nbsp;&nbsp;&nbsp;能抖擞恶法&nbsp;&nbsp;&nbsp;&nbsp;如风散重云

&nbsp;&nbsp;&nbsp;&nbsp;身业口业善&nbsp;&nbsp;&nbsp;&nbsp;喜乐行善行

&nbsp;&nbsp;&nbsp;&nbsp;谛见行恭敬&nbsp;&nbsp;&nbsp;&nbsp;能破坏魔军

&nbsp;&nbsp;&nbsp;&nbsp;欲等不能缚&nbsp;&nbsp;&nbsp;&nbsp;心善而不贪

&nbsp;&nbsp;&nbsp;&nbsp;多有慈悲意&nbsp;&nbsp;&nbsp;&nbsp;出道住比丘

&nbsp;&nbsp;&nbsp;&nbsp;境界是缚因&nbsp;&nbsp;&nbsp;&nbsp;若不爱色等

&nbsp;&nbsp;&nbsp;&nbsp;彼至胜寂静&nbsp;&nbsp;&nbsp;&nbsp;到不苦恼处


又修行者。内心思惟。随顺正法。观察法行。如是思惟。比丘观察十八意行。成就初地。谛知六界。得第二地。复念何法得第三地。彼见闻知。或天眼见。如实谛知。五受根故得第三地。云何谛知乐受欲生。彼如实知。如是次第知苦受生。知喜受生。知忧受生。知舍受生。有乐皆知。知触因缘。而生乐受。知乐受已。彼如实知。我知乐受。若彼比丘知触因缘而生乐受。于乐受触。不生贪乐。知乐受触。生乐受已。则乐受灭。彼乐受灭。则如实知。我乐受灭。彼如是念。我苦受生。因缘而生。彼知苦受。如乐受生。彼如是知。如说乐受触缘生等。此苦受中。如是广说。云何比丘知于喜受。共触因缘。生于喜受。云何比丘知于忧受。共触因缘生于忧受。若随顺观彼喜受已。喜受则灭。见其灭已。离喜受欲。若我喜受初生则灭。见其灭已。如实知受。心得离欲。如是忧受。如是广说。舍亦如是。彼如是知。得第三地。彼地夜叉。知已欢喜。次第上闻虚空夜叉。虚空夜叉闻四大王。彼四大王闻四天王。彼四天王向憍尸迦帝释王说。阎浮提中。某国某村某聚落中某善男子。如是种姓。如是名字。剃除须发。被服法衣。正信出家。得第三地。欲共魔战。减损魔分。长正法朋。彼既闻已。转复欢喜。彼憍尸迦帝释天王。即乘大象。其象名曰堙罗槃那。从大神通第一天众。到炎摩天。欢喜说言。阎浮提中。次第乃至某善男子。广说乃至得第三地。欲共魔战。损减魔分。长正法朋。彼炎摩天从帝释王如是闻已。转复欢喜。

又修行者。内心思惟。随顺正法。观察法行。云何比丘得第三地。次第更修得第四地。彼见闻知。或天眼见。比丘欲得第四地者。如是观察。以触因缘。我乐受生。若彼乐因。乐因缘灭。寂静失没。则无乐受。以触因缘。我苦受生。如是舍离苦触苦受苦集苦等。诸苦因缘。彼如是知触因缘受。我受念念。共触而生。因触而生。彼于乐受心不生喜。不生喜乐不赞彼受。亦不多作。不生味着。如是苦受不能逼迮。不恼不乱。如是行舍。忆念正知。如是三受自余诸心。皆悉无染。一切舍离。如是舍者。清净鲜白。彼比丘如是心念。我今此舍。如是清净。如是鲜白。我今云何得虚空处。彼人如是悕望欲得虚空处行。如彼处心。我云何得。我已证舍。究竟坚固。我今此舍毕竟喜乐。常摄不离。我以此舍取虚空处。又我此舍。如是清净。如是鲜白。用取识处无所有处。用取非想非非想处。我悕彼处。如是正行。彼人如是正行非想非非想处。作如是念。我今此舍。依于彼处。如彼处法。令我得之。我以此舍喜乐彼处。用取彼处。正行非想非非想处。譬如世间善巧金师若其弟子。以生色金置于火中。以筒吹之。以手执钳。并[打-丁+毛]并吹。极令善调。彼生色金。调柔真净。光色明好。随所须用。一切造作。皆可赞叹。一切方土随所至处。无说过者。磨之无垢。不杂不涩。第一柔软。所作皆妙。光明净胜。映蔽余宝。然此巧师。若其弟子。知彼真金善巧能治。知是真宝。如是知已。随所忆念。欲作何等。令见之者皆生欢喜。即以作铃。若庄严身。若不见处。若眼见处。若作耳铛用庄严耳。若作璎珞用庄严咽。若以庄严供养经论。若作指环。环有印文用庄严指。若作金鬘。若作髻冠。以庄严髻。何处何处用以庄严。彼彼如是。相应善成。如是有智。善戒比丘。生如是心。我今此舍。如是清净。如是鲜白。如是正行。取虚空处。我则相应。我依此舍。系念彼处。喜乐彼处。用取彼处。我以此舍。行虚空处。如是识处无所有处。如是非想非非想处。如是忆念。我今此舍。云何得常不动不坏。不念念灭。彼思惟已。次复攀缘四无色处。彼舍非常。非是无常。非动不动。非常无常。彼如是知。彼虚空处。如是识处无所有处。如是非想非非想处。缘于彼处。非常无常。则于彼处心不喜乐。知不寂静无常动转。彼复观受。知受欲生。知受生已。知受欲灭。知受灭已。知眼触生。如是次第知耳触生。知鼻触生。知舌身意触受之生。彼既如是证知受已。复于此受。更深观察。眼触生受。欲生已生。及此受住。我悉知之。知我受灭。欲灭已灭。

又复知我耳触生受。我眼触受。已灭已没。已厌已弃。更不复来。此受灭已。次第复观耳触生受。缘苦缘乐。不苦不乐。耳触生受。如是如是。随顺观察。如是知已。则于耳受不生喜乐。知彼受已。离欲解脱。

耳触生受。如是灭已。观鼻生受。知鼻生受。鼻触因缘。我此受生。乐缘生乐。苦缘生苦。不苦不乐因缘。故生不苦不乐。如是如是。随顺观察。鼻触生受。如实正知。受则灭没。知受灭没。彼既灭已。知鼻缘生苦受乐受不苦不乐受。我若后时。鼻缘生受。如是观察。亦如是生。生已复灭。

彼既灭已。观舌生受。后时生受。亦有三种。如前所说。次第乃至观意生受。亦有三种。彼既如是如实知受。得第四地。勤发精进。欲脱魔缚。彼地夜叉。知已欢喜。如是复向虚空夜叉欢喜心说。虚空夜叉向四大王。亦如是说。彼四大王向四天王。亦如是说。彼四天王向帝释王。亦如是说。彼帝释王向炎摩天。如是说言。阎浮提中。某国某村某聚落中。某善男子。如是种姓。如是名字。剃除须发。被服法衣。正信出家。持戒精勤。如是次第如实知受。得第四地。如我今者。向天所说。魔分损减。正法朋长。彼炎摩天见帝释王乘彼白象堙罗槃那。彼炎摩天。如是见已心生欢喜。向帝释王如是说言。汝今帝释。阎浮提人。随顺法行。能生爱念。是汝所应。

又修行者。内心思惟。随顺正法。观察法行。云何彼比丘舍魔缚已。观察舍受。彼见闻知。或天眼见。彼比丘如是谛观察受。眼识因缘。生不善受。彼受欲起第二善缘。不善受灭。善受得生。彼记缘灭。记受则灭。无记受生。如是次第耳触生受。鼻触生受。舌触生受。身触生受。意触生受。如是知受。善法满足。烦恼微薄。彼如是修。复细观受。彼观法受。法受共障。如灯光明日光能障。如是二受。障亦如是。善受既生。障不善受。应如是知。譬如灯明。第二灯明不能相障。又思量受。若以何受。共何等受。毕竟相障。彼见善受。共不善受。毕竟相障。譬如灯明。星宿光明二不相障。

又彼比丘思量观察。何受何受。何者何者。如是能坏。彼如是观无漏缘受。坏漏缘受。譬如火光能障雪光。又何者受。何者受胜。如是复起如是观察。彼不善受障于善受。后时复起。譬如昼日覆月光明。彼月光明。于夜闇中无能障覆。又彼比丘正思量受。多受和合。一受能障。胜彼多受。观彼多受。是世间受。彼一受者。是出世间无漏心受。此受为胜能障漏受。譬如夜中众多星宿。一月光明能障众星。又彼比丘随顺观察彼微细受。何者多受。谓眼耳鼻舌身所起。此是漏受。何者善发。彼观世间有漏受多。复非无漏。世间无力。如夜闇中星宿光明。于有月时不能善照。又彼比丘。观察彼受。我此受者几许时住。彼观我受生灭相住。譬如电光。又彼比丘如是观察。此义云何。眼受因缘生鼻受不。彼正观察。意根攀缘。其受则坏一切根受。譬如牛马驼驴水牛各各坏相。非一因缘。如是如是。五根所起。无始以来喜乐攀缘。非一境界。坏相境界境界根坏。譬如牛马驼驴猪等。彼比丘如是观受。得微细智彼比丘能于彼智。乐修多作。观乐受已。随顺观受。随顺观尽。如是忆念。我此受者。眼耳鼻舌身意所起。生从何来。灭何所至。彼比丘随顺观察。见受尽灭。思惟道理。如是观已。则知眼受生无处来灭无所至。我此眼受。本无今有。已有还无。我此眼者。无有来处。如海中水。灭无所至。如河下行到于大海。我此眼受。本无今有。已有还无。因缘而生。耳鼻舌身意受皆尔。譬如陶师若其弟子。因轮泥团人功势力。缘水缘杖而生于瓶。如是瓶者。非有处来。灭无所至。而此瓶者因缘而生。如是如是。因眼缘色。缘明缘空。缘于忆念而生眼受。所谓苦乐。不苦不乐。犹如彼瓶。若好因缘则生好瓶。若恶因缘。则生恶瓶。如是如是。若缘善缘。生善眼受。耳鼻舌身意等皆尔。若合善受。次第顺行则到涅槃。若不善因缘。不善眼受生缘欲嗔痴。于生死中堕于地狱畜生饿鬼恶道境界。彼比丘一切所有善行善果。随顺缚思观察彼受。无所依止。非有作者。非有因起。非无因起。亦非聚集。非常非色。非不念念。非颠倒法。比丘如是见此受阴则灭有爱。共喜乐生。垢恶之爱一切生死皆见无常。则于出道乐修多作。彼比丘如是修已。一切结断。远离诸使。何者为结。所谓爱结。障碍结。无明结。见结。生结慢结。断此诸结。何者为使。谓欲染使。及有染使。见使。障碍使。慢使无明使。思量结疑结妒结嫉结疑使。以此因缘。三有流转。行于三地。轮转三恶。三时随行。于三品中随三受熏。随三生转生死因缘又修行者。内心思惟。随顺正法。观察法行。云何彼比丘。觉知如是眼之因缘。彼如是观。眼者何因何缘而生。彼见闻知。或天眼见。业为眼因。眼因业生。如是转行。譬如世间尼居陀子。从子出生尼居陀树。树复生子。因缘系缚。如是如是。知因业生。业复转生。若生则有老死忧悲啼哭苦恼。如是业因。爱罥所缚。一切愚痴凡夫之人生死海中。如是轮转。以此因缘。一切爱想。若不作业。以无业故则无有爱。以无爱故则无有受。彼因缘者。譬如炷炉油火因缘则有灯焰。念念出生。比丘如是观察受因。谛观业因。业法业力。生一切受。炉者喻身。油者喻根。炷者喻受。欲嗔痴火。念念生焰喻念念智。明喻智慧。彼修行者。如是见知一切三界皆有此受。譬如金师若其弟子。得好真金则能造成妙庄严具。如是如是。彼巧作师。喻修行者。彼真金者喻善攀缘若善攀缘则有善业。得涅槃道。不善攀缘得不善业。尔时世尊而说偈言。

&nbsp;&nbsp;&nbsp;&nbsp;谛知因与缘&nbsp;&nbsp;&nbsp;&nbsp;决定微细义

&nbsp;&nbsp;&nbsp;&nbsp;喜乐解脱流&nbsp;&nbsp;&nbsp;&nbsp;爱所不能使

&nbsp;&nbsp;&nbsp;&nbsp;众生随业流&nbsp;&nbsp;&nbsp;&nbsp;一切业中生

&nbsp;&nbsp;&nbsp;&nbsp;业果系缚已&nbsp;&nbsp;&nbsp;&nbsp;有中隘处行

&nbsp;&nbsp;&nbsp;&nbsp;若离不善业&nbsp;&nbsp;&nbsp;&nbsp;常喜乐善业

&nbsp;&nbsp;&nbsp;&nbsp;如是修行者&nbsp;&nbsp;&nbsp;&nbsp;如无垢月光

&nbsp;&nbsp;&nbsp;&nbsp;彼能烧恶业&nbsp;&nbsp;&nbsp;&nbsp;如火焚干草

&nbsp;&nbsp;&nbsp;&nbsp;三界之光明&nbsp;&nbsp;&nbsp;&nbsp;解脱诸恶法

&nbsp;&nbsp;&nbsp;&nbsp;若人悕解脱&nbsp;&nbsp;&nbsp;&nbsp;心不乐生死

&nbsp;&nbsp;&nbsp;&nbsp;生死不能缚&nbsp;&nbsp;&nbsp;&nbsp;如鸟飞虚空

&nbsp;&nbsp;&nbsp;&nbsp;谛知受所从&nbsp;&nbsp;&nbsp;&nbsp;善知受果报

&nbsp;&nbsp;&nbsp;&nbsp;则得于解脱&nbsp;&nbsp;&nbsp;&nbsp;彼谛知三界

&nbsp;&nbsp;&nbsp;&nbsp;苦乐不能动&nbsp;&nbsp;&nbsp;&nbsp;善恶不经心

&nbsp;&nbsp;&nbsp;&nbsp;见世间如焰&nbsp;&nbsp;&nbsp;&nbsp;彼修者普爱

&nbsp;&nbsp;&nbsp;&nbsp;意常不错谬&nbsp;&nbsp;&nbsp;&nbsp;恒乐于法行

&nbsp;&nbsp;&nbsp;&nbsp;心乐比丘法&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;不乐数见亲&nbsp;&nbsp;&nbsp;&nbsp;乐见于善人

&nbsp;&nbsp;&nbsp;&nbsp;出家离舍垢&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;寂静于诸根&nbsp;&nbsp;&nbsp;&nbsp;不贪着境界

&nbsp;&nbsp;&nbsp;&nbsp;行视一寻地&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;不行他骂家&nbsp;&nbsp;&nbsp;&nbsp;一向不贩卖

&nbsp;&nbsp;&nbsp;&nbsp;不乐四出巷&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;不乐观歌舞&nbsp;&nbsp;&nbsp;&nbsp;不乐饶人处

&nbsp;&nbsp;&nbsp;&nbsp;乐住于冢间&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;唯取当日食&nbsp;&nbsp;&nbsp;&nbsp;不取明日食

&nbsp;&nbsp;&nbsp;&nbsp;食二分便罢&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;舍离妙好服&nbsp;&nbsp;&nbsp;&nbsp;喜乐尘土衣

&nbsp;&nbsp;&nbsp;&nbsp;食行俱相应&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;若不作世业&nbsp;&nbsp;&nbsp;&nbsp;不望世业果

&nbsp;&nbsp;&nbsp;&nbsp;不苦求所须&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;解脱于欲嗔&nbsp;&nbsp;&nbsp;&nbsp;舍离痴心泥

&nbsp;&nbsp;&nbsp;&nbsp;恶法不能污&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;已过一切结&nbsp;&nbsp;&nbsp;&nbsp;舍离一切使

&nbsp;&nbsp;&nbsp;&nbsp;解脱一切缚&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;游八分圣道&nbsp;&nbsp;&nbsp;&nbsp;趣向涅槃城

&nbsp;&nbsp;&nbsp;&nbsp;离恶意烦恼&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;坚意寂静根&nbsp;&nbsp;&nbsp;&nbsp;舍离欲淤泥

&nbsp;&nbsp;&nbsp;&nbsp;常一意正住&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;若已得地智&nbsp;&nbsp;&nbsp;&nbsp;寂静心谛见

&nbsp;&nbsp;&nbsp;&nbsp;知诸地善恶&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;漏法无漏法&nbsp;&nbsp;&nbsp;&nbsp;皆因缘而生

&nbsp;&nbsp;&nbsp;&nbsp;一切种种知&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;正直修梵行&nbsp;&nbsp;&nbsp;&nbsp;寂静离懈怠

&nbsp;&nbsp;&nbsp;&nbsp;早起净恭敬&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;乐修于定慧&nbsp;&nbsp;&nbsp;&nbsp;复乐于四禅

&nbsp;&nbsp;&nbsp;&nbsp;亦乐阿兰若&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;如鸟飞虚空&nbsp;&nbsp;&nbsp;&nbsp;影则常相随

&nbsp;&nbsp;&nbsp;&nbsp;若意顺正法&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;能杀诸烦恼&nbsp;&nbsp;&nbsp;&nbsp;平等善意观

&nbsp;&nbsp;&nbsp;&nbsp;善知出入息&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;若能次第知&nbsp;&nbsp;&nbsp;&nbsp;谛见所修法

&nbsp;&nbsp;&nbsp;&nbsp;善知道非道&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;得乐心不喜&nbsp;&nbsp;&nbsp;&nbsp;遇苦则不忧

&nbsp;&nbsp;&nbsp;&nbsp;忧喜心平等&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;若谛知老死&nbsp;&nbsp;&nbsp;&nbsp;天修罗礼敬

&nbsp;&nbsp;&nbsp;&nbsp;知众生善恶&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;衣钵常知足&nbsp;&nbsp;&nbsp;&nbsp;不聚积财宝

&nbsp;&nbsp;&nbsp;&nbsp;少欲而梵行&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;一食而离垢&nbsp;&nbsp;&nbsp;&nbsp;不贪着诸味

&nbsp;&nbsp;&nbsp;&nbsp;能舍于利养&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;行舍心悲心&nbsp;&nbsp;&nbsp;&nbsp;舍离妒嫉恶

&nbsp;&nbsp;&nbsp;&nbsp;已烧一切过&nbsp;&nbsp;&nbsp;&nbsp;如是名比丘

彼比丘。内心思惟。随顺正法。如是观受。既观受已。得微细智。更深观察。眼触生受。攀缘顺行。如是观眼第二攀缘。相与共灭。我眼触受。攀缘已灭。声共攀缘。我生爱受。若不爱受生。心莫共灭。彼比丘以不愁绳。系缚彼心。在攀缘柱。彼受灭已。彼声攀缘共耳受灭。鼻缘于香而生鼻受。彼比丘复观鼻受。如是思惟。我鼻共香而生鼻受。若善不善。若记无记。我此鼻受。心莫共灭。彼比丘若观心坏。如是攀缘。数数习行。修取调心。善法熏心。无漏善法。尔时不动。舌攀缘味。此之攀缘。若善不善。若记无记。彼比丘证攀缘已。次观察受。若苦若乐。不苦不乐。如是观已。思惟忆念。我此心者。为坏不坏。又复观察彼味攀缘所生之受。能破坏心。如是观已。以不愁绳系缚彼心。在攀缘柱。如行修取。心若如是。舌受味爱所不能劫。又彼比丘观彼身触。如是身触。共彼触受。缚攀缘柱。若善不善。若记无记。观彼触受。若心动坏复以缚于攀缘柱已。而调伏之。不复破坏。

又彼比丘次观察意。意缚法受。若善不善。若记无记。见受意坏。彼比丘以不愁绳。系缚彼心。在攀缘柱。而调伏之。则不破坏。彼比丘观六境界身入受已。谛知五受。得不尽处。彼以智灯。观眼触受。觉何者受。彼观意识。缘生此受。意缚心取。一切世间愚痴凡夫。以分别火而自烧燃。此无受者。唯行聚生。唯行聚灭。因缘所缚。眼触生受随顺观已。随顺而行。彼不能取。心不动转。不死不乱。又彼比丘观察耳受。何者耳受。谁觉此受。彼见意识。随顺系缚。如此耳受。意共系缚。依止彼意。此无作者。亦无受者。因缘而生。如是耳受。非有作者。非有受者。唯有行聚因缘势力。若生若灭。又彼比丘观察鼻受。谁觉此受。彼观察受。意识共缚。攀缘彼意。依止彼意。因彼因缘。随顺而生。唯有行聚。非有作者。非有受者。相续转缚。观鼻受已。离于受者。

又彼比丘次观舌受。谁觉舌受。观察此受。意识系缚。如是舌受。依止彼意。彼缚攀缘。彼因缘生。非有作者。非有受者。更无别物。唯有行聚因缘力生。又彼比丘观身触受。谁觉此受。此何谁受。如是观察意识系缚。如此身受。非有作者。非有受者。更无别物。唯有行聚因缘力转。

又彼比丘观察意受。谁觉意受。观察意受。意缘于法而生意识。三和合触。触共受生。譬如种种无量香物。众多和合则生善香。此善香生。非是一因此亦如是因缘和合。生一切受。非有作者。非有受者。譬如茎叶须馞等缘。莲华名生。彼非一因。如是依眼。缘色缘空。缘念缘明。生眼触受。依眼而生。如是受者。不从一生。非一物生。非一合生。非一相生。非聚集生。非应化生。彼比丘如是如是。谛求此受如是如是。生白净法。如甘蔗汁。器中火煎。彼初离垢。名颇尼多。次第二煎。则渐微重。名曰巨吕。更第三煎。其色则白。名白石蜜。此甘蔗汁。如是如是煎复更煎。离垢渐重。乃至色白。比丘如是缘器智火。以煎相续心甘蔗汁。初始禅观。如颇尼多。次复第二。则如巨吕。次复第三。如白石蜜。如是比丘心相续法。以智火煎。则成无漏鲜白之法。离垢不杂。出世法生。出于生死。鲜白离垢。犹如洗衣。

又彼比丘。更以异法。微细观受。眼触生受。有粗有细。垢重不轻。与痴相随。某众生受。彼某甲受。胜故能坏。余残少在。彼不依止。如是耳受鼻受舌受。身受意受。彼比丘如是修已。受观成就。魔军欲坏。彼地夜叉转复欢喜。如是上闻虚空夜叉。彼地夜叉虚空夜叉。闻四大王。彼地夜叉虚空夜叉彼四大王。闻四天王。彼地夜叉虚空夜叉及四大王并四天王。向帝释说。时帝释王。即乘白象堙罗槃那。向炎摩天欢喜心说。具足如前。彼炎摩天闻帝释说。心生欢喜。以种种色天宝妙鬘庄严之具香庄严身。乘种种乘。可爱声触味色香等。种种可爱。不可说乐。心大欢喜。炎摩天众。向兜率天四万由旬。七宝殿舍胜妙光明种种宫室。意分别城。一万由旬。名无漏乐菩萨坊巷。弥勒世尊住在彼处。有诸菩萨五百人俱。彼炎摩天到世尊所。心大欢喜。正天衣服在于一肩。右膝着地合掌礼已。合掌于额而作是言。天今当知。阎浮提中业地之处。依阎浮提某国某村某聚落中某善男子。如是种姓。如是名字。剃除须发。被服法衣。正信出家。持戒修行。恭敬尊长。获得第四求无漏善。谛见受地。破坏魔众。坚牢善作正法桥梁。开显白法。令彼魔分无有威力。天朋增长。有大势力。如我今者向天所说弥勒世尊如是闻已。向炎摩天。如是说言。天朋有力。魔分劣弱。正法朋长。烦恼缚缓。魔军战动。我闻欢喜。