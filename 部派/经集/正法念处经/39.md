## 正法念处经卷第三十九

### 观天品第六之十八(夜摩天之四)

又彼比丘。知业果报。观夜摩天所有地处。彼见闻知。夜摩天中。复有地处。名为积负。众生何业生彼地处。彼见闻知。若行善业。精勤持戒。常不恼他。持戒和合。成就不缺。不孔不穿。坚固不坏。能闭一切恶道之门。清凉一切恶道热恼。能作归依。犹如父母。于未来世。随顺而行三种功德。具足相应。何等三种。所谓不杀。不盗不淫。不杀不盗。如前所说。不邪行者。若行道边。若四出巷。巷巷而行。或乞食行。或时余行。若见妇女种种歌舞庄严音声。不生爱念。心不愿乐。见他所作。心不随喜。庆他作善。教他忏悔。说其过失。言此妇女第一过因。所谓邪行。以此因缘。能令众生堕于地狱。如是持戒。梵行清净。身坏命终。生夜摩天积负地处。既生彼已。善业力故。于中受乐。谓积负山五百由旬。满中诸鸟。音声可爱。跋求之声。山中甚饶。普彼山中。音声可爱。然彼天子初生之时。七宝树下。如是而生。如阎浮提睡眠之人。他人拍手。闻声觉者。彼天如是。闻鸟音声。可爱故觉。彼天之身。所有光明。胜于秋时山头出日。所有光明。彼日光明。则为不如少分相似天光明胜。而彼天子。忽然觉已。善业力故。令使彼鸟。为说善业相应偈言。

&nbsp;&nbsp;&nbsp;&nbsp;离筋罥所缚&nbsp;&nbsp;&nbsp;&nbsp;屎尿唾等处

&nbsp;&nbsp;&nbsp;&nbsp;如是妇人身&nbsp;&nbsp;&nbsp;&nbsp;故来生此中

&nbsp;&nbsp;&nbsp;&nbsp;闪诳曲不直&nbsp;&nbsp;&nbsp;&nbsp;见男心欢喜

&nbsp;&nbsp;&nbsp;&nbsp;心迷不定住&nbsp;&nbsp;&nbsp;&nbsp;汝不识故来

&nbsp;&nbsp;&nbsp;&nbsp;不实语诳他&nbsp;&nbsp;&nbsp;&nbsp;庄严令人乐

&nbsp;&nbsp;&nbsp;&nbsp;彼巧诳妇女&nbsp;&nbsp;&nbsp;&nbsp;善能诳男子

&nbsp;&nbsp;&nbsp;&nbsp;妇女犹如蜂&nbsp;&nbsp;&nbsp;&nbsp;乐种种花中

&nbsp;&nbsp;&nbsp;&nbsp;种种男子处&nbsp;&nbsp;&nbsp;&nbsp;如是生爱乐

&nbsp;&nbsp;&nbsp;&nbsp;如蜂嗽花已&nbsp;&nbsp;&nbsp;&nbsp;然后异处去

&nbsp;&nbsp;&nbsp;&nbsp;妇女亦如是&nbsp;&nbsp;&nbsp;&nbsp;嗽男异处行

&nbsp;&nbsp;&nbsp;&nbsp;得物如贤善&nbsp;&nbsp;&nbsp;&nbsp;常嗔不可调

&nbsp;&nbsp;&nbsp;&nbsp;诳惑男子已&nbsp;&nbsp;&nbsp;&nbsp;复行于异处

&nbsp;&nbsp;&nbsp;&nbsp;以诳幻器仗&nbsp;&nbsp;&nbsp;&nbsp;如恶毒不异

&nbsp;&nbsp;&nbsp;&nbsp;此妇女杀男&nbsp;&nbsp;&nbsp;&nbsp;能作不利益

&nbsp;&nbsp;&nbsp;&nbsp;犹如风空火&nbsp;&nbsp;&nbsp;&nbsp;不可执持取

&nbsp;&nbsp;&nbsp;&nbsp;种种多方便&nbsp;&nbsp;&nbsp;&nbsp;妇女不可护

&nbsp;&nbsp;&nbsp;&nbsp;不利益病死&nbsp;&nbsp;&nbsp;&nbsp;作不善业等

&nbsp;&nbsp;&nbsp;&nbsp;女第一因缘&nbsp;&nbsp;&nbsp;&nbsp;能坏涅槃行

&nbsp;&nbsp;&nbsp;&nbsp;若在种种处&nbsp;&nbsp;&nbsp;&nbsp;隘迮怖畏处

&nbsp;&nbsp;&nbsp;&nbsp;世间男得苦&nbsp;&nbsp;&nbsp;&nbsp;皆因于妇女

&nbsp;&nbsp;&nbsp;&nbsp;非少非中年&nbsp;&nbsp;&nbsp;&nbsp;非未老寂静

&nbsp;&nbsp;&nbsp;&nbsp;妇女性心动&nbsp;&nbsp;&nbsp;&nbsp;如日之光明

&nbsp;&nbsp;&nbsp;&nbsp;妇女非常友&nbsp;&nbsp;&nbsp;&nbsp;如灯焰不停

&nbsp;&nbsp;&nbsp;&nbsp;彼则是常怨&nbsp;&nbsp;&nbsp;&nbsp;犹如画石文

&nbsp;&nbsp;&nbsp;&nbsp;唯亲近富者&nbsp;&nbsp;&nbsp;&nbsp;无物则厌人

&nbsp;&nbsp;&nbsp;&nbsp;有物妇女近&nbsp;&nbsp;&nbsp;&nbsp;无物妇女舍

&nbsp;&nbsp;&nbsp;&nbsp;与物与供养&nbsp;&nbsp;&nbsp;&nbsp;作种种功德

&nbsp;&nbsp;&nbsp;&nbsp;其心如火焰&nbsp;&nbsp;&nbsp;&nbsp;而不可秉执

&nbsp;&nbsp;&nbsp;&nbsp;男如是随顺&nbsp;&nbsp;&nbsp;&nbsp;如心之所欲

&nbsp;&nbsp;&nbsp;&nbsp;彼如是妇女&nbsp;&nbsp;&nbsp;&nbsp;恒常诳男子

&nbsp;&nbsp;&nbsp;&nbsp;如蛇花所覆&nbsp;&nbsp;&nbsp;&nbsp;如灰土覆火

&nbsp;&nbsp;&nbsp;&nbsp;色如是覆心&nbsp;&nbsp;&nbsp;&nbsp;妇女亦如是

&nbsp;&nbsp;&nbsp;&nbsp;犹如见毒树&nbsp;&nbsp;&nbsp;&nbsp;悦眼而不善

&nbsp;&nbsp;&nbsp;&nbsp;妇女如毒花&nbsp;&nbsp;&nbsp;&nbsp;智者应舍离

&nbsp;&nbsp;&nbsp;&nbsp;悕望见妇女&nbsp;&nbsp;&nbsp;&nbsp;复乐于境界

&nbsp;&nbsp;&nbsp;&nbsp;彼恒不得乐&nbsp;&nbsp;&nbsp;&nbsp;非此世他世

&nbsp;&nbsp;&nbsp;&nbsp;若普乐放逸&nbsp;&nbsp;&nbsp;&nbsp;懈怠动谄诳

&nbsp;&nbsp;&nbsp;&nbsp;近恶友贪食&nbsp;&nbsp;&nbsp;&nbsp;彼则不见贤

&nbsp;&nbsp;&nbsp;&nbsp;精勤大力勇&nbsp;&nbsp;&nbsp;&nbsp;福德舍妇女

&nbsp;&nbsp;&nbsp;&nbsp;恭敬信因果&nbsp;&nbsp;&nbsp;&nbsp;此人自得善

&nbsp;&nbsp;&nbsp;&nbsp;诸过网妇女&nbsp;&nbsp;&nbsp;&nbsp;在于世间行

&nbsp;&nbsp;&nbsp;&nbsp;若能离妇女&nbsp;&nbsp;&nbsp;&nbsp;则生夜摩天


如是彼天。闻彼鸟声。如梦所闻。无量种种胜妙功德。皆悉具足。说如是偈。能作两朋利益善事。始生天子。如是闻声。如是闻已。因缘生智。彼智能念何处生来。善持三种。可爱戒来。忆念来处。既忆念已。而说偈言。

&nbsp;&nbsp;&nbsp;&nbsp;持戒来生此&nbsp;&nbsp;&nbsp;&nbsp;妇女不可舍

&nbsp;&nbsp;&nbsp;&nbsp;勇者离妇女&nbsp;&nbsp;&nbsp;&nbsp;则到涅槃城

&nbsp;&nbsp;&nbsp;&nbsp;非火亦非刀&nbsp;&nbsp;&nbsp;&nbsp;非火刀非锯

&nbsp;&nbsp;&nbsp;&nbsp;能割妇女缚&nbsp;&nbsp;&nbsp;&nbsp;更无异方便

&nbsp;&nbsp;&nbsp;&nbsp;我本已常舍&nbsp;&nbsp;&nbsp;&nbsp;勤心毁厌来

&nbsp;&nbsp;&nbsp;&nbsp;舍故得此乐&nbsp;&nbsp;&nbsp;&nbsp;夜摩天胜处

&nbsp;&nbsp;&nbsp;&nbsp;异此乐之外&nbsp;&nbsp;&nbsp;&nbsp;更复有大乐

&nbsp;&nbsp;&nbsp;&nbsp;当得不退处&nbsp;&nbsp;&nbsp;&nbsp;必到于涅槃


尔时如是始生天子。既闻鸟语。见鸟色已。心生欢喜。观彼天处。见积负山。多有无量百千诸树光明围绕。复见流水。百千庄严闻天鸟众。种种音声。彼鸟则有种种宝翅。多有妙池。种种莲花而为庄严。蜂众如烟。如是群出。庄严端正。如是诸事。本皆未见。无异相似。夜摩天处。如是观已。如所见闻。如是欢喜。既欢喜已。从树下起。如是起已观察自身。观自身已。自身所有威德光明。种种无量。见身威德诸光明已。即生色慢。次复更生第二慢心。谓如是念。我更无比。随所忆念。一切皆得。此第二慢。次复更生。余五慢心。所谓五根。着五境界。生如是等七种慢故。令心破坏。本所作法。不得相续。一切不念。以心动故。多放逸故。彼心放逸。而行放逸。五境界罥。系缚爱颈。即便上彼积负山上。为受乐故。彼山三地。所谓下地中地上地。彼下地中。有五园林。一名香漂。二名焰胜。三名光明。四名常乐。五名高聚。彼香漂林。若有物生。一切香胜。彼香普熏五千由旬。彼焰胜林。无量种焰。诸色光明。一切皆胜过百千日所有光明。彼光明林。天身光明。在其中行五欲功德。皆悉具足。彼常乐林。流水河池。无量百千天香味色。皆悉具足。彼高聚林。第一高峰。七宝光明。如是已说下地园林。第二中地。百千旷野。无量七宝。莲花水池。无量百千众鸟可爱。种种异声。触味色香。甚可爱乐。清净无垢。满彼地中。第三上地。山顶之巅。彼处有城。百由旬量。诸天满中。城名宝林。有种种河。河中水流。满中饮食。多有天树妙莲花池。树有花果。无量百千具足庄严。多有欢喜诸天女众。无量百千。满彼城中须夜摩天牟修楼陀往到彼城。于彼城中。五欲功德。受天快乐。可爱声味。色香和合。增长爱火。如是彼天。积负山上。种种受乐。游行嬉戏。种种境界。种种受乐。因果差别。尔时如是始生天子。以心悕望境界乐故。向彼山上。独一无侣。有一旧天。既见如是始生天子。心生欢喜。即前近之。语余旧天。作如是言。此天子者。是始生天。余旧天言。天今云何知其始生。时彼大天。答余天言。此始生天。有五种相。所谓一者光明覆身。身无衣服。心作是念。勿令他天见我裸露。即于念时。他见有衣而实无衣。此是初相。始生天子。又复更有第二之相。所谓见物生希有心。于园林等未曾见来。见则遍看。此第二相。始生天子。又复更有第三之相。谓见天女。弱颜羞惭。心生疑虑。未敢正看。此第三相。始生天子。又复更有第四之相。若见余天。虽前近之。心生疑虑。意志不定。此第四相。始生天子。又复更有第五之相。欲升虚空。心生怖畏。设飞不高。安详不速。去则不远。近地而游。或傍城壁。或依附城。此第五相。始生天子。具有此相。我共汝等。相与往诣始生天子。彼时天众。围绕大天一切皆诣始生天子。到已语言。大仙当知。我等诸天。见汝始生。相与共来。以善业故。善修学戒。不毁不缺。不孔不穿。离垢清净汝得生此。如是语说。为始生天。如是说已。为放逸故。次上彼山。飞空而去。在虚空中。种种乐音。心生欢喜。迭共受乐。彼时如是始生天子。既如是见。即便思念。我今独自步行而去。上积负山。既思念已。即尔步行。入彼山所。见有大众。诸天女等。无量衣服庄严其身。有无量种乐声而歌。彼诸天女。见始生天各各欢喜。竞共前走。向始生天。既见其眼。生希有心。而观察之。复生是心。我应供养。应为其妇。复更近之。以本未见。初始见之。生希有心。白天子言。我于今者乐见天子。为天子来天子今者。自业果故。共我受乐。于园林中。有种种林。种种林中。有种种山。高峰涧谷。复有种种异异天处。七宝庄严。光明围绕。诸树花果。遍满山中。处处皆有树枝堂舍。彼堂舍中。多有种种歌乐音声。其地处色。如火洋金。如是妙色地处受乐。复有异处。流水河池。种种莲花庄严其处。又虚空中。有百千堂。种种庄严。第一可爱。我共天子。在如是处受诸快乐。尔时如是始生天子。本善业力。语彼天女作如是言。我今如是共汝受乐。此天地处。一切欲乐。不可厌足。尔时彼处诸天女众。共向异林。名杂殿林。于彼林中。种种乐声闻彼乐音。心生欢喜善业成就。受乐果报。彼林具足妙色境界。甚可爱乐。如是无量可爱之味。种种胜味。如是无量可爱之香。如是无量可爱之触。其地柔软。故有此触。非缕所成。种种天衣。其触软滑。如是种种。皆甚可爱。有种种鸟妙好音声。种种歌音。甚可爱乐。无量种声受如是等五境界乐。共诸天女。种种庄严美妙之者。以无量种受诸快乐。

尔时彼林。有如是等功德具足。无量天众。诸天女众。满彼林中。彼天见已。则生第一希有之心。见种种已。处处遍行。于彼处处园林之中。皆是车磲及青宝等。庄严地处。复有绿地。鸟在中行。鸟有种种七宝之色。间错其身。彼鸟迭互遨戏受乐。出跋求声。共彼雌鸟。在其绿地。如是而见。绿地见已。复于水中。见种种鸟。多有鸳鸯诸鹅鸭等。种种异色间错庄严彼鸟普有。第一音声。如是见已。复见天子。共诸天女。在园林中。彼园树林。有六时花。一时俱生。彼树各各争出胜花。彼树光明。或摄或放。如眼开合。彼诸天子。诸天女众。见已欢喜。复见异处。有青林行。种种杂色。见已心动。心既动故种种欲乐。上看虚空。见有无量百千天女。满虚空中。第一衣服而自庄严。遍满虚空。种种间杂。譬如壁上种种画色。或在绢上。或氎等上。种种异见。歌舞喜笑。种种游戏。彼天见已。心则转动。种种分别。空中见已。而复回面。即时见有莲花池林。种种莲花。满彼池中。种种形相。种种妙色谓青黄赤。有种种鸟。在彼池中。彼天如是既观察已生欢喜心。尔时天众。一切处见。间无空处。遍满虚空。无处不有鸟及天众。亦遍水中。亦遍虚空。间无空处如微尘许。以于往时修善业力。如是见已。而说偈言。

&nbsp;&nbsp;&nbsp;&nbsp;此见之大海&nbsp;&nbsp;&nbsp;&nbsp;不可得满足

&nbsp;&nbsp;&nbsp;&nbsp;舌爱味亦尔&nbsp;&nbsp;&nbsp;&nbsp;无有满足时

&nbsp;&nbsp;&nbsp;&nbsp;鼻贪嗅诸香&nbsp;&nbsp;&nbsp;&nbsp;如见不可满

&nbsp;&nbsp;&nbsp;&nbsp;身着于善触&nbsp;&nbsp;&nbsp;&nbsp;不知足亦然

&nbsp;&nbsp;&nbsp;&nbsp;耳贪着妙声&nbsp;&nbsp;&nbsp;&nbsp;亦不曾知足

&nbsp;&nbsp;&nbsp;&nbsp;意念种种法&nbsp;&nbsp;&nbsp;&nbsp;一切不可满

&nbsp;&nbsp;&nbsp;&nbsp;六境界中动&nbsp;&nbsp;&nbsp;&nbsp;离知足光明

&nbsp;&nbsp;&nbsp;&nbsp;患渴常行转&nbsp;&nbsp;&nbsp;&nbsp;欲地无量种

&nbsp;&nbsp;&nbsp;&nbsp;不知厌足天&nbsp;&nbsp;&nbsp;&nbsp;犹如火投薪

&nbsp;&nbsp;&nbsp;&nbsp;若不知厌足&nbsp;&nbsp;&nbsp;&nbsp;自体无处住

&nbsp;&nbsp;&nbsp;&nbsp;如是六火恶&nbsp;&nbsp;&nbsp;&nbsp;起念风所吹

&nbsp;&nbsp;&nbsp;&nbsp;此常烧世间&nbsp;&nbsp;&nbsp;&nbsp;痴者不曾觉

&nbsp;&nbsp;&nbsp;&nbsp;此放逸者地&nbsp;&nbsp;&nbsp;&nbsp;非修行法道

&nbsp;&nbsp;&nbsp;&nbsp;放逸今破我&nbsp;&nbsp;&nbsp;&nbsp;入受乐境界


如是彼天。念本善业。忆念业故。说偈已竟。法尔更复染着境界。多有爱声。触味香色。无量种种功德相应。念念增长。既增长已。共天女众。处处游行。五欲功德。有无量种。无量分别。种种受乐。复共天女。异处园林。山谷之中。多有无量百千众鸟。出妙音声。七宝庄严甚可爱乐。到异天处欲共彼处。诸余天众。诸天女众。同受乐故。到彼处已。彼此迭互。美声相问。如是语说。如是一心。迭共遨戏。游行受乐。若余劣天。有万天女而围绕之。常受欲乐未知厌足。而彼天女常乐游戏。亦能以欲复供无量百千诸天。如是天女。爱乐欲乐。以何因缘。彼天之中。多女少男。此有因缘。天世间中。欲染强胜。痴则为中。若生彼天。住中有时。已见彼处天女具足。既见彼已。欲心增长。着彼天女。即便回心。取天女身。彼中有者。悕望乐故。以心取故。即便受彼天女之身。以此因缘。于诸天中。天女则多。男天则少。如是有天一万天女。复有余天二万天女复有余天三万天女。复有余天四万天女。复有余天五万天女。复有余天六万天女。如是次第。乃至百千万天女者。或有强者。天女如是多少差别。

彼依地天行欲之法。如人不异。四天王欲。如此人中男女二身迭互交合。迭相触逼。无有不净。三十三天行欲之时。彼此相抱。根不相触。夜摩诸天。行欲之时。语笑则成。兜率陀天。相视成欲。彼化乐天。语说闻声。闻香成欲迭远处者。若闻其香。若闻语声。欲则究竟。具足成就如是他化。自在诸天。与化乐天一法不异。若一天子。一切天女之所爱念。大生敬重。心不疲惓。亦无病患。离肉骨虫。污等皆离。天天之中。有增上力和合相应。彼一切时。力常不坏。势力光明。皆悉具足。以是因缘。唯一天子。共多天女。无量百千极相爱乐。常行欲事。彼天之心。不守一女。于一切女心皆乐见。随意所行。一切天女。又复如是第一欲染。迭共受乐。不相妨碍。如心忆念。如是受乐。又复彼天。共彼天女。如意所欲。有无量种无量分别。如天相似。自业相似。积负地处。于长久时。无量种种五欲功德。游戏受乐。多饶天众。诸天女众。次第巡行。复到异林。名严风林。为欲受乐。游行嬉戏。见余天子。本业尽故。天女众中。时至欲退。彼欲退天有相出现。相如有病。所谓相者。彼天若前近莲花池。花则不开。此是初相。又彼退天。第二相者。若近林树。若莲花池。蜂则离林。离莲花去。此第二相。

又彼退天第三相者。若彼天子。共诸天女游戏之时。闻其歌音。则生厌离。此第三相。又彼退天第四相者。若近树林。彼树之花。一切皆萎。此第四相。又彼退天第五相者。欲在所戏殿舍游行。不能行空。此第五相。如是五种是夜摩天欲退之相。如彼第二三十三天。欲退之时。蝇等所著。汗出则知。三十三天欲退之相。死状如是。此夜摩天善业尽故。有此诸相。则知其退。彼有十二死之大相。次第见此欲死之相。而彼天子欲退之时。死相即现。所谓彼天。欲出光明。光明不出。还入身中。犹如日没。又退相现。所谓彼天见花鬘果。心不爱乐。又退相现。所谓彼天着花在头。即便堕落。又退相现。所谓彼天。水中看身。见自身像。非天身像。乃见欲生何道身像。若见地狱若见饿鬼。若见畜生。若见人色。如是异见。从此退已。生地狱等异生相现。又退相现。所谓彼天。水中看身。既见身已。则生怖畏。生怖畏已。身毛皆竖。又退相现。所谓彼天。见自处丑而不端严。又退相现。所谓彼天。于何等处。毗琉璃处。金处银处。若颇梨处。若青宝处。彼一切处。如是处坐。动摇不安。又退相现。所谓彼天。若风所吹。则大抖擞。其触坚[革\*卬]。又退相现。彼天衣触。重如金刚。如是见已。其心则愁。心既愁已。于可爱声味触色香。心则不乐。既如是已。即尔便近无常之火。又复更有异退相现。谓于处处。若毗琉璃石等壁中。或于镜中。或于异处。看自身像。则不见头。又退相现。或见自头。乃在于地。见如是相。死近不远。

彼诸天女。如是知已。厌恶弃舍。彼天忧愁。起离别意。有如是苦。生来之苦。不及此苦十六分一。

又第十二退相现者。所谓彼天。意乱不定。如旋火轮。不念一处其心极动。退愁苦故。彼现命根将欲尽灭。如灯油尽光明微少。如是彼天。知见自身将欲退没。常自随身所行天女。见其如是皆舍而去。如火烧树鸟见则离而不观察。先本已来所有功德。彼诸天女。见欲退天。亦复如是。舍离而去。其余天子。相随而行。时彼天子。见妇女去。如是相已。安心忍耐。而说偈言。

&nbsp;&nbsp;&nbsp;&nbsp;皆以自业故&nbsp;&nbsp;&nbsp;&nbsp;如是受果报

&nbsp;&nbsp;&nbsp;&nbsp;妇女见欲退&nbsp;&nbsp;&nbsp;&nbsp;舍远而不近

&nbsp;&nbsp;&nbsp;&nbsp;以自业尽故&nbsp;&nbsp;&nbsp;&nbsp;离于无量乐

&nbsp;&nbsp;&nbsp;&nbsp;天女见退天&nbsp;&nbsp;&nbsp;&nbsp;则向异天去

&nbsp;&nbsp;&nbsp;&nbsp;此乐无常定&nbsp;&nbsp;&nbsp;&nbsp;心性亦如是

&nbsp;&nbsp;&nbsp;&nbsp;妇女乐欲恶&nbsp;&nbsp;&nbsp;&nbsp;友不相信恶

&nbsp;&nbsp;&nbsp;&nbsp;此四种大苦&nbsp;&nbsp;&nbsp;&nbsp;一切时常逼

&nbsp;&nbsp;&nbsp;&nbsp;是故应舍离&nbsp;&nbsp;&nbsp;&nbsp;如弃毒火等

&nbsp;&nbsp;&nbsp;&nbsp;因业故得乐&nbsp;&nbsp;&nbsp;&nbsp;因业故得苦

&nbsp;&nbsp;&nbsp;&nbsp;由业故破坏&nbsp;&nbsp;&nbsp;&nbsp;业故如是见

&nbsp;&nbsp;&nbsp;&nbsp;如此天大乐&nbsp;&nbsp;&nbsp;&nbsp;受用五功德

&nbsp;&nbsp;&nbsp;&nbsp;后时福业尽&nbsp;&nbsp;&nbsp;&nbsp;退天不自在

&nbsp;&nbsp;&nbsp;&nbsp;如是说生死&nbsp;&nbsp;&nbsp;&nbsp;一切是业幻

&nbsp;&nbsp;&nbsp;&nbsp;示解脱道者&nbsp;&nbsp;&nbsp;&nbsp;真谛佛所示

&nbsp;&nbsp;&nbsp;&nbsp;若有扰动心&nbsp;&nbsp;&nbsp;&nbsp;则不见诸过

&nbsp;&nbsp;&nbsp;&nbsp;彼痴有所摄&nbsp;&nbsp;&nbsp;&nbsp;是故妇女近

&nbsp;&nbsp;&nbsp;&nbsp;日则非闇因&nbsp;&nbsp;&nbsp;&nbsp;不由火故冷

&nbsp;&nbsp;&nbsp;&nbsp;妇女无爱心&nbsp;&nbsp;&nbsp;&nbsp;少爱心不住

&nbsp;&nbsp;&nbsp;&nbsp;如地住不动&nbsp;&nbsp;&nbsp;&nbsp;如风动不住

&nbsp;&nbsp;&nbsp;&nbsp;妇女性无恩&nbsp;&nbsp;&nbsp;&nbsp;故有如是过

&nbsp;&nbsp;&nbsp;&nbsp;丈夫于久时&nbsp;&nbsp;&nbsp;&nbsp;多供养妇女

&nbsp;&nbsp;&nbsp;&nbsp;见衰则舍远&nbsp;&nbsp;&nbsp;&nbsp;如鸟舍枯池

&nbsp;&nbsp;&nbsp;&nbsp;上行者不堕&nbsp;&nbsp;&nbsp;&nbsp;石等不能飞

&nbsp;&nbsp;&nbsp;&nbsp;山则不能行&nbsp;&nbsp;&nbsp;&nbsp;妇女无善友

&nbsp;&nbsp;&nbsp;&nbsp;常能为妨碍&nbsp;&nbsp;&nbsp;&nbsp;破坏法义名

&nbsp;&nbsp;&nbsp;&nbsp;不饶益纳藏&nbsp;&nbsp;&nbsp;&nbsp;出生一切过

&nbsp;&nbsp;&nbsp;&nbsp;金刚可令软&nbsp;&nbsp;&nbsp;&nbsp;日亦可离热

&nbsp;&nbsp;&nbsp;&nbsp;妇女不舍诳&nbsp;&nbsp;&nbsp;&nbsp;本性法如是

&nbsp;&nbsp;&nbsp;&nbsp;非种种爱语&nbsp;&nbsp;&nbsp;&nbsp;非供养非物

&nbsp;&nbsp;&nbsp;&nbsp;而能摄妇女&nbsp;&nbsp;&nbsp;&nbsp;心如火叵近

&nbsp;&nbsp;&nbsp;&nbsp;得乐共其行&nbsp;&nbsp;&nbsp;&nbsp;得苦则舍离

&nbsp;&nbsp;&nbsp;&nbsp;无量恩不念&nbsp;&nbsp;&nbsp;&nbsp;一过计在心

&nbsp;&nbsp;&nbsp;&nbsp;于园林山中&nbsp;&nbsp;&nbsp;&nbsp;成就无量乐

&nbsp;&nbsp;&nbsp;&nbsp;既得衰恼已&nbsp;&nbsp;&nbsp;&nbsp;妇女嫌舍去


彼天既见天女如是舍离其身。即便思惟一切世间法皆如是。已说此偈。妇女心坚。本天欲死。即便离去。依止余天。犹如冬时莲花干枯。众蜂见之。即便舍离。去向余处。尔时天女。离欲退天。向余天去。又五乐声。歌舞游戏。种种受乐。在于园林莲花水池。种种鸟声名陀念树。百千庄严。忘前常共受乐天子。共余天子。而受诸乐。俄尔间忘如百千生。见前天退。于一念间。忘其功德。妇女如是舍恩不念。妇女之性。无所系恋。唯因物故。有所爱念。或有所须是故近男。而自体性于一切处皆不究竟。一切过去未来现在。皆无有能知其体性。以心动故。如旋火轮。如乾闼婆城及阳焰等。不可捉持。妇女体性。亦复如是。不可执持。如是现前。舍退天子。向余天去。彼欲退天。本业熏故。复说偈曰。

&nbsp;&nbsp;&nbsp;&nbsp;若天摇动心&nbsp;&nbsp;&nbsp;&nbsp;如放逸欲乐

&nbsp;&nbsp;&nbsp;&nbsp;于退不生怖&nbsp;&nbsp;&nbsp;&nbsp;必定退天处

&nbsp;&nbsp;&nbsp;&nbsp;若天天处生&nbsp;&nbsp;&nbsp;&nbsp;后必定有退

&nbsp;&nbsp;&nbsp;&nbsp;如昼日尽时&nbsp;&nbsp;&nbsp;&nbsp;必定有夜至

&nbsp;&nbsp;&nbsp;&nbsp;昼日则如命&nbsp;&nbsp;&nbsp;&nbsp;夜分则如退

&nbsp;&nbsp;&nbsp;&nbsp;既知此二种&nbsp;&nbsp;&nbsp;&nbsp;应念不生死


彼天如是念。本前生。既生念已取人中时用以为喻。不取天时而为譬况。何以故。天无昼夜。以自光明。是故常昼。尔时彼天。如是久时。观察如是。欲退天已。还如天法。决定受用。善业果报。又彼天子。于园林中。游戏受乐。五乐音声。河坎涧谷。莲花林中。或在山峰。如是等处。共天女众。共余异天。受诸快乐。依本善业。受乐果报。乃至所作爱善业尽。善业尽已。退彼天处。既退天已。如行而来。如行而去。堕于地狱饿鬼畜生。若有退已得生人中。常生乐处。随顺修行。正法国土。聪明黠慧。一切人爱。若作国王。若作大臣。若作王者。其王国土。不畏他国。敌阵军众。常受快乐。以余业故。

又彼比丘。知业果报。复更观察夜摩天中所有地处。彼见闻知。彼夜摩天复有地处。名为心相。众生何业。生彼地处。彼见闻知。若行善人。善意直心。正见不邪。心常谛知善恶因果。不杀盗淫。不杀不盗。如前所说。不邪行者。心不生念。亦不随喜。所谓乃至。见画妇女。不念不观。无不善念。心不乐见。不味不着。无欲爱心。而观察之。亦教他人。遮他人作。自身不作。不教他作。彼能自利。复利益他。彼持戒人。得脱热恼。常行诸善。恒念自身。见身不净。于自身体。常念不迷。不贪妇女。于妇女罥。而得解脱。离妇女欲。一切人信。现前持戒。相应和集。得如是乐。离欲邪行。不乐不行。不思不念。彼人如是。能灭欲火。第一用心。第一乐行。彼善众生。身坏命终。生于善道夜摩天中心相地处。善业众生生彼处已。无量天乐而受乐行。离肉骨污。自身光明。常受胜乐。恒常受用。五欲功德。一切欲乐。皆悉成就。于彼成就如是功德。受天快乐多饶百千诸天女等之所围绕。如须弥山。众星围绕。光明胜妙。而自庄严。善业所化。胜光明轮。围绕端严。无量光明。从身而出。彼天女众。其数甚多。娱乐受乐。五乐音声。可爱声触。味色香等。而受快乐。

彼如是念。我复更于其余可爱胜妙处行。即于念时。善业力故。彼诸天女。观察其心。既观察已。语言天子。我今云何住于此处。异此乐处。复有乐处。今可相随。行向余处。名为千殿。山峰之上。有种种宝之所庄严。无量百千天诸住处。今可相随。共向彼处。尔时彼天既闻天女如是语已。如心所念。极生欢喜。作如是言。今如汝意。我如是行。

尔时彼天如是语已。飞行虚空。向名千殿山峰之上。有无量宝。所庄严处。有无量天。无量天女。种种妙声。歌声远闻五百由旬。遍于虚空。多饶诸天。及诸天女。路傍咏歌。令此天子生欢喜心。向名千殿山峰之上。速疾而上。遥闻彼处天众天女歌舞之声庄严具声。如是闻已。则生希有欢喜之心。速速前近。

时彼天子。即前近彼名千殿山。到已则见种种具足可爱胜处。有无量种。所谓七宝诸妙园林胜莲花池。以为庄严。心所乐见。迭共受乐。胜净水池。水流之声。见园林中种种胜鸟上下来去。种种间杂。七宝堂舍。皆悉作行。种种杂杂。异异诸宝。以为庄严。彼堂如是甚可爱乐。山谷崖岸。种种行林。庄严殊胜。多有胜妙鹅鸭鸳鸯。是等水鸟。种种音声。皆可爱乐。种种幡幢。为风所吹。庄严可爱见者皆胜。于虚空中。有行殿舍。若来若去。若合若离。有光明宝而为庄严。复更闻有彼此迭共若歌舞等胜妙音声。闻有胜妙迭互游戏笑等音声。有平不平七宝之聚。无量种种胜妙庄严无量种种胜山峰处。无量千种胜妙好花。形相色香。行住走戏。若相抱等。如是种种。在彼天处。如是天子天女之众而为围绕。在名千殿山峰之上。住虚空中。下观彼殿。如是观见彼山峰已。生欢喜心告天女言。汝等看此千殿山峰此殿如是。甚为可爱。一切种种皆悉可爱。彼天女众。闻其语已。白彼天言。天今当知。我今已见。我已如是数数见来。或已百到若已千到天未曾见。天今善看于此胜处。第一善观。

彼诸天女。如是说已。如是天子。共诸天女。从空而下。临近彼殿。于彼殿中。有受乐天。见其来已。生欢喜心。有天前迎。近而看之。以彼天子初始生故。如是欢喜。以手抱之。而作是言。今我天朋。如是增长。天众由是则有大力。汝于今者。共多诸天。同受快乐。多有诸天。多有光明。牟修楼陀天王之所。多有天众。多天女众。游戏受乐。

复有余天。见始生天。合掌供养。既供养已。而语之言。汝今到此山峰之上。此中今有须夜摩天。无量天众。诸天女众。围绕受乐。复有天王。天善业故。今于无量妙莲花中。迭共游戏。善业力故。此处受乐。此是好处。汝今来此。汝始生天。得来至此。

始生天子。既闻是语。语自天女。作如是言。夜摩天王。何处游戏。五欲功德。而受快乐。天女闻已。答天子言。我今共去。向大天主牟修楼陀。住受乐处。彼始生天。闻此语已。即共天女。去向天王受乐之处。共天女众。歌舞游行次前遥见牟修楼陀夜摩天王。赤优钵罗林中而住。赤优钵罗。有百千叶。彼叶叶中。有舍如窟。内有天女。第一妙香。共诸鸟众。种种游戏。彼诸鸟者。是水行鸟。鸟有胜声。种种妙音。彼处如是。赤优钵罗。如是庄严。彼大天王妇女之身。普皆种种妙宝衣服。其宝多有种种光明。赤优钵罗宝光明故。同一赤色。彼优钵罗如是赤故。令一切宝光明皆赤。如是胜妙赤莲花宝。过于秋时初出之日赤色之妙。又复于彼赤优钵罗诸叶之中。共蜂游戏。如是具受五功德乐。

若彼赤色优钵罗中。天子天女有如是心。我于今者。欲饮天酒。即心念时。于彼赤色优钵罗宝花叶之中。胜善色香。清冷之触。天酒流出。有无量种。与彼天主牟修楼陀而共饮之如是受乐。

又复彼天。更有所念。欲令赤色优钵罗中。歌音声出。即于念时。则有风吹。而令赤色优钵罗叶。迭互相触。出种种声。自余种种五乐音声。于此音声。十六分中不及其一。闻彼声已。生欢喜心。既闻彼声。百倍受乐。共彼天主牟修楼陀。在彼赤色优钵罗叶而受快乐。

又复彼天。心若忆念游戏受乐。作如是念。我今住此赤优钵罗妙宝叶中。如是游戏。今欲令此赤优钵罗行于虚空。即于念时。彼优钵罗。如鹅鸟飞。在空而行。天子在中。下观余处诸园林等。有余诸天。自善业故。游戏受乐。时彼天子。复共天主牟修楼陀。在优钵罗妙宝叶中。游戏受乐。处处而行。彼所受乐。无量分别。善持戒故。如彼持戒相似得果。而受快乐。以彼持戒有下中上。如是受乐有下中上彼处如是于长久时受快乐已。种种见已。又复行向心相地处千殿山峰。时彼如是始生天子。不可思议种种见已。心生欢喜。向彼天主牟修楼陀赤色妙宝优钵罗中。共多无量诸天女众。彼诸天女。歌舞游戏。彼夜摩地五欲功德。具受第一境界之乐。牟修楼陀夜摩天王。赤优钵罗赤色光明。照耀天主牟修楼陀大王之身。亦如是赤。犹如赤色阿舒伽色。于天王身所有赤色。十六分中不及其一。如是具受无量种乐。尔时如是始生天子。复更前进。渐近天主牟修楼陀。合掌礼拜。低头未举。牟修楼陀夜摩天王。即说偈言。

&nbsp;&nbsp;&nbsp;&nbsp;前所作善业&nbsp;&nbsp;&nbsp;&nbsp;修持三种戒

&nbsp;&nbsp;&nbsp;&nbsp;彼业得此报&nbsp;&nbsp;&nbsp;&nbsp;今者受快乐

&nbsp;&nbsp;&nbsp;&nbsp;莫行于放逸&nbsp;&nbsp;&nbsp;&nbsp;空受彼业尽

&nbsp;&nbsp;&nbsp;&nbsp;应于余善业&nbsp;&nbsp;&nbsp;&nbsp;勤行勿放逸

&nbsp;&nbsp;&nbsp;&nbsp;善行则应行&nbsp;&nbsp;&nbsp;&nbsp;不善业应舍

&nbsp;&nbsp;&nbsp;&nbsp;善行受胜乐&nbsp;&nbsp;&nbsp;&nbsp;不善行受苦

&nbsp;&nbsp;&nbsp;&nbsp;若勤不休息&nbsp;&nbsp;&nbsp;&nbsp;如是作善业

&nbsp;&nbsp;&nbsp;&nbsp;彼则常受乐&nbsp;&nbsp;&nbsp;&nbsp;后时得涅槃

&nbsp;&nbsp;&nbsp;&nbsp;若行放逸行&nbsp;&nbsp;&nbsp;&nbsp;则非善转行

&nbsp;&nbsp;&nbsp;&nbsp;彼善业尽故&nbsp;&nbsp;&nbsp;&nbsp;则到地狱中

&nbsp;&nbsp;&nbsp;&nbsp;若行清净业&nbsp;&nbsp;&nbsp;&nbsp;常勤精进者

&nbsp;&nbsp;&nbsp;&nbsp;则得第一处&nbsp;&nbsp;&nbsp;&nbsp;彼处无苦恼

&nbsp;&nbsp;&nbsp;&nbsp;若为根所使&nbsp;&nbsp;&nbsp;&nbsp;复为境界驱

&nbsp;&nbsp;&nbsp;&nbsp;一切缚所缚&nbsp;&nbsp;&nbsp;&nbsp;常转行生死

&nbsp;&nbsp;&nbsp;&nbsp;恶法不污者&nbsp;&nbsp;&nbsp;&nbsp;如已炼真金

&nbsp;&nbsp;&nbsp;&nbsp;彼脱有旷野&nbsp;&nbsp;&nbsp;&nbsp;一切处安隐

&nbsp;&nbsp;&nbsp;&nbsp;若放逸行者&nbsp;&nbsp;&nbsp;&nbsp;此不利益本

&nbsp;&nbsp;&nbsp;&nbsp;若舍则为吉&nbsp;&nbsp;&nbsp;&nbsp;安乐无衰恼

&nbsp;&nbsp;&nbsp;&nbsp;汝今既始生&nbsp;&nbsp;&nbsp;&nbsp;受乐事相应

&nbsp;&nbsp;&nbsp;&nbsp;生如是心意&nbsp;&nbsp;&nbsp;&nbsp;慎勿着垢染

&nbsp;&nbsp;&nbsp;&nbsp;放逸能使天&nbsp;&nbsp;&nbsp;&nbsp;妇女使亦然

&nbsp;&nbsp;&nbsp;&nbsp;妇女火所烧&nbsp;&nbsp;&nbsp;&nbsp;常受于苦恼

&nbsp;&nbsp;&nbsp;&nbsp;是故天应当&nbsp;&nbsp;&nbsp;&nbsp;勤舍离妇女

&nbsp;&nbsp;&nbsp;&nbsp;贪欲愚痴者&nbsp;&nbsp;&nbsp;&nbsp;为心之所缚

&nbsp;&nbsp;&nbsp;&nbsp;如是法非法&nbsp;&nbsp;&nbsp;&nbsp;不知应作不

&nbsp;&nbsp;&nbsp;&nbsp;丈夫少福德&nbsp;&nbsp;&nbsp;&nbsp;去涅槃大远

&nbsp;&nbsp;&nbsp;&nbsp;轻重真实知&nbsp;&nbsp;&nbsp;&nbsp;行法无遗余

&nbsp;&nbsp;&nbsp;&nbsp;悕法悕法果&nbsp;&nbsp;&nbsp;&nbsp;如是者得乐

&nbsp;&nbsp;&nbsp;&nbsp;为心所牵者&nbsp;&nbsp;&nbsp;&nbsp;根马不调故

&nbsp;&nbsp;&nbsp;&nbsp;若知足牵心&nbsp;&nbsp;&nbsp;&nbsp;勇到第一处

&nbsp;&nbsp;&nbsp;&nbsp;知足绳缚心&nbsp;&nbsp;&nbsp;&nbsp;如心境界尔

&nbsp;&nbsp;&nbsp;&nbsp;勇者能令住&nbsp;&nbsp;&nbsp;&nbsp;彼是世间智

&nbsp;&nbsp;&nbsp;&nbsp;天无量爱处&nbsp;&nbsp;&nbsp;&nbsp;得无量种乐

&nbsp;&nbsp;&nbsp;&nbsp;若不贪着欲&nbsp;&nbsp;&nbsp;&nbsp;则到于善处

&nbsp;&nbsp;&nbsp;&nbsp;汝作善业已&nbsp;&nbsp;&nbsp;&nbsp;得可爱境界

&nbsp;&nbsp;&nbsp;&nbsp;今得夜摩处&nbsp;&nbsp;&nbsp;&nbsp;心勿着放逸

&nbsp;&nbsp;&nbsp;&nbsp;如是始生天&nbsp;&nbsp;&nbsp;&nbsp;亿钵头摩数

&nbsp;&nbsp;&nbsp;&nbsp;天众天女众&nbsp;&nbsp;&nbsp;&nbsp;自业受果报

&nbsp;&nbsp;&nbsp;&nbsp;业果绳难解&nbsp;&nbsp;&nbsp;&nbsp;从心而化出

&nbsp;&nbsp;&nbsp;&nbsp;众生为痴诳&nbsp;&nbsp;&nbsp;&nbsp;依此而转行

&nbsp;&nbsp;&nbsp;&nbsp;十二入怨家&nbsp;&nbsp;&nbsp;&nbsp;巧能诳惑心

&nbsp;&nbsp;&nbsp;&nbsp;置在生死轮&nbsp;&nbsp;&nbsp;&nbsp;令于世间转

&nbsp;&nbsp;&nbsp;&nbsp;过去现未来&nbsp;&nbsp;&nbsp;&nbsp;天处一切退

&nbsp;&nbsp;&nbsp;&nbsp;天处山常尔&nbsp;&nbsp;&nbsp;&nbsp;众生流转行

&nbsp;&nbsp;&nbsp;&nbsp;毗琉璃山峰&nbsp;&nbsp;&nbsp;&nbsp;园林等可爱

&nbsp;&nbsp;&nbsp;&nbsp;山等常不动&nbsp;&nbsp;&nbsp;&nbsp;诸天转不停

&nbsp;&nbsp;&nbsp;&nbsp;园林甚可爱&nbsp;&nbsp;&nbsp;&nbsp;地处亦如是

&nbsp;&nbsp;&nbsp;&nbsp;恒尔住不坏&nbsp;&nbsp;&nbsp;&nbsp;诸天转不停

&nbsp;&nbsp;&nbsp;&nbsp;毗琉璃为茎&nbsp;&nbsp;&nbsp;&nbsp;真金甚可爱

&nbsp;&nbsp;&nbsp;&nbsp;此莲花常尔&nbsp;&nbsp;&nbsp;&nbsp;诸天转不停

&nbsp;&nbsp;&nbsp;&nbsp;河池可爱乐&nbsp;&nbsp;&nbsp;&nbsp;多诸鸟庄严

&nbsp;&nbsp;&nbsp;&nbsp;常如是不阙&nbsp;&nbsp;&nbsp;&nbsp;诸天转不停

&nbsp;&nbsp;&nbsp;&nbsp;堂殿常不异&nbsp;&nbsp;&nbsp;&nbsp;枸栏亦如是

&nbsp;&nbsp;&nbsp;&nbsp;常尔不破坏&nbsp;&nbsp;&nbsp;&nbsp;诸天转不停

&nbsp;&nbsp;&nbsp;&nbsp;为境界所诳&nbsp;&nbsp;&nbsp;&nbsp;世间如是转

&nbsp;&nbsp;&nbsp;&nbsp;云何此处天&nbsp;&nbsp;&nbsp;&nbsp;心不生厌离

&nbsp;&nbsp;&nbsp;&nbsp;心行于生死&nbsp;&nbsp;&nbsp;&nbsp;以久习故坚

&nbsp;&nbsp;&nbsp;&nbsp;如是受大苦&nbsp;&nbsp;&nbsp;&nbsp;而犹不觉知

&nbsp;&nbsp;&nbsp;&nbsp;如屠儿缚羊&nbsp;&nbsp;&nbsp;&nbsp;置之于栏中

&nbsp;&nbsp;&nbsp;&nbsp;一一取而杀&nbsp;&nbsp;&nbsp;&nbsp;余者不生怖