## 正法念处经卷第十三

### 地狱品第三之九

又彼比丘。知业果报。观大焦热之大地狱。复有何处。彼见闻知复有异处。名雨缕鬘抖擞之处。是彼地狱第十一处。众生何业生于彼处。彼见有人。杀生偷盗邪行饮酒妄语邪见。乐行多作。业及果报。如前所说。复有邪淫。所谓侵近善比丘尼。或时荒乱。国土不安。于比丘尼。正行持戒。而是童女。因时不安。强逼侵犯。污其净行。彼人以是恶业因缘。身坏命终。堕于恶处。在彼地狱。生雨缕鬘。抖擞之处。受大苦恼。所谓苦者。如前所说活等地狱所受苦恼。彼一切苦。此中具受。复有胜者。谓于彼处。复有无量金刚利刀以为刀网。处处遍覆。随所回转。身动则割。遍体普割。如是刀网金刚刃缕罥缚罪人。如此间蝇。在毛绵中。彼处罪人。在彼网中生而复死。死而复生。阎魔罗人。以焰铁箭射其身分。一切普遍。如是罪人。金刚网缚焰箭所射。受极坚鞕第一苦恼。唱声呻唤。悲号啼哭。受大苦恼。普身破坏。一切坚缚。若彼罪人。得脱彼处恶业因缘所受苦极。处处驰走。复入炽燃普火炭聚。身体消洋。烧身唱唤。孤独无伴。远见大门。门有光明。疾走往赴。既到彼已。复有大蟒。毒乃甚炽。入其口中。彼地狱人。于彼内烧。不能唱唤。如是业蟒。如彼恶业。如是回转。彼地狱人。一切身分碎散如沙。不能唱唤一切筋脉皆悉碎坏。如是无量百千万亿阿僧祇岁在蟒腹中烧捩破坏。如是罪人。若出蟒口。一切身中筋脉皆缓。处处驰走。而复更见阎魔罗人来取其身。以利铁刀。一切身分。遍切遍割如脍魱鱼。如是无量百千年岁。亦不可数。常一切时受大苦恼。乃至作集恶不善业。未坏未烂。业气未尽。于一切时。与苦不止若恶业尽。彼地狱处尔乃得脱。虽得脱已。于五百世生于饿鬼畜生之中。彼处脱已。难得人身。如龟遇孔。若生人中同业之处。贫穷常病。身体色恶。身体常有恶疮毒疮。恒受苦恼。是彼恶业余残果报。又彼比丘。知业果报。观大焦热之大地狱。复有何处。彼见闻知。复有异处。名发愧乌。是彼地狱第十二处。众生何业生于彼处。彼见有人杀生偷盗邪行饮酒妄语邪见。乐行多作。业及果报。如前所说。复有邪淫。或因酒醉。或复欲盛。淫姊淫妹。彼人以是恶业因缘。身坏命终。堕于恶处。在彼地狱发愧乌处受大苦恼。所谓苦者。如前所说活等地狱所受苦恼。彼一切苦此中具受。复有胜者。所谓堕在热焰铜炉。身则消洋。还复和合。而更消洋于彼炉中。生已复死。死已复生。常受大苦。如是炉中。阎魔罗人。两鞴吹之炉火罪人。不可分别。如是无量百千年岁炉中煮之。如此人中煮金无异。如是如是。彼地狱中如是烧煮。恶业行人。若得脱彼炉中恶业。出彼铜炉。阎魔罗人。置铁钪上铁椎打之。如锻铁师椎打铁块。如是打时。打则命终。举椎还活。彼地狱人。于一切时。常被烧煮年岁无数。若脱彼处。阎魔罗人置之鼓中。既置鼓中。以恶业故。鼓出畏声。闻则心破。散已更生。生已复散。彼人如是死已复活。活已复死。乃至作集恶不善业。未坏未烂。业气未尽。于一切时与苦不止。若恶业尽。彼地狱处尔乃得脱。虽脱彼处。于六百世生畜生中。若生人中同业之处。心常惊恐。如野鹿等。心惊不安。常畏官人横抂系缚。寿命极短。心初不安。是彼恶业余残果报。

又彼比丘。知业果报。观大焦热之大地狱。复有何处。彼见闻知复有异处。名悲苦吼。是彼地狱第十三处。众生何业生于彼处。彼见闻知。若人杀生偷盗邪行饮酒妄语及邪见等。乐行多作。业及果报。如前所说。复有邪淫。所谓有人。于女姊妹。在斋会中。见恶邪法。而共行欲。从婆罗门闻是邪法。女若忆男。而男不取。则得大罪。彼婆罗门作如是计。若不尔者。破法得罪。如是邪闻恶法所诳而所邪行。彼人以是恶业因缘。身坏命终。堕于恶处。在彼地狱悲苦吼处受大苦恼。所谓苦者。如前所说活等地狱所受苦恼。彼一切苦此中具受。复有胜者。所谓彼处。阎魔罗人。热焰铁杵极势捣筑。遍身破坏。体无完处如米豆许。遍身是疮。彼人身分一切是疮。普受热苦。孤独无伴。受坚鞕苦。年岁久远。无有算数。若业因尽。得脱如是热焰铁杵。处处驰走。复入铁地。其铁焰燃。入已则堕。受大苦恼。唱声吼唤。复见大林。相去不远。色如青云。普林寂静。饶鸟音声。去其不远。有大池水。清净可爱。彼地狱人起如是意。彼是第一寂静树林。清净池水。我于彼处应得安乐。望救望归。走向树林。焰火集聚。热焰铁地。罪人在中。见彼树林相去不远。多有众鸟。彼地狱人。驰走向林望有安乐。望救望归。彼人如是极受大苦。乃到树林。一切所见与本见异。一切皆恶极大怖畏。所谓彼处大口恶龙。龙有千头。其眼焰燃。恶毒甚炽。皆是向者所见之树。向者所闻众鸟声音。今则皆是地狱罪人遍身焰燃唱唤之声。向者远闻谓是众鸟。皆是恶龙取地狱人。而啖食之。与种种苦。如是罪人受大苦恼。唱声大唤。彼龙焰口如是食已。于龙口中而复还活。自业所作。在龙口中死而复活。活而复死。如是常食。年岁甚多。无有算数。食已复生。食已复生。若于口中业尽得脱。热渴甚急。复见池水在于异处。疾走而往。彼处池水。闇火遍覆。满彼池中。地狱炽火深一由旬。彼地狱人。到已入中。入则沉没。受极苦恼。自业相似。余业非喻。所受苦恼。无异相似。乃至恶业未坏未烂。业气未尽。于一切时与苦不止。若恶业尽。彼地狱处尔乃得脱。虽脱彼处。于七百世生于饿鬼畜生之中。若脱彼处。难得人身。如龟遇孔。若生人中同业之处。贫穷多病。为他所使。在巷乞求。身形矬短。是彼恶业余残果报。

又彼比丘。知业果报。观大焦热之大地狱。复有何处。彼见闻知复有异处。名大悲处。是彼地狱第十四处。众生何业生于彼处。彼见闻知。若人杀生偷盗邪行饮酒妄语。及邪见等。乐行多作。业及果报。如前所说。复有善人。从他人边读诵经论。或复从其闻有经论。彼人多欲。淫其妻妾。教师等妇而实贞良。诱诳行淫。常向人说。彼是我母。以教师妇。母相似故。痴心违信。如是行欲。彼人以是恶业因缘。身坏命终。堕于恶处。在彼地狱生大悲处。受大苦恼。所谓苦者。如前所说活等地狱所受苦恼。彼一切苦此中具受。复有胜者。所谓彼处有热铁床。床有利刀。状如磨齿。罪人在中。恒常急磨。一切身分。皮肉筋脉骨髓血汁。皆悉和合。既如是磨。悲号啼哭。余地狱人既闻其声。生大苦恼。于自身苦不复觉知。虽如是磨而常不死。如是无量百千年岁磨而常活。乃至恶业未坏未烂。业气未尽。于一切时与苦不止。若恶业尽。彼地狱处尔乃得脱。于六千世生于饿鬼畜生之中。若脱彼处。难得人身。如龟遇孔。若生人中同业之处或胎中死。或生已死。或有生已未坐而死。或有生已未行而死。或有生已能行而死。或有行走而便死者。随其所生。诸根不具。是彼恶业余残果报。

又彼比丘。知业果报。观大焦热之大地狱。复有何处。彼见闻知复有异处。名无非闇。是彼地狱第十五处。众生何业生于彼处。彼见闻知。若人杀生偷盗邪行饮酒妄语邪见。乐行多作。业及果报。如前所说。又复有人淫自子妻。彼人以是恶业因缘。身坏命终。堕于恶处。在彼地狱无非闇处受大苦恼。所谓苦者。如前所说活等地狱所受苦恼。彼一切苦此中具受。复有胜者。彼处铁地。焰燃热沸。阎魔罗人。执地狱人。在彼热地。上下翻覆。令彼罪人。递互在上。迭互在下。百到千到。和集同煮。合为一块。不容毛头。彼此如是合为一块。阎魔罗人。以杵捣筑。复作异块。密于前块。如是细捣。细密和合。不可分别。如是无量百千年岁受坚鞕苦。乃至恶业未坏未烂。业气未尽。于一切时与苦不止。若恶业尽。彼地狱处尔乃得脱。虽脱彼处。于九百世生于饿鬼畜生之中。若脱彼处。难得人身。如龟遇孔。若生人中同业之处。贫穷常疾。常为怨对之所破坏。生恶国土。海中夷人。一切人中最为鄙劣。又不长命。是彼恶业余残果报。

又彼比丘。知业果报。观大焦热之大地狱。复有何处。彼见闻知复有异处。名木转处。是彼地狱第十六处。众生何业生于彼处。彼见闻知。若人杀生偷盗邪行饮酒妄语。及邪见等。乐行多作。业及果报。如前所说。又复有人。他救其命。有于病等临欲命尽为他所救。或彼杀者为他所救。彼则有恩而不识恩。反淫其妻。彼人以是恶业因缘。身坏命终。堕于恶处。在彼地狱生木转处受大苦恼。所谓苦者。如前所说活等地狱所受苦恼。彼一切苦此中具受。复有胜者。彼处有河。名大叫唤在彼河中。热白镴汁。烧煮漂流。无量百千。地狱罪人在彼河中如是漂煮。彼地狱人。同在其中为河所漂。以急漂故。头在下入。入中则沈。与余罪人翻覆相压。不可分别。如是上下地狱以压罪人在下。热沸白镴烧煮唱唤。受无间苦。彼地狱人如是受苦。以恶业故。而复更有魔竭受大鱼。食其身分。食已复生。彼木转处受大苦恼。如是受苦。时节久远。自恶业故。如是受苦。乃至恶业未坏未烂。业气未尽。于一切时。与苦不止。若恶业尽。彼地狱处尔乃得脱。虽脱彼处。于五百世生于饿鬼畜生之中。既得脱已。若生人中同业之处。一切女人之所憎贱。于自父母兄弟妻子悉皆嫌恶。五百世中不能行欲。是彼恶业余残果报。

又彼比丘。知业果报。观大焦热之大地狱唯有如是十六别处。更不见有第十七处。普观一切。唯十六处。此大极恶极大焦热极大地狱。如是无边。此自业果。地狱中受。烧煮罪人受大苦恼。如业相似。非异人作。异人受苦。自作不失。不作不得。如自作业。相似得果。自作业生。众生如是。如业所作。自业所得。若善不善。如业得果。彼比丘如是思惟地狱果报地狱行业。既思惟已。厌离生死。不见有乐。不见有常。不见有我。不见有净。如是唯见一切生死。皆悉无常苦空无我。如是见已。离一切欲。离于欲结。离于欲行。离于欲意。离于欲因。见欲过恶。转复增上。更生怖畏。如是正摄身口意行三业胜行。魔不得便。不系属魔。彼如是修。缓于生死。恶相续锁。破坏离散。

又修行者。内心思惟。随顺正法。观察法行。作如是意。彼比丘甚为希有。有增上力。得十一地。彼地夜叉。见彼比丘不惓精进。有增上力。心生欢喜。转复上闻虚空夜叉。虚空夜叉闻四大王。如前所说。次第乃至向大梵天。如是说言阎浮提中。某国某村。某善男子。如是种姓名字某甲。剃除须发。被服法衣。正信出家。心不乐住魔之境界。不乐喜欲爱心共住。于烦恼蛇不生喜乐。见他苦恼。则于世间一切生死深生厌离。彼梵身天。闻已欢喜。说如是言。魔分损减。正法朋长。彼修行者。以天眼观。见彼比丘。如是已得第十一地。见于正道。如是谛见知业报法。谛见身业口业意业。诸比丘。如是三种微细身业口业意业。分分细知。若天世间。若魔世间。若梵世间。若沙门界。婆罗门界。如是天人。不能如是分分细知。何况外道遮罗迦波利婆阇迦而能得知。唯我能知。及我弟子。若从我闻。能如是知。微细三业。分细分细。如是皆知。汝等比丘。若有余人。若彼外道遮罗迦波利婆阇迦如是问者。汝如是答。若如是问彼诸外道遮罗迦波利婆阇迦。心则迷没。不能答汝。何以故。诸比丘。一切生死所摄众生。非其所行。非境界故。彼人粗知。不能正知。忽知垢知。微劣少知。彼三种业。身口意业。彼人所说。为他破坏。不能断绝。生老病死忧悲啼哭。一切苦恼。不证圣法。不到涅槃。非究竟道。非寂静法。非安乐法。非生天道。彼人思惟。三种业道。身口意业唯有慢心。诸比丘。彼外道遮罗迦波利婆阇迦。自意欢喜。心不思惟。诸过功德。彼人如是此三种业。身业口业意业大恶。彼人于我无少相似。譬如涅槃之与生死。乃至无有少分相似。理相玄远。彼知三业。我知三业。无少相似。诸比丘。汝等应知彼外道问。唯有言语。佛有正道寂灭涅槃。一切生死无常败坏。皆苦无乐。诸比丘。应如是知。无有物常。无物不动。无物不变。无物不异。诸比丘。彼修行者。见彼比丘。如是身业口业意业。种种谛见。趣涅槃城。

又复观察。云何彼比丘。得十二地。彼修行者。如是观察。见彼比丘。不惓精进。复更谛观恶业因果七大地狱。并及别处。如业报法。谛观察已。彼见闻知。又复更有最大地狱。名曰阿鼻。七大地狱。并及别处。以为一分。阿鼻地狱一千倍胜。众生何业生彼地狱。彼见闻知。若人重心杀母杀父。复有恶心出佛身血。破和合僧。杀阿罗汉。彼人以是恶业因缘。则生阿鼻大地狱中。经一劫住。若减劫住。业既平等。而减劫住。以劫中间造作恶业堕阿鼻故。彼人减劫。阿鼻烧煮。何以故。时节已过。不可令回。是故于彼减劫烧煮。苦恼坚鞕。以多恶业少时受故。如是造作阿鼻之业。有悲坚心软中心作。受苦不重。如人造作一阿鼻业。若重心作。彼受胜苦。一切作业。及业果报。一切皆是心心数法。皆心自在。皆心和合。心随顺行。复有六结系缚众生。若心寂静。众生解脱。如彼次第。在于阿鼻地狱之中。苦因缘故。所受苦恼。身有软粗。若五逆人。于地狱中其身长大五百由旬。若四逆人。四百由旬。若三逆人。三百由旬。若二逆人。二百由旬。若一逆人。一百由旬。

又彼比丘。观察阿鼻大地狱处。此名毛起。最大地狱凡有几处。彼见闻知。普此地狱有十六处。何等十六。一名乌口。二名一切向地。三名无彼岸常受苦恼。四名野干吼。五名铁野干食。六名黑肚。七名身洋。八名梦见畏。九名身洋受苦。十名两山聚。十一名阎婆叵度。十二名星鬘。十三名苦恼急。十四名臭气覆。十五名铁鍱。十六名十一焰。普彼阿鼻最大地狱。有如是等十六别处。

又彼比丘。如是观察人欲死时。乃至中有。云何阿鼻地狱行人此中受苦复生苦处。彼见众生。贪欲嗔恚愚痴所覆。造作恶业。成就阿鼻地狱恶行。如是造作阿鼻地狱恶业行人。有为生天故以大火烧杀其母。又复有人。高山崄岸推母令堕。如是杀母。又复有人。置母水中。如是杀母。又复有人。饿杀其母。恶道痴人。恶闻所诳。是故杀母。贪心悕天。如是杀母。或有饿杀。或在山上。崄处推杀。或火烧杀。或水中杀。为得天故。彼人爱天。而杀自母。有以嗔心毒等而杀。有轻心故。心因缘故。心自在故。是故杀母。如是杀父。以三毒过故如是杀。或复有人。以痴心故。不知如来是大福田。生嗔恶心。出其身血。如是破僧。杀阿罗汉。以多嗔故。彼人如是一切因缘。一切作业。皆悉远离。生于阿鼻大地狱中。彼恶业人。临欲死时。有人即身阿鼻地狱大火已生。或复有人。临欲死时。及中有中彼中间生。得阿鼻苦。彼如是等。堕于何时造作阿鼻。地狱恶业。即时烧燃一切善业。所有出家决定受业。解脱分业。一切烧燃。不得受戒。如是烧已。不善恶业。烧彼人身。过去久远所作胜业。以作五逆。彼如是业决定不受。何处决定地狱决定。能令命短。若百年命。二十年尽。思念所求。皆不可得。譬如下种在于碱地。彼恶业人。如是乃至自随身天。即时舍去一切所作。不得果利。诸根顽钝。于境界中数见恶梦。常得一切不饶益事。所有妻子及奴婢等。皆悉舍去。常患饥渴。若遇美食。不得本味。声已破坏。一切恶触面色甚恶。心常惊恐人中鄙劣。一切诸亲兄弟等众。无恶因缘而生惊畏。一切世界。处处见烟。此人身中诸界不调。远见恶色。洗浴速干。身恒患热。喜患黄病。口常碱苦。床敷虽软。得坚恶触。吹笛打鼓琵琶等声。闻之犹恶。况余鄙声。又复彼人。鼻识破坏。于好香物。嗅则恶臭。一切身分。皆悉臭烂。一切发毛。堕落不坚。齿色变坏。手足破裂。一切算数。尽皆忘失。天常怖吓。梦则心惊。以心惊故。常瘦不肥。若以好花置头及身。则速萎干。衣裳健破。喜生垢秽。澡浴浣衣而速有垢。于道中行。无因缘倒。既倒地已。坏身作疮。于其身体。疮更多出。而复难差。卧睡咽干。常喜多饮。城邑聚落。实自饶人。而见皆空。不睹日月星宿实色。微软风来。觉有坚触。如铁触身。如欲近火。身则被烧。两重热触。于月觉温。于极冷水。亦觉其暖。极好树林。见为恶处。先时所闻可爱鸟声。闻如野干。见一切人。如冢无异。常一切时闻不喜声。虽复饮酒。心亦不喜。不曾作恶而得罪罚。于大巷中。四出巷中。三角巷中。放屎放尿。如是之人。诸天舍离。常得一切不饶益事。彼人身色。如被烧林。一切世人。憎而不爱。彼恶业人。于现在世先有如是阿鼻之相。次死相现。白日见月。夜中见日。不见自影。无有因缘而闻恶声。鼻则欹(去奇)倒。发毛相着。身得热等必死之病。普身蒸热。四百四病。唯见四百。普身逼恼。如在火坑而被烧煮。八十种虫在其身体。一切身脉筋皮脂肉。皆悉遍有。八十种风。吹杀彼虫。谓八十种虫。八十风所杀。何等八十。一名毛虫。毛过风杀。二名黑口虫。随时风杀。三名无力虫。梦见乱风杀。四名大力作虫。不忍风杀。五名迷作虫。虫色字作风杀。六名火色作虫。味押风杀。七名滑虫。铁过风杀。八名河漂虫。粪屎上风杀。九名跳虫。粪门行风杀。十名分别见虫。忆念过风杀。十一名恶臭虫。皮过风杀。十二名骨生虫。味过风杀。十三名赤口虫。脉过风杀。十四名针刺虫。欲过风杀。十五名脉行食虫。骨过风杀。十六名必波罗虫。食力风杀。十七名坚口虫。持牛风杀。十八名无毛虫。垢作风杀。十九名针口虫。湿过风杀。二十名胃穿破虫屎多过风杀。二十一名不行虫。食和合风杀。二十二名屎散虫。齿破风杀。二十三名三节虫。喉集风杀。二十四名肠破虫。下行风杀。二十五名塞胀虫。上行风杀。二十六名金虫。三厢风杀。二十七名粪门熟虫。节节行风杀。二十八名皮作虫。心过风杀。二十九名脂嘴虫。散乱风杀。三十名和集虫。开合风杀。三十一名恶臭虫。送闭风杀。三十二名五风共未虫。藏集风杀。三十三名筑筑虫。藏散风杀。三十四名藏华虫。行去来住走作风杀。次名大谄虫。蛇虫。黑虫。大食虫。暖行虫。眼耳鼻虫。身风所杀。次名舐骨虫。瞻过风杀。次名黑足虫。冷沫过风杀。次名密割虫。髓过风杀。次名脑虫。依爪风杀。次名髑髅行虫。依足一厢风杀。次名头骨行虫不觉作风杀。次名烦恼与虫。破坏风杀。次名耳行虫。行劈风杀。次名家旋身虫。块过风杀。次名脂遍行虫。破髀风杀。次名涎洒虫。破节风杀。次名啮齿骨虫。髀破不觉风杀。次名涎食虫。力烂风杀。次名唾冷沫虫。筋推柱风杀。次名吐虫。十和漂内行旋风杀。次名密醉虫。密乱风杀。次名六味悕望虫。毛爪屎坏风杀。次名抒气虫。精出风杀。次名增味虫。破坏作风杀。次名梦悕望虫。宽柱风杀。次名毛生虫。干屎作风杀。次名善味虫。一厢缚风杀。次名虫母虫。六鹫风杀。次名毛光虫。一切身分作风杀。次名毛食虫。健坏风杀。次名习习虫。一切动身分风杀。次名酢虫。热作风杀。次名疮生虫。和集风杀。次名粥粥虫。下上风杀。次名筋闭虫。命风所杀。若人命风。并屎出时。彼人即死。次名脉动虫闭风所杀。

一切众生临欲死时。如是等虫。如是等风。不相应风而杀彼虫。如是阿鼻地狱之人。颠倒恶业。如是下上。颠倒风吹。彼恶业故。作大力风。遍吹其身。此如是等八十种风。杀八十种虫。如相应杀。如颠倒杀。有风。名为必波罗针。能令一切身分干燥。如以机关用压甘蔗。一切血干。一切脉闭。一切筋断。一切髓洋。受大苦恼。恶业行人。阿鼻之人。临欲死时。彼虫欲死。则见有色。阿鼻之人。见地狱相。如见屋舍黑幕所覆。一厢火起。次第周遍。黑幕屋内。一切焰燃。彼人如是见屋燃已。惊怖战恐。皱面呻唤。两手乱动。眼转涎出。啮齿作声。两唇相触。彼人更复见第二色大黑闇聚。转复惊恐。多饶师子虎豹熊罴。及蛇蟒等。极生怖畏。大高山上。欲堕崄岸。屎污床敷。畏堕彼山。申手向上。诸亲见已。皆言此人手摩虚空。如是病人。见彼山林岩崖窟穴。多饶柳树。火焰炽燃。欲堕其上。心生惊怖。踧声唱唤。复更失粪。眼目动转。恐怖皱面。眼中泪出。遍身毛起。如棘刺针卵缩却入。口中涎出。然后此人四大怒盛。四者。所谓地界水界火界风界。地界嗔怒。一切身分不坚破坏。如两石间压水聚沫。如压沙抟。一切身骨。身分脉道断绝散坏。普彼人身受第一苦。如是地界。嗔怒故尔。以恶业故。水界嗔怒。咽喉不利。抒气欲死。筋肉皆缓。见大水漂。流入眼耳。火界嗔怒。自见其身在大屋中而被烧燃。受大苦恼。一切身分受坚鞕苦。以受苦故。呻唤回转。手足乱动。头不暂住。风界嗔怒。有坚涩触。种种轻冷。一切身分。坚鞕闭塞。种种能吹。轻者上去。如升虚空。堕大崄岸。冷能挛缩一切筋卷。彼人四大。临欲死时。四大力盛。如是四大毒蛇嗔怒。受如是等种种苦恼。彼苦恼者。无有譬喻。彼人如是一切身分皆悉破坏如水沫块水漂烧等受第一苦把挽卧敷。手摩虚空。现在心灭。中有心生。如在山顶。放身堕地。既离山顶。无所攀捉。空中转行。彼人如是生在中有。如印相似。中有心生。于彼则见恶面手足。猪。象。驴。马。熊。罴。虎。豹。师子。蛇蟒。野干。狗犬。之属。阎魔罗人。手捉种种可畏器仗。打其身体。唯罪人见。余人不见。如是见故。极皱面眼。如油渐尽。然亦渐灭。彼恶业人。如是死灭。中有色生。不见不对。其身犹如八岁小儿。即死即倒。即于倒时。阎魔罗人之所执持。焰燃铁罥。系缚其咽。反束两手。东西南北。四维上下。见火焰燃。见彼火中种种恶面阎魔罗人。火中沸热手执种种可畏器仗而打其身。彼人既见反缚其臂。极大怖畏。阎魔罗人呵责罪人。既呵责已。将向南厢。懊恼啼哭。而说偈言。

&nbsp;&nbsp;&nbsp;&nbsp;我离世间命&nbsp;&nbsp;&nbsp;&nbsp;如痴无伴行

&nbsp;&nbsp;&nbsp;&nbsp;恶人将我去&nbsp;&nbsp;&nbsp;&nbsp;周匝饶恶人

&nbsp;&nbsp;&nbsp;&nbsp;一切唯火焰&nbsp;&nbsp;&nbsp;&nbsp;遍空无中间

&nbsp;&nbsp;&nbsp;&nbsp;四方及四维&nbsp;&nbsp;&nbsp;&nbsp;地界无空处

&nbsp;&nbsp;&nbsp;&nbsp;去处不自在&nbsp;&nbsp;&nbsp;&nbsp;彼处不可知

&nbsp;&nbsp;&nbsp;&nbsp;旷野漂我去&nbsp;&nbsp;&nbsp;&nbsp;无一切伴侣

&nbsp;&nbsp;&nbsp;&nbsp;无人见安慰&nbsp;&nbsp;&nbsp;&nbsp;无救脱我苦

&nbsp;&nbsp;&nbsp;&nbsp;无力无自在&nbsp;&nbsp;&nbsp;&nbsp;烧身极受苦

&nbsp;&nbsp;&nbsp;&nbsp;送我不自在&nbsp;&nbsp;&nbsp;&nbsp;不知何处去

&nbsp;&nbsp;&nbsp;&nbsp;遍身一切处&nbsp;&nbsp;&nbsp;&nbsp;皆以铁系缚

&nbsp;&nbsp;&nbsp;&nbsp;非物非知识&nbsp;&nbsp;&nbsp;&nbsp;非妻亦非子

&nbsp;&nbsp;&nbsp;&nbsp;无人来救我&nbsp;&nbsp;&nbsp;&nbsp;以嫌我恶故

&nbsp;&nbsp;&nbsp;&nbsp;失法无归救&nbsp;&nbsp;&nbsp;&nbsp;苦恼破坏心

&nbsp;&nbsp;&nbsp;&nbsp;阎魔罗缚我&nbsp;&nbsp;&nbsp;&nbsp;归救不可得

&nbsp;&nbsp;&nbsp;&nbsp;嗔我故如是&nbsp;&nbsp;&nbsp;&nbsp;与我多急苦

&nbsp;&nbsp;&nbsp;&nbsp;何人是谁遣&nbsp;&nbsp;&nbsp;&nbsp;遍缚我身体

&nbsp;&nbsp;&nbsp;&nbsp;我今如是见&nbsp;&nbsp;&nbsp;&nbsp;行物不动物

&nbsp;&nbsp;&nbsp;&nbsp;如是一切处&nbsp;&nbsp;&nbsp;&nbsp;大火悉充满

&nbsp;&nbsp;&nbsp;&nbsp;一切地界处&nbsp;&nbsp;&nbsp;&nbsp;恶人皆遍满

&nbsp;&nbsp;&nbsp;&nbsp;我今无所归&nbsp;&nbsp;&nbsp;&nbsp;孤独无同伴

&nbsp;&nbsp;&nbsp;&nbsp;在恶处闇中&nbsp;&nbsp;&nbsp;&nbsp;入大火焰聚

&nbsp;&nbsp;&nbsp;&nbsp;我于虚空中&nbsp;&nbsp;&nbsp;&nbsp;不见日月星

&nbsp;&nbsp;&nbsp;&nbsp;此一切颠倒&nbsp;&nbsp;&nbsp;&nbsp;一切普闇覆

&nbsp;&nbsp;&nbsp;&nbsp;一切五根等&nbsp;&nbsp;&nbsp;&nbsp;皆悉颠倒见

&nbsp;&nbsp;&nbsp;&nbsp;钩我身一切&nbsp;&nbsp;&nbsp;&nbsp;破裂受大苦

&nbsp;&nbsp;&nbsp;&nbsp;我无所归依&nbsp;&nbsp;&nbsp;&nbsp;云何而得脱

&nbsp;&nbsp;&nbsp;&nbsp;增长苦恼聚&nbsp;&nbsp;&nbsp;&nbsp;一切周匝人

&nbsp;&nbsp;&nbsp;&nbsp;念念增聚苦&nbsp;&nbsp;&nbsp;&nbsp;身心皆受苦

&nbsp;&nbsp;&nbsp;&nbsp;苦恼逼我身&nbsp;&nbsp;&nbsp;&nbsp;更无余同伴


阎魔罗人。闻恶业人所说偈已。以嗔怒心。答自恶业所诳人曰。

&nbsp;&nbsp;&nbsp;&nbsp;汝前已作恶&nbsp;&nbsp;&nbsp;&nbsp;后何用思量

&nbsp;&nbsp;&nbsp;&nbsp;前为痴所诳&nbsp;&nbsp;&nbsp;&nbsp;今悔何所及

&nbsp;&nbsp;&nbsp;&nbsp;汝所作恶业&nbsp;&nbsp;&nbsp;&nbsp;恶中之大恶

&nbsp;&nbsp;&nbsp;&nbsp;不善中不善&nbsp;&nbsp;&nbsp;&nbsp;苦中之大苦

&nbsp;&nbsp;&nbsp;&nbsp;或劫或减劫&nbsp;&nbsp;&nbsp;&nbsp;大火烧汝身

&nbsp;&nbsp;&nbsp;&nbsp;痴人已作恶&nbsp;&nbsp;&nbsp;&nbsp;今何用生悔

&nbsp;&nbsp;&nbsp;&nbsp;非是天修罗&nbsp;&nbsp;&nbsp;&nbsp;揵闼婆龙鬼

&nbsp;&nbsp;&nbsp;&nbsp;业罥所系缚&nbsp;&nbsp;&nbsp;&nbsp;无人能救汝

&nbsp;&nbsp;&nbsp;&nbsp;若人为业缚&nbsp;&nbsp;&nbsp;&nbsp;被缚在地狱

&nbsp;&nbsp;&nbsp;&nbsp;送到不自在&nbsp;&nbsp;&nbsp;&nbsp;一切因缘行

&nbsp;&nbsp;&nbsp;&nbsp;汝作恶中恶&nbsp;&nbsp;&nbsp;&nbsp;此恶第一恶

&nbsp;&nbsp;&nbsp;&nbsp;造杀母恶业&nbsp;&nbsp;&nbsp;&nbsp;此业已决定

&nbsp;&nbsp;&nbsp;&nbsp;若人本所生&nbsp;&nbsp;&nbsp;&nbsp;父身分增长

&nbsp;&nbsp;&nbsp;&nbsp;汝父不自在&nbsp;&nbsp;&nbsp;&nbsp;汝恶以刀杀

&nbsp;&nbsp;&nbsp;&nbsp;三界最为胜&nbsp;&nbsp;&nbsp;&nbsp;一切过已离

&nbsp;&nbsp;&nbsp;&nbsp;一切缚解脱&nbsp;&nbsp;&nbsp;&nbsp;汝于彼作恶

&nbsp;&nbsp;&nbsp;&nbsp;一切法之藏&nbsp;&nbsp;&nbsp;&nbsp;能开解脱门

&nbsp;&nbsp;&nbsp;&nbsp;汝恶人破僧&nbsp;&nbsp;&nbsp;&nbsp;彼果今此受

&nbsp;&nbsp;&nbsp;&nbsp;一切使已过&nbsp;&nbsp;&nbsp;&nbsp;一切结已舍

&nbsp;&nbsp;&nbsp;&nbsp;痴人杀罗汉&nbsp;&nbsp;&nbsp;&nbsp;彼果今此受

&nbsp;&nbsp;&nbsp;&nbsp;诸法中如火&nbsp;&nbsp;&nbsp;&nbsp;破坏实语宝

&nbsp;&nbsp;&nbsp;&nbsp;汝常妄语说&nbsp;&nbsp;&nbsp;&nbsp;彼果今此受

&nbsp;&nbsp;&nbsp;&nbsp;迭相破坏义&nbsp;&nbsp;&nbsp;&nbsp;念念中忆念

&nbsp;&nbsp;&nbsp;&nbsp;汝作两舌说&nbsp;&nbsp;&nbsp;&nbsp;彼果如是受

&nbsp;&nbsp;&nbsp;&nbsp;如刀如火毒&nbsp;&nbsp;&nbsp;&nbsp;恶中第一热

&nbsp;&nbsp;&nbsp;&nbsp;汝常恶口说&nbsp;&nbsp;&nbsp;&nbsp;彼果今此受

&nbsp;&nbsp;&nbsp;&nbsp;前后颠倒句&nbsp;&nbsp;&nbsp;&nbsp;无义不相应

&nbsp;&nbsp;&nbsp;&nbsp;汝多绮语说&nbsp;&nbsp;&nbsp;&nbsp;彼果今此受

&nbsp;&nbsp;&nbsp;&nbsp;众生无自在&nbsp;&nbsp;&nbsp;&nbsp;常爱命怖畏

&nbsp;&nbsp;&nbsp;&nbsp;汝多杀众生&nbsp;&nbsp;&nbsp;&nbsp;今受苦恶果

&nbsp;&nbsp;&nbsp;&nbsp;贪心陵他人&nbsp;&nbsp;&nbsp;&nbsp;而取他财物

&nbsp;&nbsp;&nbsp;&nbsp;贪欲心故盗&nbsp;&nbsp;&nbsp;&nbsp;今时果报熟

&nbsp;&nbsp;&nbsp;&nbsp;痴暗所覆故&nbsp;&nbsp;&nbsp;&nbsp;覆作第二恶

&nbsp;&nbsp;&nbsp;&nbsp;已作欲邪行&nbsp;&nbsp;&nbsp;&nbsp;何故今生悔

&nbsp;&nbsp;&nbsp;&nbsp;于他物欲得&nbsp;&nbsp;&nbsp;&nbsp;自多贪思惟

&nbsp;&nbsp;&nbsp;&nbsp;彼物不可得&nbsp;&nbsp;&nbsp;&nbsp;今得如是果

&nbsp;&nbsp;&nbsp;&nbsp;汝已多多嗔&nbsp;&nbsp;&nbsp;&nbsp;嗔犹多思惟

&nbsp;&nbsp;&nbsp;&nbsp;如是得地狱&nbsp;&nbsp;&nbsp;&nbsp;何故今生悔

&nbsp;&nbsp;&nbsp;&nbsp;颠倒恶邪见&nbsp;&nbsp;&nbsp;&nbsp;二业已破坏

&nbsp;&nbsp;&nbsp;&nbsp;汝以邪见心&nbsp;&nbsp;&nbsp;&nbsp;令他住邪见

&nbsp;&nbsp;&nbsp;&nbsp;此等诸恶法&nbsp;&nbsp;&nbsp;&nbsp;从身口意生

&nbsp;&nbsp;&nbsp;&nbsp;汝以痴心故&nbsp;&nbsp;&nbsp;&nbsp;自作向他说

&nbsp;&nbsp;&nbsp;&nbsp;多多作恶已&nbsp;&nbsp;&nbsp;&nbsp;决定不善行

&nbsp;&nbsp;&nbsp;&nbsp;今此处我执&nbsp;&nbsp;&nbsp;&nbsp;何故心生悔

&nbsp;&nbsp;&nbsp;&nbsp;如于大海中&nbsp;&nbsp;&nbsp;&nbsp;唯取一掬水

&nbsp;&nbsp;&nbsp;&nbsp;此苦如一掬&nbsp;&nbsp;&nbsp;&nbsp;后苦如大海

&nbsp;&nbsp;&nbsp;&nbsp;若人作恶业&nbsp;&nbsp;&nbsp;&nbsp;彼人不自爱

&nbsp;&nbsp;&nbsp;&nbsp;恶业地狱煮&nbsp;&nbsp;&nbsp;&nbsp;不应念恶业

&nbsp;&nbsp;&nbsp;&nbsp;恶人见恶行&nbsp;&nbsp;&nbsp;&nbsp;善人亦如是

&nbsp;&nbsp;&nbsp;&nbsp;恶行憎善人&nbsp;&nbsp;&nbsp;&nbsp;如是生地狱

&nbsp;&nbsp;&nbsp;&nbsp;痴人则舍善&nbsp;&nbsp;&nbsp;&nbsp;而入于不善

&nbsp;&nbsp;&nbsp;&nbsp;汝痴人舍宝&nbsp;&nbsp;&nbsp;&nbsp;而取于石等

&nbsp;&nbsp;&nbsp;&nbsp;饶种种好法&nbsp;&nbsp;&nbsp;&nbsp;佛宝等无量

&nbsp;&nbsp;&nbsp;&nbsp;汝既得人身&nbsp;&nbsp;&nbsp;&nbsp;何故不乐法

&nbsp;&nbsp;&nbsp;&nbsp;常舍离恶人&nbsp;&nbsp;&nbsp;&nbsp;常有善心意

&nbsp;&nbsp;&nbsp;&nbsp;求得于涅槃&nbsp;&nbsp;&nbsp;&nbsp;外道不能得

&nbsp;&nbsp;&nbsp;&nbsp;初中后皆善&nbsp;&nbsp;&nbsp;&nbsp;于法常生乐

&nbsp;&nbsp;&nbsp;&nbsp;初中后生苦&nbsp;&nbsp;&nbsp;&nbsp;是恶业果报

&nbsp;&nbsp;&nbsp;&nbsp;如是常舍恶&nbsp;&nbsp;&nbsp;&nbsp;攀缘于善行

&nbsp;&nbsp;&nbsp;&nbsp;舍恶业之人&nbsp;&nbsp;&nbsp;&nbsp;生处常受乐

&nbsp;&nbsp;&nbsp;&nbsp;无始生死来&nbsp;&nbsp;&nbsp;&nbsp;恶业数数烧

&nbsp;&nbsp;&nbsp;&nbsp;何故不疲倦&nbsp;&nbsp;&nbsp;&nbsp;愚痴属痴心

&nbsp;&nbsp;&nbsp;&nbsp;汝前恶业烧&nbsp;&nbsp;&nbsp;&nbsp;后为大火烧

&nbsp;&nbsp;&nbsp;&nbsp;恶业地狱因&nbsp;&nbsp;&nbsp;&nbsp;恶业人煮热

&nbsp;&nbsp;&nbsp;&nbsp;闻说恶业果&nbsp;&nbsp;&nbsp;&nbsp;心则应调伏

&nbsp;&nbsp;&nbsp;&nbsp;况作恶业已&nbsp;&nbsp;&nbsp;&nbsp;如是烧煮苦

&nbsp;&nbsp;&nbsp;&nbsp;如是等无量&nbsp;&nbsp;&nbsp;&nbsp;种种大苦恼

&nbsp;&nbsp;&nbsp;&nbsp;汝于须臾间&nbsp;&nbsp;&nbsp;&nbsp;受如是苦恼


阎魔罗使。如是呵责恶业之人。既呵责已。将向地狱极苦恶处。经无量时。业罥所缚。彼人恶业。一切身分皆悉火燃。如树内干。多时被烧。去地狱门。道里不远。彼地狱处。不可譬喻。尔时世尊。而说偈言。

&nbsp;&nbsp;&nbsp;&nbsp;四角有四门&nbsp;&nbsp;&nbsp;&nbsp;广长分分处

&nbsp;&nbsp;&nbsp;&nbsp;烧煮不自在&nbsp;&nbsp;&nbsp;&nbsp;地狱人多倒


去彼二万五千由旬。闻彼地狱无量坚恶啼哭之声。坚苦无味。破坏可畏。无异相似。异地狱中。生彼众生。彼人若闻一切地狱所有苦恼。皆悉不忆。闻此则死。何况未生地狱之人。彼地狱人。人世间中作恶业已。于中有中种种苦覆。复闻彼声。十倍闷绝。彼人如是苦恼无边。身心苦恼。心更起乱。如梦相似。彼人转复近阿鼻住。以恶业故。寒风所吹。地下水中。人不曾触。彼处无日。彼风势力过劫尽风。彼风极冷。形此中雪。如冰无异。彼处水上。冷风更冷。以恶业故。风如利刀。此风势力。能吹大山。高十由旬而令移散。如是恶风吹中有人。彼人寒苦。色等诸阴。受极苦恼。如是苦恼。不可譬喻。如劫尽时七日出热。更一千倍胜热悕望。此取因缘。则有有分。即彼悕望。中有阴灭。而生异阴。有受阴生。譬如第二三十三天。五四三二一由旬等。业力自在。相似生身。头面在下。足在于上。临欲堕时。大力火焰。抖擞打坏。经二千年皆向下行。未到阿鼻地狱之处。阿鼻地狱如是向下。在于中间未可往到。谓阿鼻者。阿鼻地狱。欲界最下。从此欲界色界上行。如是乃至阿迦尼吒两界已上。更无有处。阿鼻地狱。亦复如是下更无处。堕彼处已。恶业力故。受极苦恼。如是阿鼻地狱之人。见大焦热地狱罪人。如是他化自在天处相似不异。彼阿鼻狱。多饶焰鬘。既生彼中。先烧其头。次烧其身。彼人如是头身烧热。今说少喻。如是焰鬘。须弥山王。少时围绕。并彼山王六万眷属所有山河陂池林树皆能烧尽。唯地狱人。久烧不死。今说少喻。譬如火煮铁器极热。置脂一渧。即时烧尽。如是如是。一逆罪业。阿鼻之火。能烧人身。四天下处众生。及山天阿修罗诸龙山窟洲林大海。皆能烧燃。若人造作二逆恶业。能烧二海。如前说烧。若人造作三逆恶业。能烧三海。如是四业。能烧四海。彼身烧热。如铁器烧。即于入时。更复轮山及大轮山。即于入时皆能烧尽。一切海畔所摄诸龙大阿修罗诸畜生众。复有善业。四天下处。欲界六天。闻地狱气。即皆消尽。何以故。以地狱人极大臭故。地狱臭气。何故不来。有二大山。一名出山。二名没山。遮彼臭气。彼恶臭气无异相似。以恶业故。地狱宽广。彼地狱中。有焰嘴鸟。其嘴坚利。色白如冰。如是恶鸟。于地狱中一切罪人身皮脂肉骨髓皆食。复有异鸟。火中而生。火中而行。火中而食。如是恶鸟。食地狱人一切身肉。次破其骨。既破骨已。破肉饮血。彼饮血已。次饮其髓。彼地狱人。唱唤悲号。啼哭闷绝。次复有鸟。名火髻行。火所不烧。极大欢喜。破其头已。先饮其血。次复有鸟。名食髑髅。以火焰嘴。破其髑髅而饮其脑。次复有鸟。名为食舌。而食其舌及齿根肉。食已复生。新生柔软。如莲华叶。如是复食。食已复生。次复有鸟。名为拔齿。嘴如焰钳。其鸟大力。尽拔牙齿。次复有鸟。名执咽喉。身甚微细。食其咽喉。次复有鸟。名苦痛食。而食其肺。次复有鸟。名食生藏。破其心已而饮其汁。次复有鸟。名为脾聚。而食其脾。次复有鸟。名肠内食。食其肠内。次复有鸟。名喜背骨。破其背骨而饮其髓。饮已外出。次复有鸟。名为脉藏。脉脉断已。入脉孔中而饮其汁。受苦唱唤。次复有鸟。名为针孔。嘴利如针。而饮其血。次复有鸟。名骨中住。破其颊骨。在内而食。次复有鸟。名食肉皮。食其外皮。次复有鸟。名为拔爪。拔一切甲。次复有鸟。名为食脂。破其皮已而饮其脂。次复有鸟。名为缓筋。破裂其筋。一切皆食。次复有鸟。名为拔发。拔其发根。如是阿鼻地狱之处。三千由旬名恶鸟处。彼复更有异地狱人。同共被食。如是无量百千年食。食已复生。彼人如是怖畏鸟食。阿鼻地狱。一切苦网遮覆之处。既得脱已。望归望救。次复更入。名堕崄岸受苦之处。普彼地狱。十一焰聚。周匝围绕。孤独无伴。业罥所缚。一切内外皆悉遮障。旷野中行。一切地狱。诸苦恼中。胜苦欲到。疾走往诣。名堕崄岸受苦之处。下足则洋。举足则生。生则更软。其触甚苦。坚利苦恼。极大怖畏。如是怖畏。皱面喎口。手足身分。一切消洋。然后次第到彼崄岸。彼人彼处。堕于崄岸。以恶业故。作风举之。三千由旬。下未到地。雕鹫乌狗獯狐食之。风复更举。彼恶风触。如火如刀。举令在上。更复食之。如是上下。乃过无量百千年岁。若离彼处。更复走向旋转印孔地狱之处。到彼处已。在下则有千辐轮生。轮金刚轴。焰利速转。彼地狱人。即于到时。其轮疾转。一轮破身一轮破头。于彼破处。热焰脂出。两眼消洋。复有二轮。转在两肩。破两肩骨。一切消洋。于其两手。各有一轮。其轮疾转。犹如攒火。火生于手。有二种火。一是轮火。一是攒火。肉中出火。如是铁轮焰燃疾转。彼人身骨一切碎坏。疾转破碎。令如沙抟。又复背上火轮。千辐速疾而转。从于背骨乃至跨骨。到人根处。复有铁锁。两头系柱。罪人在上。推令来去。次第摽之。入于熟藏。复入生藏。破生藏已。次断其肠。又令大坐。髀上轮生。疾转破髀。内踝轮生。破骨髓出。足下铁钩破其两足。受大苦恼。恶业行人。如是无量百千年岁。受阿鼻苦。坚鞕恶苦。不可忍耐。自业所作。若离彼处受恶苦恼。望归望救。疾走异处。彼既走已。见有大山。走赴彼山。多有异虫。虫身焰燃。满彼山中。彼地狱人。入黑虫处。彼黑虫身。其触如焰。如是黑虫。食彼罪人。分分分散。碎坏如尘。苦恼唱唤。以唱唤故。焰燃黑虫即入其口。从咽喉等。乃至熟藏入已而食。彼人极受坚恶苦恼。若彼罪人造作恶业。五逆阿鼻。十不善业。和合业同。相似受果。如是无量百千年岁。黑虫所食受大苦恼。若离彼处。复见食肉畜生之林。多饶恶狗。野干师子。熊罴虎等。疾走往趣。既到彼已。为诸恶兽。分分分张而啖食之。破头食脑。有食咽者。有食头者。有食肩者。有食胸者。有食腹者。有食肠者。食肠根者。食大肠者。食小肠者。食熟藏者。食生藏者。有食髀者。有食踹者。食足趺者。彼人如是食已复生。初生软嫰。以软嫩故。更食苦重。食已肉生。又多杀生作集恶业。受恶果故。彼地狱人。如是无量百千年岁彼地狱处受恶业果。恶业恶果。无异相似不可譬喻。