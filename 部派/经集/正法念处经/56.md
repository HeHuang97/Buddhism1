## 正法念处经卷第五十六

### 观天品第六之三十五(夜摩天之二十一)

复次比丘。知业果报。观夜摩天所住之地。彼以闻慧。或以天眼。见夜摩天。复有地处。名曰常乐。众生何业而生彼地。彼见若人不杀不盗。如前所说。常离邪淫。乃至见画女像。不念欲想。于彼画女。不生胜相。见画女时。不生念想。似某女人。心亦不生可爱之想。不如是观。不以欲心观画女像。心不迷惑。心依正法。以正念故。舍离欲心。远避女人。自毁其身。既自思念。不邪淫己。心生欢喜。未生欲心。常作方便。令使不生。劝邪淫者。令住正道。为说欲过。不可爱乐。若能如是舍离邪淫。则是第一清净身业。正见不贪。身坏命终。生于善道天世界中。在夜摩天常乐之地。彼在中阴。乃至天处。皆因善业。五根受乐。色声香味触。皆悉具足。次第生天。于彼天中三处化生。一者生于莲花台中。二者生于拘婆罗邪须中。三者生于曼陀罗花。

若于拘婆罗邪须中生者。光明及色。亦如其花。或赤或青。或种种色。七宝庄严。亦如拘婆罗邪之须。云何七宝杂色庄严。青毗琉璃。以为其发目睫眼睑。皆亦如是。银色爪甲。赤白红色。齿如真珠。其身犹如阎浮檀金。脐下毛色。如因陀宝。自余身分。处处杂色。心之画师。如画所作。

若在莲花台中生者。色亦如是。如阎浮檀真金之色。发青宝色。唇色犹如赤莲华宝。或车磲色。其甲犹如莲花宝色。脐下毛色。如绀车磲。唯说少分。若于曼陀罗花中生者。其身衣服。有种种色在中生故。还似其色。谓相似者如现见法。随何色果。其中生物所生之物。即同其色。在中生故。相类亦然。随其生处。即同其色。亦复如是。以在花故。一切相似。天子生已。常具众乐。不断不绝。常受天乐。不可譬喻。于彼乐中。但说少分。譬如海中一渧之水。此所说乐。亦复如是。若于人中作善业者。闻此天乐。心则精勤。何以故。知业果故。望此乐报。勤修善业。如为解脱。勤精进者。为破有中无量苦故。破坏爱毒。彼见有中无有少乐。以是因缘。说善业果。此说天乐。不为有果。尔时天子。既生此天常乐地处。常于其中五欲功德游戏受乐。百千天女。歌咏赞叹。而供养之。于园林中莲华河池。在如是处种种歌舞。共相娱乐。不相妨碍。自业受乐。在园林处。平地山峰。莲华林中常受天乐。时诸天子。为天女众之所围绕。于一一处。一一园林。一一可爱。游戏之处一一七宝。山峰之中受天欲爱。不知厌足。见诸可爱妙莲华池。闻妙音声。食天上味。服于细软上妙天衣。所爱之香。久受五欲。共相爱乐。尔时有鸟。名曰觉时。为于放逸诸天众故。以偈颂曰。

&nbsp;&nbsp;&nbsp;&nbsp;于三有聚中&nbsp;&nbsp;&nbsp;&nbsp;一切皆当死

&nbsp;&nbsp;&nbsp;&nbsp;愚者于生死&nbsp;&nbsp;&nbsp;&nbsp;不能生厌离

&nbsp;&nbsp;&nbsp;&nbsp;一切必有死&nbsp;&nbsp;&nbsp;&nbsp;皆当勤方便

&nbsp;&nbsp;&nbsp;&nbsp;死怨既来至&nbsp;&nbsp;&nbsp;&nbsp;无有能救者

&nbsp;&nbsp;&nbsp;&nbsp;能断一切乐&nbsp;&nbsp;&nbsp;&nbsp;能加众苦恼

&nbsp;&nbsp;&nbsp;&nbsp;离别一切爱&nbsp;&nbsp;&nbsp;&nbsp;是故名为死

&nbsp;&nbsp;&nbsp;&nbsp;能与众生畏&nbsp;&nbsp;&nbsp;&nbsp;能与大苦恼

&nbsp;&nbsp;&nbsp;&nbsp;能令意迷惑&nbsp;&nbsp;&nbsp;&nbsp;是故名为死

&nbsp;&nbsp;&nbsp;&nbsp;能断保命心&nbsp;&nbsp;&nbsp;&nbsp;能破坏诸根

&nbsp;&nbsp;&nbsp;&nbsp;众生不能破&nbsp;&nbsp;&nbsp;&nbsp;是故名为死

&nbsp;&nbsp;&nbsp;&nbsp;众生不能坏&nbsp;&nbsp;&nbsp;&nbsp;诸业不能胜

&nbsp;&nbsp;&nbsp;&nbsp;令众生失坏&nbsp;&nbsp;&nbsp;&nbsp;是故名为死

&nbsp;&nbsp;&nbsp;&nbsp;众生皆悉有&nbsp;&nbsp;&nbsp;&nbsp;决定能杀害

&nbsp;&nbsp;&nbsp;&nbsp;能令爱别离&nbsp;&nbsp;&nbsp;&nbsp;是故名为死

&nbsp;&nbsp;&nbsp;&nbsp;天夜叉乐神&nbsp;&nbsp;&nbsp;&nbsp;鬼龙罗刹等

&nbsp;&nbsp;&nbsp;&nbsp;时轮皆能杀&nbsp;&nbsp;&nbsp;&nbsp;是故名为死

&nbsp;&nbsp;&nbsp;&nbsp;恼乱难调伏&nbsp;&nbsp;&nbsp;&nbsp;于一切如火

&nbsp;&nbsp;&nbsp;&nbsp;坚强不可避&nbsp;&nbsp;&nbsp;&nbsp;是故名为死

&nbsp;&nbsp;&nbsp;&nbsp;能坏于阴入&nbsp;&nbsp;&nbsp;&nbsp;命气及心意

&nbsp;&nbsp;&nbsp;&nbsp;时法大势力&nbsp;&nbsp;&nbsp;&nbsp;是故名为死

&nbsp;&nbsp;&nbsp;&nbsp;其行甚骏速&nbsp;&nbsp;&nbsp;&nbsp;破坏诸众生

&nbsp;&nbsp;&nbsp;&nbsp;当勤修福业&nbsp;&nbsp;&nbsp;&nbsp;勿得行放逸


此觉时鸟。为放逸天说于死法。决定无疑。时诸天众。以放逸故。虽闻此法。不生厌离。诸根自体性轻动故。受乐多者。诸根轻动。则亦难伏。以乐胜故。诸根轻动。不可调伏。以此因缘。此诸天众。虽闻真实坚固利益。然于此义不觉不知。设有觉知。爱毒所害。虽觉不受。以此因缘。虽闻实语利益真语。而不摄受。不受法故。初着美境。受诸欲乐五乐音声。嬉笑歌舞。种种游戏。于园林中莲花池处。共诸天女。以善业故。在于无量七宝庄严可爱山峰。常受快乐。不断不绝。一切天欲功德具足共相娱乐。种种珍宝庄严之地。常受快乐。如是游戏种种受乐。次第游行。到于广池。其池纵广一百由旬。有一莲华。其花柔软。七宝间错毗琉璃茎。金刚为须。其花开敷。遍覆大池。此诸天众。本未曾见。既见此花。生希有心。今此天中。甚为可爱。所见之处。皆可爱乐。诸天见之百倍欢喜。迭互相示。皆共瞻仰。围绕一面。共行游戏。心生欢喜。观此莲花。一切皆生希有之心。共相谓言。汝观汝观。可爱莲华。昔所未见。有大光明。多有无量七宝众蜂。庄严如是大宝莲华。此大莲华遍覆大池。周匝绕花。少分见水。于广池岸。真珠间错。青因陀宝。赤莲华宝。白银色宝。间错庄严。大莲华台。高五由旬。广十由旬。随天所念。善业力故。于天游戏受乐之时。随天心念。若大若小。如天心念。于大池内莲华之心。皆悉具足。是故此池名随念池。其花名为随念莲华。如是二事。同名随念。尔时天众。初始见时。心生欢喜。足一百倍。以善业故。在彼池岸。歌舞戏笑五乐音声。一切共受如是天乐。

时诸天众。既游戏已。复饮诸天上味之饮。离于醉过。既饮上味。受乐功德。如念即得。如意念香。如意念色。如意念味。如其忆念种种宝器。于彼池中。即有宝器。上味充满。从池而出。美妙天酒。从池流出。此诸天众。饮斯上味。饮上味已。复向异处。游戏而行。见苏陀聚。色香味触皆悉具足。意欲食之。欢喜往趣。既至食所。皆共食之。或以手食。或用宝器如业相似。食须陀已。随其来处。还向广池。彼此迭共生欢喜心。天众围绕。五乐音声。歌舞喜笑。游戏而行。到广池中。见大莲华光明殊胜。过百千日。彼一切天妙宝光明。于华光明。十六分中不及其一。尔时天众。见大莲华。心极欢喜。天众围绕。五乐音声。歌舞游戏。围绕大池。皆共循行。如是如是。随其绕池。周遍循行。复见池中希有之事。于花池上。多有种种可爱妙色七宝众蜂。雄雌娱乐。而受快乐。共饮花汁。花汁美味。不可譬喻。并饮花汁。以偈颂曰。

&nbsp;&nbsp;&nbsp;&nbsp;若作种种业&nbsp;&nbsp;&nbsp;&nbsp;则生种种果

&nbsp;&nbsp;&nbsp;&nbsp;种种受生者&nbsp;&nbsp;&nbsp;&nbsp;以业种种故

&nbsp;&nbsp;&nbsp;&nbsp;心杂故种种&nbsp;&nbsp;&nbsp;&nbsp;造种种依处

&nbsp;&nbsp;&nbsp;&nbsp;种种业尽故&nbsp;&nbsp;&nbsp;&nbsp;不久则失坏

&nbsp;&nbsp;&nbsp;&nbsp;此所受天乐&nbsp;&nbsp;&nbsp;&nbsp;不可具足说

&nbsp;&nbsp;&nbsp;&nbsp;无常力自在&nbsp;&nbsp;&nbsp;&nbsp;不久须臾至

&nbsp;&nbsp;&nbsp;&nbsp;乐如水泡沫&nbsp;&nbsp;&nbsp;&nbsp;如阳炎非水

&nbsp;&nbsp;&nbsp;&nbsp;诸乐亦如是&nbsp;&nbsp;&nbsp;&nbsp;一切必破坏

&nbsp;&nbsp;&nbsp;&nbsp;极恶不可遮&nbsp;&nbsp;&nbsp;&nbsp;众生皆怖畏

&nbsp;&nbsp;&nbsp;&nbsp;死王将欲至&nbsp;&nbsp;&nbsp;&nbsp;其力不可坏

&nbsp;&nbsp;&nbsp;&nbsp;破坏一切乐&nbsp;&nbsp;&nbsp;&nbsp;及断于命根

&nbsp;&nbsp;&nbsp;&nbsp;业锁所系缚&nbsp;&nbsp;&nbsp;&nbsp;将至于余世

&nbsp;&nbsp;&nbsp;&nbsp;若乐已过去&nbsp;&nbsp;&nbsp;&nbsp;是乐不可念

&nbsp;&nbsp;&nbsp;&nbsp;若乐在未来&nbsp;&nbsp;&nbsp;&nbsp;亦不名为乐

&nbsp;&nbsp;&nbsp;&nbsp;若乐住现在&nbsp;&nbsp;&nbsp;&nbsp;与爱境界杂

&nbsp;&nbsp;&nbsp;&nbsp;无常所迁动&nbsp;&nbsp;&nbsp;&nbsp;一切皆破坏

&nbsp;&nbsp;&nbsp;&nbsp;若乐属三界&nbsp;&nbsp;&nbsp;&nbsp;智者所不赞

&nbsp;&nbsp;&nbsp;&nbsp;云何诸天众&nbsp;&nbsp;&nbsp;&nbsp;爱乐如是乐

&nbsp;&nbsp;&nbsp;&nbsp;此身不久停&nbsp;&nbsp;&nbsp;&nbsp;死火必来至

&nbsp;&nbsp;&nbsp;&nbsp;能烧灭一切&nbsp;&nbsp;&nbsp;&nbsp;如火焚干薪

&nbsp;&nbsp;&nbsp;&nbsp;诸乐速迁灭&nbsp;&nbsp;&nbsp;&nbsp;莫行于放逸

&nbsp;&nbsp;&nbsp;&nbsp;勿于临终时&nbsp;&nbsp;&nbsp;&nbsp;而生于悔心

&nbsp;&nbsp;&nbsp;&nbsp;无量百千生&nbsp;&nbsp;&nbsp;&nbsp;业乐皆已过

&nbsp;&nbsp;&nbsp;&nbsp;如梦至何所&nbsp;&nbsp;&nbsp;&nbsp;如风念不住

&nbsp;&nbsp;&nbsp;&nbsp;愚者乐无厌&nbsp;&nbsp;&nbsp;&nbsp;如火得干薪

&nbsp;&nbsp;&nbsp;&nbsp;是故所著乐&nbsp;&nbsp;&nbsp;&nbsp;则非为常乐

&nbsp;&nbsp;&nbsp;&nbsp;解脱渴爱者&nbsp;&nbsp;&nbsp;&nbsp;能离于欲过

&nbsp;&nbsp;&nbsp;&nbsp;修禅不放逸&nbsp;&nbsp;&nbsp;&nbsp;得无垢净乐

&nbsp;&nbsp;&nbsp;&nbsp;得如是乐者&nbsp;&nbsp;&nbsp;&nbsp;乃可名为乐

&nbsp;&nbsp;&nbsp;&nbsp;诸有虽名乐&nbsp;&nbsp;&nbsp;&nbsp;犹如杂毒蜜

&nbsp;&nbsp;&nbsp;&nbsp;如是着乐者&nbsp;&nbsp;&nbsp;&nbsp;心恒求欲乐

&nbsp;&nbsp;&nbsp;&nbsp;欲乐非常乐&nbsp;&nbsp;&nbsp;&nbsp;是故非寂静


如是众蜂。以善业故。为诸天众。说如此偈。时诸天众。虽闻此法。而不摄受。复观此池。心生爱乐。共诸天女。游戏歌舞。处处遍观久于此处。游戏受乐。复欲观彼池中莲花。轻便四大自在力故。业势力故。莲华池中自在游行。或有天众。入花叶中。游戏受乐。或有入于种种妙宝间错华台。共诸天女。而受快乐。于花台中。随心所念。升花叶上。时莲华叶。如是如是。转更增长。以善业故。莲华增长。二百由旬。三百由旬。乃至千由旬。以天善业意念力故。台亦如是。渐更增长。二百由旬。其大莲华。光明亦尔。渐更增长。尔时天众。各各在于余花叶中。共天女众。游戏受乐。此诸天众。既上花叶。叶即增长。

尔时天众。游戏受乐。作如是念。我今于此游戏止住。应生酒河。及须陀食。即于念时。莲花叶中。即生酒河。及须陀食。皆悉具足。复作是念。我今饮酒。食须陀味。即共天女。饮于天酒食须陀味。

尔时天众。久受乐已。复作是念。我于此处。止住游戏。此华叶中。应生园林。以善业故。随其所念。即生园林。七宝杂树。有种种鸟。种种音声。宝树荫覆。犹如宫室。花果具足。所念花果。随时皆得。有种种河。泉池流水。胜妙可爱。种种妙声。宝钿地处。多有妙花色香相貌。皆悉可爱。华有三种。所谓青色优钵罗华。拘物陀花。庵摩罗那花。苏支罗花。香叶花。离泥花。具足欲花。罗婆罗花。君荼罗花。有如是等水生之花。于花光中。多有众蜂。如是等花。随念杂色。有青宝色。周遍皆生。如是天花。庄严其林。复于陆地。生种种花。其花种种色貌相类。甚可爱乐。生此林中。彼诸天众。住在如是莲花叶中。所谓乐光明花。天子天女。唤之即来。复有一花。名曰见乐。复有一花。名种种色。欢喜开敷。柔软叶花。一切光明。胜庄严花。朱多蓝花。无厌足花。忆念乐花。有如是等陆生之花。随天念时。一切现前。于树林中。复有诸花。所谓曼陀罗花。与喜乐花。香触爱花。香味可爱花。吱多罗花。五叶之花。龙林舌华。遮抹罗花。林鬘之华。须摩那花。光明之花。闻香饱花。一切爱花。山鬘之花。山峰鬘花。如是等华。有生树下。有生榛林。此诸天等。莲花中住游戏之时。善业力故。生此诸花。尔时天众。共诸天女。住莲花林。游戏花叶。受种种乐。彼大莲花。随念广池。势力如是。

时诸天众。莲花叶中。作是思惟。今于此处。应有众山。种种宝峰。从此出生。光明具足。种种鸟众。种种妙声。在山峰中。岩窟河池。平处崄岸。宝钿之地。如是等处。我应游戏。复作是念。我今住此。大莲华叶。此处若有岩窟河池。平地流泉。我当于中游戏受乐。善业力故。即于念时。多有园林花池山峰。岩窟平顶。皆可爱乐。七宝光明。而为庄严。种种树枝。甚可爱乐。见之心乐。过一百山。天花果树。枝条荫覆。犹如宫室。甚可爱乐。百千宝窟。生在山中。以为庄严。时诸天众。离莲华叶。与千天女。而自围绕。上妙天华。色香触等。皆悉具足。无有萎变。庄严天女。美妙歌声。音曲齐等。闻者心乐。如天所应。五欲具足。安详徐步。而升大山。顾目遍观。时诸天众。游戏受乐。饭于食河。饮于流味。既食无量。诸饮食已。即于河边。取曼陀罗花。俱施耶舍花。庄严其身。复严天女。歌舞游戏。于五欲中。久受乐已。于可爱境界受诸欲乐。不知厌足。爱河所漂。复向广池大莲花中。此诸天众。或百或千。诸天女众。而为围绕。种种庄严。到于大池。各至所住莲花叶中。各各游戏。受于可爱胜妙之乐。如印所印。各如自业。受相似乐。

尔时天众。复作是念。此处应有种种山谷。种种众鸟。种种色貌。行食相类。见之心乐。七宝之身。出妙音声。一切处行。皆无障碍。或在水中。或在陆地。或行空中。而无疲惓。若有此鸟。来至此处。我当乘之行虚空中。与诸天女游戏空中。下观常乐地处诸天。欢娱受乐。遍观察已。共诸天女。复受胜乐。时诸天众。作是念时。有种种山。种种山峰。种种山谷。种种山窟。种种树林。种种鸟众。善业力故。随念即来。种种相貌。种种庄严。种种胜妙跋求之声。种种七宝杂色众鸟。天女见之。一切皆生希有之心。其音美妙。遍满虚空。皆来向此莲华叶中天游戏处。遍覆虚空。尔时天众。及诸天女。既见彼鸟。心转欢喜。以欢喜故。共天女众。欲升虚空。尔时诸鸟。知天所念。来近天众。时诸天子。共诸天女。升于鸟上。鸟即飞行。遍于虚空。手执箜篌。歌众妙音。笙笛鼓吹。甚可爱乐。闻之心乐。复观自地天众受天欲乐。喜爱着心不念退没。以善业故。唯受天乐。尔时有鸟。名曰实语。为调放逸。诸天众故。以偈颂曰。

&nbsp;&nbsp;&nbsp;&nbsp;暴风鸟集飞&nbsp;&nbsp;&nbsp;&nbsp;其行甚速疾

&nbsp;&nbsp;&nbsp;&nbsp;一切众生命&nbsp;&nbsp;&nbsp;&nbsp;速疾过于此

&nbsp;&nbsp;&nbsp;&nbsp;风行或回旋&nbsp;&nbsp;&nbsp;&nbsp;鸟去时有返

&nbsp;&nbsp;&nbsp;&nbsp;命根既坏已&nbsp;&nbsp;&nbsp;&nbsp;则无有还期

&nbsp;&nbsp;&nbsp;&nbsp;以业速尽故&nbsp;&nbsp;&nbsp;&nbsp;速到于死时

&nbsp;&nbsp;&nbsp;&nbsp;必定离天处&nbsp;&nbsp;&nbsp;&nbsp;愚者不觉知

&nbsp;&nbsp;&nbsp;&nbsp;大力不可遮&nbsp;&nbsp;&nbsp;&nbsp;极恶憎众生

&nbsp;&nbsp;&nbsp;&nbsp;死王甚勇健&nbsp;&nbsp;&nbsp;&nbsp;必定须臾至

&nbsp;&nbsp;&nbsp;&nbsp;天多行放逸&nbsp;&nbsp;&nbsp;&nbsp;为乐之所诳

&nbsp;&nbsp;&nbsp;&nbsp;不觉必当得&nbsp;&nbsp;&nbsp;&nbsp;无量大苦恼

&nbsp;&nbsp;&nbsp;&nbsp;一切法无常&nbsp;&nbsp;&nbsp;&nbsp;毕定当破坏

&nbsp;&nbsp;&nbsp;&nbsp;诸有法如是&nbsp;&nbsp;&nbsp;&nbsp;是最可怖畏

&nbsp;&nbsp;&nbsp;&nbsp;老能坏壮色&nbsp;&nbsp;&nbsp;&nbsp;死能丧身命

&nbsp;&nbsp;&nbsp;&nbsp;败坏破资具&nbsp;&nbsp;&nbsp;&nbsp;相对法如是

&nbsp;&nbsp;&nbsp;&nbsp;于如是大恶&nbsp;&nbsp;&nbsp;&nbsp;衰恼大怖畏

&nbsp;&nbsp;&nbsp;&nbsp;如犹行放逸&nbsp;&nbsp;&nbsp;&nbsp;是名无心人

&nbsp;&nbsp;&nbsp;&nbsp;若畏未来世&nbsp;&nbsp;&nbsp;&nbsp;则名有智眼

&nbsp;&nbsp;&nbsp;&nbsp;若与此相违&nbsp;&nbsp;&nbsp;&nbsp;是为大愚痴

&nbsp;&nbsp;&nbsp;&nbsp;一切心所诳&nbsp;&nbsp;&nbsp;&nbsp;令意皆迷乱

&nbsp;&nbsp;&nbsp;&nbsp;业尽则失坏&nbsp;&nbsp;&nbsp;&nbsp;如油尽灯灭

&nbsp;&nbsp;&nbsp;&nbsp;无量境界乐&nbsp;&nbsp;&nbsp;&nbsp;此乐皆无常

&nbsp;&nbsp;&nbsp;&nbsp;本作业尽故&nbsp;&nbsp;&nbsp;&nbsp;必当归磨灭


是实语鸟。以善业力。为令诸天心调伏故。说如是偈。时诸天众。以放逸故。愚痴不觉。心不信解。亦不摄受。复观如是常乐地处可爱山谷。河泉流水。花池园林。一一花林。山峰溪谷。天众充满。游戏空中。闻诸歌音。遍满虚空。时诸天众。复见异处众多天子及天女众。在花池岸。饮天上味。于如意树。五乐音声。而受快乐。复行异处。见有宫殿。在于虚空。天子天女天鬘庄严。天之五欲。皆悉具足游戏受乐。见二天众。合为一会。在虚空中。游戏受乐。乘于七宝庄严之鸟。那罗林天。住于宫殿。此二天众。一切和合。在虚空中共相娱乐。于虚空中。久游戏已。复升山峰。久于山峰。游戏受乐。复向广池。念花而去。或有乘鸟。满虚空中。腾跃而行。歌天妙音。是诸天众。念胜乐故。复向广池。既到池已。从鸟而下。入于广池莲花叶中。如前所说。种种游戏。而受快乐。

尔时天众。在于广池大莲花中。久受乐已。复作是念。今我此处。应生枝叶荫覆宫室。俱翅罗声。种种妙宝。花林庄严。种种宝色。枝叶荫覆。以为宫室。我当于中。游戏受乐。以善业故。即于念时。种种妙宝。光明庄严。第一妙花。色香具足。以覆其上。所谓白银毗琉璃宝。大青宝王。赤莲华宝。颇梨色宝。如是乃至金色宝等。微妙第一。见之悦乐。如是种种众宝枝叶。荫覆宫室。善业力故。随念而生。尔时天众。见此枝叶荫覆宫室。心生欢喜。入此宫室。欢娱受乐。一切天女。而为围绕。天衣天鬘。庄严其身。一切天欲。皆悉具足其心和顺。不相妨碍。离于妒嫉斗诤嗔恚。而受乐行。以善业故。受此天乐。五乐音声。一切齐等。于枝叶荫覆宫室之中。共诸天女而受欲乐。心无厌足。爱毒所烧。受五欲乐。不知厌足。不可譬喻。枝叶荫覆宫室之中。受天胜乐。深乐成就如是枝叶。荫覆宫室。众宝所成。毗琉璃树。真金为叶。赤莲花宝。以为其果。青因陀宝。以为其枝。或白银叶。颇梨为果。或青宝叶。赤莲花果。或杂宝叶。杂宝为果。或真金叶。白银为果。金叶金果。亦复如是。种种枝叶。荫覆宫室。以善业故。随天所念。皆悉具足。尔时天子。共诸天女。心生欢喜。入于枝叶荫覆宫室。閴然而住。共众天女。游戏受于种种之乐。如鱼处水。不知厌足。于此枝叶荫覆宫室。生希有心。在宫室中。嬉戏歌咏。娱乐受乐。既受乐已。复作是念。我今此处。枝叶荫覆宫室之内。应生第一色香味触。天之上味。从叶流出。共天女众。饮之快乐。以善业故。即于念时。天上味饮。色香味触。最为第一。从叶流出。共诸天女。饮之受乐。心不知足。以爱欲心。久时歌舞。游戏受乐。以放逸地。不知厌足。先所作业临欲退时。游戏受乐渴爱境界。不知厌足。

复作是念今我此处。花叶之中。应生第一须陀之味。具香味触。以善业故。即心念时。第一须陀具香味触。从叶中出。出已食之时诸天众。久受乐已。复作是念。今我此处。宝树枝中。应生宝珠璎珞庄严胜妙天冠光明具足。臂庄严等。诸天种种严饰之具。光明庄严。从树枝出。作是念时。善业力故。出生种种天庄严具光明严饰。

尔时天众。着庄严具。久受天乐。不知厌足。共诸天女。受五欲乐。不知厌足。虽久受乐。于境界中。转增渴爱。以心不定。复生异念。今于此处。应有香风来吹树叶。互相[打-丁+棠]触。出妙音声。胜于歌音。作是念时。以善业故。种种香风。吹动树叶。互相[打-丁+棠]触。出妙音声。天女歌音。十六分中不及其一。时彼天众。共诸天女。歌舞游戏。久时受乐。犹不知足。

尔时天众。复作是念。我今于此所住之处。应生种种七宝杂色庄严宫殿。一切天欲皆悉具足随念出生。如是生已。于此广池。周匝普遍。在虚空中。共诸天女歌舞游戏喜笑受乐。作是念时。即有种种七宝宫殿杂色庄严。真珠璎珞。以为庄严。其殿四面。种种众宝。胜妙栏楯。观之可爱。其栏楯上。或有鹅鸟。或有孔雀。或命命鸟。种种众鸟。住在其上。处处皆有众鸟止住。如心所爱种种众鸟。而现其前。天众见已。共诸天女。升此宫殿。游戏歌舞。一切皆往。向广大池。在宫殿中。下观大池。见诸莲花。生希有心。此大莲花。种种宝叶。种种光明。种种妙色。以为庄严。所谓金刚。青因陀宝。赤莲花宝。毗琉璃宝。大青宝王。金光明叶。见之受乐。

时诸天众。在于虚空宫殿之中。复有余天。住于广大莲花叶中。共诸天女。歌舞游戏。互相娱乐。或有在于虚空宫殿。或有在于大莲花叶。是诸天众。作无量种不可譬喻游戏受乐。如是种种游戏歌音。其声遍满五百由旬。五欲功德。皆悉具足。五乐音声。受无量乐。自作胜业。所集业尽。犹不觉知。善业将尽。退时欲至。行于异处。当生何道。受何等苦。受何等乐善不善业。今当将我至何等处。示我何道。为在地狱。为在饿鬼。为在畜生。为在人中。为生畏处。为不畏处。以没放逸黑闇中故。于如是等。不觉不知。若至觉时。善业已尽。无常大风。吹令坠堕。如是天众。多行放逸。如怨诈亲。非实利益。诈为利益。善业既尽。将受异果。尔时乃觉。作如是念。我作不善。多行放逸。如是终时。尔乃觉知。以多习行。此放逸怨。不生畏难。复于花池游戏歌舞。善业力故。极生爱乐。而复乐观。莲花叶中。游戏诸天。及住虚空宫殿天众。彼此和合。而共受乐。尔时有鸟名水波轮。以善业力。为于放逸诸天众故。以偈颂曰。

&nbsp;&nbsp;&nbsp;&nbsp;众生命不住&nbsp;&nbsp;&nbsp;&nbsp;犹如水涛波

&nbsp;&nbsp;&nbsp;&nbsp;无坚如水沫&nbsp;&nbsp;&nbsp;&nbsp;而天不觉知

&nbsp;&nbsp;&nbsp;&nbsp;若无风吹鼓&nbsp;&nbsp;&nbsp;&nbsp;水沫或久住

&nbsp;&nbsp;&nbsp;&nbsp;无常天福尽&nbsp;&nbsp;&nbsp;&nbsp;速灭不久停

&nbsp;&nbsp;&nbsp;&nbsp;譬如灯油尽&nbsp;&nbsp;&nbsp;&nbsp;光明亦皆无

&nbsp;&nbsp;&nbsp;&nbsp;业尽亦如是&nbsp;&nbsp;&nbsp;&nbsp;天乐则随灭

&nbsp;&nbsp;&nbsp;&nbsp;无有所作业&nbsp;&nbsp;&nbsp;&nbsp;而不失坏者

&nbsp;&nbsp;&nbsp;&nbsp;如是诸众生&nbsp;&nbsp;&nbsp;&nbsp;愚痴不觉知

&nbsp;&nbsp;&nbsp;&nbsp;凡诸有生类&nbsp;&nbsp;&nbsp;&nbsp;有生必归灭

&nbsp;&nbsp;&nbsp;&nbsp;一切有为法&nbsp;&nbsp;&nbsp;&nbsp;皆亦复如是

&nbsp;&nbsp;&nbsp;&nbsp;众生自业故&nbsp;&nbsp;&nbsp;&nbsp;流转于生死

&nbsp;&nbsp;&nbsp;&nbsp;云何此世间&nbsp;&nbsp;&nbsp;&nbsp;放逸所破坏

&nbsp;&nbsp;&nbsp;&nbsp;放逸失善法&nbsp;&nbsp;&nbsp;&nbsp;放逸为坚缚

&nbsp;&nbsp;&nbsp;&nbsp;以其放逸故&nbsp;&nbsp;&nbsp;&nbsp;退堕于地狱

&nbsp;&nbsp;&nbsp;&nbsp;若有一因缘&nbsp;&nbsp;&nbsp;&nbsp;谓从放逸生

&nbsp;&nbsp;&nbsp;&nbsp;是故求乐者&nbsp;&nbsp;&nbsp;&nbsp;应离放逸行

&nbsp;&nbsp;&nbsp;&nbsp;若离放逸者&nbsp;&nbsp;&nbsp;&nbsp;则得不死处

&nbsp;&nbsp;&nbsp;&nbsp;以不放逸行&nbsp;&nbsp;&nbsp;&nbsp;则近于涅槃

&nbsp;&nbsp;&nbsp;&nbsp;以不放逸故&nbsp;&nbsp;&nbsp;&nbsp;得至涅槃处

&nbsp;&nbsp;&nbsp;&nbsp;是故智者说&nbsp;&nbsp;&nbsp;&nbsp;放逸为苦因

&nbsp;&nbsp;&nbsp;&nbsp;一切放逸者&nbsp;&nbsp;&nbsp;&nbsp;犹如狂病人

&nbsp;&nbsp;&nbsp;&nbsp;现为他所轻&nbsp;&nbsp;&nbsp;&nbsp;死则入恶道

&nbsp;&nbsp;&nbsp;&nbsp;一切放逸者&nbsp;&nbsp;&nbsp;&nbsp;于业果报中

&nbsp;&nbsp;&nbsp;&nbsp;及以生死处&nbsp;&nbsp;&nbsp;&nbsp;无不颠倒行

&nbsp;&nbsp;&nbsp;&nbsp;放逸火炽然&nbsp;&nbsp;&nbsp;&nbsp;烧地狱众生

&nbsp;&nbsp;&nbsp;&nbsp;若欲脱地狱&nbsp;&nbsp;&nbsp;&nbsp;当离放逸行

&nbsp;&nbsp;&nbsp;&nbsp;若欲离放逸&nbsp;&nbsp;&nbsp;&nbsp;当乐修智慧

&nbsp;&nbsp;&nbsp;&nbsp;则脱烦恼缚&nbsp;&nbsp;&nbsp;&nbsp;常得安乐处

&nbsp;&nbsp;&nbsp;&nbsp;五根生三垢&nbsp;&nbsp;&nbsp;&nbsp;心流转三界

&nbsp;&nbsp;&nbsp;&nbsp;已离放逸者&nbsp;&nbsp;&nbsp;&nbsp;说放逸如是

&nbsp;&nbsp;&nbsp;&nbsp;放逸藏甚苦&nbsp;&nbsp;&nbsp;&nbsp;不放逸藏乐

&nbsp;&nbsp;&nbsp;&nbsp;是故求乐者&nbsp;&nbsp;&nbsp;&nbsp;应离放逸行


如是水波轮鸟为彼天众。舍离放逸。善调伏故。说如是偈时。诸天众以放逸故。于如是等真语实语。虽闻此法。不能听受。复于虚空广池之内莲花叶中。共相娱乐。游戏受乐。作天伎乐。天妙音声。及余境界。坚着色声香味触等。不知足厌。如饮碱水。虽复数饮。不能断渴。此诸天众。亦复如是。虽受无量种种天乐。而不知足。

尔时天众。于虚空中。久受乐已。复于广池。与彼天子及诸天女。于大莲花叶中。游戏受乐。五乐音声。彼此和合。一处同心同欲。共相娱乐。其心坚着六欲境界。久于此处。歌舞喜笑。以无量种无量差别。而受天乐。如是等乐。随心所念。具足成就。以善业故。随其所念。一切诸乐。随念差别。皆得成就。是诸天众。为无量念觉观波沦大河所漂。生欢喜心。一切天众。久在大池大莲花中。成就天乐。受天无量放逸之乐。

时夜摩天王牟修楼陀。知诸天众着放逸乐。生怜愍心。欲除诸天放逸行故。为之现化。断除色慢。去广池不远。化作大山。名曰清净。犹如善净。真毗琉璃无量金银种种杂宝。而为庄严。遍于彼山。有游戏林。周匝围绕。多有无量百千流泉。水皆清凉。其山宝峰。光明普照。一切林树。以为庄严。多有花池。无量种花。以为严饰。无量千数枝叶荫覆。犹如天宫。如是胜山。周遍庄严。夜摩天中常乐地处。所住天众。皆悉见之。

夜摩天王牟修楼陀。复更思惟。化作天众。如天怨家。颜色端正。其行速疾。歌舞戏笑。胜常乐地。过踰十倍。或复化作胜妙天女胜常乐地。一切天女。亦过十倍。此地天女。一切不如。何等一切。所谓相貌端正。颜色殊妙。嬉笑歌舞。种种游戏。皆悉殊胜。其清凉山。一切皆是。毗琉璃山。如前所说。

尔时胜天。在于化山。住于第一最高山峰。于此峰中。化作天子。及化天女。歌咏伎乐。音声美妙。闻者爱着。彼化天众。及化天女。从化山峰次第而下。游戏歌舞。来向实天。

尔时实天。闻诸化天。歌咏之音。如前所说。十倍殊胜。美妙音声。共天女众。歌咏游戏。时诸化天。亦复同作一类歌咏。渐渐来下。近实天众。尔时二种天众。既相见已。化天歌咏渐增转胜。时实天众。见胜色故。即离色慢。既破实天形服色慢。尔时化天。即出音声。而咏歌颂。时诸实天。为于化天歌咏所覆。化天香气色量形貌。及化天女量色形貌。一切皆胜。时诸实天。五欲境界。一切欲乐。为彼化天五欲境界欲乐所覆。以夜摩天王方便力故。令诸实天诸慢渐薄。尔时化天。与实天众。共集一处。令实天众威德光明皆悉隐蔽。如阎浮提日光既现。星宿月光。一切皆灭。化天威德。令实天众光明悉灭。亦复如是。时化天众。出胜歌音。令实天音隐蔽不现。于化天音。如阎浮提人中歌音。比于天声量色形貌所有胜相。亦复如是。如夜摩天胜人色相。时实天众。羞覆心故。向广池岸。时化天众。在彼池中大莲花上。歌舞嬉笑。天中所有五欲功德。皆悉具足。乐事成就。于广池上大莲花中。歌舞戏笑。共相娱乐。时化天众。一切乐具皆胜实天。以杂歌颂。为实天众。而说偈言。

&nbsp;&nbsp;&nbsp;&nbsp;一切业相似&nbsp;&nbsp;&nbsp;&nbsp;得天中乐报

&nbsp;&nbsp;&nbsp;&nbsp;天命及乐受&nbsp;&nbsp;&nbsp;&nbsp;业尽则失坏

&nbsp;&nbsp;&nbsp;&nbsp;是故诸未失&nbsp;&nbsp;&nbsp;&nbsp;天中种种乐

&nbsp;&nbsp;&nbsp;&nbsp;皆由福德因&nbsp;&nbsp;&nbsp;&nbsp;无福则大苦

&nbsp;&nbsp;&nbsp;&nbsp;命速不暂停&nbsp;&nbsp;&nbsp;&nbsp;上色亦如是

&nbsp;&nbsp;&nbsp;&nbsp;死来甚迅速&nbsp;&nbsp;&nbsp;&nbsp;勿行于放逸

&nbsp;&nbsp;&nbsp;&nbsp;放逸能破坏&nbsp;&nbsp;&nbsp;&nbsp;众生一切乐

&nbsp;&nbsp;&nbsp;&nbsp;命为死所灭&nbsp;&nbsp;&nbsp;&nbsp;勿得行放逸

&nbsp;&nbsp;&nbsp;&nbsp;诸根不可制&nbsp;&nbsp;&nbsp;&nbsp;境界不可遮

&nbsp;&nbsp;&nbsp;&nbsp;智者于境界&nbsp;&nbsp;&nbsp;&nbsp;则能得自在

&nbsp;&nbsp;&nbsp;&nbsp;故应舍愚痴&nbsp;&nbsp;&nbsp;&nbsp;常修行智慧

&nbsp;&nbsp;&nbsp;&nbsp;常远离诸过&nbsp;&nbsp;&nbsp;&nbsp;无利之根本

&nbsp;&nbsp;&nbsp;&nbsp;放逸生诸欲&nbsp;&nbsp;&nbsp;&nbsp;由欲造苦因

&nbsp;&nbsp;&nbsp;&nbsp;生死皆是苦&nbsp;&nbsp;&nbsp;&nbsp;生灭法如是

&nbsp;&nbsp;&nbsp;&nbsp;若舍离放逸&nbsp;&nbsp;&nbsp;&nbsp;则不乐境界

&nbsp;&nbsp;&nbsp;&nbsp;能离于诸过&nbsp;&nbsp;&nbsp;&nbsp;则得解脱乐

&nbsp;&nbsp;&nbsp;&nbsp;放逸是苦树&nbsp;&nbsp;&nbsp;&nbsp;是大苦之根

&nbsp;&nbsp;&nbsp;&nbsp;放逸能破坏&nbsp;&nbsp;&nbsp;&nbsp;一切诸众生

&nbsp;&nbsp;&nbsp;&nbsp;是色等无常&nbsp;&nbsp;&nbsp;&nbsp;非乐非和合

&nbsp;&nbsp;&nbsp;&nbsp;得已而复失&nbsp;&nbsp;&nbsp;&nbsp;诸有皆如是

&nbsp;&nbsp;&nbsp;&nbsp;随有乐境界&nbsp;&nbsp;&nbsp;&nbsp;皆是系缚因

&nbsp;&nbsp;&nbsp;&nbsp;随得转增长&nbsp;&nbsp;&nbsp;&nbsp;如火得干薪

&nbsp;&nbsp;&nbsp;&nbsp;如是无厌足&nbsp;&nbsp;&nbsp;&nbsp;则不名为乐

&nbsp;&nbsp;&nbsp;&nbsp;若得离爱乐&nbsp;&nbsp;&nbsp;&nbsp;乃可名为乐

&nbsp;&nbsp;&nbsp;&nbsp;若离生死乐&nbsp;&nbsp;&nbsp;&nbsp;尔乃得常乐

&nbsp;&nbsp;&nbsp;&nbsp;若为欲所使&nbsp;&nbsp;&nbsp;&nbsp;则不名常乐


如是夜摩天王牟修楼陀。以方便力。坏彼天慢。如是歌咏第一妙声。昔所未闻诱诸天众。欲令实天闻其歌声。因得闻法。时诸天众。既得闻已。本修心力之所熏故。即便觉知如斯歌义。既觉知已。心生厌离。作如是言。彼天于我一切皆胜。自离放逸。而说偈颂。况我卑劣而行放逸。时夜摩天王牟修楼陀以方便力。令诸天众生厌离心。断除放逸第一方便。为作利益。以此天众色乐憍慢。是故不知天当退没。至后退时。悔火自烧。后为地狱大火所烧。夜摩天王。以是方便。令实天众。心生厌离。而得利益。