## 正法念处经卷第六十一

### 观天品第六之四十(夜摩天之二十六)

复次第五闻法利益安乐一切人天。谓何等法。所谓说法。说于一切布施之法。说诸善法。一切尊中。闻法。最胜。能断一切憍慢根本。所谓说法。能调憍慢。说法闻法。尊敬重法。说于信法。说受持法。说修行人不离说法。诸佛如来以法为师。何况声闻缘觉。说法有十功德。多所利益。何等为十。时处具足。分别易解。与法相应。非为利养。为调伏心。随顺说法。说施有报。说生死法。多诸障碍。说天退没。说有业果。若说法人。有此十法。令闻法者得多功德。利益安乐。乃至涅槃。是听法者。及说法人。随所作愿。各得成就。一切种种布施之中。法施最胜。乃至能令一切众生得涅槃乐。

复次闻法功德。成就深心。信根清净。一向净心。信于三宝。诣听法处。为闻正法。随举一足。皆生梵福。若人供养说法法师。当知是人即为供养现在世尊。其人如是随所供养。所愿成就。乃至得阿耨多罗三藐三菩提。以能供养说法师故何以故。以闻法故。心得调伏。以调伏故。能断无知流转之闇。若离闻法。无有一法能调伏心。如闻说法。有四种恩。甚为难报。何等为四。一者母。二者父。三者如来。四者说法法师。若有供养此四种人。得无量福。现在为人之所赞叹。于未来世。能得菩提。何以故。以说法力。令憍慢者得调伏故。令贪著者信布施故。令粗犷者心调柔故。令愚痴者得智慧故。以闻法力。令迷因果者得正信故。以闻法力。令邪见者入正见故。以闻法力。令乐杀生偷盗邪淫业者。得远离故。以此说法调伏因缘。终得涅槃。以此因缘。说法法师。甚为难报。父母之恩。难可得报。以生身故。是故父母不可得报。若令父母住于法中。名少报恩。如来应等正觉。三界最胜。度脱生死。无上大师。此恩难报。唯有一法。能报佛恩。若于佛法。深心得不坏信。是名报恩。以此供养。亦自利益。尔时孔雀王菩萨。说经偈曰。

&nbsp;&nbsp;&nbsp;&nbsp;以说法因缘&nbsp;&nbsp;&nbsp;&nbsp;得安隐涅槃

&nbsp;&nbsp;&nbsp;&nbsp;能断一切缚&nbsp;&nbsp;&nbsp;&nbsp;众生之大师

&nbsp;&nbsp;&nbsp;&nbsp;以说寂静法&nbsp;&nbsp;&nbsp;&nbsp;能断愚痴网

&nbsp;&nbsp;&nbsp;&nbsp;如是胜导师&nbsp;&nbsp;&nbsp;&nbsp;能示众生道

&nbsp;&nbsp;&nbsp;&nbsp;若法令众生&nbsp;&nbsp;&nbsp;&nbsp;超度诸有海

&nbsp;&nbsp;&nbsp;&nbsp;此法最殊胜&nbsp;&nbsp;&nbsp;&nbsp;世法莫能及

&nbsp;&nbsp;&nbsp;&nbsp;若人能供养&nbsp;&nbsp;&nbsp;&nbsp;此四种福田

&nbsp;&nbsp;&nbsp;&nbsp;斯人得善果&nbsp;&nbsp;&nbsp;&nbsp;导师如是说

&nbsp;&nbsp;&nbsp;&nbsp;既得具诸根&nbsp;&nbsp;&nbsp;&nbsp;亦得闻佛法

&nbsp;&nbsp;&nbsp;&nbsp;若行于非法&nbsp;&nbsp;&nbsp;&nbsp;后悔无所及

&nbsp;&nbsp;&nbsp;&nbsp;处处生爱着&nbsp;&nbsp;&nbsp;&nbsp;常求于欲乐

&nbsp;&nbsp;&nbsp;&nbsp;恒贪爱妻子&nbsp;&nbsp;&nbsp;&nbsp;不觉死来至

&nbsp;&nbsp;&nbsp;&nbsp;念念多诸恶&nbsp;&nbsp;&nbsp;&nbsp;种种过所乱

&nbsp;&nbsp;&nbsp;&nbsp;以心缚众生&nbsp;&nbsp;&nbsp;&nbsp;将趣三恶道

&nbsp;&nbsp;&nbsp;&nbsp;是恶难调伏&nbsp;&nbsp;&nbsp;&nbsp;常求天人便

&nbsp;&nbsp;&nbsp;&nbsp;是心不可信&nbsp;&nbsp;&nbsp;&nbsp;众生之大怨

&nbsp;&nbsp;&nbsp;&nbsp;以善闻善见&nbsp;&nbsp;&nbsp;&nbsp;无量种修习

&nbsp;&nbsp;&nbsp;&nbsp;以法调伏心&nbsp;&nbsp;&nbsp;&nbsp;如马得衔勒


如是第一深厚福田。具善功德。应修供养。利益天众。说如是法。及说业道。尊重赞叹说法之师。孔雀王菩萨以愿力故。生彼天中利益诸天。时诸天众既闻法已。心得清净。皆悉一心听其所说。作如是言。此孔雀王所说。相应非不相应。与兜率陀寂静天王所说相应。无异无别。思惟此法。初中后善。第一清净。第一善法。第一安隐。利益安乐一切天人。令得寂灭。

尔时孔雀王闻兜率陀天说是语已。心净欢喜。一切悲心。安忍利益。一切天众。乃至涅槃。复说第六深胜法门。能至涅槃。如是之法。第一安隐。第一最胜。众人所爱。所谓悲心。一切人爱。令人生信。安慰生死怖畏众生。心不安隐令得安隐。于无救者为作救护。若有悲心。是人则去涅槃不远。悲心柔濡。无欺诳心。无粗犷心。能断嗔心。悲润心故。又悲心者。名大庄严。于五道众生。若起悲心。能破嗔恼云何于地狱众生。而起悲心。此诸众生。云何为于自业所诳。由心怨家之所造作。得不可喻种种大苦。铁钩铁杵融铜炽然。恶虫所啖。难度瀑河漂没众生。雕鹫乌鹊之所啄食。入剑树林及灰河中。受种种苦。不可具说。所谓活地狱。黑绳地狱。众合地狱。叫唤地狱。大叫唤地狱。焦热地狱。大焦热地狱。乃至阿鼻地狱。及其隔处大地狱等。一百三十六处。众生堕中。圮裂劈坼。断截烧煮。自心所诳。业网所缚。爱火所烧。无救无归。东西驰走。求哀自免。以求救护。我当何时得度如此大苦恼海。于此众生而起悲心。若种如是悲心种子。则为天王。或作转轮圣王。一切众生之所爱重。悲心之人。爱乐善业。是名观地狱众生受大苦恼而起悲心。则得增长无量梵福。

复次若沙门婆罗门。及余善人。利益众生观诸饿鬼。当起悲心。云何众生。堕饿鬼中。种种饥渴。自烧其身。如烧丛林。四面驰走。互相搪突。炎火焚烧。遍体炽然。无救无归。处处遍走。以求救护。无能救者。此诸众生。何时当离种种苦恼。何时当断饥渴乏苦。是名观饿鬼苦而起悲心。

复次若沙门婆罗门。及余善人。观于畜生而起悲心。饿鬼之中。无量苦恼。互相杀害。畜生三处。所谓空行水行陆行。死法无量。互相残害。互相食啖。此诸众生。何时当脱。是名观畜生苦而起悲心。若有能生如是之念。则生梵天。以悲心念诸众生故。悲念众生。于三恶道大苦恼处。于最大恶业果之地。兴悲心已。复于六欲诸天而起悲心于六欲天。受天之乐。不可譬喻。种种山谷山峰园林。而受快乐。莲华林池。共诸天女。游戏受于百千种乐。既受乐已。业尽还退。生在苦处。受大苦恼。堕于地狱饿鬼畜生。此生死处。戏弄众生。爱锁所缚。东西驰走。迷乱无知。受大苦恼。是名观诸天苦而起悲心。

复次若沙门婆罗门。及以余人。观于人中而起悲心。以种种业。生于人中。受苦乐果。上中下众生。种种作业。种种心性。种种信解。或有贫穷。依恃他人。憎愱妨碍。畏他轻贱。追求作业。以自存活。如是观人世间而起悲心。如是悲心。第一白法。能得涅槃。如是观五道众生五种苦已。而兴悲心。如是之人。得胜安隐。则得涅槃。尔时孔雀王菩萨。说迦迦村陀如来颂曰。

&nbsp;&nbsp;&nbsp;&nbsp;若人心柔软&nbsp;&nbsp;&nbsp;&nbsp;悲心自庄严

&nbsp;&nbsp;&nbsp;&nbsp;为一切所护&nbsp;&nbsp;&nbsp;&nbsp;众人所称叹

&nbsp;&nbsp;&nbsp;&nbsp;如是柔软心&nbsp;&nbsp;&nbsp;&nbsp;诸根常悦预

&nbsp;&nbsp;&nbsp;&nbsp;此正见善人&nbsp;&nbsp;&nbsp;&nbsp;去涅槃不远

&nbsp;&nbsp;&nbsp;&nbsp;若悲心庄严&nbsp;&nbsp;&nbsp;&nbsp;则为人中天

&nbsp;&nbsp;&nbsp;&nbsp;若人无悲心&nbsp;&nbsp;&nbsp;&nbsp;是则常贫穷

&nbsp;&nbsp;&nbsp;&nbsp;若人柔软心&nbsp;&nbsp;&nbsp;&nbsp;调伏如真金

&nbsp;&nbsp;&nbsp;&nbsp;若悲在心中&nbsp;&nbsp;&nbsp;&nbsp;此宝无穷尽

&nbsp;&nbsp;&nbsp;&nbsp;若人常精进&nbsp;&nbsp;&nbsp;&nbsp;恒修行正法

&nbsp;&nbsp;&nbsp;&nbsp;此人心智光&nbsp;&nbsp;&nbsp;&nbsp;犹如大明灯

&nbsp;&nbsp;&nbsp;&nbsp;若人于昼夜&nbsp;&nbsp;&nbsp;&nbsp;心常住于法

&nbsp;&nbsp;&nbsp;&nbsp;斯人之悲心&nbsp;&nbsp;&nbsp;&nbsp;昼夜常不离

&nbsp;&nbsp;&nbsp;&nbsp;其人心清净&nbsp;&nbsp;&nbsp;&nbsp;利益诸众生

&nbsp;&nbsp;&nbsp;&nbsp;既受安乐已&nbsp;&nbsp;&nbsp;&nbsp;后得于涅槃

&nbsp;&nbsp;&nbsp;&nbsp;悲心清净施&nbsp;&nbsp;&nbsp;&nbsp;牟尼所赞叹

&nbsp;&nbsp;&nbsp;&nbsp;能断一切过&nbsp;&nbsp;&nbsp;&nbsp;悲财无穷尽

&nbsp;&nbsp;&nbsp;&nbsp;功德胜庄严&nbsp;&nbsp;&nbsp;&nbsp;能断一切过

&nbsp;&nbsp;&nbsp;&nbsp;牟尼悲润心&nbsp;&nbsp;&nbsp;&nbsp;故至不灭处

&nbsp;&nbsp;&nbsp;&nbsp;悲因随所在&nbsp;&nbsp;&nbsp;&nbsp;如蜜乳和合

&nbsp;&nbsp;&nbsp;&nbsp;嗔恚及热恼&nbsp;&nbsp;&nbsp;&nbsp;不能住其心

&nbsp;&nbsp;&nbsp;&nbsp;既升悲心筏&nbsp;&nbsp;&nbsp;&nbsp;哀矜心勇健

&nbsp;&nbsp;&nbsp;&nbsp;能度于有海&nbsp;&nbsp;&nbsp;&nbsp;三毒大洄澓

&nbsp;&nbsp;&nbsp;&nbsp;功德胜营邑&nbsp;&nbsp;&nbsp;&nbsp;无胜此庄严

&nbsp;&nbsp;&nbsp;&nbsp;善人之所爱&nbsp;&nbsp;&nbsp;&nbsp;故名为悲心


如是孔雀王菩萨。为天说法。初中后善。相应寂灭。一切天众。乐集听受。

复次彼佛世尊。说第七法。谓何等法与之相应。而得解脱。断于放逸。以何等业。谓柔软心。断轻躁过。摄诸功德。若有人能柔软深心。离一切垢。涅槃解脱。犹如在手。软心之人。心如白镴。修行善业。众人所信。粗犷之心。如金刚石。恒常不忘怨结之心。行不调伏。众人所憎。不爱不信。若起恶心。坚执不舍。心不安乐。不乐禅诵。不近善人。不生善法。如沙卤地。不生种子。又如沙中。不出麻油。粗犷心人。亦复如是。不生善法。如构角乳。如月中暖。如石女儿。如空中花。粗犷恶业。诳诈无智。自诳诳他。五有所没。近不善人。舍离三宝。此生盲人。不睹正法明慧之日。甚可哀愍。生老病死。忧悲苦恼。众苦之聚。入大旷野。受无量苦。远离柔软甘露之味。如是恶人。没于苦海。去涅槃远。何以故。不行涅槃道因行故。以是义故。常不得乐。若有人能柔软其心。其人一切定得涅槃。譬如麻性出油。日性光明。月光性冷。火热地坚。风动水湿。四大各各自相不倒。软心之人调伏其心。信心精进不颠倒见。信于因果。则于涅槃。如在现前。尔时孔雀王菩萨。以佛经偈。而说颂曰。

&nbsp;&nbsp;&nbsp;&nbsp;若人心柔软&nbsp;&nbsp;&nbsp;&nbsp;犹如成炼金

&nbsp;&nbsp;&nbsp;&nbsp;斯人内外善&nbsp;&nbsp;&nbsp;&nbsp;速得脱众苦

&nbsp;&nbsp;&nbsp;&nbsp;若人心器调&nbsp;&nbsp;&nbsp;&nbsp;一切皆柔软

&nbsp;&nbsp;&nbsp;&nbsp;斯人生善种&nbsp;&nbsp;&nbsp;&nbsp;犹如良稻田

&nbsp;&nbsp;&nbsp;&nbsp;一切诸众生&nbsp;&nbsp;&nbsp;&nbsp;不能尽斯藏

&nbsp;&nbsp;&nbsp;&nbsp;能破于贫穷&nbsp;&nbsp;&nbsp;&nbsp;及以多诳诈

&nbsp;&nbsp;&nbsp;&nbsp;利根寂静人&nbsp;&nbsp;&nbsp;&nbsp;常修行禅定

&nbsp;&nbsp;&nbsp;&nbsp;不着放逸境&nbsp;&nbsp;&nbsp;&nbsp;永离诸苦恼


如是孔雀王菩萨。说是偈时。夜摩天众兜率天众。乐闻无厌。复欲闻法。合掌恭敬白言。大圣。愿为我等。具说二十二法。我等为欲利益他故。当至心听。尔时孔雀王菩萨。为诸天众。说二十二最胜法门。已说七法。今当次第说第八法。若有沙门婆罗门。及余善人。心生思惟。有何等法。谓调伏法。能与一切作庄严法。一切调伏毗尼相应。若沙门婆罗门。若复余人。在家出家。若老若少。调伏相应。以此庄严。能令端正。若离调伏。犹如野干。乌鸱雕鹫。出家之人。云何调伏。出家之人。初以袈裟而自调伏。当行七事。何等为七。一者如其国法。受粪扫衣。随所住国。在家之人所弃之衣。若在冢间。有死人衣。死尸所压。则不应取。若于冢间。得破坏衣。则应受用。是名袈裟调伏之法。

复次第二调伏。若入聚落观地而行。前视一寻。念佛影像。一心正念。诸根不乱。数出入息。系心身念。入于聚落。不观一切所须之具。不观种种器物。亦不观他庄严帏帐。不与女人言论语说。不抱小儿。不数动足。亦不动臂。及其床座。不手摩头。不数整衣。不抖擞袈裟。不按摩手。亦不弹指。是名第二调伏之法。

复次第三调伏。入施主家。于饭食时。齐腕澡手。若受食时。不大舒手。当前一肘。不满口食。亦不太少。若于食时不轻弄不调戏。谓不知足。失他净信。令他轻慢。当观他心。若所揣饭。不大不小。不大张口。不令有声。不大出气。所应之食。但食二分。食知止足。不观他钵而生贪心。所受饮食。不坏他心。自观其钵。不左右顾视。食已离钵。澡漱清净。守摄诸根。正心说法。心念审谛。不迟不速。不曲不直。不非时说。不多不少。护施主心。不坏其信。是名第三调伏之法。

复次第四调伏。若于食时。若于聚落。或于城邑。先所见食。不生心念。不数言说。亦不悕望所受敷具。如法受畜。不求上胜。是名第四调伏之法。

复次第五调伏。一切所作。不倚不着。不惜身命。于所用具。不多聚积。不行边方危怖之处。不异服饰。不乐请唤。不偏乐于一家往返。是名第五调伏之法。

复次第六调伏。不断草木。及掘生地。不着杂色革屣。杂色衣服。若他破戒。不谤不说。心不悕望王者之膳。不亲近于喜斗比丘。是名第六调伏之法。

复次第七调伏。若有比丘。同意同法。应当亲近利益。令有常度。欲弃魔境。寂灭调伏。守摄诸根。如此比丘。应当亲近。若于山窟。若于山涧。树下露地。常修行空无相无愿。是名第七调伏之法。若有比丘能如是行。则能舍离一切诸缚而得解脱。尔时孔雀王菩萨。为诸天众。以偈颂曰。

&nbsp;&nbsp;&nbsp;&nbsp;调伏法相应&nbsp;&nbsp;&nbsp;&nbsp;修行智境界

&nbsp;&nbsp;&nbsp;&nbsp;怖畏生死过&nbsp;&nbsp;&nbsp;&nbsp;则不空出家

&nbsp;&nbsp;&nbsp;&nbsp;学处不毁缺&nbsp;&nbsp;&nbsp;&nbsp;不念于本乐

&nbsp;&nbsp;&nbsp;&nbsp;常观于诸阴&nbsp;&nbsp;&nbsp;&nbsp;应住静林中

&nbsp;&nbsp;&nbsp;&nbsp;软语寂灭人&nbsp;&nbsp;&nbsp;&nbsp;现趣于涅槃

&nbsp;&nbsp;&nbsp;&nbsp;持戒庄严身&nbsp;&nbsp;&nbsp;&nbsp;与出家相应

&nbsp;&nbsp;&nbsp;&nbsp;于自他法中&nbsp;&nbsp;&nbsp;&nbsp;若能不迷惑

&nbsp;&nbsp;&nbsp;&nbsp;业报非业报&nbsp;&nbsp;&nbsp;&nbsp;道非道亦然

&nbsp;&nbsp;&nbsp;&nbsp;离于恶业行&nbsp;&nbsp;&nbsp;&nbsp;苦乐不怖畏

&nbsp;&nbsp;&nbsp;&nbsp;于家得解脱&nbsp;&nbsp;&nbsp;&nbsp;众苦不能缚


如是孔雀王。说于调伏无量功德。令诸天众皆得信解。一切天众。一心谛听。尔时孔雀王菩萨。为夜摩天众。兜率陀天众说法心不休息。知诸天众敬重法故。复说第九无垢净法。云何名为无垢净法。若沙门婆罗门。及余世间信于业报。信业报故则得大法。若沙门婆罗门。及余世间信业果报。此人则能知身恶业。于身恶业。不习增长。不爱不乐。以其得果。在于地狱饿鬼畜生恶境界故。如是于口恶业。不习增长。不爱不乐。以其当受地狱饿鬼畜生恶果报故。如是于意恶业。不习增广。不爱不乐。以其当受地狱饿鬼畜生苦故。若沙门若婆罗门。先作恶业念已生悔。止不更作。亲近师长。从其闻法。云何得脱恶业果报。如是师长有智调伏。为说因缘。以方便说。令悔所作。过去恶业。则为尽灭。以其如是念善业故。不作恶业。观业因缘。从何所起。如是观之。不作恶业。能令一切不善之业渐得消灭。或令轻薄现在所作身口意恶不善之业。以心轻故。作已速悔。不复更作。如是悔心若业成就一切恶业皆悉消灭。若沙门婆罗门。及余世间。如是知业。作是思惟。我以习恶。当作身口意恶不善之业。报熟之时。堕于地狱饿鬼畜生。彼于未生恶不善业。以正方便。令其不生。沙门婆罗门。若能如是信业果报。设有地狱恶业成就。应久在地狱受大苦恼。或得薄少。或皆消灭。复次勤精进故。若有恶业。应堕饿鬼。久在饿鬼饥渴大苦。或少时受。或皆消灭。如是沙门婆罗门。及余众生。若有应堕畜生恶业。久在畜生互相食啖。或少时受。或一切灭。唯除作习决定成就。堕于何道。若于地狱饿鬼畜生境界之中。定受果报。

复次信业果报。思惟难解。微细业果。于三种恶业作已忏悔。不复更作。以不定业生畜生中。如是思惟。若地狱业。若饿鬼业。受畜生身。悔心清净。能破重业。以心力故。或一切灭。或断少分。若有应受畜生恶业。心悔能灭。自业能灭。不受长命畜生之身。不受大苦。或以胜心。能断恶业。以此因缘。当信业果。若沙门婆罗门。及以余人。信业果报。则能到于生死彼岸。何以故。一切生死。五道之中。以善不善业果报故有。是故应信实业果报。一切众生。一切业果因缘故与。是故若男若女。应勤精进。昼夜思惟业之果报。于生死中。第一坚牢。

复次第十。若沙门婆罗门。及以余人。应当思惟。思何等法。所谓住处所害。若沙门婆罗门。及以余人。少智慧者。住处所害。其心乐着。情恋不舍。或僧伽蓝。或僧住处。或在聚落。或住国土。或住城邑。及以异处。常乐懈怠乐于非处。不至寂静阿兰若处。不行异处。不名在家。不名出家。于非法处。乃至命终。如是之人。为何因缘而行出家。不至一切所应山林阿兰若处。乃于非处而尽身命。为修禅故而行出家。不入山林寂静之处而住非处。若沙门婆罗门住于非处。为诸施主之所轻毁。不乐亲近。不修供养。亦不乐见。若住非处。过失彰显。为诸凡俗之所轻笑。互共论说。言某沙门。某婆罗门。及以余人。乐住非处。不名在家。不名出家。不乐山林阿兰若处。贮畜财物。乐见俗人。亲近在家。犹如奴仆。为诸白衣之所轻贱。是故此人。不名在家。不名出家。住非处故。设令无过为他所谤。无有一人住于非处。不为施主之所轻贱。数见白衣。或近在家。虽不轻慢。或生异过。若沙门婆罗门。住非法处。以住非处。得无利益。是故沙门婆罗门。不应住于破坏之处。常乐住处。常乐独处。乐住树下。乐住冢间。乐住静处。以修禅默。或在山谷。独一而行。乃至尽命。应避非处。舍离一切非法之处。能得解脱。住非处者。不得解脱。尔时孔雀王菩萨。而说颂曰。

&nbsp;&nbsp;&nbsp;&nbsp;比丘住非处&nbsp;&nbsp;&nbsp;&nbsp;人视如僮仆

&nbsp;&nbsp;&nbsp;&nbsp;轻之如草芥&nbsp;&nbsp;&nbsp;&nbsp;亦失自利益

&nbsp;&nbsp;&nbsp;&nbsp;比丘住非处&nbsp;&nbsp;&nbsp;&nbsp;非在家出家

&nbsp;&nbsp;&nbsp;&nbsp;于禅诵法中&nbsp;&nbsp;&nbsp;&nbsp;其心不喜乐

&nbsp;&nbsp;&nbsp;&nbsp;比丘住非处&nbsp;&nbsp;&nbsp;&nbsp;贮积蓄财物

&nbsp;&nbsp;&nbsp;&nbsp;贪心着财宝&nbsp;&nbsp;&nbsp;&nbsp;不觉死时至

&nbsp;&nbsp;&nbsp;&nbsp;身命念念尽&nbsp;&nbsp;&nbsp;&nbsp;而不能觉知

&nbsp;&nbsp;&nbsp;&nbsp;不知所作业&nbsp;&nbsp;&nbsp;&nbsp;能受未来报

&nbsp;&nbsp;&nbsp;&nbsp;比丘住非处&nbsp;&nbsp;&nbsp;&nbsp;常乐见俗人

&nbsp;&nbsp;&nbsp;&nbsp;常行于非处&nbsp;&nbsp;&nbsp;&nbsp;死则入恶道

&nbsp;&nbsp;&nbsp;&nbsp;心无所乐着&nbsp;&nbsp;&nbsp;&nbsp;一切不悕望

&nbsp;&nbsp;&nbsp;&nbsp;能脱一切贪&nbsp;&nbsp;&nbsp;&nbsp;是名为沙门

&nbsp;&nbsp;&nbsp;&nbsp;若在山树下&nbsp;&nbsp;&nbsp;&nbsp;常修习禅观

&nbsp;&nbsp;&nbsp;&nbsp;则得清净智&nbsp;&nbsp;&nbsp;&nbsp;远离一切过

&nbsp;&nbsp;&nbsp;&nbsp;远离一切贪&nbsp;&nbsp;&nbsp;&nbsp;不为境界惑

&nbsp;&nbsp;&nbsp;&nbsp;则能灭烦恼&nbsp;&nbsp;&nbsp;&nbsp;如火焚干薪

&nbsp;&nbsp;&nbsp;&nbsp;独修行比丘&nbsp;&nbsp;&nbsp;&nbsp;摄持于五根

&nbsp;&nbsp;&nbsp;&nbsp;如实知身相&nbsp;&nbsp;&nbsp;&nbsp;则得涅槃道

&nbsp;&nbsp;&nbsp;&nbsp;常念勤精进&nbsp;&nbsp;&nbsp;&nbsp;远离一切过

&nbsp;&nbsp;&nbsp;&nbsp;是人到涅槃&nbsp;&nbsp;&nbsp;&nbsp;如至游戏处

&nbsp;&nbsp;&nbsp;&nbsp;常求于涅槃&nbsp;&nbsp;&nbsp;&nbsp;常怖畏生死

&nbsp;&nbsp;&nbsp;&nbsp;如是清净心&nbsp;&nbsp;&nbsp;&nbsp;则不乐非处


比丘如是。住于非处。得众多过。是故比丘。应当舍离非法之处。若有比丘。住于非处。凡俗无异。若有俗人。住于非处。得无量恶。何况沙门。近在家故。则与一切善法相违。是故应当远离非处。时孔雀王菩萨。复为夜摩天众及兜率天。说迦迦村陀如来第十一法。如是善法。甚可爱乐。能至涅槃。何等善法。所谓住心。若比丘有住心者。能持善法。人所赞叹。住心之法。离一切恶。无始流转。心过罗网结使周遍系缚坚固。非是少时少精进。少定能断。如是大恶罗网。若有比丘。薄少住心则不能断心地过网。无有异法能断生死如住心法。唯修行者。有住心法。若不善法起。摄心令伏。不乐恶业。精勤断除。勇猛精进。断不善法。若贪欲心起。修不净观。是名相应。是恶欲心。不净能断。不乐不着。若起嗔恚。摄心修慈。若起痴心。摄心观于十二因缘。尔时孔雀王菩萨。以偈颂曰。

&nbsp;&nbsp;&nbsp;&nbsp;若不乐住心&nbsp;&nbsp;&nbsp;&nbsp;随乐起诸爱

&nbsp;&nbsp;&nbsp;&nbsp;若为爱所缚&nbsp;&nbsp;&nbsp;&nbsp;失于二世利


如是孔雀王菩萨。为夜摩天兜率陀天。说不住心无量过恶。尔时天众。闻二世利乐听无厌。作如是言。孔雀王未曾有也。乃能为我演说深法。初中后善。能至涅槃。于种种生死。能生厌离。第一安隐。唯愿为我次第宣说。我等当共一心听受。自利利他。时孔雀王。闻是语已。知诸天众一心乐闻。踊跃欢喜。其心怡悦。第一利他。美妙音声。告诸天众。若沙门婆罗门。及以余众。心念于法既念法已。勤修怖畏。修何等法。所谓畏恶名称。若有比丘畏于恶名。则离诸过。所谓不入女人戏笑之处。不入酒肆。不近沽酒。不与共语。不近嗜酒人。亦不与语。不近贼人。不近先作大恶之人。不近好斗人。不近阴恶怀毒人。不近无恒数舍道人。不近博戏人。不近伎乐人。不近小儿。不近系缚女色人。不近轻躁人。不近不护口人。不近贪人。不近贩卖欺诳人。不近巧伪市道世所恶贱人。不近决掘河池人。不近黄门女人同路一步。不近调象人。不近魁脍人。不近调马人。不近断见人。不近无戒人。如是恶人。比丘一切不应亲近。何以故。近如是人。失比丘法。世间之人。作如是念。如是比丘。近如是人。必与同行。与如是人习近共行。生一切人如是之念。是故比丘当畏恶名。不应与此不净业人同路行于一足之地。尔时孔雀王菩萨。以如来偈。而说颂曰(上显文中少第十二摽文或合或阙本同未详)

&nbsp;&nbsp;&nbsp;&nbsp;若人近不善&nbsp;&nbsp;&nbsp;&nbsp;则为不善人

&nbsp;&nbsp;&nbsp;&nbsp;是故应离恶&nbsp;&nbsp;&nbsp;&nbsp;莫行不善业

&nbsp;&nbsp;&nbsp;&nbsp;随近何等人&nbsp;&nbsp;&nbsp;&nbsp;数数相亲近

&nbsp;&nbsp;&nbsp;&nbsp;近故同其行&nbsp;&nbsp;&nbsp;&nbsp;或善或不善

&nbsp;&nbsp;&nbsp;&nbsp;一切人求善&nbsp;&nbsp;&nbsp;&nbsp;当近于善人

&nbsp;&nbsp;&nbsp;&nbsp;如是能得乐&nbsp;&nbsp;&nbsp;&nbsp;善则非苦因

&nbsp;&nbsp;&nbsp;&nbsp;近善增功德&nbsp;&nbsp;&nbsp;&nbsp;近恶增尤苦

&nbsp;&nbsp;&nbsp;&nbsp;功德及恶相&nbsp;&nbsp;&nbsp;&nbsp;今如是略说

&nbsp;&nbsp;&nbsp;&nbsp;常近于善人&nbsp;&nbsp;&nbsp;&nbsp;则得善名称

&nbsp;&nbsp;&nbsp;&nbsp;若近不善人&nbsp;&nbsp;&nbsp;&nbsp;令人速轻贱

&nbsp;&nbsp;&nbsp;&nbsp;常应亲善人&nbsp;&nbsp;&nbsp;&nbsp;远离于恶友

&nbsp;&nbsp;&nbsp;&nbsp;以近善人故&nbsp;&nbsp;&nbsp;&nbsp;能舍诸恶业


时孔雀王菩萨。复为诸天。说如是言。若有比丘。有七功德则离恶名。何等为七。一者离众人。二者不乐供养之利。三者知足。能令施主得清净心。四者乐住山谷静处。摄诸善业。五者离于多语。六者若入聚落。不至酒家。七者不作贩卖贸易。比丘若有如是功德正行相应。则无恶名。众人所敬。是故畏恶名者。为最第一。若有比丘。不畏恶名。所得过恶。过于白衣。随意而作。随意而说。于所破戒。心无惭愧。是破戒人。身坏命终。堕于地狱。畏恶名者。乐空闲处。不乐近于聚落城邑。以知足故。不坏他信。远离一切愦闹之处。于微小过。心常怖畏。如是怖畏恶名比丘。得世间善。

复次第十三法。能多利益。何等善法。所谓不乐着法。此法可爱。若有比丘离着清净。意纯无著。乐于闲静。安住净命。离于忧恼。第一安隐。摄心一处。若遭苦厄。心不怯怖。若他骂辱。不起嗔恚。逢喜不喜。于畏不畏。不亲宗族。自失利益。随所作事。皆悉究竟。于先所作诸恶之业。不生喜乐。不乐观看游戏歌舞。从一聚落至一聚落。从城至城。从邑至邑。从家至家。心不乐着。睡安觉安。不乐着故。清净正行。犹如耆老。魔不得便不着于色声香味触。亦不乐着供养之利。得已舍于不善觉观。精勤断除令其不生。若生恶觉寻即除灭。令不恼心。如是比丘。尚能精勤灭不善觉。况复粗过而不断除。有三种法。应当修行。何等为三。所谓已生不善法。妨于悲心。为断除故。勤行精进。未生不善法。为不生故。勤行精进已生善法。念当精勤。修习增广。若有比丘。心不乐着正意清净。欲求爱尽。欲求厌离。欲求安乐。无得乐着。若有比丘心不乐着。则得第一最胜之乐。

尔时孔雀王菩萨。以偈颂曰。

&nbsp;&nbsp;&nbsp;&nbsp;常修于禅定&nbsp;&nbsp;&nbsp;&nbsp;心无所乐着

&nbsp;&nbsp;&nbsp;&nbsp;心常清净故&nbsp;&nbsp;&nbsp;&nbsp;意正不错乱

&nbsp;&nbsp;&nbsp;&nbsp;若人正忆念&nbsp;&nbsp;&nbsp;&nbsp;诸恶不能染

&nbsp;&nbsp;&nbsp;&nbsp;以能离诸过&nbsp;&nbsp;&nbsp;&nbsp;是名得安隐

&nbsp;&nbsp;&nbsp;&nbsp;一心正忆念&nbsp;&nbsp;&nbsp;&nbsp;觉观莫能乱

&nbsp;&nbsp;&nbsp;&nbsp;以离恶觉观&nbsp;&nbsp;&nbsp;&nbsp;是名善安住

&nbsp;&nbsp;&nbsp;&nbsp;若人意寂静&nbsp;&nbsp;&nbsp;&nbsp;常乐于涅槃

&nbsp;&nbsp;&nbsp;&nbsp;其人诸根中&nbsp;&nbsp;&nbsp;&nbsp;远离诸不善

&nbsp;&nbsp;&nbsp;&nbsp;若有修行者&nbsp;&nbsp;&nbsp;&nbsp;得禅三昧乐

&nbsp;&nbsp;&nbsp;&nbsp;皆由一心念&nbsp;&nbsp;&nbsp;&nbsp;修行之所得

&nbsp;&nbsp;&nbsp;&nbsp;若乐独比丘&nbsp;&nbsp;&nbsp;&nbsp;乐从内心生

&nbsp;&nbsp;&nbsp;&nbsp;此乐于诸乐&nbsp;&nbsp;&nbsp;&nbsp;第一无等伦

&nbsp;&nbsp;&nbsp;&nbsp;一心系念者&nbsp;&nbsp;&nbsp;&nbsp;其心则清净

&nbsp;&nbsp;&nbsp;&nbsp;得脱诸过网&nbsp;&nbsp;&nbsp;&nbsp;心意常寂灭

&nbsp;&nbsp;&nbsp;&nbsp;常一心系念&nbsp;&nbsp;&nbsp;&nbsp;摄持于五根

&nbsp;&nbsp;&nbsp;&nbsp;斯人智慧水&nbsp;&nbsp;&nbsp;&nbsp;能灭爱毒火

&nbsp;&nbsp;&nbsp;&nbsp;解脱爱缚人&nbsp;&nbsp;&nbsp;&nbsp;常得清净乐

&nbsp;&nbsp;&nbsp;&nbsp;现前得胜处&nbsp;&nbsp;&nbsp;&nbsp;无尽亦无坏

&nbsp;&nbsp;&nbsp;&nbsp;觉观乱其心&nbsp;&nbsp;&nbsp;&nbsp;处处受生死

&nbsp;&nbsp;&nbsp;&nbsp;一念缘相应&nbsp;&nbsp;&nbsp;&nbsp;三昧力能持

&nbsp;&nbsp;&nbsp;&nbsp;是故此胜道&nbsp;&nbsp;&nbsp;&nbsp;能到涅槃城

&nbsp;&nbsp;&nbsp;&nbsp;以一心念故&nbsp;&nbsp;&nbsp;&nbsp;能破魔王军

&nbsp;&nbsp;&nbsp;&nbsp;坚固智光明&nbsp;&nbsp;&nbsp;&nbsp;系缚心逸马

&nbsp;&nbsp;&nbsp;&nbsp;到第一彼岸&nbsp;&nbsp;&nbsp;&nbsp;无垢清净处

&nbsp;&nbsp;&nbsp;&nbsp;第一勇健者&nbsp;&nbsp;&nbsp;&nbsp;修行到彼岸

&nbsp;&nbsp;&nbsp;&nbsp;以一心系念&nbsp;&nbsp;&nbsp;&nbsp;能至不坏处


如是孔雀王菩萨。为诸天众无量说法。利益安乐。复为兜率陀天夜摩天众。不断说法。能至涅槃。告诸天众。一切善法中。第一真法。所谓第十四。独行比丘。好行善业。行林树间。善寂灭行。所谓独行比丘。寂静调伏。心无所畏。一切处乐若在山谷。若在山窟。若草[卄/積]边。心无偏着。其心正直。独行比丘。有七法利益。何等为七。一者知足。心常欢喜。二者心常清净。三者世间所敬。诸天所护。四者离恶尘垢。五者善法增长。六者一心正念。净身口意。解脱现前。七者离于垢法。成就白法。以独行故。能破无量无始流转烦恼怨家。独行比丘。一心正行。怖畏烦恼。于微少恶。心生怖畏。常勤精进。威仪寂静。尔时孔雀王菩萨。为利诸天。以偈颂曰。

&nbsp;&nbsp;&nbsp;&nbsp;轻扰坚牢恶&nbsp;&nbsp;&nbsp;&nbsp;大力难调伏

&nbsp;&nbsp;&nbsp;&nbsp;勇健调伏心&nbsp;&nbsp;&nbsp;&nbsp;则得第一乐

&nbsp;&nbsp;&nbsp;&nbsp;如是三种过&nbsp;&nbsp;&nbsp;&nbsp;破坏诸世间

&nbsp;&nbsp;&nbsp;&nbsp;智水能除灭&nbsp;&nbsp;&nbsp;&nbsp;则得第一乐

&nbsp;&nbsp;&nbsp;&nbsp;若人不爱法&nbsp;&nbsp;&nbsp;&nbsp;虽人而非人

&nbsp;&nbsp;&nbsp;&nbsp;不住于真道&nbsp;&nbsp;&nbsp;&nbsp;不至涅槃城

&nbsp;&nbsp;&nbsp;&nbsp;既得此人身&nbsp;&nbsp;&nbsp;&nbsp;功德所依处

&nbsp;&nbsp;&nbsp;&nbsp;云何不升筏&nbsp;&nbsp;&nbsp;&nbsp;度诸有流海

&nbsp;&nbsp;&nbsp;&nbsp;一切众生命&nbsp;&nbsp;&nbsp;&nbsp;如电旋火轮

&nbsp;&nbsp;&nbsp;&nbsp;如乾闼婆城&nbsp;&nbsp;&nbsp;&nbsp;速过不暂停

&nbsp;&nbsp;&nbsp;&nbsp;是身念念坏&nbsp;&nbsp;&nbsp;&nbsp;常畏于老死

&nbsp;&nbsp;&nbsp;&nbsp;速灭无坚住&nbsp;&nbsp;&nbsp;&nbsp;如何起身慢

&nbsp;&nbsp;&nbsp;&nbsp;此身为病城&nbsp;&nbsp;&nbsp;&nbsp;是大忧悲处

&nbsp;&nbsp;&nbsp;&nbsp;善不善之地&nbsp;&nbsp;&nbsp;&nbsp;是故名为身

&nbsp;&nbsp;&nbsp;&nbsp;若人施戒智&nbsp;&nbsp;&nbsp;&nbsp;而自庄严身

&nbsp;&nbsp;&nbsp;&nbsp;于人中最胜&nbsp;&nbsp;&nbsp;&nbsp;成就善果报

&nbsp;&nbsp;&nbsp;&nbsp;若人有七真&nbsp;&nbsp;&nbsp;&nbsp;其人与佛等

&nbsp;&nbsp;&nbsp;&nbsp;施戒智精进&nbsp;&nbsp;&nbsp;&nbsp;悲忍善调伏

&nbsp;&nbsp;&nbsp;&nbsp;若人于无量&nbsp;&nbsp;&nbsp;&nbsp;不可数时劫

&nbsp;&nbsp;&nbsp;&nbsp;修六波罗蜜&nbsp;&nbsp;&nbsp;&nbsp;斯人名为佛

&nbsp;&nbsp;&nbsp;&nbsp;若人舍离欲&nbsp;&nbsp;&nbsp;&nbsp;三界最第一

&nbsp;&nbsp;&nbsp;&nbsp;以舍诸欲故&nbsp;&nbsp;&nbsp;&nbsp;常得大安乐

&nbsp;&nbsp;&nbsp;&nbsp;若人贪着欲&nbsp;&nbsp;&nbsp;&nbsp;众苦常现前

&nbsp;&nbsp;&nbsp;&nbsp;欲为众苦因&nbsp;&nbsp;&nbsp;&nbsp;是故应舍离


如是孔雀王菩萨。为兜率陀天夜摩天众。说如是法。尔时孔雀王。复为天众。说第十五利益之法。若沙门婆罗门。及余世间。心不散乱。则得利益。若散乱心。善摄心意。令心正住。常乐亲近同梵行者。常勤精进。以求安隐。离诸恶道。若比丘心不散乱。折伏六根。不着境界。怖畏生死。舍离一切不善之法。舍离一切不善法故。常得安乐。若有比丘。于色声香味触法中。心不散乱。是名比丘心意正念。心正念故。善法增长。正念之人不乐生死。常勤精进。乐修三昧。以正念故。则能得道。既得道已。勤修众行。以勤修道。发起众行。正忆念故。而得道果。心常正念。修习道故。断除众结。灭于诸使断何等结。所谓爱结恚结无明结慢结姤结悭结。皆断此结。灭何等使。所谓欲染使恚使有染使无明使慢使见使疑使。此使皆灭。以此结使大力因缘。流转诸道。三界所摄。若心不散。一心念于见道修道。皆悉能灭。若沙门婆罗门。若复余人。欲得安隐一切善不善法。心为根本。是故宜应精进修道。怖畏有过。摄心正念。能灭烦恼。无有余法能灭如是无始流转烦恼稠林。如正念心。尔时孔雀王菩萨。以一切智偈。而说颂曰。

&nbsp;&nbsp;&nbsp;&nbsp;一心念现前&nbsp;&nbsp;&nbsp;&nbsp;怖畏于诸恶

&nbsp;&nbsp;&nbsp;&nbsp;能生无漏法&nbsp;&nbsp;&nbsp;&nbsp;犹如畦种稻

&nbsp;&nbsp;&nbsp;&nbsp;一心念现前&nbsp;&nbsp;&nbsp;&nbsp;精勤修习道

&nbsp;&nbsp;&nbsp;&nbsp;断除不善法&nbsp;&nbsp;&nbsp;&nbsp;如日除闇冥

&nbsp;&nbsp;&nbsp;&nbsp;若一心现前&nbsp;&nbsp;&nbsp;&nbsp;常正念寂灭

&nbsp;&nbsp;&nbsp;&nbsp;则不畏众过&nbsp;&nbsp;&nbsp;&nbsp;如金翅鸟毒

&nbsp;&nbsp;&nbsp;&nbsp;如是散乱心&nbsp;&nbsp;&nbsp;&nbsp;如风有大力

&nbsp;&nbsp;&nbsp;&nbsp;智者能调伏&nbsp;&nbsp;&nbsp;&nbsp;犹如调象师

&nbsp;&nbsp;&nbsp;&nbsp;戒三昧智慧&nbsp;&nbsp;&nbsp;&nbsp;犹如大猛火

&nbsp;&nbsp;&nbsp;&nbsp;与风共和合&nbsp;&nbsp;&nbsp;&nbsp;焚烧诸恶林

&nbsp;&nbsp;&nbsp;&nbsp;是故应修智&nbsp;&nbsp;&nbsp;&nbsp;断除于愚痴

&nbsp;&nbsp;&nbsp;&nbsp;离于老死患&nbsp;&nbsp;&nbsp;&nbsp;得无上胜处

&nbsp;&nbsp;&nbsp;&nbsp;若能勤摄心&nbsp;&nbsp;&nbsp;&nbsp;修行于精进

&nbsp;&nbsp;&nbsp;&nbsp;以其摄心故&nbsp;&nbsp;&nbsp;&nbsp;能断一切恶

&nbsp;&nbsp;&nbsp;&nbsp;心常缘境界&nbsp;&nbsp;&nbsp;&nbsp;勇猛能摄持

&nbsp;&nbsp;&nbsp;&nbsp;诸欲不能坏&nbsp;&nbsp;&nbsp;&nbsp;如毒药在手

&nbsp;&nbsp;&nbsp;&nbsp;如是勤精进&nbsp;&nbsp;&nbsp;&nbsp;能调伏其心

&nbsp;&nbsp;&nbsp;&nbsp;三道大爱河&nbsp;&nbsp;&nbsp;&nbsp;速度勿停住


如是孔雀王。为利夜摩天众兜率天众。说于善行。时诸天众。闻是法已。怖畏生死。舍离一切境界之乐。