## 正法念处经卷第四十四

### 观天品第六之二十三(夜摩天之九)

又复业分。若人生天。不曾布施。唯持于戒。得生天中。唯有一种功德具足。五欲功德劣于余天。是业因缘。人胜天劣。毗婆尸佛。当尔之时。而说偈言。

&nbsp;&nbsp;&nbsp;&nbsp;人中布施已&nbsp;&nbsp;&nbsp;&nbsp;则生于善道

&nbsp;&nbsp;&nbsp;&nbsp;非天能布施&nbsp;&nbsp;&nbsp;&nbsp;以是果地故

&nbsp;&nbsp;&nbsp;&nbsp;人中是业地&nbsp;&nbsp;&nbsp;&nbsp;果地则是天

&nbsp;&nbsp;&nbsp;&nbsp;一切果因业&nbsp;&nbsp;&nbsp;&nbsp;无因则无果

&nbsp;&nbsp;&nbsp;&nbsp;命念念不住&nbsp;&nbsp;&nbsp;&nbsp;如是转不回

&nbsp;&nbsp;&nbsp;&nbsp;业果将欲尽&nbsp;&nbsp;&nbsp;&nbsp;应当作福德

&nbsp;&nbsp;&nbsp;&nbsp;一切是心力&nbsp;&nbsp;&nbsp;&nbsp;能令命流转

&nbsp;&nbsp;&nbsp;&nbsp;是故有智者&nbsp;&nbsp;&nbsp;&nbsp;不为命作恶

&nbsp;&nbsp;&nbsp;&nbsp;一切皆不畏&nbsp;&nbsp;&nbsp;&nbsp;未来诸苦恼

&nbsp;&nbsp;&nbsp;&nbsp;如是苦恼人&nbsp;&nbsp;&nbsp;&nbsp;痴罥所缚故

&nbsp;&nbsp;&nbsp;&nbsp;布施持戒宝&nbsp;&nbsp;&nbsp;&nbsp;于诳心中有

&nbsp;&nbsp;&nbsp;&nbsp;若天若是人&nbsp;&nbsp;&nbsp;&nbsp;则到于善道

&nbsp;&nbsp;&nbsp;&nbsp;有为生住灭&nbsp;&nbsp;&nbsp;&nbsp;皆是无常故

&nbsp;&nbsp;&nbsp;&nbsp;一切有为乐&nbsp;&nbsp;&nbsp;&nbsp;亦如是无常

&nbsp;&nbsp;&nbsp;&nbsp;虽坏而生贪&nbsp;&nbsp;&nbsp;&nbsp;念念动不住

&nbsp;&nbsp;&nbsp;&nbsp;乐命皆如是&nbsp;&nbsp;&nbsp;&nbsp;是故应舍离


如是此法。一切有为悉皆无常。苦空无我。一切世间无量衰恼。处处普遍。有五种缚。缚天缚人。愚痴目盲。恶欲坏心。唯生爱乐。一切愚痴毛道凡夫。迭相爱缚。如鸟在笼。一切人天于生死中流转常行。以是义故。若人若天。或命或乐。勿生常想。应于世间一切诸法。不生常想不作无量种种分别又复具足十二种施。如是布施。天中所无。唯人中有。天唯食果。若食果尽。烂失破坏。退彼天处。何等十二布施具足。一者方处具足。二者时节具足。三者功德具足。四者可爱具足。谓所爱物。五者福田具足。六者施饥渴者。七者信心施与。八者不求而施功德具足。九者有欢喜心。施妻子等。十者简择心所敬重胜富伽罗而施与之。十一者。施于世间不轻贱者。十二者。施不望报。此如是等十二种施。复有持戒功德具足。得生天中。尽己则退。是故天。应舍放逸行。如是十二离垢布施为转轮王。财宝富足。或生于天或天相似。

复有十二杂垢布施。何等名为十二种垢。一者于多人聚。和合众中。或于僧中。平等皆有戒智及行功德具足不平等施。此是垢施。得少果报。二者若男若女。以欲因缘。或男施女。或女施男。此是第二垢恶布施。又复第三垢布施者。以怖畏故舍物施与王家门师。谓是沙门婆罗门等。有如是心。若我于王。得衰恼者。则能救我。此非修思因缘故与。名为垢施。又复第四垢布施者。所谓痴心舍物布施。如彼外道婆罗门等。斋会等施。此是第四垢恶布施。又复第五垢布施者。谓见他人所布施者。不知彼人持戒以不。不知彼人有智慧不。有寂静不。为有禅不。唯见他人如是布施。他因缘故。内自无思。如是舍物而施与之。此是第五垢恶布施。又复第六垢布施者。谓前乞者苦求乃与。此是第六垢恶布施。又复第七垢布施者。知他有物为令他信。方便欲偷舍物与之。后欲作恶种种侵损。为觅其便。是故与物。此是第七垢恶布施。又复第八垢布施者。为破坏他和合之事。舍物施之。于他二人共为一友。令使别离。后觅其便。则与衰恼。此是第八垢恶布施。又复第九垢布施者。谓为成亲。舍物与他或男施女。或女施男。此是第九垢恶布施。又复第十垢布施者。所谓治生。多买食具种种诸物。粟豆果菜。一切杂物。待斋会日。贵卖邀利。得物自用。微少饶之。此是第十垢恶布施。又第十一垢布施者。为名称故舍物布施。此第十一垢恶布施。又第十二垢布施者。妻子饥贫。以物与之内无善思。此第十二垢恶布施。此一切施。离思无思。以无思故。空无果报。若思增长。则能离垢。譬如垢衣。灰汁洗浣。则便清净。如是思熏。布施成就。毗婆尸佛。当尔之时。而说偈言。

&nbsp;&nbsp;&nbsp;&nbsp;十二功德具&nbsp;&nbsp;&nbsp;&nbsp;离十二种垢

&nbsp;&nbsp;&nbsp;&nbsp;成就清净施&nbsp;&nbsp;&nbsp;&nbsp;相违则垢浊

&nbsp;&nbsp;&nbsp;&nbsp;或天或男子&nbsp;&nbsp;&nbsp;&nbsp;布施得大力

&nbsp;&nbsp;&nbsp;&nbsp;离施堕恶趣&nbsp;&nbsp;&nbsp;&nbsp;布施生善道

&nbsp;&nbsp;&nbsp;&nbsp;贪心嫉妒垢&nbsp;&nbsp;&nbsp;&nbsp;唯亲爱妻子

&nbsp;&nbsp;&nbsp;&nbsp;此人堕饿鬼&nbsp;&nbsp;&nbsp;&nbsp;唯悕望饮食

&nbsp;&nbsp;&nbsp;&nbsp;若解贪心缚&nbsp;&nbsp;&nbsp;&nbsp;斫伐慢心树

&nbsp;&nbsp;&nbsp;&nbsp;除灭闇聚者&nbsp;&nbsp;&nbsp;&nbsp;此人布施故

&nbsp;&nbsp;&nbsp;&nbsp;布施在前行&nbsp;&nbsp;&nbsp;&nbsp;施主随其后

&nbsp;&nbsp;&nbsp;&nbsp;布施能示道&nbsp;&nbsp;&nbsp;&nbsp;行到他世去

&nbsp;&nbsp;&nbsp;&nbsp;施水澡浴人&nbsp;&nbsp;&nbsp;&nbsp;以持戒香涂

&nbsp;&nbsp;&nbsp;&nbsp;智慧广无垢&nbsp;&nbsp;&nbsp;&nbsp;得度苦彼岸

&nbsp;&nbsp;&nbsp;&nbsp;丈夫有三灯&nbsp;&nbsp;&nbsp;&nbsp;为利益故然

&nbsp;&nbsp;&nbsp;&nbsp;所谓施戒智&nbsp;&nbsp;&nbsp;&nbsp;此等能除过

&nbsp;&nbsp;&nbsp;&nbsp;爱极为深广&nbsp;&nbsp;&nbsp;&nbsp;疑波极动乱

&nbsp;&nbsp;&nbsp;&nbsp;持戒修智故&nbsp;&nbsp;&nbsp;&nbsp;过如是苦海

&nbsp;&nbsp;&nbsp;&nbsp;心不调而速&nbsp;&nbsp;&nbsp;&nbsp;一切处皆着

&nbsp;&nbsp;&nbsp;&nbsp;布施持戒法&nbsp;&nbsp;&nbsp;&nbsp;则能缚此心

&nbsp;&nbsp;&nbsp;&nbsp;此等三药师&nbsp;&nbsp;&nbsp;&nbsp;能除烦恼病

&nbsp;&nbsp;&nbsp;&nbsp;布施持戒智&nbsp;&nbsp;&nbsp;&nbsp;恒常与安乐

&nbsp;&nbsp;&nbsp;&nbsp;心有放逸过&nbsp;&nbsp;&nbsp;&nbsp;分别曲而轻

&nbsp;&nbsp;&nbsp;&nbsp;布施持戒智&nbsp;&nbsp;&nbsp;&nbsp;此三能缚心

&nbsp;&nbsp;&nbsp;&nbsp;三种过炽火&nbsp;&nbsp;&nbsp;&nbsp;烧一切世间

&nbsp;&nbsp;&nbsp;&nbsp;智水灭火已&nbsp;&nbsp;&nbsp;&nbsp;得寂灭涅槃


彼毗婆尸如来世尊。如是书经在彼塔中。此布施行。唯人能行。天则不能。以此因缘。人胜天劣。汝等既知如是布施。于诸境界。心莫放逸。当善持心。善持心已。故令烦恼大恶过患心中不生。若其生者。智火能烧。智火烧已。则到第一不退之处。不生不老不死不尽。如是之处。应当舍离。如怨放逸。又复天众更有余事。意则劣减。损辱羞耻。所谓食时。现见故羞以业势力有下中上。果亦如是。有下中上。彼天不能。乃至少物以施他天。叵以自业回转与他。所谓人中食时舍施。或时持戒。如是得食。天见他食。胜色胜香。胜味具足。如是见已。心则羞耻。若在园林莲花池水游戏之时。一切受乐。如业相似。成就乐事。见余天面。受快乐已。内心羞惭。自身低减。天中则有五种羞耻。何等为五。一谓食时有见他天白须陀色。自食则垢。或时色赤。相近食食。见则极羞。此是初羞。第二羞者。谓见他天端正好色。形服庄严。有多天女妙色殊绝。供养余天。见已则羞。第三羞者。谓见他天在莲花中。空中飞行。园林山峰。莲花池水。金毗琉璃戏乐处行。以业胜故。飞行则疾。若少业天。行则不速。不能共彼同处游行。常在他后。羞天女众。第四羞者。谓天入在莲花池者。以天本有如是业故。则有如是莲花池生色香触量。劣天见已。于眷属中。则生羞耻。第五羞者。如天之业。如是得报。如业坐处。若于本时作大善业。则有妙好毗琉璃座。或青宝座。或时复有赤莲花色胜坐处坐。若余劣天。在彼处坐。以业少故。如是妙座。或变为金。或变为银。或为颇梨。彼天既见。坐处变已种种杂业。轻重等业。既见知已。则生羞耻。既生羞故。威德劣减。彼天如是面色减劣。余天威德。面色增上。自天女众。如是见之。则舍而去。舍离如是。少业天子。依止其余大业天去。游戏受乐。天女同心。一切皆共诣余天子。彼少业天。极生羞耻。此是天中于眷属所。第五羞耻。如是不乐有为之法。彼有为法。能为诳惑。令生贪心。如练树叶。其味甚苦。和余甜味。天乐亦尔。杂苦杂乐。何况复在异道众生地狱饿鬼畜生中者。或定业生。不定业生。常苦不止。有无量种大力苦生。譬如海中种种杂水。异异河入。种种水入。众生之心。亦复如是。相续河流。种种诸业。依业河起。成就大力。诸苦恼生。汝等天众。此量如是。说一切种异苦应知。总一切苦。有三种因。和合相应。诸苦满足。此三种苦。有三对治。则能除之。何等为三。谓智戒施。毗婆尸佛。当尔之时。而说偈言。

&nbsp;&nbsp;&nbsp;&nbsp;若心不依止&nbsp;&nbsp;&nbsp;&nbsp;智戒施等三

&nbsp;&nbsp;&nbsp;&nbsp;彼众生常苦&nbsp;&nbsp;&nbsp;&nbsp;乐则不可得

&nbsp;&nbsp;&nbsp;&nbsp;如种种因缘&nbsp;&nbsp;&nbsp;&nbsp;何等业几种

&nbsp;&nbsp;&nbsp;&nbsp;众生所作业&nbsp;&nbsp;&nbsp;&nbsp;如是成就果

&nbsp;&nbsp;&nbsp;&nbsp;一切皆因缘&nbsp;&nbsp;&nbsp;&nbsp;无不因缘者

&nbsp;&nbsp;&nbsp;&nbsp;有为不破坏&nbsp;&nbsp;&nbsp;&nbsp;因缘不可见

&nbsp;&nbsp;&nbsp;&nbsp;为心所诳故&nbsp;&nbsp;&nbsp;&nbsp;布施面羞惭

&nbsp;&nbsp;&nbsp;&nbsp;如是布施者&nbsp;&nbsp;&nbsp;&nbsp;则不得乐果

&nbsp;&nbsp;&nbsp;&nbsp;和合布施胜&nbsp;&nbsp;&nbsp;&nbsp;舍离悭嫉垢

&nbsp;&nbsp;&nbsp;&nbsp;天常受乐故&nbsp;&nbsp;&nbsp;&nbsp;则无如是心

&nbsp;&nbsp;&nbsp;&nbsp;饥渴为大火&nbsp;&nbsp;&nbsp;&nbsp;能烧诸饿鬼

&nbsp;&nbsp;&nbsp;&nbsp;一切悭嫉果&nbsp;&nbsp;&nbsp;&nbsp;实智者所说

&nbsp;&nbsp;&nbsp;&nbsp;若常行布施&nbsp;&nbsp;&nbsp;&nbsp;彼必定得乐

&nbsp;&nbsp;&nbsp;&nbsp;以施得乐果&nbsp;&nbsp;&nbsp;&nbsp;是故布施胜

&nbsp;&nbsp;&nbsp;&nbsp;世间作光明&nbsp;&nbsp;&nbsp;&nbsp;恒常自随逐

&nbsp;&nbsp;&nbsp;&nbsp;布施则到天&nbsp;&nbsp;&nbsp;&nbsp;天供养如仆

&nbsp;&nbsp;&nbsp;&nbsp;施是不诳处&nbsp;&nbsp;&nbsp;&nbsp;如来如是说

&nbsp;&nbsp;&nbsp;&nbsp;以其是实故&nbsp;&nbsp;&nbsp;&nbsp;常应行布施

&nbsp;&nbsp;&nbsp;&nbsp;舍悭嫉怨已&nbsp;&nbsp;&nbsp;&nbsp;而善修于心

&nbsp;&nbsp;&nbsp;&nbsp;若能行布施&nbsp;&nbsp;&nbsp;&nbsp;得渡生死海

&nbsp;&nbsp;&nbsp;&nbsp;施三宝福田&nbsp;&nbsp;&nbsp;&nbsp;三种皆清净

&nbsp;&nbsp;&nbsp;&nbsp;决定于三时&nbsp;&nbsp;&nbsp;&nbsp;三眼见彼果

&nbsp;&nbsp;&nbsp;&nbsp;初常行布施&nbsp;&nbsp;&nbsp;&nbsp;次精勤护戒

&nbsp;&nbsp;&nbsp;&nbsp;智则能割爱&nbsp;&nbsp;&nbsp;&nbsp;此为大乐道

&nbsp;&nbsp;&nbsp;&nbsp;若不除断爱&nbsp;&nbsp;&nbsp;&nbsp;世间不饶益

&nbsp;&nbsp;&nbsp;&nbsp;彼则不能到&nbsp;&nbsp;&nbsp;&nbsp;不生死胜处

&nbsp;&nbsp;&nbsp;&nbsp;常离不施心&nbsp;&nbsp;&nbsp;&nbsp;恒乐行布施

&nbsp;&nbsp;&nbsp;&nbsp;无施故饥渴&nbsp;&nbsp;&nbsp;&nbsp;饿鬼中烧身

&nbsp;&nbsp;&nbsp;&nbsp;布施得大富&nbsp;&nbsp;&nbsp;&nbsp;天乾闼婆中

&nbsp;&nbsp;&nbsp;&nbsp;因施得为王&nbsp;&nbsp;&nbsp;&nbsp;善法转轮王

&nbsp;&nbsp;&nbsp;&nbsp;依止布施地&nbsp;&nbsp;&nbsp;&nbsp;智者能持戒

&nbsp;&nbsp;&nbsp;&nbsp;持戒者知时&nbsp;&nbsp;&nbsp;&nbsp;因智得解脱

&nbsp;&nbsp;&nbsp;&nbsp;出苦之要道&nbsp;&nbsp;&nbsp;&nbsp;一切佛所赞

&nbsp;&nbsp;&nbsp;&nbsp;勇健者知已&nbsp;&nbsp;&nbsp;&nbsp;则常行布施

&nbsp;&nbsp;&nbsp;&nbsp;不布施生天&nbsp;&nbsp;&nbsp;&nbsp;天中受乐少

&nbsp;&nbsp;&nbsp;&nbsp;施故生人中&nbsp;&nbsp;&nbsp;&nbsp;从生受富乐

&nbsp;&nbsp;&nbsp;&nbsp;若生在畜生&nbsp;&nbsp;&nbsp;&nbsp;亦常受乐果

&nbsp;&nbsp;&nbsp;&nbsp;一切布施乐&nbsp;&nbsp;&nbsp;&nbsp;是智者所说

&nbsp;&nbsp;&nbsp;&nbsp;若在饿鬼中&nbsp;&nbsp;&nbsp;&nbsp;彼亦有饮食

&nbsp;&nbsp;&nbsp;&nbsp;以本少施故&nbsp;&nbsp;&nbsp;&nbsp;则得如是果

&nbsp;&nbsp;&nbsp;&nbsp;若生地狱中&nbsp;&nbsp;&nbsp;&nbsp;饥渴不能烧

&nbsp;&nbsp;&nbsp;&nbsp;一切以施故&nbsp;&nbsp;&nbsp;&nbsp;如是皆得果

&nbsp;&nbsp;&nbsp;&nbsp;生泥道中者&nbsp;&nbsp;&nbsp;&nbsp;是众生自业

&nbsp;&nbsp;&nbsp;&nbsp;布施得安乐&nbsp;&nbsp;&nbsp;&nbsp;如见于父母

&nbsp;&nbsp;&nbsp;&nbsp;如是住施地&nbsp;&nbsp;&nbsp;&nbsp;常行于布施

&nbsp;&nbsp;&nbsp;&nbsp;恒乐施持戒&nbsp;&nbsp;&nbsp;&nbsp;得脱诸恶处


牟修楼陀夜摩天王。如是已示放逸天众。天众知已。一切现见住戒果报。摄取持戒。

又彼天众。复有羞惭所谓业故现前羞耻。见食故羞。园林莲花处处游行。多天女众。而为围绕。种种乐音。在于天中。地上而行。心乐境界五欲之乐。第一胜乐。不可譬喻。成就乐事。

如是转行饮食地处。次第往到种种庄严端正天女。如是天女之所围绕彼天歌舞。五乐音声。游戏受乐。彼天耳识。不知厌足。境界可爱。是故受乐。不可厌足。

又复彼天见种种色。皆悉可爱。端严殊妙。如意念色见则生乐。种种光明。种种异色。种种形相。或在远住。或在近住。或中间住。彼天见已。有如是念。彼远住色。可前近来。随心念时。彼可爱色。即来在近。或中住色。如意念来。若念近者。近者则来。若念中者。中者则来。若念远者。远者则来。业果胜故。如是随意。以彼业因。有下中上。天报如是。有下中上。如是彼天。爱毒所啮。不知厌足。如火得薪。无有足时。爱心之者。则于境界。不可厌足。如是天中无量种乐。皆不可足。

又复天众。鼻识嗅香。有无量种。谓园林中。天妙花香。又复彼花树枝中生。枝垂至地。有种种色。种种形相。种种分分。杂杂异异。一切时花。同时开敷。彼如是花。天女取之。送与天子。令得嗅之。或为风吹。香至天子。天子嗅之。嗅已欲发。则受欲乐。

又复天身。如是天中。庄严殊妙。与天相应。头上庄严宝璎珞等。随天意念。一切出生种种衣服。有种种香。无缕天衣。其量相应。彼天如是生爱心故。不知厌足。

又复彼天。若心意念。以自业故。一切所须。具足皆得。则有第一可爱饮食。天上地中。有须陀食。以本施时。有下中上。须陀亦尔。有下中上。

又复具有种种天饮。有下中上。业如是故。自业如印。犹如人中。人身长短随日所在影亦如是长短似身。如是如是。彼天本于人中之时。作如是业。如是食生。彼食食时。天女现前。则生羞耻。如是天中。见胜天女。大生苦恼。如是有中。一切无常。无有一乐不破坏者。现见一切有为皆尔。如是应知。又复彼天本善业尽。退时生苦。若放逸天。乐天欲乐。退时爱离腻润尽时。欲向余道。则有相现。以欲退故。身心大苦。若大苦生。彼苦如是。不可譬喻。毗婆尸佛。当尔之时。而说偈言。

&nbsp;&nbsp;&nbsp;&nbsp;种种放逸乐&nbsp;&nbsp;&nbsp;&nbsp;为境界所诳

&nbsp;&nbsp;&nbsp;&nbsp;食欲尽退时&nbsp;&nbsp;&nbsp;&nbsp;无与同伴者

&nbsp;&nbsp;&nbsp;&nbsp;天前放逸行&nbsp;&nbsp;&nbsp;&nbsp;不行布施等

&nbsp;&nbsp;&nbsp;&nbsp;于后死退时&nbsp;&nbsp;&nbsp;&nbsp;悔热自烧心

&nbsp;&nbsp;&nbsp;&nbsp;初中后等时&nbsp;&nbsp;&nbsp;&nbsp;心常作利益

&nbsp;&nbsp;&nbsp;&nbsp;利益常调者&nbsp;&nbsp;&nbsp;&nbsp;死时不怯怖

&nbsp;&nbsp;&nbsp;&nbsp;有生必有死&nbsp;&nbsp;&nbsp;&nbsp;亦有爱别离

&nbsp;&nbsp;&nbsp;&nbsp;愚者不思惟&nbsp;&nbsp;&nbsp;&nbsp;为境界所诳

&nbsp;&nbsp;&nbsp;&nbsp;死次第念念&nbsp;&nbsp;&nbsp;&nbsp;境界破坏天

&nbsp;&nbsp;&nbsp;&nbsp;来至天不觉&nbsp;&nbsp;&nbsp;&nbsp;以欲着意故

&nbsp;&nbsp;&nbsp;&nbsp;若天能知此&nbsp;&nbsp;&nbsp;&nbsp;生爱别离苦

&nbsp;&nbsp;&nbsp;&nbsp;乃至须臾间&nbsp;&nbsp;&nbsp;&nbsp;于欲心不住

&nbsp;&nbsp;&nbsp;&nbsp;欲无常可畏&nbsp;&nbsp;&nbsp;&nbsp;常作不利益

&nbsp;&nbsp;&nbsp;&nbsp;如是愚痴者&nbsp;&nbsp;&nbsp;&nbsp;而犹近于欲

&nbsp;&nbsp;&nbsp;&nbsp;痴天常如是&nbsp;&nbsp;&nbsp;&nbsp;为欲火所烧

&nbsp;&nbsp;&nbsp;&nbsp;既被欲烧已&nbsp;&nbsp;&nbsp;&nbsp;习欲不休息

&nbsp;&nbsp;&nbsp;&nbsp;若思念真谛&nbsp;&nbsp;&nbsp;&nbsp;不喜乐境界

&nbsp;&nbsp;&nbsp;&nbsp;若喜乐欲者&nbsp;&nbsp;&nbsp;&nbsp;是则常啼哭

&nbsp;&nbsp;&nbsp;&nbsp;此一切三界&nbsp;&nbsp;&nbsp;&nbsp;转行犹如轮

&nbsp;&nbsp;&nbsp;&nbsp;一切业罥缚&nbsp;&nbsp;&nbsp;&nbsp;天不见其实

&nbsp;&nbsp;&nbsp;&nbsp;于种种道中&nbsp;&nbsp;&nbsp;&nbsp;处处数生死

&nbsp;&nbsp;&nbsp;&nbsp;众生为爱迷&nbsp;&nbsp;&nbsp;&nbsp;常受诸苦恼

&nbsp;&nbsp;&nbsp;&nbsp;欲如电火轮&nbsp;&nbsp;&nbsp;&nbsp;暂住不可得

&nbsp;&nbsp;&nbsp;&nbsp;如梦乾闼婆&nbsp;&nbsp;&nbsp;&nbsp;众生虚妄取

&nbsp;&nbsp;&nbsp;&nbsp;欲如如是等&nbsp;&nbsp;&nbsp;&nbsp;畏欲复胜是

&nbsp;&nbsp;&nbsp;&nbsp;无常苦空中&nbsp;&nbsp;&nbsp;&nbsp;勿生我所心

&nbsp;&nbsp;&nbsp;&nbsp;此之老死轮&nbsp;&nbsp;&nbsp;&nbsp;极恶叵调伏

&nbsp;&nbsp;&nbsp;&nbsp;譬无救众生&nbsp;&nbsp;&nbsp;&nbsp;无眼不觉知

&nbsp;&nbsp;&nbsp;&nbsp;牟尼说五根&nbsp;&nbsp;&nbsp;&nbsp;空而无自体

&nbsp;&nbsp;&nbsp;&nbsp;多有无常苦&nbsp;&nbsp;&nbsp;&nbsp;自体是病处

&nbsp;&nbsp;&nbsp;&nbsp;如是见知已&nbsp;&nbsp;&nbsp;&nbsp;则应舍离欲

&nbsp;&nbsp;&nbsp;&nbsp;彼寂静智慧&nbsp;&nbsp;&nbsp;&nbsp;则近涅槃住

&nbsp;&nbsp;&nbsp;&nbsp;彼欲退天者&nbsp;&nbsp;&nbsp;&nbsp;根心皆动乱

&nbsp;&nbsp;&nbsp;&nbsp;尔时苦受生&nbsp;&nbsp;&nbsp;&nbsp;不可得譬喻

&nbsp;&nbsp;&nbsp;&nbsp;如是受大乐&nbsp;&nbsp;&nbsp;&nbsp;如是爱憎心

&nbsp;&nbsp;&nbsp;&nbsp;彼天欲退时&nbsp;&nbsp;&nbsp;&nbsp;如是受大苦

&nbsp;&nbsp;&nbsp;&nbsp;诸有死未来&nbsp;&nbsp;&nbsp;&nbsp;诸有离八难

&nbsp;&nbsp;&nbsp;&nbsp;皆应作利益&nbsp;&nbsp;&nbsp;&nbsp;此道能得乐

&nbsp;&nbsp;&nbsp;&nbsp;天中地处退&nbsp;&nbsp;&nbsp;&nbsp;人地中死亡

&nbsp;&nbsp;&nbsp;&nbsp;何人如是知&nbsp;&nbsp;&nbsp;&nbsp;不厌离生死


如是天中业尽退时。业绳系缚。牵令使退。将向余处。生大怖畏。是故有天同如畜生。若天心乐境界乐行。非自利益。是故天众勿放逸行。莫于后时。心生悔热。夜摩天王牟修楼陀。如是为彼山树具足地处行天毗婆尸佛所作佛塔。见彼塔已。调伏天众。为作利益。示欲过患。为颠倒天四颠倒者。说于正法。死未来间。则示其死。与其怖畏。彼死畏处。无量苦处。示平等道。以寂静心。作他利益。调伏天众。于六经中。毗婆尸佛所作经文第二已竟。又彼天主牟修楼陀夜摩天王。共彼天众山树具足地处来者有修心者不修心者皆摄取之。精勤修习。利益他行。除其放逸。谛见业果。令心柔软。心柔软故。生大信心。信心生已。示其欲过。示欲过已。说命无常。说无常已。说生死苦。彼天闻已。心则柔软。心柔软故。天王告言。汝等天众。一切皆看此大佛塔。迦迦村陀如来之塔。应正遍知明行足善逝世间解无上士调御丈夫天人师佛世尊。妙宝佛塔。光明遍满。金珠拘栏。如穿虚空。高出于上。一切皆见。甚可爱乐。第一清净。一切天众。见者心乐。此诸天中。高出如幢。坚牢不动。犹如禅住。种种善宝光明胜妙。如正法说。第一可爱。天如是见。汝等天众。共我相随往彼塔所。供养礼拜。或以香涂散花供养。此大仙塔。有何希有。今共往看。若我利益。乃至涅槃。或身或命皆得安乐。何以故。如来世尊。虽少说法。则能利益安乐众生。一切众生。必得利益。则无有疑。我等今者为自利益。皆共往去。尔时天众。既闻天王如是语已。心皆清净。信天王语。白天王言。我等皆去供养礼拜。为自利益。为自安乐。尔时如是山树具足地处诸天。天王在前。天众在后。向世尊塔。皆共往到。到已则见迦迦村陀如来之塔。生敬重心。礼拜供养。周匝旋绕。

尔时塔中众宝光明。形日光明。如萤火虫。彼宝光明胜妙如是。彼佛塔中。见垂宝板。第一光明。板有经字。是天神通之所为作。是故不失不破不坏不可拭灭。何故不失。迦迦村陀牟尼如来。以为利益诸天人故。说此经典。于天人中如是说法。何以故。天中乃是人之善道。人中乃是天之善道。天退之时。悕人善道。人死之时。悕天善道。如是天人。迭为善道。天之与人。迭相爱乐。持戒不坏。则生天中。持五戒者。则有二种。彼持戒者。以愚痴故。生而不熟。唯痴者作虽痴而信。以心信故。信于佛等。修行身善口善意善。非是邪见。乃至命尽。信业果报。依法得物以自存活。不恼他人。敬重父母。供养父母。亲近沙门。若婆罗门。恒闻正法。如是痴人。唯信相应。彼虽痴钝。具足修行身口意等相应善业。自性如是。不受禁戒。如是之人。身坏命终。生于善道天世界处。终心善故。得生天中。若得生于夜摩天处。劣于余天。身色形服及庄严具。诸天女众。若行若食。一切皆劣。则生羞惭。光明亦少。一切欲事。具足皆劣。彼无智故。不知取戒。于有戒天有智慧者。知取戒者。则为减劣。

又彼痴故。不知取戒而修戒行。于佛等中。生清净信。乃至不能取一日戒。身行善行。口行善行。意行善行。身口意中不能具足。一切修行身善行者谓不杀生。及不邪行。不行偷盗。此是不能一切修行口行善行。唯不妄语。口之余垢。一切不避。如是唯行一分善行。不能具足一切善行。若意善行。唯信命尽。或有余业。或时唯信。生夜摩天于次前者。转更劣减。于余修行受戒持戒具足之天。形量身色。胜庄严具。若食若行。若天女众。寿命长短声触色香一切皆劣。自见劣故。极生羞耻。惭于余天。受持戒者。

复有愚痴。不知取戒。持戒相应。唯心正见。得闻佛法。敬信三宝。佛法众僧。乃至不取一日之戒。闻持戒来。或于知识。教示闻来。或于所畏生忌难故。不作偷盗。次第闻来。若闻佛说以余业故。贫穷而生。如是之人。畏现在世。畏未来世。故不偷盗。口中不说破坏之语。不迭相破。于破坏者。令使和合。爱善业故。或时传闻佛所说语。彼破坏语余业缘故。亲旧知识。妻子奴婢一切破坏。以是业因。身坏命终。堕于恶道。生地狱中。如是之人。二种因缘故不两舌。彼人以是业因缘故。身坏命终。心有信故。或余业故。或生业故。信福田故。生夜摩天。量色形相。一切劣减。天女众劣。若处处行。饮食等劣。声触亦劣。味色香命。一切皆劣。光明亦劣。于他天所。则生羞耻。如是放逸。不取戒故。如是三种。各生天中而有优劣。唯信佛故。或如是思。功德胜故。或时本性。如是胜故。或以心体柔软胜故。或正见胜。深心信胜。不谄不曲。不热恼他。如是胜故。供养父母。生敬重心。如是胜故。或愿胜故。彼人如是。如业之心。恒常相续。于福田中。深心势力。意思功德。有下中上。如是胜业。上生天中。业相似果。决定受得。终不虚妄。不疑不得。如是定得。何况取戒。乃至涅槃。决定必得。终无虚妄。

几种取戒。略而言之。四众眷属。四种受戒。彼皆摄果。何等为四。所谓比丘。诸比丘尼。诸优婆塞。诸优婆夷。四众受戒。彼如是人。可有几种别别受戒。彼优婆塞。略有四种。何等四种。一一分行。二半分行。三数数行。四一切行。一分行者。唯持一戒。半分行者。谓取三戒。行于三戒。数数行者。不常受戒。一切行者。受持五戒。

又复更有四种持戒。何等为四。一希持戒。二半持戒。三悔持戒。四合持戒。彼优婆塞。于学句海。次第渐取。初取三归。作优婆塞。彼人修心。复于久时。善观察已。取一学句。于彼学句。坚持不缺不穿不孔。

何者不缺。何者不穿。何者不孔。彼不缺者。乃至命尽。受持不舍。不起一念破戒之心。于他作者。心不随喜。遮他人作。或令他人安住法中故名不缺。彼不穿者。如彼所受一学句戒。乃于后时。舍彼学句。次于后时。复更摄取。数舍数取。如是名穿。彼人如是学句不穿。离如是持。

何者不孔。云何为孔。于此学句。初清净心。知识边取。取已后时。其心则悔。不能护持。心生疑惑。彼疑牵心。心浊而行。非多思行。彼人后时。悔火所烧。如是烧已。则舍学句。如是舍已。更不复取。此名为孔。若人不作如是住者。则名不孔。

又彼希行优婆塞者。住于缺穿孔学句戒。云何为缺。此心不灭不破不坏。善心生已。则取学句。如芭蕉叶。如电相似。如是动心欢喜取戒。信心敬重。后时复闻外道法已。心则生悔。痴垢浊心。是故舍戒。复于后时。闻正法已。还复摄取此名为缺。

又复缺者。此优婆塞。疑于学句。如是持戒。有供养天。忆念正法。作如是心。我于今者。为于佛语而得清净。为于天所而得恩力。如是心故。二皆供养。如是疑心。依法持戒。此名为穿。又复孔者。内心有孔。外则善行。为他见故。为供养故。受持学句。此名为孔。智者如是。一切皆舍。希持戒行优婆塞者。云何名为希持戒行优婆塞耶。此优婆塞。取一学句。于多时中。尔乃复取余之学句。如是次第。非是一时。不生一心。不从一师。如是久时。希取学句。此则名为希行学句优婆塞也。

又复第二半优婆塞。半半取行。或取二已。然后取三。或取三已。然后取二。或于后时尔乃取三。或于久时方乃取二。此名半行。于半半中。下增而行。增下而行。何以故。半半学句。并合而取。如是合行而受持者。此名第二半半合行优婆塞也。

云何第三悔优婆塞。前不取戒。唯痴心故。但于佛等生深信心。彼优婆塞。或比丘所。闻持戒果。功德无量。乃至涅槃。既得闻已。悔火烧心。方生敬重。乃至命尽。持戒不舍。此名第三悔优婆塞。

又复第四。合优婆塞。彼持戒行。一切具足。云何名为合持戒行优婆塞耶。此优婆塞。闻正法已。则得正法。句句处处。于经经中。十二因缘。十二因缘以知如是十二因法。心中生念。如是信已。唯以舌根一切持戒。摄取满足。于一时中摄取五戒。坚持不缺。不穿不孔。乃至命尽。常如是持。四优婆塞。如前所说。

又下中上。如是次第。一切中胜。具持五戒。于一切中。最下劣者。谓希持戒。最下持戒优婆塞者。唯一念中摄取持戒。天则不及。天魔王等。悉皆不及。何以故。涅槃城法。能摄取故。此一切天。于涅槃城。不悕不求。

彼地夜叉见持戒者。供养礼拜。虚空夜叉如是见已。供养礼拜。以如是人随顺法行。能报恩故。能调顺故。如是夜叉。或向天说如是之人。得现世果。若王大臣。或土田主。而供养之。或施财物。随后行天。神通增长。有大势力。诸非法行。恶夜叉等不能恼乱。不能破坏。随心所须。种种意念。皆得具足。称情受乐。诸所作业。皆悉成就。不多病患。面色清净。睡眠安隐。觉时喜乐。妻子奴婢及余客等。摄取不离。身坏命终。生于善道。在彼天中。量色形相。一切皆胜。持戒胜故。如是胜生。如是业力。以持戒故。得是大果。本人中时所集善业。夜摩天中放逸行故。一切皆尽。众生之心业网缚故。复于后时。堕于地狱饿鬼畜生。是故皆应勤行精进。乃至未得圣印以来。如是精进若心自在。放逸而行彼天退时。心则生悔。堕于地狱饿鬼畜生。善业尽故。是以应当舍离放逸。如是第四善优婆塞得现生乐。若能次第。不断精进。则到涅槃。如是一种。是优婆塞。佛之眷属。次复云何是优婆夷佛之眷属。凡有几种佛优婆夷。优婆夷者则有四种。一是有信二是种姓。随顺次第。三调伏行。四近住行。言有信者。彼优婆夷种姓熏心。其心柔软。善修其心。彼优婆夷。少闻佛语。闻已能知。知已得味。味已则入。谓入法律。彼优婆夷。住善心已。然后受戒妇女之心。不能拘执。闻外道语心。则不受不舍佛法。乃至不与外道共语。唯于佛等。生清净心。具受五戒。此名有信优婆夷也。云何种姓随顺次第。优婆夷耶种姓贤善。随顺法行。入法信法。法救法归法性法坚。不行恶业。他道论师。不能破坏。常优婆塞。种姓中生。于佛等中。极生信心。彼种姓中。若生于女。彼女则能随顺次第。自从生来。常闻佛语。供养沙门。此优婆夷。恒常闻义。此优婆夷。常一切时。相续熏心。受戒持戒。此是种姓随顺次第优婆夷也。

彼调伏行优婆夷者。谓本不信佛法僧等。彼若得近善知识故。信于佛等。近他因缘。他令使信。见他功德持戒具足。数数取戒。彼优婆夷。则名调伏。彼近住行优婆夷者。若有女人。常近外道。知外道法。见其威仪。知威仪已。尔乃后时近佛弟子沙门之所。见其威仪。从其闻法。形相行食。举动进止。身着袈裟。去来寂静。如是见已。然后次第弃舍外道信于佛等。以相近故。是以调顺。从其受戒。名近住行优婆夷也。

如是四种优婆夷众。如是四种优婆塞众。略说如是。有信解故。心相续故他因缘故。次第近故。如前所说优婆塞众。所有因缘。优婆夷众。亦皆如是入于法律。如优婆夷。所有因缘。优婆塞众。亦如是入。心相续故。优婆塞众。优婆夷众。杂行不别一切善摄。正见正行。彼心皆有下中上故。身坏命终。皆悉生于善道天中。彼有生于夜摩天者。如所集戒。正行不同。如是生于余天之中。以善持戒。和集相应。得生天已。放逸而行。不勤精进。诸未得圣。皆福业尽。复生地狱饿鬼畜生。福德尽故。放逸过故。若其有天不放逸行。彼则到于乐中乐处。彼以持戒善修行故。是故不应起放逸心。此放逸者。如毒不异。一切世间愚痴凡夫。为贪所诳。而行一切不饶益行。一切生死。系缚不离。是故天人。应舍放逸。若天若人。如是持戒。故得生于第一好处。放逸过故福德则尽。彼如是人。自诳太甚。或堕恶道。或长久时。流转生死。牟修楼陀夜摩天王。如是善心。示其天众。彼佛塔中。板上经字。作如是言。彼佛世尊。怜愍众生。利益天故。神通所化。彼天闻已。第一胜心。厌离生死。舍放逸行。如毒不异。此优婆塞。及优婆夷。眷属已说。