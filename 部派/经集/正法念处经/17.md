## 正法念处经卷第十七

### 饿鬼品第四之二

复次比丘。知业果报。观饿鬼世间。彼以闻慧。观于迦摩饿鬼(迦摩两卢波魏言欲色)。以何业故。而生其中。彼以闻慧。知此众生。若男若女。若黄门人。着种种衣。而自严饰。服女人衣。行淫女法。若人欲发。与之交会。因此事故。而得财物。施与凡人。非福田处。不净心施。以是因缘。身坏命终。生于欲色饿鬼之中。受鬼身已。种种严饰。随意所念。皆得从心。欲善则美。欲恶则丑。若其欲作。爱不爱色。悉能为之。或作男子。颜容端正。或作女人。姿首美妙。或作畜生。相貌殊异。能作种种上妙庄严。能遍游行一切方所。若得食饮。能食无患。少行施故。能以微细之身。盗入人家。以求饮食。世人说言。毗舍阇鬼。盗我饮食。或作人身。入他节会。或作鸟身。食人祭饭。其身细密。人不能见。此鬼如是。随意能现种种众色。世人皆名如意夜叉。或作女身。与人交会。如是种种庄严诳人。行于人间。在鬼道中。乃至恶业。不尽不坏不朽。故不得脱。业尽得脱。从此命终。随业流转。受生死苦。人身难得。如海中龟值浮木孔。若生为人。堕伎儿中。着种种衣纵逸游戏。以求活命。自以己妻。令他从事。而求财物。以余业故。受如斯报。

复次比丘。知业果报。观饿鬼世间。彼以闻慧。观于海渚诸饿鬼等。以何业故。而生其中。彼以闻慧。知此众生。前世之时。见有行人欲过旷野。病苦疲极。于是人所。多取其价。与直薄少。以恶贪故。巧辞欺诳。旷野空乏远行之人。以是因缘。生海渚中。是海渚中。无有树林。陂池河水。其处甚热。于彼冬日。甚热毒盛。欲比人间夏时之热。过踰十倍。唯以朝露而自活命。虽住海渚。不能得水。以恶业故。见海枯竭。设见树林。皆悉炽燃大火焰起。望心断绝。众恶臻集。无有安隐。饥渴烧身。呻[口\*睪]悲恼。自心所诳。处处奔走。悲声叫绝。无救无护。无依无恃。皮发蓬乱。身体羸瘦。一切身脉。皆悉粗现。犹如罗网。所至之处。皆悉空竭。无救无归。无依无怙。恶业不尽。不坏不朽。故使不死。业尽得脱。从此命终。随业流转。受生死苦。人身难得。如海中龟值浮木孔。若生人中。生在海渚。或有一足。或复短足。困乏浆水。以余业故。受如斯报。

复次比丘。知业果报。观饿鬼世间。彼以闻慧。观于阎罗执杖饿鬼。以何业故。而生其中。彼以闻慧。知此众生。以悭嫉故。自坏其心。亲近国王大臣豪贵。专行暴恶。心无慈愍。不行正理。为诸贤善之所轻毁。如是恶人。身坏命终。受阎罗王执杖鬼身。于鬼世界。为阎罗王。趋走给使。若有众生。造诸恶业。时阎罗王。即令此鬼。录其精神。此鬼身色丑恶可畏。手执刀杖。头发蓬乱。倒发覆身。长唇下垂。耽耳大腹。高声大叫。以怖诸鬼。手执利刀。拟诸罪人。反执其手。以绳缚之。将诣王所。白大王言。我于人中。摄此罪人。来至于此。大王此人。前世行不善业身业不善。口业不善。意业不善。愿王呵责。时阎罗王。即说偈颂。而呵责言。

&nbsp;&nbsp;&nbsp;&nbsp;汝是人中愚痴辈&nbsp;&nbsp;&nbsp;&nbsp;种种恶业自庄严

&nbsp;&nbsp;&nbsp;&nbsp;汝本何不修善行&nbsp;&nbsp;&nbsp;&nbsp;如至宝渚空归还

&nbsp;&nbsp;&nbsp;&nbsp;善业因缘得乐果&nbsp;&nbsp;&nbsp;&nbsp;乐果因缘生善心

&nbsp;&nbsp;&nbsp;&nbsp;一切诸法随心转&nbsp;&nbsp;&nbsp;&nbsp;流转生死常不断

&nbsp;&nbsp;&nbsp;&nbsp;一切诸行悉无常&nbsp;&nbsp;&nbsp;&nbsp;犹如水泡不坚固

&nbsp;&nbsp;&nbsp;&nbsp;若能如是修正法&nbsp;&nbsp;&nbsp;&nbsp;是人未来得胜报

&nbsp;&nbsp;&nbsp;&nbsp;若有人能常修善&nbsp;&nbsp;&nbsp;&nbsp;舍离一切诸恶业

&nbsp;&nbsp;&nbsp;&nbsp;是人则不至我所&nbsp;&nbsp;&nbsp;&nbsp;乘阶上生受天报

&nbsp;&nbsp;&nbsp;&nbsp;若人愚痴无觉悟&nbsp;&nbsp;&nbsp;&nbsp;爱乐恶业至我所

&nbsp;&nbsp;&nbsp;&nbsp;能舍恶业诸不善&nbsp;&nbsp;&nbsp;&nbsp;是人则行第一道

&nbsp;&nbsp;&nbsp;&nbsp;若见世间诸业果&nbsp;&nbsp;&nbsp;&nbsp;亦见天上种种乐

&nbsp;&nbsp;&nbsp;&nbsp;如是犹起放逸心&nbsp;&nbsp;&nbsp;&nbsp;是人不名自爱身

&nbsp;&nbsp;&nbsp;&nbsp;为利谁故造恶业&nbsp;&nbsp;&nbsp;&nbsp;放恣一切身口意

&nbsp;&nbsp;&nbsp;&nbsp;如是人等行各异&nbsp;&nbsp;&nbsp;&nbsp;汝今业对至我所

&nbsp;&nbsp;&nbsp;&nbsp;汝为众恶所诳惑&nbsp;&nbsp;&nbsp;&nbsp;毕定行于崄恶道

&nbsp;&nbsp;&nbsp;&nbsp;若人爱乐造恶业&nbsp;&nbsp;&nbsp;&nbsp;未来人身甚难得

&nbsp;&nbsp;&nbsp;&nbsp;若人远离众恶业&nbsp;&nbsp;&nbsp;&nbsp;喜行善法心爱乐

&nbsp;&nbsp;&nbsp;&nbsp;此人现世常安乐&nbsp;&nbsp;&nbsp;&nbsp;必得涅槃解脱果

&nbsp;&nbsp;&nbsp;&nbsp;若有众生习善行&nbsp;&nbsp;&nbsp;&nbsp;于世间中最殊胜

&nbsp;&nbsp;&nbsp;&nbsp;若人习学不善业&nbsp;&nbsp;&nbsp;&nbsp;一切世间最大恶

&nbsp;&nbsp;&nbsp;&nbsp;若有智慧行善人&nbsp;&nbsp;&nbsp;&nbsp;能离初中后恶法

&nbsp;&nbsp;&nbsp;&nbsp;若有造习众恶业&nbsp;&nbsp;&nbsp;&nbsp;则入地狱受苦报

&nbsp;&nbsp;&nbsp;&nbsp;能以善法调诸根&nbsp;&nbsp;&nbsp;&nbsp;则获世间净胜法

&nbsp;&nbsp;&nbsp;&nbsp;是人身坏命终时&nbsp;&nbsp;&nbsp;&nbsp;上生天宫受快乐

&nbsp;&nbsp;&nbsp;&nbsp;业系缚汝甚坚牢&nbsp;&nbsp;&nbsp;&nbsp;阎罗使者之所持

&nbsp;&nbsp;&nbsp;&nbsp;送至恐怖诸恶道&nbsp;&nbsp;&nbsp;&nbsp;阎罗世界大苦处

&nbsp;&nbsp;&nbsp;&nbsp;汝于前世作众恶&nbsp;&nbsp;&nbsp;&nbsp;此业今当还自受

&nbsp;&nbsp;&nbsp;&nbsp;自作自受不为他&nbsp;&nbsp;&nbsp;&nbsp;若他所作非己报


如是阎罗王。呵责罪人已。使者将出。以此罪人自作恶业自业所诳。将受果报种种苦恼。楚毒治之。饥渴所逼。但食风气。恶业不尽。故使不死。从此得脱。随业流转。受生死苦。若处人中。生在边戍。幽山崄谷。深河峻岸。危怖之处。有自在者。行于此路。令其引导。以余业故。受斯罪报。

复次行者内观于法。云何比丘观于五地。彼以闻慧。明眼观察十种色入。何等为十。一者眼入。二者色入。三者耳入。四者声入。五者鼻入。六者香入。七者舌入。八者味入。九者身入。十者触入。云何比丘眼缘色相。比丘观眼缘色。而生于识。三法和合而生于触。触共受想思识者。触相触者。觉相受者。知相想者。如长短爱不爱。现见相对等思者。识知一缘。而各各相(思有三分或色非色)。各各自体。如十大地法。何等为十。一者受。二者想。三者思。四者触。五者作意。六者欲。七者解脱。八者念。九者三昧。十者慧。一缘而各各相识等。十一法亦如是。犹如日光一起众光自体各各别异。如识自体异。乃至思亦如是。彼比丘如实知色入。观眼空无所有。无坚无实。比丘如是。如实知道离于邪见。正见心喜。眼离痴垢。实见其眼但是肉段。痴无所知。但是泪窍如实知已离于欲心。观眼无常。知无常已。但是肉团。住在孔穴。如实知眼。筋脉缠缚。当知众缘和合而有眼入。如是眼者。无有见者。无我无知。乃至苦亦如是。观眼入已。得离欲意。是比丘如实观察眼入已。分别观色。如是色者。爱以不爱皆悉无记。以分别生。何法可见。何者为净。何者是常。何者可贪。比丘如是思惟观察。如实知色。非有非乐。如是思惟观察色相。无坚无实。以分别生。爱不爱等。非实有耶。一切众生。于爱不爱。虚妄贪着。如此色者。非有自体。非常非有。非真非乐。非不坏法。非坚非我。以贪欲嗔痴自覆心故。生爱不爱。非色有爱有不爱耶。以忆念生故。比丘如是观于色入。见名色已。不贪不染。不迷不取。知色无坚。彼比丘如是观眼。观色入已。不着眼识。得离欲秽。眼识非我。我非眼识。触受想思。亦复如是(观眼色第五地于十三不相开)。复次比丘。知业果报。观饿鬼世间。彼以闻慧。观啖小儿诸饿鬼等。以何业故。而生其中。彼以闻慧。知此众生。恶术咒龙。为除灾雹。诳惑病人。咒术夜叉。取人财物。或复杀羊。如是之人。身坏命终。堕活地狱。受无量苦。从地狱出。生婆罗婆叉饿鬼之中(婆罗婆叉魏云食小儿)。复有众生。杀生余报。生在人中。为此饿鬼。偷而食之。或至产妇所住之处。取彼婴儿。或匍匐时。或始行时。如是饿鬼。偷诸小儿。次第食之。若得其便。即能断命。若无杀业。莫能为害。伽他颂曰。

&nbsp;&nbsp;&nbsp;&nbsp;恶业系缚受恶果&nbsp;&nbsp;&nbsp;&nbsp;若行善业受乐报

&nbsp;&nbsp;&nbsp;&nbsp;业绳长坚系缚人&nbsp;&nbsp;&nbsp;&nbsp;缚诸众生不得脱

&nbsp;&nbsp;&nbsp;&nbsp;不得安隐涅槃城&nbsp;&nbsp;&nbsp;&nbsp;长流三有受众苦

&nbsp;&nbsp;&nbsp;&nbsp;能以智刀斩斯业&nbsp;&nbsp;&nbsp;&nbsp;必得解脱诸热恼

&nbsp;&nbsp;&nbsp;&nbsp;以断业绳无系缚&nbsp;&nbsp;&nbsp;&nbsp;得至无为寂静处

&nbsp;&nbsp;&nbsp;&nbsp;如鱼入网为人牵&nbsp;&nbsp;&nbsp;&nbsp;爱缚众生死亦尔

&nbsp;&nbsp;&nbsp;&nbsp;如人毒箭中野鹿&nbsp;&nbsp;&nbsp;&nbsp;其鹿狂怖走东西

&nbsp;&nbsp;&nbsp;&nbsp;毒药既行不能脱&nbsp;&nbsp;&nbsp;&nbsp;爱缚众生亦如是

&nbsp;&nbsp;&nbsp;&nbsp;常随众生不放舍&nbsp;&nbsp;&nbsp;&nbsp;观爱如毒应远离

&nbsp;&nbsp;&nbsp;&nbsp;愚痴凡夫为爱烧&nbsp;&nbsp;&nbsp;&nbsp;犹如大火焚干薪

&nbsp;&nbsp;&nbsp;&nbsp;是爱初染难觉知&nbsp;&nbsp;&nbsp;&nbsp;得报如火自烧灭

&nbsp;&nbsp;&nbsp;&nbsp;若欲常乐心安隐&nbsp;&nbsp;&nbsp;&nbsp;应舍爱结离诸着

&nbsp;&nbsp;&nbsp;&nbsp;如鱼吞钩命不久&nbsp;&nbsp;&nbsp;&nbsp;爱结缚人亦如是

&nbsp;&nbsp;&nbsp;&nbsp;缚诸众生诣恶道&nbsp;&nbsp;&nbsp;&nbsp;堕于饿鬼饥渴逼

&nbsp;&nbsp;&nbsp;&nbsp;饿鬼世界诸苦恼&nbsp;&nbsp;&nbsp;&nbsp;处处逃遁而奔走

&nbsp;&nbsp;&nbsp;&nbsp;地狱趣中受苦者&nbsp;&nbsp;&nbsp;&nbsp;皆由爱结因缘故

&nbsp;&nbsp;&nbsp;&nbsp;若诸贫穷困病人&nbsp;&nbsp;&nbsp;&nbsp;求索朝餐自存济

&nbsp;&nbsp;&nbsp;&nbsp;皆由爱结因缘故&nbsp;&nbsp;&nbsp;&nbsp;受斯苦报圣所说


如是具观一切贪嫉因缘果报。于生死中得生厌离。弃舍诸欲。

复次比丘。知业果报。观饿鬼世间。彼以闻慧。观于食人精气诸饿鬼等。以何业故。而生其中。彼以闻慧。知此众生。于前世时。巧辞诳人。诈言亲友。我为汝护。其人闻已。策心勇力。是时彼人。令他入敌。欲丧其命。舍之而去。竟不救护。欲于王所取其财物。时被诳者。没阵而死。彼人以是不善因缘。身坏命终。堕于食人精气饿鬼之中。受大饥渴。自烧其身。刀斫其体。皮肉断坏。从空雨刀。遍走四方。无逃避处。若见有人行恶无信。不奉三宝。即得彼便。入其身中。食啖精气。以自济命。求之甚难。困不能得。或至十年。或二十年。乃得一便。常困饥渴。自作恶业。还自受之。恶业不尽。故使不死。乃至恶业。不尽不失不朽。故不得脱。业尽得脱。从此命终。生于人中。常守天祀。贫穷困厄。不得自在。食啖残祀。以余业故。依他自活。

复次比丘。知业果报。观饿鬼世间。彼以闻慧。见有饿鬼。名梵罗刹。以何业故。而生其中。彼以闻慧。知此众生。前世之时。杀害生命。以为大会。谓其希有贩卖饭食。贱取贵卖。贪嫉破坏。如是众生身坏命终。堕饿鬼中。名婆罗门罗刹饿鬼。为饥渴火焚烧其身。驰奔疾走。现视人像。杀害众生。或住空巷衢道四交路首。以求人便。诸婆罗门。杀生设会。多生其中。或自藏身。以杀害人。或入人身中。以断人命。咒术人言。鬼神着人。入人身已。令人心乱。狂惑无知。如是恶业。常作众恶。饥渴烧身。受大苦恼。住饿鬼界。乃至恶业。不尽不坏不朽。故不得脱。业尽命终。余业因缘。生在人中。常食人肉。或饮人血。以余业故。受如斯报。

复次比丘。知业果报。观饿鬼世间。彼以闻慧。观火炉中食诸饿鬼等。以何业故。生于彼处。彼以闻慧。知此众生。远离善友。贪嫉覆心。喜啖僧食。如是之人。身坏命终。堕于地狱。受无量苦。从地狱出。生于君茶饿鬼之中(君茶魏云火炉)。既生之后。饥渴烧身。如火焚林。周遍奔走。而求饮食。自业所诳。于天寺中。被烧残食。合火而啖。心常忆念。火炉残食。饥渴烧身。二火俱起。呻吟[口\*睪]叫。作诸恶业。决定成熟。乃至恶业不尽。犹不得脱。业尽得脱。余业因缘。生于人中。贫穷多病。随其行处。常为火烧。野火所焚。以余业因缘。受如斯报。

复次比丘。知业果报。观饿鬼世间。彼以闻慧观。多行嫉妒。习于遍业。究竟成业。堕饿鬼道。生于不净巷陌之中。以何业行。生于彼处。彼以闻慧。见此众生。悭嫉覆心。以不净食。与诸梵行清净之人。以是因缘。身坏命终。生于不净啰他饿鬼之中(啰他魏言巷陌)。若于昼日。人不能见。若人夜行。则多见之。若城邑聚落众聚之处。若住旷野。行军厕屏秽恶之处。虫蛆满中。臭处不净。若人见者。恶不欲视。欧吐舍去。而是饿鬼。生在其中。由前世时。以不净食。持与众僧。以是因缘。生不净处。受大苦恼。虽处其中。常不得食。有诸恶鬼。手执利刀。刃出火焰。在傍守护。常困饥渴。一月半月。乃得一食。犹不得饱。设得食饱。守粪诸鬼。强打令吐。饥渴烧身。呻[口\*睪]哀叫。交横驰走。忧恼悲泣。即以伽他。而说颂曰。

&nbsp;&nbsp;&nbsp;&nbsp;种子不善因缘故&nbsp;&nbsp;&nbsp;&nbsp;获得忧苦恶果报

&nbsp;&nbsp;&nbsp;&nbsp;因果之性相相似&nbsp;&nbsp;&nbsp;&nbsp;恶业因缘得苦报

&nbsp;&nbsp;&nbsp;&nbsp;为恶业钩之所牵&nbsp;&nbsp;&nbsp;&nbsp;如鱼吞钩入恶道

&nbsp;&nbsp;&nbsp;&nbsp;吞钩之鱼尚可脱&nbsp;&nbsp;&nbsp;&nbsp;恶业牵人无免者

&nbsp;&nbsp;&nbsp;&nbsp;诸业大力牵众生&nbsp;&nbsp;&nbsp;&nbsp;不善业绳之所缚

&nbsp;&nbsp;&nbsp;&nbsp;将诣饿鬼世界中&nbsp;&nbsp;&nbsp;&nbsp;具受诸大饥渴苦

&nbsp;&nbsp;&nbsp;&nbsp;诸饿鬼等饥渴苦&nbsp;&nbsp;&nbsp;&nbsp;过于火刀及毒药

&nbsp;&nbsp;&nbsp;&nbsp;如是饥渴有大力&nbsp;&nbsp;&nbsp;&nbsp;无量饥渴恼众生

&nbsp;&nbsp;&nbsp;&nbsp;无一念时得休息&nbsp;&nbsp;&nbsp;&nbsp;昼夜苦恼常不离

&nbsp;&nbsp;&nbsp;&nbsp;乃至不得微少乐&nbsp;&nbsp;&nbsp;&nbsp;常受种种诸辛苦

&nbsp;&nbsp;&nbsp;&nbsp;以作苦业因缘故&nbsp;&nbsp;&nbsp;&nbsp;生恶道中受苦报

&nbsp;&nbsp;&nbsp;&nbsp;于此苦报难得脱&nbsp;&nbsp;&nbsp;&nbsp;何时当得受安乐

&nbsp;&nbsp;&nbsp;&nbsp;所见诸泉悉无水&nbsp;&nbsp;&nbsp;&nbsp;一切陂池皆枯竭

&nbsp;&nbsp;&nbsp;&nbsp;处处逃奔求水浆&nbsp;&nbsp;&nbsp;&nbsp;往至诸河悉不见

&nbsp;&nbsp;&nbsp;&nbsp;我所行处求诸水&nbsp;&nbsp;&nbsp;&nbsp;山林旷野无不遍

&nbsp;&nbsp;&nbsp;&nbsp;随所至处望水饮&nbsp;&nbsp;&nbsp;&nbsp;求觅少水不能得

&nbsp;&nbsp;&nbsp;&nbsp;饥渴之火烧我身&nbsp;&nbsp;&nbsp;&nbsp;无归无救受大苦


如是饿鬼。自业所诳。呻唤哀[口\*睪]。乃至恶业不尽。故不得脱。报尽命终。以余业故。生于人中。受诸淫女。妇女之身。若得男身。生除粪家。身服女人所著之衣。行女人法。以余业故。

复次比丘。知业果报。观饿鬼世间。以何业故。生于食风饿鬼之中。彼以闻慧。知此众生。见诸沙门婆罗门贫穷病人。来乞求者。许施其食。及其来至。竟不施与。令此沙门及婆罗门贫穷病人。饥虚渴乏。如触冷风。彼妄语人。身坏命终。堕于婆移婆叉(魏言食风)饿鬼之中。既受鬼身。饥渴苦恼。如活地狱。等无有异。奔走四方。无所悕望。无人救护。无依无怙。自心所诳。于远方处。适见饮食。在于林间。及僧住处。奔走往趣。疲极困乏。饥渴倍常。张口求食。风从口入。以为饮食。以恶业缘。故使不死。恶业持身。妄见食想。犹如渴鹿见阳焰时。谓之为水。空无所有。如旋火轮。以前世时虚诳许人而竟不与。以此报故。但眼见食。而不能得。伽他颂曰。

&nbsp;&nbsp;&nbsp;&nbsp;因果相似圣所说&nbsp;&nbsp;&nbsp;&nbsp;善因善果则成就

&nbsp;&nbsp;&nbsp;&nbsp;善因则不受恶果&nbsp;&nbsp;&nbsp;&nbsp;恶因终不受善报

&nbsp;&nbsp;&nbsp;&nbsp;因缘相顺缚众生&nbsp;&nbsp;&nbsp;&nbsp;生死相续如钩锁

&nbsp;&nbsp;&nbsp;&nbsp;生死系缚诸众生&nbsp;&nbsp;&nbsp;&nbsp;轮回诸趣莫能脱

&nbsp;&nbsp;&nbsp;&nbsp;若能断除诸系缚&nbsp;&nbsp;&nbsp;&nbsp;坚牢钩锁业烦恼

&nbsp;&nbsp;&nbsp;&nbsp;是人能至寂静处&nbsp;&nbsp;&nbsp;&nbsp;永断一切诸忧恼


其人如是。受相似因苦报之时。自心所诳。奔揬驰走。常食风气。以自活命。乃至恶业不尽不坏不朽。故不得脱。业尽命终。生于人中。贫穷下贱。人所轻忽。常为众人许施房舍。饮食衣物。而无与者。闻他许时。心悦望得。至后不获。转怀忧结。受二种苦。一者饥渴。二者忧恼。受大苦恼。以余业故。受如斯报。伽他颂曰。

&nbsp;&nbsp;&nbsp;&nbsp;如是众生恶业熏&nbsp;&nbsp;&nbsp;&nbsp;具受种种诸苦恼

&nbsp;&nbsp;&nbsp;&nbsp;如粪所熏甚可恶&nbsp;&nbsp;&nbsp;&nbsp;如是恶业应舍离

&nbsp;&nbsp;&nbsp;&nbsp;善法所熏最殊胜&nbsp;&nbsp;&nbsp;&nbsp;能永离于恶道苦

&nbsp;&nbsp;&nbsp;&nbsp;如瞻卜花熏香油&nbsp;&nbsp;&nbsp;&nbsp;花虽灭坏香油在


复次比丘。知业果报。观饿鬼世间。彼以闻慧。观食火炭诸饿鬼等。以何业故。而生其中。彼以闻慧。知此众生。典主形狱。贪嫉覆心。打缚众生。禁其饭食。令他饥渴。啖食泥土。以续生命。此典狱人。以是因缘。身坏命终。堕于食火饿鬼之中。常至冢间。啖烧尸火。犹不能足。如是恶业。因时悦乐。受报极恼。心不爱乐。不净可恶。爱毒势力因缘和合。受于食火饿鬼之身。若得食火。少除饥恼。如人以水灭世间火。比丘如是观时。于世爱欲。深生厌离。不乐与俱。作是念言。愚痴凡夫。为爱所使。不得自在。食火除饥。无法可喻。受饿鬼身。乃至恶业。不尽不坏。故不得脱。业尽命终。生于人中。常生边地饥俭之处。所食粗恶。无有美味。不识盐味。以余业故。受如斯报。

复次比丘。知业果报。观饿鬼世间。彼以闻慧。观于食毒。诸饿鬼等。以何业故。生于其中。彼以闻慧。知此众生。贪嫉覆心。以毒食人。令其丧命。取其财物。如是恶人。身坏命终。堕活地狱。具受众苦。从地狱出。生于食毒饿鬼之中。在于民陀山窟之内。或在波梨耶多幽崄山中。或生冰山极冷之处。或在摩罗耶山。极崄恶难。多有毒处。无有浆水。多饶毒药。寒则冰冻。热则毒盛。甚可怖畏。丛石峻岩。师子猛虎所居之处。而生其中。寒苦极恼。过人百倍。夏日热恼。百倍于人。盛夏五日。空中雨火。烧其身体。极冬寒至于虚空中。五日雨刀。以恶业故。空中雨火。及雨刀剑。住崄难处。为饥渴火。梵烧其身。叫唤悲恼。以毒药丸而自食之。食已即死。恶业不尽。即便还活。既得活已。饥渴倍前。呻[口\*睪]悲哀。有利嘴鸟。来啄其眼。受大苦痛。举声大叫。鸟啄食已。眼复还生。如是受苦。乃至恶业。不尽不坏不朽。故不得脱。业尽命终。生于人中。交道巷陌。以自存活。恶业所熏。犹行蛊毒。还堕活等大地狱中。以余业故。

复次比丘。知业果报。观饿鬼世间。彼以闻慧观于旷野诸饿鬼等。以何业故。而生其中。彼以闻慧。知此众生。以前世时。于旷野无水崄难之处。日光焰暑。求福之人。种殖林树。及造湖池。以给行路。有诸群贼。决去池水。令道行者。疲极渴乏。气力微劣。破坏劫剥。夺其财物。嫉妒覆心。不肯布施。如是之人。身坏命终。堕阿吒毗(魏言旷野)饿鬼之中。大火烧身。如燃灯树。日光焰曝。走于旷野。叫唤求水。及求饮食。求哀自救。如是饿鬼。以恶业故。遥见阳焰。谓是清水。平住湛然。疾走往趣。望得水饮。不计疲极。所至之处。但见空地了无有水。何以故。阳焰之中。性自无水。云何而得。是鬼慞惶。走于旷野。荆棘恶刺。贯其两足。疲极望水。闷绝躄地。恶业力故。死已复生。饥渴恼逼。过前十倍。未起之间。乌鸱雕鹫。竞啄其眼。食其身肉。分张掴裂。破散身骨。三苦普至。受大苦恼。无归无救。互相悲告。即以伽他而说颂曰。

&nbsp;&nbsp;&nbsp;&nbsp;雕鹫乌鸱诸恶鸟&nbsp;&nbsp;&nbsp;&nbsp;金刚利嘴啄我身

&nbsp;&nbsp;&nbsp;&nbsp;掴裂破坏无全处&nbsp;&nbsp;&nbsp;&nbsp;具受众苦无救护

&nbsp;&nbsp;&nbsp;&nbsp;诸业如影不离身&nbsp;&nbsp;&nbsp;&nbsp;如昔恶业今受报

&nbsp;&nbsp;&nbsp;&nbsp;我等宿害行路人&nbsp;&nbsp;&nbsp;&nbsp;以是今受大苦恼

&nbsp;&nbsp;&nbsp;&nbsp;业围所绕业绳罥&nbsp;&nbsp;&nbsp;&nbsp;不见有可求脱处

&nbsp;&nbsp;&nbsp;&nbsp;唯有恶业尽坏时&nbsp;&nbsp;&nbsp;&nbsp;乃能脱此大苦恼

&nbsp;&nbsp;&nbsp;&nbsp;恶业能将诸众生&nbsp;&nbsp;&nbsp;&nbsp;业牵令至可畏处

&nbsp;&nbsp;&nbsp;&nbsp;恶业能随至何所&nbsp;&nbsp;&nbsp;&nbsp;至受果时恶业熟

&nbsp;&nbsp;&nbsp;&nbsp;业缚众生游三界&nbsp;&nbsp;&nbsp;&nbsp;轮转无穷无休息

&nbsp;&nbsp;&nbsp;&nbsp;若行善业舍众恶&nbsp;&nbsp;&nbsp;&nbsp;则离众苦无饶益

&nbsp;&nbsp;&nbsp;&nbsp;若人不爱诸恶业&nbsp;&nbsp;&nbsp;&nbsp;观之如火不贪着

&nbsp;&nbsp;&nbsp;&nbsp;是人不至饿鬼趣&nbsp;&nbsp;&nbsp;&nbsp;不为饥渴火所烧

&nbsp;&nbsp;&nbsp;&nbsp;于须臾时常增长&nbsp;&nbsp;&nbsp;&nbsp;饥渴苦痛念念生

&nbsp;&nbsp;&nbsp;&nbsp;身体炽火照山谷&nbsp;&nbsp;&nbsp;&nbsp;犹如大火烧山林

&nbsp;&nbsp;&nbsp;&nbsp;野火焚烧大山林&nbsp;&nbsp;&nbsp;&nbsp;大龙降雨则能灭

&nbsp;&nbsp;&nbsp;&nbsp;劫火一起海水竭&nbsp;&nbsp;&nbsp;&nbsp;我火不可如是灭

&nbsp;&nbsp;&nbsp;&nbsp;业薪因缘生此火&nbsp;&nbsp;&nbsp;&nbsp;为爱欲风之所吹

&nbsp;&nbsp;&nbsp;&nbsp;此恶业火烧我身&nbsp;&nbsp;&nbsp;&nbsp;周遍围绕无空缺

&nbsp;&nbsp;&nbsp;&nbsp;持戒精进智慧水&nbsp;&nbsp;&nbsp;&nbsp;以布施瓶而盛之

&nbsp;&nbsp;&nbsp;&nbsp;寂灭大人持此水&nbsp;&nbsp;&nbsp;&nbsp;能灭三界诸业火

&nbsp;&nbsp;&nbsp;&nbsp;若为三业之所使&nbsp;&nbsp;&nbsp;&nbsp;三业流转行诸有

&nbsp;&nbsp;&nbsp;&nbsp;是人回旋行三处&nbsp;&nbsp;&nbsp;&nbsp;如是三法之所诳

&nbsp;&nbsp;&nbsp;&nbsp;三十六业所驱使&nbsp;&nbsp;&nbsp;&nbsp;不能离于四十行

&nbsp;&nbsp;&nbsp;&nbsp;九十八种诸结使&nbsp;&nbsp;&nbsp;&nbsp;如是等法行三界

&nbsp;&nbsp;&nbsp;&nbsp;以一百八明智慧&nbsp;&nbsp;&nbsp;&nbsp;思惟十二之深义

&nbsp;&nbsp;&nbsp;&nbsp;若人能知法非法&nbsp;&nbsp;&nbsp;&nbsp;是人则得无量乐

&nbsp;&nbsp;&nbsp;&nbsp;若有能知二种相&nbsp;&nbsp;&nbsp;&nbsp;思惟二八特胜行

&nbsp;&nbsp;&nbsp;&nbsp;思惟十六特胜已&nbsp;&nbsp;&nbsp;&nbsp;是人远离众恶道

&nbsp;&nbsp;&nbsp;&nbsp;若人能见二种道&nbsp;&nbsp;&nbsp;&nbsp;是为四法究竟人

&nbsp;&nbsp;&nbsp;&nbsp;已得超越四流海&nbsp;&nbsp;&nbsp;&nbsp;是人觉悟无众恼

&nbsp;&nbsp;&nbsp;&nbsp;能善修行八圣道&nbsp;&nbsp;&nbsp;&nbsp;十力之义善知见

&nbsp;&nbsp;&nbsp;&nbsp;善知二苦之因缘&nbsp;&nbsp;&nbsp;&nbsp;是人则到无生处

&nbsp;&nbsp;&nbsp;&nbsp;若人善达二谛义&nbsp;&nbsp;&nbsp;&nbsp;能善思惟四念处

&nbsp;&nbsp;&nbsp;&nbsp;能观过去未来世&nbsp;&nbsp;&nbsp;&nbsp;不为魔网所障碍

&nbsp;&nbsp;&nbsp;&nbsp;我为恶业之所使&nbsp;&nbsp;&nbsp;&nbsp;远离众善白净法

&nbsp;&nbsp;&nbsp;&nbsp;到诸饿鬼世界中&nbsp;&nbsp;&nbsp;&nbsp;自造恶业痴所惑


如是有诸饿鬼。利根智慧。有少善业。忆念本行。数数呵责诸饿鬼等。虽复呵责诸饿鬼等。然其恶业。犹不得脱。乃至恶业。不尽不坏不朽。故不得脱。业尽命终。生于人中。常行山崄。随逐群鹿。以余业故。

复次比丘。知业果报。观饿鬼世间。彼以闻慧。见冢间住诸饿鬼等。以何业故。而生其中。彼以闻慧。知此众生。贪嫉覆心。见有信人持花施佛。盗取此花。卖之自供。此人以是恶业因缘。身坏命终堕饿鬼中。受于冢间饿鬼之身。饥渴热恼。常食烧死人处热灰热土。一月之中。乃得一食。或得不得。头冠铁鬘。火焰俱起。头面髑髅。皆悉融烂。烧已复生。次着铁鬘。以贯颈上。火焰复起。烧燃咽胸。一切。身分。从内出火遍烧其身。以前世时盗佛花鬘。故获斯报。受身丑恶。身上火起。诸虫唼食。有异罗刹。来至其所。以杖打棒。刀斫其身。痛急[口\*睪]叫。受三种苦。何等为三。一者饥渴。二者铁鬘。三者罗刹刀杖打斫。以恶业故。受如是报。忧悲苦恼。即以伽他。而说颂曰。

&nbsp;&nbsp;&nbsp;&nbsp;我受饥渴诸辛苦&nbsp;&nbsp;&nbsp;&nbsp;铁鬘贯身火炽燃

&nbsp;&nbsp;&nbsp;&nbsp;刀杖打斫第三苦&nbsp;&nbsp;&nbsp;&nbsp;具受如是诸忧恼

&nbsp;&nbsp;&nbsp;&nbsp;我为自心之所诳&nbsp;&nbsp;&nbsp;&nbsp;为诸恶业痴所惑

&nbsp;&nbsp;&nbsp;&nbsp;今日受斯饿鬼苦&nbsp;&nbsp;&nbsp;&nbsp;永离知识及亲族

&nbsp;&nbsp;&nbsp;&nbsp;非是知识及妻室&nbsp;&nbsp;&nbsp;&nbsp;亦非男女诸眷属

&nbsp;&nbsp;&nbsp;&nbsp;能救我此业系苦&nbsp;&nbsp;&nbsp;&nbsp;是业大力不可夺

&nbsp;&nbsp;&nbsp;&nbsp;苦乐由业非他作&nbsp;&nbsp;&nbsp;&nbsp;我今受斯三种业

&nbsp;&nbsp;&nbsp;&nbsp;布施持戒及闻法&nbsp;&nbsp;&nbsp;&nbsp;我得闻已不修故

&nbsp;&nbsp;&nbsp;&nbsp;我为痴网所覆故&nbsp;&nbsp;&nbsp;&nbsp;造作种种众恶业

&nbsp;&nbsp;&nbsp;&nbsp;第一恶业因缘故&nbsp;&nbsp;&nbsp;&nbsp;我今受斯大苦报

&nbsp;&nbsp;&nbsp;&nbsp;我今若得免离此&nbsp;&nbsp;&nbsp;&nbsp;饿鬼世界大苦处

&nbsp;&nbsp;&nbsp;&nbsp;如是恶业未来世&nbsp;&nbsp;&nbsp;&nbsp;乃至失命愿不作


是时饿鬼。如是说已。大苦所压。悔本造业。乃至恶业。不尽不坏不朽。故不得脱。业尽命终。生于人中。堕旃陀罗家。屠儿魁脍。担负死尸。以余业故。受如斯报。

复次比丘。知业果报。观饿鬼世间。彼以闻慧。观树中住诸饿鬼等。以何业故。而生其中。彼以闻慧。知此众生。于前世时见人种殖福德林树。为远行者。及病困人。以贪嫉心。斫伐取材。及盗众僧园林树木。此人以是不善因缘。身坏命终。堕毗利差饿鬼之中(毗利差魏言树)。生在树中。以恶业故。寒则大寒。热则大热。逼迮压身。如贼木虫。受大苦恼。身体萎熟。为诸虫蚁。唼食其身。若有以食弃之于树得而食之。以自活命。于饿鬼中。受诸辛苦。恶业不尽。不坏不朽。故不得脱。业尽命终。生于人中。常卖药草材木花叶以自存活。为他所使。不得自在。受大苦恼。以余业故。受如斯报。

复次比丘。知业果报。观饿鬼世间。见有饿鬼。住四交道。因以为名。以何业故。而生其中。彼以闻慧。知此众生。贪嫉坏心。盗他行粮。取已含笑。拾之而去。其人失粮。行于旷野。受大饥渴如是之人。以此恶业。身坏命终。堕遮多波他(魏言交道)饿鬼之中。以恶业故。自然而有。铁锯截身。纵横四彻。饥渴烧身。若诸世间多病因缘。交道设祀。凡夫愚痴。不识因果。行于恶见交道祭祀。后病得差。谓是鬼恩。是交道鬼。因此祭食。以自济命。若是余饭。则不能食。恶业不尽。故使不死。乃至恶业。不尽不坏不朽。故不得脱。业尽命终。生在人中。贫穷下贱。生于屠儿杀羊之家。以余业故。受如斯报。

复次比丘。知业果报。观饿鬼世间。彼以闻慧。见诸众生行于邪道谄曲作恶。行于恶因。说邪见法。谓是真谛。不信正法。如是之人。身坏命终。堕魔罗身饿鬼之中。受恶鬼身。若诸比丘。行时食时。及坐禅时。是魔罗鬼。为作乱心妨碍之事。或发恶声。令其恐怖。为作恶梦。如是饿鬼。为魔所摄。憎嫉正法。专行暴恶。以此现造。恶业缘故。大热铁抟。从口中入。如地狱人等无有异。吞啖热铁。受大苦恼。无有休息。从此魔罗迦耶鬼中。命终之后。堕地狱中。多劫受苦。或满十劫。或二十劫。如是决定。在三恶道。或被烧炙。或受打棒。为他食啖。人身难得。犹如海龟遇浮木孔。若生人中。盲冥喑哑。聋顽无知。一切众衰。无量病恼。庄严其身。贫穷下贱。以余业故。受如斯报。

复次比丘。知业果报。观饿鬼世间。以闻慧观。如是略说饿鬼之处。若分别说。有无量种眷属饿鬼。有住海中。有住海渚。有住阎浮提。有住瞿陀尼。有住弗婆提。有住郁单罗越等。大洲中间之所住处。但以一名。门说有种种名。门有罗刹鬼。鸠槃茶鬼。毗舍阇鬼。知彼鬼神微细业行。各以何业。而生彼处。食何等食。以何等行。何所欲乐。如是饿鬼。以何缘故。而生此处。皆由不能调伏心之猕猴行不调柔。犹如象耳。无有住时。如鸟在林。为人所射。间别趣枝。从一至一。于一切境界。常伺不息。犹如大风吹动诸尘。是心可畏。如师子兽。如虎如豹。如蛇如毒。尚可调伏。是心难调。复过于此。随所造业。得相似果。是心如是难可觉知。如是染心。缚诸众生。若心清净。则得解脱。是心如王。诸根围绕。以为眷属。由心造业。业因缘果。以果因缘。故有五道。心如机关诸根如丝。五根及心。不善调御。行于恶道。若能善调。作诸善业。生天人中。乃至证得不动涅槃。比丘如是观微细心行。随顺观察。如是观已于生死中。得大厌离。是比丘先已观地狱苦。厌离生死。次观饿鬼世间种种众苦。得入苦圣谛。得苦谛无碍行。未得无碍道证。

复次。修行者内观于法。顺法修行。彼比丘。如实观业果报。先已分别。观诸地狱。次观饿鬼诸道差别。如实见诸生死过患。甚可恶贱。如是观已。离魔境界。厌舍生死。起精进力。以求涅槃。成就具足。得十五地。既成就已。尔时地神诸夜叉等。心大欢喜。告虚空夜叉。虚空夜叉。闻已欢喜。告四大天王。时四天王。闻已欢喜。告三十三天。帝释眷属。闻已欢喜。告夜摩天。夜摩天等。闻已欢喜。告兜率陀天。兜率诸天。闻已欢喜。告化乐天。化乐诸天。闻已欢喜。告他化自在天。如是欲界次第相告。其声展转。从梵身天。乃至光音天。咸作此言。阎浮提中。某国某城。某村某邑。某种姓中。某善男子。剃除须发。以信出家。离魔境界。欲破魔军。令魔使者生大怖畏。能动一切诸烦恼山。入于正道。欲放光明。今得如是十五地行。时光音天。闻是语已。皆大欢喜。告余天众。汝等诸天。应生欢喜。增长正法。减损诸魔。及魔眷属。令正法河。流注不断。竭邪见池。调伏贪欲嗔恚愚痴。摧灭邪徒。绍隆正法。欲散生死。欲界天子。闻此语已。甚大欢喜。赞说之音。如是次第。展转相告。乃至光音一切天众。比丘如是。勤修精进。心不休息。端直不谄。远离邪曲。如是求涅槃城。善音名称遍诸天众。