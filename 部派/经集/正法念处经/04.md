## 正法念处经卷第四

### 生死品第二之二

又修行者。内心思惟随顺正法。观察法行。彼比丘受阴地分。略如六天之所知见又复云何得第五地。又彼比丘。已谛见受彼六天众既作业已。观想阴相分别思量。何者地中。我共彼想行于白法。正思惟已。一分中行。观察彼想行白法相。初如是法。分分善知。云何缘于有见有对。生不可见无对之想。彼比丘更广观想。彼想攀缘十一种色。所谓长短方圆三角团及青黄赤白紫等。

依彼长相则起长想。如是世间。愚痴少智。无边生死。业果退生。爱离寒热。饥渴之患。为他作使。若奴仆等。迭互相食。如是和集。虚妄不实。一切所有不饶益事。如是无量。不可堪忍。无量百千亿那由他一切所作身口意起作苦恼业。以为庄严。虚妄诳诈。愚痴凡夫。恒常如是。人中则有农作等苦。迭相欺诳。斗秤不平。言讼诤斗。治生求利。参承王等。入海远行。种种斗诤。田作放牧。生夷人中。喜生邪见。根不具足。离闻正法。生无佛处无善因缘。虽得无难。心常喜乐饮酒淫盗贪欲嗔恚妄语两舌恶口绮语。如是之人。是长生死。缘彼长相。则起长想。

又复天中长生死相。缘彼相想。如是天中。不得境界。喜乐境界。声味色香。贪欲嗔痴。种种放逸习近妇女。欢喜园中。种杂庄严。宝间宫殿。树林水池。有妙莲花。游戏快乐。天诸花香。种种味食。舞食游行。贪着喜乐。天栴檀末。若散若涂。曼陀罗花。天歌音声。心生喜乐。离于正法。是长生死。若生天中。有如是事。缘彼长相。则生长想。

又复饿鬼。长生死相。缘彼相想。恶业行故。饥渴乏瘦雨火堕身。咽则如针。胁状山岩。如空破瓮。以妒嫉故。以刀剑等。迭相斫割。在黑闇处。堕坠崄岸。疾走往趣。河渠陂池。阎魔罗人。手执刀杖。若利[钁-(目\*目)+賏]等。斫打斲之。受大苦恼。食人唾吐。是等恶食。无量百千。不可堪忍。受种种苦。眼中泪出头发蓬乱。覆身盖面。有百千虫周遍其体。担负恶身饶一切病。长行生死。常有铁鸟。爪嘴火燃。攫啄其眼。口如烧树。迭互相食。于三十六百千亿数尔许由旬旷野中行。无主无导。饥渴所逼。其身火燃。入黑闇处。如是饿鬼。邪见所诳。离闻正法。是长生死。缘彼相想。又复畜生。迭互相食。非理淫欲。不知所应。若生水中。水中而行。心燥常饥。常畏他取。鼋龟悭兽。及水獭等。鱼则堤弥。堤弥宜罗。有名瓮鱼。金毗罗鱼。那迦罗鱼。名大口鱼。蛤蠡等虫。常一切时大者食小。常畏网等。遮障而取。又陆地行。獐鹿水牛。猪象牛马。驴及牦牛。麋熊犀等。种种苦缚。刀刃所杀。有病老死。迭相恼害。百千苦恼。如空中行。乌鸟獯狐。鹅及孔雀。鸲鹆鸡雉。鸠鸽水雁。青鸟护泽。百舌鹳雀。命命他养。是等诸鸟。如是无量。复有异鸟。杀缚饥渴。迭相食啖寒热苦恼之所逼切。如是畜生。水陆空行三处皆畏。是长生死。缘彼相想。如活地狱。黑绳地狱。合地狱叫唤地狱。大叫唤地狱。焦热地狱。大焦热地狱。阿鼻地狱。第一苦恼。不可思议。无量百千畏火刀等。堕诸恶池。身分血洋。入刀叶林。入大火中。堕在灰河。行火燃地。受火烧苦。坚[革\*卬]相似无量种恶苦恼所逼不可忍耐。如是地狱。是长生死。缘彼相想。彼比丘慧聚观察。彼见有对。缘彼长色业果因缘。缘于四谛。观察众生种种诸行。百千由旬。如是道行。分分思量。观察因缘。厌离生死。

又修行者。内心思惟。随顺正法。观察法行。云何彼比丘。分分思量观彼短相。彼见闻知。或天眼见。彼比丘。欲动魔军。云何分分思量观察短生死相。受戒头陀。精勤布施。持戒智行。恭敬尊长。直心欢喜。如是正见敬重父母。见佛闻法。恭敬供养。不谄曲行。不慢不诳。近善知识。守信正行。直心起业。严身口意。如是之人。生死则短。缘彼相想。若生天中。则有放逸。欢喜园中。间错宝辇。种种树林。水池莲花。有好栴檀胜妙璎珞。庄严端正。有劫波树。河流泉林。游食快乐。舍如是乐。受持禁戒。饮食游行。如是种种禅思读诵。乐见善人。教他读诵。舍施调顺。正行梵行。寂静诸根。少语乐法。如法饮食。若天如是。生死则短尔时世尊。而说偈言。

&nbsp;&nbsp;&nbsp;&nbsp;种种诸苦恼&nbsp;&nbsp;&nbsp;&nbsp;饥渴口焦干

&nbsp;&nbsp;&nbsp;&nbsp;火炎烧其身&nbsp;&nbsp;&nbsp;&nbsp;如被烧枯树

&nbsp;&nbsp;&nbsp;&nbsp;彼苦不可数&nbsp;&nbsp;&nbsp;&nbsp;若一念静根

&nbsp;&nbsp;&nbsp;&nbsp;暂依佛法僧&nbsp;&nbsp;&nbsp;&nbsp;彼人生死短


比丘如是。缘于相想。

&nbsp;&nbsp;&nbsp;&nbsp;常怖畏挝打&nbsp;&nbsp;&nbsp;&nbsp;若雨及寒热

&nbsp;&nbsp;&nbsp;&nbsp;迭互相食啖&nbsp;&nbsp;&nbsp;&nbsp;如是等众苦

&nbsp;&nbsp;&nbsp;&nbsp;彼苦不可数&nbsp;&nbsp;&nbsp;&nbsp;若一念静心

&nbsp;&nbsp;&nbsp;&nbsp;暂依佛法僧&nbsp;&nbsp;&nbsp;&nbsp;畜生生死短


比丘如是。缘于相想。

&nbsp;&nbsp;&nbsp;&nbsp;在活黑绳合&nbsp;&nbsp;&nbsp;&nbsp;叫唤大叫唤

&nbsp;&nbsp;&nbsp;&nbsp;阿鼻等地狱&nbsp;&nbsp;&nbsp;&nbsp;种种极苦逼

&nbsp;&nbsp;&nbsp;&nbsp;彼苦不可数&nbsp;&nbsp;&nbsp;&nbsp;能于一念中

&nbsp;&nbsp;&nbsp;&nbsp;寂静心取戒&nbsp;&nbsp;&nbsp;&nbsp;地狱生死短


比丘如是。缘于相想。彼比丘。如是思惟生死短相。何者四楞。彼正观察。郁单越人。于一切物无我所心。决定上行。彼人如是四楞生死。比丘如是。缘于相想。

何者是圆地狱畜生饿鬼等中。无智轮转。非自心行。是圆生死。比丘如是。缘于相想。

何者三角。若人行善不善无记种种杂业。地狱天人诸处杂生。彼不善业。生地狱中。善业天中。杂业人中。若行三业。于三处生。如是名为三角生死。比丘如是。缘于相想。

何者是团。四大天王。三十三天。夜摩化乐他化自在。业相似生。于天中退复生天中。于人中退复生人中。非难处地。是团生死。比丘如是。缘于相想。何者是青。不善业摄。地狱之人。入闇地狱。是青生死。比丘如是。缘于相想。何者是黄。黄色业摄。生饿鬼中。互相加恶。迭共破坏。如是饿鬼。是黄生死。比丘如是。缘于相想。

何者是赤。赤业所摄。生畜生中。迭相食血。于血生爱。是赤生死。比丘如是。缘于相想。

何者是白。白色业摄。生于天中。彼人白业。善道宝价。买天人生。天欲退时。余天语言汝善道去人世界中。人中欲死。亲友知识。妻子啼哭。泪出覆面。而作是言。甚可爱愍。今舍我去。当好处生。生于人中。如是天人。是白生死。比丘如是。缘于相想。

彼比丘。如是思惟。既得人身。若不行善。修施戒智。彼人自诳。流转地狱畜生饿鬼旷野中行。如是愚痴凡夫之人。具足聚集。如是业道。彼比丘。谛观察受。观察想阴。攀缘而行。谛见谛求。因眼缘色而生眼识三和合触。修多作想。历别观察。见色好恶。若近若远。若长若短。若方若圆若白三角。是色形相。历别观察。彼诸相想。观想因缘。观阴界入。因缘相想。历别观察。若恶业报。分分正证。因相应缘。觉因相应。然后舍离。若有利益。若不利益。各各异相。知过去想。我于此业。已得善报。已得恶报。如前所说。如是知想。若有想者。犹须忆念。彼忆念者。缘彼想生。如灯光明。因灯缘灯。因缘于灯。故有光明。如是如是。因想缘想。以想势力。故有忆念。彼比丘得第五地。比丘如是知想触已。于彼天乐。不生贪乐。于地狱苦。不生怖畏。彼平等见。想如真金。彼想比丘。破如是想。异法观想。解脱彼想。复观余人。虚妄不实。我今观察。何因何缘。何因缘想。彼观察想。因缘和合。生如是想。若因缘灭。彼想则灭。如彼月珠。譬如月珠。缘月缘珠。则清水生。想亦如是因缘而生。如是想者。非无因缘。非有作者。非有受者。非自然生。比丘如是谛观想阴。彼既如是谛观想已。谛知生灭。复微细观。如河激流。想亦如是。善想生已。余因缘力转为不善。不善想生。余因缘力转为善想。彼心猿猴。初始破坏。无记为记。彼观乐想。不生贪乐。无漏乐中生于乐想。乐中苦想。如是知乐。云何而见。善阴界入若生若灭。不喜乐受。不乐想灭。不取想灭。然后行生。非住非灭。心不悕望。识生住灭。比丘。如是谛知此阴。是故不住魔之境界。贪欲嗔痴所不能缚。无有常乐净我等见。无明不能于生死中。以色声香味触爱罥之所系缚不失忆念。彼忆念生能尽诸漏。能到涅槃尔时世尊。而说偈言。

&nbsp;&nbsp;&nbsp;&nbsp;若何等比丘&nbsp;&nbsp;&nbsp;&nbsp;亲近懈怠人

&nbsp;&nbsp;&nbsp;&nbsp;不常勤精进&nbsp;&nbsp;&nbsp;&nbsp;如是非比丘

&nbsp;&nbsp;&nbsp;&nbsp;若不乐床敷&nbsp;&nbsp;&nbsp;&nbsp;佛说是比丘

&nbsp;&nbsp;&nbsp;&nbsp;若意乐懈怠&nbsp;&nbsp;&nbsp;&nbsp;彼不应善法

&nbsp;&nbsp;&nbsp;&nbsp;烦恼根唯一&nbsp;&nbsp;&nbsp;&nbsp;所谓懈怠是

&nbsp;&nbsp;&nbsp;&nbsp;若有一懈怠&nbsp;&nbsp;&nbsp;&nbsp;彼人不得法

&nbsp;&nbsp;&nbsp;&nbsp;非唯有法服&nbsp;&nbsp;&nbsp;&nbsp;而得名比丘

&nbsp;&nbsp;&nbsp;&nbsp;若无读诵心&nbsp;&nbsp;&nbsp;&nbsp;无禅无漏尽

&nbsp;&nbsp;&nbsp;&nbsp;唯有比丘形&nbsp;&nbsp;&nbsp;&nbsp;如是非比丘

&nbsp;&nbsp;&nbsp;&nbsp;但喜林中游&nbsp;&nbsp;&nbsp;&nbsp;不乐道境界

&nbsp;&nbsp;&nbsp;&nbsp;贪意乐酒色&nbsp;&nbsp;&nbsp;&nbsp;如是非比丘

&nbsp;&nbsp;&nbsp;&nbsp;若能绝魔缚&nbsp;&nbsp;&nbsp;&nbsp;复能断恶业

&nbsp;&nbsp;&nbsp;&nbsp;佛说彼比丘&nbsp;&nbsp;&nbsp;&nbsp;不妄食僧食

&nbsp;&nbsp;&nbsp;&nbsp;宁食蛇毒菵&nbsp;&nbsp;&nbsp;&nbsp;及以洋铜等

&nbsp;&nbsp;&nbsp;&nbsp;终不破禁戒&nbsp;&nbsp;&nbsp;&nbsp;而食僧饮食

&nbsp;&nbsp;&nbsp;&nbsp;如是则不应&nbsp;&nbsp;&nbsp;&nbsp;食所不应食

&nbsp;&nbsp;&nbsp;&nbsp;若食烦恼者&nbsp;&nbsp;&nbsp;&nbsp;则是地狱人

&nbsp;&nbsp;&nbsp;&nbsp;若人舍烦恼&nbsp;&nbsp;&nbsp;&nbsp;如蛇窟中出

&nbsp;&nbsp;&nbsp;&nbsp;彼比丘应食&nbsp;&nbsp;&nbsp;&nbsp;非乐见妇女

&nbsp;&nbsp;&nbsp;&nbsp;以自身为质&nbsp;&nbsp;&nbsp;&nbsp;而心喜乐恶

&nbsp;&nbsp;&nbsp;&nbsp;此人污僧宝&nbsp;&nbsp;&nbsp;&nbsp;云何是比丘

&nbsp;&nbsp;&nbsp;&nbsp;若贪爱利养&nbsp;&nbsp;&nbsp;&nbsp;喜乐于境界

&nbsp;&nbsp;&nbsp;&nbsp;见妇女生染&nbsp;&nbsp;&nbsp;&nbsp;非道非俗人

&nbsp;&nbsp;&nbsp;&nbsp;若能烧烦恼&nbsp;&nbsp;&nbsp;&nbsp;如火焚树林

&nbsp;&nbsp;&nbsp;&nbsp;名善婆罗门&nbsp;&nbsp;&nbsp;&nbsp;不贪着饮食

&nbsp;&nbsp;&nbsp;&nbsp;常乐行聚落&nbsp;&nbsp;&nbsp;&nbsp;喜数数洗浴

&nbsp;&nbsp;&nbsp;&nbsp;愚痴诳自他&nbsp;&nbsp;&nbsp;&nbsp;悉没于道法

&nbsp;&nbsp;&nbsp;&nbsp;静心空闲处&nbsp;&nbsp;&nbsp;&nbsp;常行禅不舍

&nbsp;&nbsp;&nbsp;&nbsp;得名婆罗门&nbsp;&nbsp;&nbsp;&nbsp;入善道境界

&nbsp;&nbsp;&nbsp;&nbsp;好处阿兰若&nbsp;&nbsp;&nbsp;&nbsp;非其人不住

&nbsp;&nbsp;&nbsp;&nbsp;离欲人能止&nbsp;&nbsp;&nbsp;&nbsp;悲喜乐欲者

&nbsp;&nbsp;&nbsp;&nbsp;若喜多言语&nbsp;&nbsp;&nbsp;&nbsp;爱乐于境界

&nbsp;&nbsp;&nbsp;&nbsp;不向涅槃城&nbsp;&nbsp;&nbsp;&nbsp;不生不死处

&nbsp;&nbsp;&nbsp;&nbsp;近王极美食&nbsp;&nbsp;&nbsp;&nbsp;常饮酒喜嗔

&nbsp;&nbsp;&nbsp;&nbsp;唯名字比丘&nbsp;&nbsp;&nbsp;&nbsp;妄语诳檀越

&nbsp;&nbsp;&nbsp;&nbsp;若诈说方便&nbsp;&nbsp;&nbsp;&nbsp;数到王门所

&nbsp;&nbsp;&nbsp;&nbsp;衰恼他俗人&nbsp;&nbsp;&nbsp;&nbsp;损败空闲者

&nbsp;&nbsp;&nbsp;&nbsp;若人舍妻子&nbsp;&nbsp;&nbsp;&nbsp;而依寂静林

&nbsp;&nbsp;&nbsp;&nbsp;犹有系恋意&nbsp;&nbsp;&nbsp;&nbsp;如吐已还食


彼比丘。此过寂静。谛观诸阴。如实谛见。勤修解脱。咨问尊长。若道非道。谛知见故。八分圣道。求解脱城。常勤行道。平等正见。心无垢染。其心寂静。于所行道。乐修多作。彼比丘。如是善法无漏业道。和合修行。减损魔众。长正法朋。彼地夜叉。如是知已。转复上闻虚空夜叉。虚空夜叉。次第复向四大王说。彼四大王。乃至炎摩兜率陀天。弥勒世尊如前所说。兜率陀处。有一菩萨。极大欢喜。向化应天如是说言。阎浮提中。某善男子。剃除须发。被服法衣。如前所说。彼化应天。转复欢喜。如前所说。又修行者。内心思惟。随顺正法。观察法行。云何彼比丘。得第五地。彼见闻知。或天眼见。观十色入。十者所谓眼入色入耳入声入鼻入香入舌入味入身入触入。云何观察此十色入。眼入因缘。色入因缘。我此想生。彼如是观。以眼因缘色因缘故而生眼识。三和合触。触共受想思等俱生。彼比丘。若受知受。若思知思。若想知想。如此色长。如此色短。此色可爱。此不可爱。此色可见。此不可见。此色有对。此色无对。如是乃至。此意名色。有十一种。如是分别。三和合触。触共受想。思等俱生。知彼眼触。生受想思。彼义云何。觉知名受。受知时节。是名想义。是名意转。此等法生。有异异相。有异异体。异义则如十大地法。如是异相。是思异相。念慧解脱。受想思触。欲进三昧。此一攀缘。有异异相。如是受想。如是想相。有异非一。譬如日光。一缘异体。如是如是。异自体受。异自体思。谛知眼触。生受想思。彼正观察。眼如是空。无物不坚。比丘如是。实见彼眼。谛知于道。远离邪见。正见现前。彼舍如是共痴浊行。不净眼想。不真实想。谛观此眼。唯是肉抟。脂脓血泪不净物合。如是知已。则能断欲彼于此眼知无常已。则见无常。彼知此眼唯有肉抟在骨匡已。心得离欲。复知此眼筋缠缚已。知此眼入。自他迭互。各不相应。此物不坚。一切无我。

以要言之。如是眼者。唯是苦物。既观知已。离眼入欲。既观眼入。如是知已。次复观色。如是色者。有爱不爱。是无记法。不实分别。此有何坚。何净何常。何我何乐。如是观色。思惟知已。知一切色皆悉无坚。唯有分别。此色如是。有爱不爱。此爱不爱。体不可得。此唯世间若爱若憎分别摄取。若爱若憎。如是忆念。又彼比丘。既如是观眼色入已。观耳声入。彼观察声。云何而生。根尘相对而生此声。彼如是观。以耳因缘。念因缘故。而生耳识。三和合触。触共受想思等俱生。知触共彼受想思生若以知触共思而生。觉知思想。所谓长相。远等因缘。得闻其声厚粗细业。若爱不爱。彼比丘。知如是声。思知想知。分分思量。以意识知。思知受知。忆念思量。彼耳声入。思量简择。然后觉知如是声者非有自体。无爱不爱唯有分别。此声如是有爱不爱。如是声者。非有自体非常非物。破坏不坚。无乐无我。亦无我所。唯贪嗔痴爱不爱声。如是正观声耳入已。若闻声时。则不迷惑。不生喜乐。不取不着。不谓有坚。如是观察。耳声入已不乐耳识离耳识欲。耳识非我。我非耳识。触受想思。皆亦如是。又彼比丘。观鼻香入。以鼻因缘。以香因缘。念因缘故。而生鼻识。若近若远。若爱不爱。若香若臭。风和合来。因风而闻。鼻为内入。香为外入。三和合触。触共受想思等俱生。知彼相已。如是观察鼻香入相。知内触相。则知触相。思相平等。于如是法。一相攀缘。异因缘用。异者。所谓有异异相。有异异体。异相则如十大地法。如前所说。此一切法。如是异相。非是一相一因缘作。彼比丘。如是谛知彼鼻香入。如是谛求。此如是物。有何物坚。有何物常。何物不坏。此入无常苦空无我。彼人如是知鼻香入一切非我。非是我所。如是正知。唯有分别此鼻香入。如是唯缚。愚痴凡夫。非黠慧者。比丘如是一种观察。

又彼比丘。观舌味入。彼念等缘而生舌识。三和合触。触共受想思等俱生。彼随顺觉。名为受相。知是想相。对是触相想是思相。想缘于相。彼如是法。各各自相。复平等相。异因缘生。如是一切。共成一事。譬如因筒因钳因糠因水因盆。金师因缘。作一指环。若作手钏。如是法者。非一相成。此舌味入。亦复如是。又彼比丘。谛观舌入。及以味入。如是观已。彼舌味入。无有少法。常乐我净。一切种种深细思惟。不得一法。如是如是。一相相应。彼于舌入味入离染。一切众生沉没此海。喜乐味海。迭相障碍。是故。复于人天地狱畜生饿鬼五道大海。如是系缚。比丘如是。于舌味入。虽欲解脱。舌入非我。我非舌入。非常非物。亦非不动。非不破坏。非舌味入。比丘如是得离染欲。又彼比丘。观身触入。身触因缘。而生身识。三和合触。触共受想思等俱生。如前所说。眼根入等。此身触入。应如是知。

又修行者。内心思惟。随顺正法。观察法行。云何比丘。如是观察十色入已。观察法入。彼见闻知。或天眼见。彼法入中摄三种法。谓数缘灭。非数缘灭。及以虚空所有无法皆法入摄。如是观已。彼虚空者。亦是法入。数缘灭者。此法名智。无量种种证已。顺行数缘。作已证断烦恼。令彼烦恼尽灭。失坏一切无漏非数缘者。彼非数缘。名智非受。非知非觉。又亦非疑。余人之识。有百千生。一切皆失眼耳鼻舌身意等识。彼已破坏。不复更生。如是名为非数缘灭。此非数缘第三虚空。知此三法。不生是常。非三世摄。此非今生。亦非已生。又非当生。又彼比丘。法入二种。各各分别。谓色无色。所言色者。谓十色入。云何眼识。非见非对。见对见色。如是耳识。非见非对。云何取声。如是鼻识。非见非对。云何取香。如是舌识。非见非对。云何取味。如是身识。非见非对。云何取触。云何如是。彼外五入。此内五入。非见非对。与彼见对。云何相得。彼比丘。如是观察。眼识生时。二种攀缘。乃至意识。皆有二种。如是识生。如印印物。彼不似印。印软物坚。则不能印。印坚物软。印则文生。如是如是。识非见对。缘取见对一切法中。第三印生。不相似物。不相似生。如是诸法。不相似物。不相似生。是初居致。第二居致。二法相似。还相似生。所谓白缕。生成白衣。第三居致。二不相应。不相应生。如燧火生。木之与火。不相应见。第四居致。见从稀物。而生稠物。如乳生酪。乳稀酪稠。彼法如是。则不相应。如是如是不相似法。谓眼识等。异因异缘。眼识等生。尔时世尊。而说偈言。

&nbsp;&nbsp;&nbsp;&nbsp;若乐觉知法&nbsp;&nbsp;&nbsp;&nbsp;在林而行禅

&nbsp;&nbsp;&nbsp;&nbsp;正觉知谛相&nbsp;&nbsp;&nbsp;&nbsp;则得无上处

&nbsp;&nbsp;&nbsp;&nbsp;常乐行慈心&nbsp;&nbsp;&nbsp;&nbsp;勤于法境界

&nbsp;&nbsp;&nbsp;&nbsp;谛知于身相&nbsp;&nbsp;&nbsp;&nbsp;则名真比丘

&nbsp;&nbsp;&nbsp;&nbsp;若人正观察&nbsp;&nbsp;&nbsp;&nbsp;欲恚不能坏

&nbsp;&nbsp;&nbsp;&nbsp;彼得言比丘&nbsp;&nbsp;&nbsp;&nbsp;异此非比丘

&nbsp;&nbsp;&nbsp;&nbsp;愍一切众生&nbsp;&nbsp;&nbsp;&nbsp;舍一切贪恋

&nbsp;&nbsp;&nbsp;&nbsp;解脱一切缚&nbsp;&nbsp;&nbsp;&nbsp;则名真比丘

&nbsp;&nbsp;&nbsp;&nbsp;若人调御心&nbsp;&nbsp;&nbsp;&nbsp;境界不能坏

&nbsp;&nbsp;&nbsp;&nbsp;无垢如真金&nbsp;&nbsp;&nbsp;&nbsp;名知足比丘

&nbsp;&nbsp;&nbsp;&nbsp;若人爱不爱&nbsp;&nbsp;&nbsp;&nbsp;不垢污心意

&nbsp;&nbsp;&nbsp;&nbsp;当知彼行善&nbsp;&nbsp;&nbsp;&nbsp;舍离一切过

&nbsp;&nbsp;&nbsp;&nbsp;威仪不可嫌&nbsp;&nbsp;&nbsp;&nbsp;法行调诸根

&nbsp;&nbsp;&nbsp;&nbsp;勇猛清净意&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;若人常喜乐&nbsp;&nbsp;&nbsp;&nbsp;知诸论中义

&nbsp;&nbsp;&nbsp;&nbsp;不贪着饮食&nbsp;&nbsp;&nbsp;&nbsp;名寂意比丘

&nbsp;&nbsp;&nbsp;&nbsp;林行阿兰若&nbsp;&nbsp;&nbsp;&nbsp;冢间草为敷

&nbsp;&nbsp;&nbsp;&nbsp;若以此为乐&nbsp;&nbsp;&nbsp;&nbsp;如是名比丘

&nbsp;&nbsp;&nbsp;&nbsp;谛知罪业过&nbsp;&nbsp;&nbsp;&nbsp;善达诸业果

&nbsp;&nbsp;&nbsp;&nbsp;深识因与缘&nbsp;&nbsp;&nbsp;&nbsp;是离恶比丘

&nbsp;&nbsp;&nbsp;&nbsp;破生死旷野&nbsp;&nbsp;&nbsp;&nbsp;坏恶调诸根

&nbsp;&nbsp;&nbsp;&nbsp;复能善知友&nbsp;&nbsp;&nbsp;&nbsp;名寂意比丘

&nbsp;&nbsp;&nbsp;&nbsp;于誉心不喜&nbsp;&nbsp;&nbsp;&nbsp;毁訾心不忧

&nbsp;&nbsp;&nbsp;&nbsp;如大海之深&nbsp;&nbsp;&nbsp;&nbsp;是修行比丘

&nbsp;&nbsp;&nbsp;&nbsp;坚意隐他恶&nbsp;&nbsp;&nbsp;&nbsp;不餐软滑语

&nbsp;&nbsp;&nbsp;&nbsp;时语善恭敬&nbsp;&nbsp;&nbsp;&nbsp;名寂静比丘

&nbsp;&nbsp;&nbsp;&nbsp;知欲界业因&nbsp;&nbsp;&nbsp;&nbsp;亦知色界因

&nbsp;&nbsp;&nbsp;&nbsp;无色亦谛知&nbsp;&nbsp;&nbsp;&nbsp;是知论比丘

&nbsp;&nbsp;&nbsp;&nbsp;不喜世俗语&nbsp;&nbsp;&nbsp;&nbsp;常乐断诸过

&nbsp;&nbsp;&nbsp;&nbsp;于境界如毒&nbsp;&nbsp;&nbsp;&nbsp;佛说是比丘

&nbsp;&nbsp;&nbsp;&nbsp;若人欲如泥&nbsp;&nbsp;&nbsp;&nbsp;意常如是行

&nbsp;&nbsp;&nbsp;&nbsp;黠慧开心意&nbsp;&nbsp;&nbsp;&nbsp;解脱生死缚

&nbsp;&nbsp;&nbsp;&nbsp;若人禅诵业&nbsp;&nbsp;&nbsp;&nbsp;远离于懈怠

&nbsp;&nbsp;&nbsp;&nbsp;利益诸众生&nbsp;&nbsp;&nbsp;&nbsp;名兰若比丘

&nbsp;&nbsp;&nbsp;&nbsp;若能答问难&nbsp;&nbsp;&nbsp;&nbsp;辩才调诸根

&nbsp;&nbsp;&nbsp;&nbsp;当知是法师&nbsp;&nbsp;&nbsp;&nbsp;不尔如草等

&nbsp;&nbsp;&nbsp;&nbsp;若身行意行&nbsp;&nbsp;&nbsp;&nbsp;一切不疲倦

&nbsp;&nbsp;&nbsp;&nbsp;僧所有事业&nbsp;&nbsp;&nbsp;&nbsp;一切皆能作

&nbsp;&nbsp;&nbsp;&nbsp;而不求财物&nbsp;&nbsp;&nbsp;&nbsp;不为富乐名

&nbsp;&nbsp;&nbsp;&nbsp;唯利益僧意&nbsp;&nbsp;&nbsp;&nbsp;解脱一切缚

&nbsp;&nbsp;&nbsp;&nbsp;持戒不悕天&nbsp;&nbsp;&nbsp;&nbsp;亦不求名利

&nbsp;&nbsp;&nbsp;&nbsp;持戒为涅槃&nbsp;&nbsp;&nbsp;&nbsp;是寂静比丘

&nbsp;&nbsp;&nbsp;&nbsp;常舍离众恶&nbsp;&nbsp;&nbsp;&nbsp;但乐行善行

&nbsp;&nbsp;&nbsp;&nbsp;不近恶知识&nbsp;&nbsp;&nbsp;&nbsp;是佛法比丘

&nbsp;&nbsp;&nbsp;&nbsp;常以慈修心&nbsp;&nbsp;&nbsp;&nbsp;恭敬质直意

&nbsp;&nbsp;&nbsp;&nbsp;学句不缺者&nbsp;&nbsp;&nbsp;&nbsp;去涅槃不远

&nbsp;&nbsp;&nbsp;&nbsp;常畏老病死&nbsp;&nbsp;&nbsp;&nbsp;不悕乐世间

&nbsp;&nbsp;&nbsp;&nbsp;修禅不放逸&nbsp;&nbsp;&nbsp;&nbsp;去涅槃不远

&nbsp;&nbsp;&nbsp;&nbsp;若人以无常&nbsp;&nbsp;&nbsp;&nbsp;自他空无我

&nbsp;&nbsp;&nbsp;&nbsp;修禅上上智&nbsp;&nbsp;&nbsp;&nbsp;去涅槃不远


又修行者。内心思惟。随顺正法。观察法行。云何彼比丘。得五地已。得第六地。彼见闻知。或天眼见彼比丘。解四居致。此法云何有相似。因得相似果。不相似因不相似果。因不相似果不相似。有半相似半不相似。云何名为有相似因得相似果。譬如稻因还生于稻。如是如是。内相似者。善业相似。如是得果。谓天人中是初居致。云何名为不相似因不相似果。譬如甜乳。而生酢酪。不可爱乐。如是如是。内不相似。谓于此世爱染声触味色香等。而得地狱不可爱果。不可乐果。犹如酢酪。第二居致。云何名为因不相似果不相似。譬如青等。合生异色。色不相似如是如是。内不相似。谓业果报皆不相似。非其业果。所谓邪见。外道斋法。杀羊悕天。而堕地狱。第三居致。云何名为有半相似半不相似。譬如白缕以成白衣。缕细衣粗。是不相似。如是如是。内半相似半不相似。细不善业。得大地狱不善粗报。第四居致。

又彼比丘。思惟观已。不取业果。更复思惟。观异业果。于有中行。犹如轮转。有四居致。有业未到。众人共作而能逼恼。此初居致。有业已到。方能逼恼。第二居致。有业若到。若其未到。皆能逼恼。第三居致。有业非到亦非未到。第四居致。有业未到。众人共作。能逼恼者。如世间法。星虽未到。国土得殃。若出世间。眼识未到。业海能逼。所谓欲心忧悲等逼。此初居致。有业已到。方能逼者。如世间法。火到乃烧。刀至方割。若出世间。不善业到。地狱畜生饿鬼逼恼。第二居致。有业若到若其未到能逼恼者。如世间法。咒毒势力。若到未到悉能逼恼。若出世间。人欲死时。有悕望相未到地狱第三居致。有业非到非未到者。譬如世间种种药子。非到生力。非未到生。若出世间。亦复如是。罗汉比丘。决定受业。量如须弥。彼阿罗汉。若入涅槃若未涅槃。此业不能逼阿罗汉。第四居致。

有业现受而非生受。此初居致。有业生受而非现受。第二居致。有业生受。亦现世受。第三居致。有非现受亦非生受。第四居致。何业现受而非生受。若世间者。如犯王法。王法与罚。此业现受而非生受出世间者。修行布施善人所赞。此业现受非他世受。此初居致。何业生受而非现受。若世间者。入火得火。世世间者。此世行善若行不善。异世得果。此可现见。第二居致。何业生受亦现世受。若世间者。所谓现受。生世亦受。出世间者。亦复如是。第三居致。何业非现亦非生受。若世间者。如不语戒。不语布施。出世间者。谓无记业。非现世受非生世受第四居致。

彼比丘。如是。一厢处坐如是观察。无量种枝业果报罗网。遍满地狱饿鬼畜生人天之中。如是见已。随顺法行。

又修行者。内心思惟。随顺正法。观察法行。云何比丘。知业果报。谓知此业。知此业果。知善不善。知此众生成就身恶行。成就口恶行。成就意恶行。毁谤贤圣。邪见所摄。彼人以是业因缘故。身坏命终。或堕地狱。或堕畜生。或堕饿鬼。若有众生成就身善行。成就口善行。成就意善行。赞叹贤圣。正见所摄。彼人以是业因缘故。身坏命终。则生善道天世界中。彼比丘。如是观察。自业报法。彼比丘。如是观已魔界众生。不与共行。终到涅槃。如是法行。修厌离行。勤行善道。终尽生死。摄取他人。令度生死。如自度已。及诸檀越。彼比丘。知业报法。观察地狱饿鬼畜生人天诸趣业报法数。譬如清净毗琉璃珠。为庄严故。以绳穿之。随彼绳色。若青若黄。赤白紫等。如彼色见。如是业珠。报绳穿之。彼比丘。于是业中。皆见闻知。或天眼见。清净明了。又彼比丘。若见若闻。知业报法。犹如彼珠。譬如有珠。其色极白。普清无瑕。清净任穿。已善修治。普门殊胜。一切世人之所赞叹。任王王等所应畜用。如是功德相应净珠。唯王王等知此功德清净珠价。取此珠已。着庄严上。如是如是。彼比丘。十善业道净分宝珠。普白善净。离过无瑕。清净任穿。对治法分。有大势力。是答难法。乃是法师。法钻所穿。善巧修治。如是如是。愿施戒智。如是如是。修治十善业道珠已。随愿所取转轮圣王。若取天王。若取魔王。若取梵王。修无漏禅。三昧自在。如是如是。彼正法珠善修治已。名为普门。此普门者。谓天人门。彼正法珠。名为普门。世间城中既得出已。入涅槃门。一切世人所赞叹者。谓正见人学人所赞。任王王等所应用者。入正法道心王所应。若人信彼毗琉璃珠。一切功德皆悉具足。如是宝珠。与正法珠相似相对。

又彼比丘。观业报法。犹如彼珠。譬如有珠。其珠有瑕。不普清净。非一切门而不鲜白。不任钻穿。不任修治。一切人见则不钻叹。非王王等所应畜用。如是如是。彼外道法。是相似法。如有瑕珠。所言瑕者。谓身见瑕。戒取疑瑕。非一切门。唯是地狱饿鬼畜生三趣之门。非是好法。又亦不与无漏相应。不任钻穿。非答难法。非是法师法钻所穿。非王王等所应畜用。八富伽罗正法道行。是心之王。彼外道珠。非其所应。如是等法。相似相对。非法瑕珠若系人咽如是之人。彼相似珠。用系咽已。在于地狱饿鬼畜生。无始以来生死流转。彼比丘。如是观察珠相似珠。譬如世间有琉璃珠。似毗琉璃。有人见之。谓毗琉璃。愚痴凡夫亦复如是。彼比丘。如是谛知法非法已。得第七地。彼地夜叉。见彼比丘。清净持戒得第七地。转复欢喜。如是传闻虚空夜叉。虚空夜叉闻四大王。彼四大王闻四天王。彼四天王如是传闻三十三天。三十三天如是复向帝释王说。彼帝释王次第复向炎摩天说。彼炎摩天展转复闻兜率陀天。兜率陀天如是具白弥勒世尊弥勒世尊告化应天。彼化应天复向他化自在天说。作如是言。阎浮提中。某善男子。如是次第。如前所说。

又修行者。内心思惟。随顺正法。观察法行。云何比丘。观业报法。第十一者。名为无作。是色所摄。一切法中。与色相应。若人受戒。一发戒已。若睡若闷。失心癫狂。如是善法。相续转行。譬如河流流常不断。如是之人。若睡若闷失心癫狂。如是无作。常流不断。无作名色。不可见对。彼复云何。色业所摄。此无作色。乃是一切善法之柱。此如是等十一种色。