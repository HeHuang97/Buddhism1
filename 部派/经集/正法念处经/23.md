## 正法念处经卷第二十三

### 观天品第六之二

复次比丘。知业果报。观鬘持天十种地已。观迦留波陀天(此言象迹天)所住之地。有几种地。自作善业。受乐果报。彼以闻慧。见迦留天。有十种地。何等为十。一名行莲华。二名胜蜂。三名妙声。四名香乐。五名风行。六名鬘喜。七名普观。八名常欢喜。九名爱香。十名均头。是为迦留足天。十种住处。各各异业。生于天中。彼以闻慧。见此众生。持戒善业。以熏其心。归佛法僧。称南无佛。三自归命。以此善业。毕至涅槃。其善不尽。是人命终。生迦留足天。行莲华地。受五欲乐。爱着欲味。目视不眴。身如日光。爱乐彼地。一切莲华。如白象色。庄严其地。华常开敷。一一莲华。香气普熏一百由旬。胜余一切众华之香。种种色蜂。毗琉璃色。出种种音。人中种种伎乐音声。百千分中不及其一。何以故。天欲天音。人不能闻。所以者何。非人境界故。除转轮王及离欲人。转轮圣王诸根力大。能受天欲。离欲之人。眼等诸根。离忧喜故。是故能闻。畜生蜂音。犹尚如是。何况天女爱欲歌音。不可譬喻。如天女声。甚可爱乐。色香味触。亦复如是。受无量种。无量爱乐。乃至爱善业尽。从天中退。若有余业。不堕地狱饿鬼畜生。得受人身。生长者家。多饶财物。以余善因缘。乃至涅槃。其福不尽。

复次比丘。知业果报。观迦留足天第二住处。彼以闻慧。见第二地。名胜蜂喜。众生何业而生彼处。若人智慧。有信持戒。有慈悲心利益众生。华香伎乐。供养佛塔。是人命终。生迦留足天胜蜂之处。种种音乐歌舞戏笑。游戏受乐。受自业果。华香恣意闻天女歌。即受快乐。无量天女。歌颂妙音。风吹众华。香气殊异。与诸天女。游戏众宝须弥山峰。耳闻音声。受天快乐。如是善业果报。比丘观已。为赞善业。即以伽他。而说颂曰。

&nbsp;&nbsp;&nbsp;&nbsp;戒善如阶道&nbsp;&nbsp;&nbsp;&nbsp;业力生天中

&nbsp;&nbsp;&nbsp;&nbsp;若人乘此道&nbsp;&nbsp;&nbsp;&nbsp;得至天乐处

&nbsp;&nbsp;&nbsp;&nbsp;四种口业戒&nbsp;&nbsp;&nbsp;&nbsp;身三种净业

&nbsp;&nbsp;&nbsp;&nbsp;智人乘七业&nbsp;&nbsp;&nbsp;&nbsp;能至于天中

&nbsp;&nbsp;&nbsp;&nbsp;持戒第一乐&nbsp;&nbsp;&nbsp;&nbsp;财物所不及

&nbsp;&nbsp;&nbsp;&nbsp;财富可败失&nbsp;&nbsp;&nbsp;&nbsp;持戒常牢固

&nbsp;&nbsp;&nbsp;&nbsp;人以戒庄严&nbsp;&nbsp;&nbsp;&nbsp;戒香常端正

&nbsp;&nbsp;&nbsp;&nbsp;佛说净善业&nbsp;&nbsp;&nbsp;&nbsp;生第一天处

&nbsp;&nbsp;&nbsp;&nbsp;若人行善业&nbsp;&nbsp;&nbsp;&nbsp;能行于天中

&nbsp;&nbsp;&nbsp;&nbsp;如至游戏处&nbsp;&nbsp;&nbsp;&nbsp;受第一快乐

&nbsp;&nbsp;&nbsp;&nbsp;身出大光明&nbsp;&nbsp;&nbsp;&nbsp;晃昱照天宫

&nbsp;&nbsp;&nbsp;&nbsp;游戏诸园观&nbsp;&nbsp;&nbsp;&nbsp;自业之所得

&nbsp;&nbsp;&nbsp;&nbsp;心常怀欢喜&nbsp;&nbsp;&nbsp;&nbsp;受乐常安悦

&nbsp;&nbsp;&nbsp;&nbsp;游戏天宫殿&nbsp;&nbsp;&nbsp;&nbsp;持戒因缘故

&nbsp;&nbsp;&nbsp;&nbsp;若人善持戒&nbsp;&nbsp;&nbsp;&nbsp;护持无量种

&nbsp;&nbsp;&nbsp;&nbsp;成就天果报&nbsp;&nbsp;&nbsp;&nbsp;是故应修戒

&nbsp;&nbsp;&nbsp;&nbsp;持戒为阶陛&nbsp;&nbsp;&nbsp;&nbsp;得众乐因缘

&nbsp;&nbsp;&nbsp;&nbsp;若人破戒者&nbsp;&nbsp;&nbsp;&nbsp;无有安乐处

&nbsp;&nbsp;&nbsp;&nbsp;持戒清净水&nbsp;&nbsp;&nbsp;&nbsp;湛然常充满

&nbsp;&nbsp;&nbsp;&nbsp;以此自澡沐&nbsp;&nbsp;&nbsp;&nbsp;天宫受快乐

&nbsp;&nbsp;&nbsp;&nbsp;若天鬘庄严&nbsp;&nbsp;&nbsp;&nbsp;和合受快乐

&nbsp;&nbsp;&nbsp;&nbsp;游戏于天宫&nbsp;&nbsp;&nbsp;&nbsp;皆由善因得

&nbsp;&nbsp;&nbsp;&nbsp;天女所围绕&nbsp;&nbsp;&nbsp;&nbsp;如日月光明

&nbsp;&nbsp;&nbsp;&nbsp;天中受快乐&nbsp;&nbsp;&nbsp;&nbsp;皆由善因生

&nbsp;&nbsp;&nbsp;&nbsp;随心念皆得&nbsp;&nbsp;&nbsp;&nbsp;得已终无失

&nbsp;&nbsp;&nbsp;&nbsp;善法常增长&nbsp;&nbsp;&nbsp;&nbsp;皆由善因得

&nbsp;&nbsp;&nbsp;&nbsp;受无量快乐&nbsp;&nbsp;&nbsp;&nbsp;一切常增长

&nbsp;&nbsp;&nbsp;&nbsp;若人持戒者&nbsp;&nbsp;&nbsp;&nbsp;则得如是乐

&nbsp;&nbsp;&nbsp;&nbsp;若人常行善&nbsp;&nbsp;&nbsp;&nbsp;为王所敬重

&nbsp;&nbsp;&nbsp;&nbsp;善为胜庄严&nbsp;&nbsp;&nbsp;&nbsp;是故应行戒

&nbsp;&nbsp;&nbsp;&nbsp;善人常调伏&nbsp;&nbsp;&nbsp;&nbsp;矜愍诸群生

&nbsp;&nbsp;&nbsp;&nbsp;常行慈布施&nbsp;&nbsp;&nbsp;&nbsp;能至天世间

&nbsp;&nbsp;&nbsp;&nbsp;不杀害众生&nbsp;&nbsp;&nbsp;&nbsp;愍哀一切众

&nbsp;&nbsp;&nbsp;&nbsp;常修行正业&nbsp;&nbsp;&nbsp;&nbsp;是人生天宫

&nbsp;&nbsp;&nbsp;&nbsp;不盗他财物&nbsp;&nbsp;&nbsp;&nbsp;心常念布施

&nbsp;&nbsp;&nbsp;&nbsp;诸根寂灭慧&nbsp;&nbsp;&nbsp;&nbsp;是人至天中

&nbsp;&nbsp;&nbsp;&nbsp;不犯他妇女&nbsp;&nbsp;&nbsp;&nbsp;常乐行正道

&nbsp;&nbsp;&nbsp;&nbsp;求寂灭涅槃&nbsp;&nbsp;&nbsp;&nbsp;彼人生天中

&nbsp;&nbsp;&nbsp;&nbsp;不饮酒醉乱&nbsp;&nbsp;&nbsp;&nbsp;醉者人所轻

&nbsp;&nbsp;&nbsp;&nbsp;智人能离酒&nbsp;&nbsp;&nbsp;&nbsp;彼人生天中

&nbsp;&nbsp;&nbsp;&nbsp;持戒善修行&nbsp;&nbsp;&nbsp;&nbsp;舍离众恶业

&nbsp;&nbsp;&nbsp;&nbsp;能生无量乐&nbsp;&nbsp;&nbsp;&nbsp;安慰一切众


如是比丘。观无量乐赞善业已。胜蜂欢喜无量众蜂出众妙音。乃至爱善业尽。从天还退。若有善业。不堕地狱饿鬼畜生。若生人中。第一端正。巧言辩辞。常受安乐。无有众恼。寿命长远。以余业故。

复次比丘。知业果报。观迦留足天第三住处。彼以闻慧。见第三地。名曰妙声。众生何业。生于彼处。即以闻慧。知持戒人奉施如来无量心者。宝盖供养。是人命终。生妙声天。受天快乐。行于真金毗琉璃山。与诸天女天鬘庄严。游七宝山。入犍闼婆林。涂香末香。种种树林。种种泉流。河池莲华。其林光明。青黄紫色。入彼林中。香风微动。叶出歌音。阿修罗犍闼婆所有歌音。十六分中不及其一。微风吹动。互相[敲-高+亭]触。出妙音声。五乐之音。娱乐受乐。既闻乐音。十倍放逸。爱乐音声。染着自诳。香味触等。亦复如是。乃至爱善业尽。从天上退。若有余善。不堕地狱饿鬼畜生。得受人身。多爱音乐。大富多财。舍宅安隐。五谷丰足。眷属妻子。寿命延长。王所敬爱。以余业故。

复次比丘。知业果报。观迦留足天第四住处。彼以闻慧。见迦留天第四地处。名曰香乐。众生何业生于彼处。彼以闻慧。见此众生。香涂佛塔。信心持戒。是人命终。生香乐天。受天快乐。不可譬喻。天修陀味。以为饮食。身心无恼。五乐音声。天鬘庄严。戏笑歌舞。与天女众。常相娱乐。如山涌水。游戏山峰。天青珠宝。珊瑚玫瑰。车磲马瑙。金山峰中。种种流水。河泉花池。俱翅鸟林。见种种林。游戏其中。流水河池。其味美妙。胜阎浮提。一切美味。善业所生。食此上味。受是天乐。乃至爱善业尽。从天还退。有余善业。不堕地狱饿鬼畜生。得受人身。生大富家。多饶财物。丰足五谷。以余业故。

复次比丘。知业果报。观迦留足天第五住处。彼以闻慧。见迦留足天有第五地处。名曰风行。以何业故。生于彼处。即以闻慧。知彼众生信心持戒。见比丘僧。以扇布施。令得清凉。如忧尸罗(冷药草名)。令诸比丘。读诵经法。是人寿终。生风行天。受天快乐。以善业故。香风来吹。悦乐无比。四天香风。皆来熏之。百千倍香。凉冷可爱。或胜一倍。乃至五倍。四天王天。香气二倍。三十三天。香气三倍。夜摩天上。香气四倍。兜率陀天。香气五倍。化乐天。他化自在天。香气六倍。以业胜故。天众亦胜。观善业已。其风行天。游戏林中。受诸香触。六天香风。皆入此天。同一风力。何以故。一风功德。不可宣说。随天所念。从风皆得。欲闻音乐。风吹山峪。天女歌音所不能及。若欲念香。乃至他化自在天众。华香和合。不可称说。来熏此天。若念凉冷。随心所欲。若游异方欲见众宝。须弥山峰。或游金峰。阎浮檀金。或颇梨峰。园林之中。种种华果。流泉河池。众鸟香华。以为庄严。种种天女所住之处。无量香触。出妙音声。天子乘风。至诸园林。山峪游戏。如前所说。如是香风。令此天子乘之去来受五欲乐。共相娱乐。游戏受乐不生嫉妒无有诤心皆相爱乐。以自染业。上中下业。如印印物。得相似报。得妙香风。无有嫉妒。业力既尽。从天还退。所造之业。有上中下。受报既尽。业尽还退。如是众生业行。随业流转。非无因生。彼比丘观察业已。而说颂曰。

&nbsp;&nbsp;&nbsp;&nbsp;如因日知时&nbsp;&nbsp;&nbsp;&nbsp;因时生草木

&nbsp;&nbsp;&nbsp;&nbsp;随业因缘生&nbsp;&nbsp;&nbsp;&nbsp;非是无因生

&nbsp;&nbsp;&nbsp;&nbsp;无量千生死&nbsp;&nbsp;&nbsp;&nbsp;业锁之所系

&nbsp;&nbsp;&nbsp;&nbsp;三种爱坚牢&nbsp;&nbsp;&nbsp;&nbsp;系缚诸众生

&nbsp;&nbsp;&nbsp;&nbsp;如蜜和毒药&nbsp;&nbsp;&nbsp;&nbsp;是所不应食

&nbsp;&nbsp;&nbsp;&nbsp;天乐亦如是&nbsp;&nbsp;&nbsp;&nbsp;退没时大苦

&nbsp;&nbsp;&nbsp;&nbsp;业尽怀忧怖&nbsp;&nbsp;&nbsp;&nbsp;舍离诸天女

&nbsp;&nbsp;&nbsp;&nbsp;退时大苦恼&nbsp;&nbsp;&nbsp;&nbsp;不可得譬喻

&nbsp;&nbsp;&nbsp;&nbsp;善业欲尽时&nbsp;&nbsp;&nbsp;&nbsp;如灯焰欲灭

&nbsp;&nbsp;&nbsp;&nbsp;不知何所趣&nbsp;&nbsp;&nbsp;&nbsp;心生大苦恼

&nbsp;&nbsp;&nbsp;&nbsp;爱毒之所烧&nbsp;&nbsp;&nbsp;&nbsp;忧悲自坏心

&nbsp;&nbsp;&nbsp;&nbsp;语声身相动&nbsp;&nbsp;&nbsp;&nbsp;怖畏失天身

&nbsp;&nbsp;&nbsp;&nbsp;如是众乐味&nbsp;&nbsp;&nbsp;&nbsp;爱欲最大诳

&nbsp;&nbsp;&nbsp;&nbsp;以不舍离故&nbsp;&nbsp;&nbsp;&nbsp;增长大苦恼

&nbsp;&nbsp;&nbsp;&nbsp;天上欲退时&nbsp;&nbsp;&nbsp;&nbsp;心生大苦恼

&nbsp;&nbsp;&nbsp;&nbsp;地狱众苦毒&nbsp;&nbsp;&nbsp;&nbsp;十六不及一

&nbsp;&nbsp;&nbsp;&nbsp;一切诸焰轮&nbsp;&nbsp;&nbsp;&nbsp;爱力之所作

&nbsp;&nbsp;&nbsp;&nbsp;爱锁缚众生&nbsp;&nbsp;&nbsp;&nbsp;至诸崄恶道

&nbsp;&nbsp;&nbsp;&nbsp;诸天退时苦&nbsp;&nbsp;&nbsp;&nbsp;人中舍命苦

&nbsp;&nbsp;&nbsp;&nbsp;观生死如火&nbsp;&nbsp;&nbsp;&nbsp;见已离诸欲

&nbsp;&nbsp;&nbsp;&nbsp;若人放逸行&nbsp;&nbsp;&nbsp;&nbsp;彼人无解脱

&nbsp;&nbsp;&nbsp;&nbsp;放逸痴所惑&nbsp;&nbsp;&nbsp;&nbsp;去涅槃甚远

&nbsp;&nbsp;&nbsp;&nbsp;应离于放逸&nbsp;&nbsp;&nbsp;&nbsp;放逸为大怨

&nbsp;&nbsp;&nbsp;&nbsp;天中放逸故&nbsp;&nbsp;&nbsp;&nbsp;退堕地狱中

&nbsp;&nbsp;&nbsp;&nbsp;三界如轮转&nbsp;&nbsp;&nbsp;&nbsp;业系轮不断

&nbsp;&nbsp;&nbsp;&nbsp;是故舍爱欲&nbsp;&nbsp;&nbsp;&nbsp;离欲得涅槃


如是比丘。观天退已。厌离欲心。观风行天无常之乐。业因缘生。不离无常。乃至爱善业尽。从天还退。有余善业。不堕地狱饿鬼畜生。得受人身。善于海行。为大导师。善知风路。以余业故。

复次比丘。知业果报。观迦留足天第六住处。彼以闻慧。见迦留天第六地处。名散华欢喜。以何等业生于彼天。彼以闻慧。见持戒人心有净信。正身口意。僧说戒时。施诸澡瓶。或行道路。或于旷野。盛满净水。施人澡瓶。是人命终。生散花欢喜天。种种音乐。游戏音声。与众天女游戏众宝毗琉璃须弥山侧。香风所熏。种种香鬘。璎珞其身。流泉浴池。以为庄严。天子天女互相娱乐。受无量乐。于无量时。入流泉林。于彼林中。受天快乐。毗琉璃树。真金为叶。真金为树。毗琉璃叶。入此林中。常怀喜悦。身出光明。饮天甘露。善业因缘。阎浮提中。上味蜜酒。比天所饮。苦如葶苈。色味具足。其香普熏。满一由旬。一切众鸟。身真金色。饮众香水。心怀悦乐。出妙音声。遍满林中。多有众蜂。游戏其中。一切香味。从树流出。或有金色。有琉璃色。有车磲色。赤真珠色。有如绿色。从树流出。以为香河。名欢喜流。广二由旬。天子天女。游戏两岸。欢娱受乐。天子天女。饮已喜悦。歌舞戏笑。金色莲华。琉璃为茎。游戏歌颂。乘众宝殿。入大池中。八功德水。游戏受乐。互相浇渍。其池名曰阿栖之迦。清净严饰。殊妙无比。如是天众。受天快乐。乃至爱善业尽。从天命终。不堕三恶。得受人身。生丰乐国。常无饥渴。生大富家。不值饥世。众人所爱。以余业故。

复次比丘。知业果报。观迦留足天第七住处。彼以闻慧。见迦留足天第七地处。名曰普观。以何等业生于彼处。彼以闻慧。知持戒人修行善业。以善熏心。于破戒病人。不求恩惠。悲心施安。心不疲厌。供养病人。是人命终。生普观天。受五欲乐。天鬘庄严。心意悦乐。一一游观。如意游行。与诸天女。而自围绕。威德明耀。犹如日光。一切天众。恭敬尊重。游于须弥宝山之中。着众天衣。众宝庄严。随念游戏。行于林中。众莲华池。山峪河泉。受自业报。如是游戏天园林中。真金栏楯多有众鸟以为严饰。风吹铃网。出众妙音。其林名曰普现庄严。威德光明。胜百千日。须弥留山。有七山峰。围绕此林。何等为七。一名高山。二名合山。三名雨落。四名龙声。五名爱光。六名雨宝。七名星鬘。围绕彼林。以众宝铃。庄严众树。诸天女等。天鬘庄严。游戏林中。身百千光。晃耀明照。天子见已。五欲纵逸。以金莲华。共相娱乐。歌舞戏笑。妙音爱色香味触法。不知厌足。如是三十六火之所围绕。如火烧然。皆无厌足。比丘见已。而说颂曰。

&nbsp;&nbsp;&nbsp;&nbsp;爱火所围绕&nbsp;&nbsp;&nbsp;&nbsp;遍于天世间

&nbsp;&nbsp;&nbsp;&nbsp;欲烧不自在&nbsp;&nbsp;&nbsp;&nbsp;为欲痴所使

&nbsp;&nbsp;&nbsp;&nbsp;如火益干薪&nbsp;&nbsp;&nbsp;&nbsp;增长火炽然

&nbsp;&nbsp;&nbsp;&nbsp;如是受乐者&nbsp;&nbsp;&nbsp;&nbsp;爱火转增长

&nbsp;&nbsp;&nbsp;&nbsp;薪火虽炽然&nbsp;&nbsp;&nbsp;&nbsp;人皆能舍离

&nbsp;&nbsp;&nbsp;&nbsp;爱火烧世间&nbsp;&nbsp;&nbsp;&nbsp;缠绵不可舍

&nbsp;&nbsp;&nbsp;&nbsp;若人渡爱河&nbsp;&nbsp;&nbsp;&nbsp;思觉恶虫畏

&nbsp;&nbsp;&nbsp;&nbsp;得至寂灭处&nbsp;&nbsp;&nbsp;&nbsp;远离爱欲故

&nbsp;&nbsp;&nbsp;&nbsp;若人脱爱网&nbsp;&nbsp;&nbsp;&nbsp;远离于欲嗔

&nbsp;&nbsp;&nbsp;&nbsp;智人度烦恼&nbsp;&nbsp;&nbsp;&nbsp;永离诸忧患

&nbsp;&nbsp;&nbsp;&nbsp;若布施持戒&nbsp;&nbsp;&nbsp;&nbsp;心常念于天

&nbsp;&nbsp;&nbsp;&nbsp;斯人污净戒&nbsp;&nbsp;&nbsp;&nbsp;犹如杂毒水

&nbsp;&nbsp;&nbsp;&nbsp;爱诳诸众生&nbsp;&nbsp;&nbsp;&nbsp;过于亿千劫

&nbsp;&nbsp;&nbsp;&nbsp;愚者不能舍&nbsp;&nbsp;&nbsp;&nbsp;为贪之所使

&nbsp;&nbsp;&nbsp;&nbsp;众生爱所诳&nbsp;&nbsp;&nbsp;&nbsp;犹依止于爱

&nbsp;&nbsp;&nbsp;&nbsp;如人负重担&nbsp;&nbsp;&nbsp;&nbsp;而饮热碱水

&nbsp;&nbsp;&nbsp;&nbsp;饮已寻复渴&nbsp;&nbsp;&nbsp;&nbsp;须臾无暂息

&nbsp;&nbsp;&nbsp;&nbsp;愚人不善思&nbsp;&nbsp;&nbsp;&nbsp;唐劳自焦苦

&nbsp;&nbsp;&nbsp;&nbsp;是故应离爱&nbsp;&nbsp;&nbsp;&nbsp;爱心难调伏

&nbsp;&nbsp;&nbsp;&nbsp;爱使诸众生&nbsp;&nbsp;&nbsp;&nbsp;不得脱生死

&nbsp;&nbsp;&nbsp;&nbsp;无上第一乐&nbsp;&nbsp;&nbsp;&nbsp;禅乐游观处

&nbsp;&nbsp;&nbsp;&nbsp;是乐为最胜&nbsp;&nbsp;&nbsp;&nbsp;能视涅槃城

&nbsp;&nbsp;&nbsp;&nbsp;成就胜乐因&nbsp;&nbsp;&nbsp;&nbsp;则受天乐报

&nbsp;&nbsp;&nbsp;&nbsp;爱网之所缚&nbsp;&nbsp;&nbsp;&nbsp;还受地狱苦

&nbsp;&nbsp;&nbsp;&nbsp;爱初后非善&nbsp;&nbsp;&nbsp;&nbsp;常受众苦恼

&nbsp;&nbsp;&nbsp;&nbsp;爱为众恶本&nbsp;&nbsp;&nbsp;&nbsp;正法导师说


如是比丘。观天世间。欲河洄澓之所漂殁。退没死苦。具观察已。心生厌离。如是普观。天所住地。受天快乐。乃至爱善业尽。从天还退。不堕地狱饿鬼畜生。若生人中大富饶财。妻子奴婢僮仆贾客。眷属和合。以余业故。

复次比丘。知业果报。观迦留足天第八住处。彼以闻慧。见迦留足天第八地处。名常欢喜。以何业故生于彼处。即以闻慧。知此众生。以净信心。见犯法者。应受死苦。系在牢狱。以财赎命。令其得脱。不为财利。为益众生。慈悲心故。不求报恩。是人命终。得生天上。常自欢喜。悦乐百倍。胜于余天。以业胜故。无量天女。歌舞戏笑。以为娱乐。游戏山峪。金毗琉璃。柔濡触乐。河池流泉。于园林中。受天快乐。所受之乐。百千万分。转轮王乐。不及其一。何以故。与诸天众同业生故。身无骨肉。亦无垢污。于须弥山侧。众宝莲华。天鬘天衣。庄严其身。若上金峰。身则金色。升琉璃峰。身琉璃色。如入池水。身皆同色。上琉璃峰。其身光色。如第二日。琉璃力故。若升银峰。身色如雪。如拘物头华。一切身分。端正庄严。天女围绕。作众伎乐。游戏园林。受天快乐。如是游戏。遥见园林众树具足。名天戏林。乘阎浮檀金殿。入天戏林。其林柔濡。众鸟音声。和合美妙。天子入已。鸟名天音。天同业生。天善业故。即说颂曰。

&nbsp;&nbsp;&nbsp;&nbsp;若有人能作&nbsp;&nbsp;&nbsp;&nbsp;爱乐之善业

&nbsp;&nbsp;&nbsp;&nbsp;彼人业果报&nbsp;&nbsp;&nbsp;&nbsp;成就极端严

&nbsp;&nbsp;&nbsp;&nbsp;既得受天乐&nbsp;&nbsp;&nbsp;&nbsp;若不行放逸

&nbsp;&nbsp;&nbsp;&nbsp;从乐至乐处&nbsp;&nbsp;&nbsp;&nbsp;后必至涅槃

&nbsp;&nbsp;&nbsp;&nbsp;一切乐无常&nbsp;&nbsp;&nbsp;&nbsp;要必终归尽

&nbsp;&nbsp;&nbsp;&nbsp;莫受此天乐&nbsp;&nbsp;&nbsp;&nbsp;以为自娱乐

&nbsp;&nbsp;&nbsp;&nbsp;此天乐无常&nbsp;&nbsp;&nbsp;&nbsp;寿尽必退没

&nbsp;&nbsp;&nbsp;&nbsp;既知此法已&nbsp;&nbsp;&nbsp;&nbsp;当求涅槃道

&nbsp;&nbsp;&nbsp;&nbsp;一切法皆尽&nbsp;&nbsp;&nbsp;&nbsp;高者亦当堕

&nbsp;&nbsp;&nbsp;&nbsp;和合必有离&nbsp;&nbsp;&nbsp;&nbsp;有命皆归死

&nbsp;&nbsp;&nbsp;&nbsp;三界诸众生&nbsp;&nbsp;&nbsp;&nbsp;现在及未来

&nbsp;&nbsp;&nbsp;&nbsp;生者必有死&nbsp;&nbsp;&nbsp;&nbsp;无有法常者

&nbsp;&nbsp;&nbsp;&nbsp;譬如日出没&nbsp;&nbsp;&nbsp;&nbsp;一切人皆见

&nbsp;&nbsp;&nbsp;&nbsp;一切生亦然&nbsp;&nbsp;&nbsp;&nbsp;死法常现前

&nbsp;&nbsp;&nbsp;&nbsp;如是知诸法&nbsp;&nbsp;&nbsp;&nbsp;一切皆生灭

&nbsp;&nbsp;&nbsp;&nbsp;莫行放逸心&nbsp;&nbsp;&nbsp;&nbsp;放逸过毒害

&nbsp;&nbsp;&nbsp;&nbsp;谨慎不放逸&nbsp;&nbsp;&nbsp;&nbsp;是处名甘露

&nbsp;&nbsp;&nbsp;&nbsp;若行放逸者&nbsp;&nbsp;&nbsp;&nbsp;是名为死句

&nbsp;&nbsp;&nbsp;&nbsp;若不放逸者&nbsp;&nbsp;&nbsp;&nbsp;常得不死处

&nbsp;&nbsp;&nbsp;&nbsp;若行放逸者&nbsp;&nbsp;&nbsp;&nbsp;常趣于死路

&nbsp;&nbsp;&nbsp;&nbsp;若人行放逸&nbsp;&nbsp;&nbsp;&nbsp;如毒亦如火

&nbsp;&nbsp;&nbsp;&nbsp;行放逸众生&nbsp;&nbsp;&nbsp;&nbsp;命终至苦处

&nbsp;&nbsp;&nbsp;&nbsp;若人不放逸&nbsp;&nbsp;&nbsp;&nbsp;所至应敬礼

&nbsp;&nbsp;&nbsp;&nbsp;能至寂灭处&nbsp;&nbsp;&nbsp;&nbsp;永离诸放逸

&nbsp;&nbsp;&nbsp;&nbsp;一切乐皆尽&nbsp;&nbsp;&nbsp;&nbsp;愚者不觉知

&nbsp;&nbsp;&nbsp;&nbsp;至于临终时&nbsp;&nbsp;&nbsp;&nbsp;一切皆忘失

&nbsp;&nbsp;&nbsp;&nbsp;若人自爱身&nbsp;&nbsp;&nbsp;&nbsp;应修行善业

&nbsp;&nbsp;&nbsp;&nbsp;修行于法乐&nbsp;&nbsp;&nbsp;&nbsp;如佛之所说

&nbsp;&nbsp;&nbsp;&nbsp;一切皆无常&nbsp;&nbsp;&nbsp;&nbsp;后则致大苦

&nbsp;&nbsp;&nbsp;&nbsp;佛因实谛故&nbsp;&nbsp;&nbsp;&nbsp;为诸众生说


时天闻鸟说是偈已。心自思惟。其心醒了。念宿命果。少离放逸。知足光明。持其心意。不贪五欲。不行放逸。不久心动。复着五欲。受五欲乐。乃至爱善业尽。从天还退。若无恶业。不堕地狱饿鬼畜生。得受人身。不遭王难。常受快乐。不值众恶。以余业故。

复次比丘。知业果报。观迦留足天第九住处。彼以闻慧。见迦留足天第九地处。名曰香乐。众生何业而生彼处。彼见闻知。若人持戒。信于三宝。佛法僧中大福田处。施众末香涂香。净心供养。如法得物。以用布施。作已思惟而生随喜。是人命终生香乐天。受天快乐。身出光明。天五乐音。心常欢喜。经于多时。受五欲乐。不觉长远。诸根耽乐。躁动贪着。无始流转。不知厌足。游戏园林。以众花鬘。自严其身。涂香末香种种树林。具足光明。河池流泉。以为庄严。心着欲乐。不觉退没。如是欲境。爱心所诳。受五欲乐。乃至业尽。从天还退。若有善业。不堕地狱饿鬼畜生。得受人身。生清凉国。不值荒坏刀兵饥馑。为一切人之所供养。以余业故。

复次比丘。知业果报。观迦留足天第十住处。彼以闻慧。见迦留足天第十地处。名曰均头。以何等业生于彼处。若人持戒信心清净。见有众生得罪于王被发受戮。救令得脱。是人命终。生均头天。受五欲乐。三方天王所受欲乐。此天所受。具足无减。具三天乐。欲乐欲明。欲乐相续。三天之乐随念皆得。乃至天女五欲音乐受乐之具。乃至爱善业尽。从天还退。有余善业。不堕地狱饿鬼畜生。得受人身常离怖畏忧苦恼乱。无病安隐。端正妙色。人所爱念。大富饶财。随劫增减。寿命长远。以余业故。

复次比丘。知业果报。观迦留吒足天十种地已。观四天王天第三住处。名常恣意。有几住地。彼以闻慧。观恣意天有十种地。何等为十。一名欢喜岸。二名优钵色。三名分陀利。四名众彩。五名质多罗。六名山顶。七名摩偷。八名欲境。九名清凉池。十名常游戏。是名常恣意天十地住处。以何等业生于彼处。彼以闻慧。见此众生。净心持戒。离于邪见。见人斫伐鬼神大树。夜叉罗刹之所依止。其人拥护令不斫伐。此诸鬼神不恼害人。依树受乐。无树则苦。以此人故。鬼神得乐。是人命终。生欢喜岸天。受天快乐。池名清凉。鹅鸭鸳鸯。身皆金色。以为庄严。出众妙音。七宝莲华。以为严饰。金色林树。名曰金林。其莲华池周匝围绕。金宝林树。影现池中。无量种色。其池妙好。如帝释池。若天帝释。从上而下。欲伐阿修罗。见其莲华。如日初出。如是莲华。无量百千。以为庄严。帝释见已。告诸天曰。此清凉池。清净庄严。甚为奇妙。于如是等。功德华池。心常爱乐。喜岸天子。与诸天女娱乐受乐。不可譬喻。自在游戏。天女围绕。受第一乐。行食自在。于华池岸。及行异处。身无疲极。心常悦乐。第一具足。歌舞戏笑。音常不绝。天女围绕。念身心乐。清净无垢。增长成就。受五欲乐。心无厌足。何以故。爱心如火。不知足故。如是天子。游戏种种山河宫殿。池水莲华。七宝庄严。游观之处闻种种音。与众天女游戏诸林。欢娱受乐。须弥山峰。毗琉璃宝。白银珊瑚黄金之色。光明照曜。自在游行。光明如日。可爱如月。或有光色不可譬喻。以善业故。得此妙身。受善业果。是天游戏。受五欲乐。乃至爱善业尽。从天命终。若有余善。不堕地狱饿鬼畜生。得受人身。端严殊妙。丰乐安隐。巨富多财。受第一乐。以余业故。

复次比丘知业果报。观常恣意天第二地处。彼以闻慧。见常恣意。第二地处。名优钵罗色。众生何业。生于彼处。彼以闻慧。见此众生顺法修行。持戒净信。为欲供养佛法僧故。造优钵华池。供养三宝。是人命终。生优钵罗色天。受天快乐。游戏华池。欢喜娱乐。歌舞戏笑。受无量乐。一一园林。琉璃珊瑚。真金庄严。其地柔濡。无量天女。游戏其中。受天快乐。随念成就。无量山峪。娱乐喜乐。以乐因故。受乐果报。五根所对皆悉快乐。身如琉璃优钵罗色。游诸华池。优钵罗间。其华香气。满百由旬。胜一切华。如王最胜。以因得果。如来所说。生天上已。爱彼华池。游戏其中。受无量乐。六根所对。心常爱乐。乃至爱善业尽。从天命终。若有余业。不堕地狱饿鬼畜生。得受人身。生大国土多饶华果。具足天乐。巨富饶财。以余业故。

复次比丘。知业果报。彼以闻慧。见常恣意天第三住处。名分陀利。众生何业而生彼处。彼以闻慧。见此众生。净身口意为佛法僧。造莲花池供养三宝。是人命终。生分陀利天。善业成就。受天快乐。种种众宝。庄严其身。光明晃曜。诸天所爱。华鬘庄严。多诸天女。以为围绕。金刚青摩尼宝车磲众宝。庄严娱乐。自在受乐。乃至爱善业尽。从天命终。若有余业。不堕地狱饿鬼畜生。得受人身。所生国土。多有陂泽。大富饶财。受第一乐。父母兄弟妻子眷属之所爱念。以余业故。

复次比丘。知业果报。观常恣意天第四住处。彼以闻慧。见常恣意天第四地处。名曰彩地。众生何业生于彼处。即以闻慧。见此众生心有净信。为比丘僧。染治袈裟。若毕钵罗。若赤若黄。若紫若绀。若栴檀。若青若绿。若黑若碧。以此众色。为出家人。染治法服。是人命终。生彩地天。受天快乐。众彩衣鬘。以为庄严。其身常出种种光明。以照其地。一切皆亦。如赤宝华。所出光明。其地光明。亦复如是。及余种种青黄杂宝。庄严其地。一切彩色衣服庄严。亦复如是。庄严其身。游戏林中。常受快乐。无以为比。无量殊胜。功德具足。受种种乐。善业所得。种种园林。宫殿楼观。与众天女。众宝庄严。游戏园观。随至彩地。皆与同色。一一林树。一一山峰。一一华池。一一河水。一一流泉。游戏受乐。种种伎乐。歌舞戏笑。与众天女。共相爱恋。六欲自娱。食须陀味。饮天甘露。无有醉乱。天众围绕。受斯悦乐。比丘观已。而说偈曰。

&nbsp;&nbsp;&nbsp;&nbsp;善业为高胜&nbsp;&nbsp;&nbsp;&nbsp;胜高须弥山

&nbsp;&nbsp;&nbsp;&nbsp;善业能将人&nbsp;&nbsp;&nbsp;&nbsp;阿迦尼吒天

&nbsp;&nbsp;&nbsp;&nbsp;种种持禁戒&nbsp;&nbsp;&nbsp;&nbsp;护于无量种

&nbsp;&nbsp;&nbsp;&nbsp;以善业果报&nbsp;&nbsp;&nbsp;&nbsp;天中受快乐

&nbsp;&nbsp;&nbsp;&nbsp;戒光净庄严&nbsp;&nbsp;&nbsp;&nbsp;持戒清净水

&nbsp;&nbsp;&nbsp;&nbsp;澡浴修行人&nbsp;&nbsp;&nbsp;&nbsp;生天受快乐

&nbsp;&nbsp;&nbsp;&nbsp;施戒自调伏&nbsp;&nbsp;&nbsp;&nbsp;利益诸众生

&nbsp;&nbsp;&nbsp;&nbsp;智慧进慈心&nbsp;&nbsp;&nbsp;&nbsp;彼人生天中

&nbsp;&nbsp;&nbsp;&nbsp;正行离众过&nbsp;&nbsp;&nbsp;&nbsp;戒宝自庄严

&nbsp;&nbsp;&nbsp;&nbsp;悲心于众生&nbsp;&nbsp;&nbsp;&nbsp;彼人生天中

&nbsp;&nbsp;&nbsp;&nbsp;质直者如金&nbsp;&nbsp;&nbsp;&nbsp;炼之离尘垢

&nbsp;&nbsp;&nbsp;&nbsp;修行乐正业&nbsp;&nbsp;&nbsp;&nbsp;彼人生天中

&nbsp;&nbsp;&nbsp;&nbsp;慈愍诸众生&nbsp;&nbsp;&nbsp;&nbsp;心常念利益

&nbsp;&nbsp;&nbsp;&nbsp;不染诸恶业&nbsp;&nbsp;&nbsp;&nbsp;彼人生天宫

&nbsp;&nbsp;&nbsp;&nbsp;昼夜持禁戒&nbsp;&nbsp;&nbsp;&nbsp;智慧常护持

&nbsp;&nbsp;&nbsp;&nbsp;彼人生天中&nbsp;&nbsp;&nbsp;&nbsp;常得受快乐

&nbsp;&nbsp;&nbsp;&nbsp;若人念思惟&nbsp;&nbsp;&nbsp;&nbsp;乘于持戒马

&nbsp;&nbsp;&nbsp;&nbsp;到诸天宫殿&nbsp;&nbsp;&nbsp;&nbsp;无量戏乐处

&nbsp;&nbsp;&nbsp;&nbsp;若游戏天宫&nbsp;&nbsp;&nbsp;&nbsp;受天快乐报

&nbsp;&nbsp;&nbsp;&nbsp;皆由持净戒&nbsp;&nbsp;&nbsp;&nbsp;如来之所说

&nbsp;&nbsp;&nbsp;&nbsp;若人鬘严饰&nbsp;&nbsp;&nbsp;&nbsp;天华极精妙

&nbsp;&nbsp;&nbsp;&nbsp;游戏于天中&nbsp;&nbsp;&nbsp;&nbsp;皆由善业故

&nbsp;&nbsp;&nbsp;&nbsp;游戏优钵花&nbsp;&nbsp;&nbsp;&nbsp;园林而庄严

&nbsp;&nbsp;&nbsp;&nbsp;游戏于天中&nbsp;&nbsp;&nbsp;&nbsp;皆由善业故

&nbsp;&nbsp;&nbsp;&nbsp;若住虚空界&nbsp;&nbsp;&nbsp;&nbsp;天宝而庄严

&nbsp;&nbsp;&nbsp;&nbsp;清净光明天&nbsp;&nbsp;&nbsp;&nbsp;皆由持戒得

&nbsp;&nbsp;&nbsp;&nbsp;金宝庄饰处&nbsp;&nbsp;&nbsp;&nbsp;周遍妙花香

&nbsp;&nbsp;&nbsp;&nbsp;游戏于山峰&nbsp;&nbsp;&nbsp;&nbsp;皆由持戒得

&nbsp;&nbsp;&nbsp;&nbsp;如人入己室&nbsp;&nbsp;&nbsp;&nbsp;其心无怖畏

&nbsp;&nbsp;&nbsp;&nbsp;持戒亦如是&nbsp;&nbsp;&nbsp;&nbsp;能至于天中

&nbsp;&nbsp;&nbsp;&nbsp;非鸡多花香&nbsp;&nbsp;&nbsp;&nbsp;非摩卢占卜

&nbsp;&nbsp;&nbsp;&nbsp;能胜天中香&nbsp;&nbsp;&nbsp;&nbsp;持戒香最胜

&nbsp;&nbsp;&nbsp;&nbsp;若人护持戒&nbsp;&nbsp;&nbsp;&nbsp;此人则为胜

&nbsp;&nbsp;&nbsp;&nbsp;若人舍离戒&nbsp;&nbsp;&nbsp;&nbsp;是名为死人

&nbsp;&nbsp;&nbsp;&nbsp;知此功德已&nbsp;&nbsp;&nbsp;&nbsp;若为爱自身

&nbsp;&nbsp;&nbsp;&nbsp;善护持禁戒&nbsp;&nbsp;&nbsp;&nbsp;远离犯戒心

&nbsp;&nbsp;&nbsp;&nbsp;持戒常调伏&nbsp;&nbsp;&nbsp;&nbsp;忍辱人乐见

&nbsp;&nbsp;&nbsp;&nbsp;如人乘阶道&nbsp;&nbsp;&nbsp;&nbsp;到天快乐处


如是比丘。观天所受自业果报。观业果已于生死中厌离欲心。彼彩地天游戏受乐。乃至爱善业尽。从天命终。有余善业。不堕地狱饿鬼畜生。得受人身。为一切人之所爱敬。大富饶财。生于南天无恼乱处。以余业故。

复次比丘。知业果报。观常恣意天第五住处。彼以闻慧。见常恣意天第五地处。名质多罗(魏言杂地)。众生何业。生于彼处。即以闻慧。知此众生信心悲心。以种种食。施与持戒不持戒人。是人命终。生质多罗天。以种种业。得种种乐。种种敷具。受种种乐。种种游戏。诸园林中。与诸天女娱乐受乐。种种山林。溪峪峰岭。游戏其中。众华池泉。优钵罗华。钵头摩华。种种花果。游戏之处。种种衣服。庄严其身。种种言说。巧言辩辞。戏笑爱语。论议之言。作种种因。种种林中。受种种乐。如是比丘。观已欢喜。而说颂曰。

&nbsp;&nbsp;&nbsp;&nbsp;诸业之所作&nbsp;&nbsp;&nbsp;&nbsp;过于巧画师

&nbsp;&nbsp;&nbsp;&nbsp;业画师天中&nbsp;&nbsp;&nbsp;&nbsp;作种种乐报

&nbsp;&nbsp;&nbsp;&nbsp;种种众彩色&nbsp;&nbsp;&nbsp;&nbsp;现观则可数

&nbsp;&nbsp;&nbsp;&nbsp;心业布众彩&nbsp;&nbsp;&nbsp;&nbsp;其数不可知

&nbsp;&nbsp;&nbsp;&nbsp;毁壁画则亡&nbsp;&nbsp;&nbsp;&nbsp;二俱同时灭

&nbsp;&nbsp;&nbsp;&nbsp;若身丧灭时&nbsp;&nbsp;&nbsp;&nbsp;业画不可失

&nbsp;&nbsp;&nbsp;&nbsp;譬如一画师&nbsp;&nbsp;&nbsp;&nbsp;造作众文饰

&nbsp;&nbsp;&nbsp;&nbsp;一心亦如是&nbsp;&nbsp;&nbsp;&nbsp;造作种种业

&nbsp;&nbsp;&nbsp;&nbsp;五彩光色现&nbsp;&nbsp;&nbsp;&nbsp;见之生爱乐

&nbsp;&nbsp;&nbsp;&nbsp;五根画亦尔&nbsp;&nbsp;&nbsp;&nbsp;如业有生死

&nbsp;&nbsp;&nbsp;&nbsp;如世巧画师&nbsp;&nbsp;&nbsp;&nbsp;现前则可见

&nbsp;&nbsp;&nbsp;&nbsp;心画师微细&nbsp;&nbsp;&nbsp;&nbsp;一切不能见

&nbsp;&nbsp;&nbsp;&nbsp;图画好丑形&nbsp;&nbsp;&nbsp;&nbsp;令壁众像现

&nbsp;&nbsp;&nbsp;&nbsp;心业亦如是&nbsp;&nbsp;&nbsp;&nbsp;能作善恶报

&nbsp;&nbsp;&nbsp;&nbsp;是心于昼夜&nbsp;&nbsp;&nbsp;&nbsp;思念恒不住

&nbsp;&nbsp;&nbsp;&nbsp;如是业随心&nbsp;&nbsp;&nbsp;&nbsp;展转常不离

&nbsp;&nbsp;&nbsp;&nbsp;风尘烟云热&nbsp;&nbsp;&nbsp;&nbsp;画色则毁灭

&nbsp;&nbsp;&nbsp;&nbsp;舍善不善时&nbsp;&nbsp;&nbsp;&nbsp;诸业尔乃失


如是比丘。观心画师自在造业。如实观业。厌离生死。此天受于种种爱业。乃至业尽。从天命终。若有余善。不堕地狱饿鬼畜生。得受人身。大富多财。常行正法。乘大船舫。以求财宝。以余业故。

复次比丘。知业果报。观常恣意天所住之处。彼以闻慧。见常恣意天第六地处。名曰山顶。众生何业生于彼处。彼以闻慧。见此众生。以善修意。为遮寒热。造作义屋。令人受用。是人命终。生山顶处。受天快乐。五欲自娱。种种成就。有七园林。一名曼陀罗戏林。二名云林。三名息乐林。四名游戏林。五名吼林。六名幻林。七名尼迦罗林。于此林中。与众天女。相随戏笑。歌舞纵逸。作天伎乐。随意游观。受第一乐。一一华林。游戏其中。以众宝藏。庄严其山。一一山峰。出金色光。游戏其中。离诸病恼。以众善业。得生彼处。受天悦乐。河水流泉。莲华浴池。而相娱乐。乃至爱善业尽。从天命终。若有余善。不堕地狱饿鬼畜生。得受人身。为大王师。众人所爱。以余业故。

复次比丘。知业果报。观常恣意天所住之地。彼以闻慧。见常恣意天第七地处。名曰摩偷(魏言美地)。众生何业生于彼处。彼以闻慧。见此众生修行善业。受持禁戒。利益众生。柔濡悲心。质直不谄。不恼他人。以食布施。道行沙门。婆罗门。贫穷病苦孤独之人。或一日二日。乃至多日。常供不息。是人命终。生于美天。受天快乐。园林铃网。出妙音声。诸天女众。周匝围绕。无量天欲。欢娱受乐。多诸童子。天须陀味。甘美恣意。曼陀罗华。以为天鬘。游戏华林。金毗琉璃。颇梨山峰。多有众蜂。游于华池。出美妙音。与众玉女游戏园林。其林胜于百千日光。曼陀罗林。俱赊林中。金色众鸟。音声可爱。五乐音声。受天快乐。金毗琉璃。以为其地。多有诸池。真珠为沙。以布其底。一一池中。八功德水。自业所生。须弥留山。金毗琉璃颇梨迦以为其石。庄严宝山。与天玉女。游戏受乐。受自业果。乃至爱善业尽。从天命终。若有余善。不堕地狱饿鬼畜生。得受人身。常受富乐。近岷茶山。受大王封。以余业故。

复次比丘。知业果报。观常恣意天所住之地。彼以闻慧。见常恣意天第八地处。名曰欲境。众生何业生于彼处。彼以闻慧。见此众生。于持戒人。若邪见病人。施其所安。饮食汤药。令离病苦。是人命终。生欲境天。受天快乐。无所怖畏。同地诸天。悉皆供养。以业胜故。乐报亦胜。譬如灯大。光明亦大。如是天上。受天胜乐。以善业力。生于彼处。毗琉璃宝。摩尼金光。须弥山峰。游戏受乐。无量游观。庄严其地。园林浴池。河泉流水。七宝庄严。种种光明。多诸天女。恭敬围绕。受五欲乐。如意游戏。受诸欲乐。于彼受乐。乃至爱善业尽。从天命终。若有余业。不堕地狱饿鬼畜生。得受人身。第一端正。无所怖畏。大富多财。王所敬重。众人供养。寿命延长。生好国土。生值正法。不生恶世。以余业故。

复次比丘。知业果报。观常恣意天所住之地。彼以闻慧。见常恣意天第九地处。名清凉池。众生何业生于彼处。彼以闻慧。见有众生信心悲心。见诸众生临终渴病。见阎罗使。生大怖畏。以石蜜浆。若以冷水。施此病人。以是因缘。是人命终。生清凉天。受天快乐。其地具足。流水河池戏乐之处。于彼天中。受种种乐。目视则足。香气恣意。身触细濡。声味亦尔。其心清凉。离于醉过。其饮具足。五种功德。天既饮已。增十功德。行空不堕。乘空无碍。如游平地。不劳其力。歌舞戏笑。心常悦乐。受天功德。百功德乐。耳闻音声。无所障碍。如是天中。受第一乐。如是天乐。随意所受。境界之乐。有八林树。七宝所成。一名四欢喜。二名游戏行。三名意清凉。四明风乐林。五名音乐声。六名叶音。七名花林。八名如意林。于此林中。游戏受乐。眼视妙色。耳闻爱声。鼻闻妙香。舌得上味。如是离垢。其心清凉。五根境界。皆悉受乐。为如是等六欲所烧。日夜增长六欲之火。纵逸炽然。而不觉知。生放逸地。放逸坏心。乃至爱善业尽。从天命终。有余善业。不堕地狱饿鬼畜生。得受人身。常离饥渴。无有疲倦。不值饥怖。受第一乐。一切世间人所爱念。为设敷具。供身医药。以余业故。

复次比丘。知业果报。观常恣意天所住之地。彼以闻慧。观常恣意天第十地处。名常游戏。众生何业生于彼处。即以闻慧。见有众生。为修禅者。生厌离故。图画房舍。作死尸观。是人命终。生常游戏天。常受快乐。其地皆以金毗琉璃珊瑚因陀青摩尼宝。以为庄严。游戏受乐。无量音声。甚可爱乐。不可具说。饮食衣服华香之具。随念即得。无量游戏。所谓见林游戏。悦乐游戏。鸟音游戏。音声游戏。恣意游戏。善香游戏。触衣游戏。种种香熏。种种和合。游戏之乐。行于虚空。见诸亲友。心亦悦乐。行众宝山。亦受悦乐。成就如是无量悦乐。五乐音声。自业成就。乃至爱善业尽。从天命终。有余善业。不堕地狱饿鬼畜生。得受人身。常有种种游戏之处。着于种种缯彩衣服。爱种种语。种种游戏。以余业故。