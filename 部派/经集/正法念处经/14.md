## 正法念处经卷第十四

### 地狱品第三之十

又彼比丘。观察偷盗。乐行多作所受果报。彼见闻知。如是偷盗恶业行人。旋火之轮。乾闼婆城鹿爱相似。大财物聚。地狱中见。有金珠宝。衣裳财物。种种各异和合聚集。彼恶业人如是见已。生于贪心。贪痴业诳生如是心。彼财物者。是我财物。如是痴人。以恶业故。于焰火燃炭聚中过。走趣彼物。恶业所作。阎魔罗人。即以刀网。取彼罪人一切身分。劈割烧尽唯有骨在。无始世来贪心不舍。如是受苦。犹忆不忘。尔时世尊。而说偈言。

&nbsp;&nbsp;&nbsp;&nbsp;慢心嫉烟髻&nbsp;&nbsp;&nbsp;&nbsp;分别取他物

&nbsp;&nbsp;&nbsp;&nbsp;贪心火烧人&nbsp;&nbsp;&nbsp;&nbsp;世间火烧木

&nbsp;&nbsp;&nbsp;&nbsp;贪毒所啮人&nbsp;&nbsp;&nbsp;&nbsp;彼人叵寂静

&nbsp;&nbsp;&nbsp;&nbsp;数数喜乐贪&nbsp;&nbsp;&nbsp;&nbsp;又复更增长

&nbsp;&nbsp;&nbsp;&nbsp;犹如火得薪&nbsp;&nbsp;&nbsp;&nbsp;贪心如是长

&nbsp;&nbsp;&nbsp;&nbsp;火烧人得走&nbsp;&nbsp;&nbsp;&nbsp;贪烧不可避

&nbsp;&nbsp;&nbsp;&nbsp;贪人如轮转&nbsp;&nbsp;&nbsp;&nbsp;贪心诳惑人

&nbsp;&nbsp;&nbsp;&nbsp;无始终世界&nbsp;&nbsp;&nbsp;&nbsp;更无始贪怨

&nbsp;&nbsp;&nbsp;&nbsp;贪心所诳人&nbsp;&nbsp;&nbsp;&nbsp;入于海水中

&nbsp;&nbsp;&nbsp;&nbsp;入饶刀头处&nbsp;&nbsp;&nbsp;&nbsp;因贪心故受

&nbsp;&nbsp;&nbsp;&nbsp;贪因缘作王&nbsp;&nbsp;&nbsp;&nbsp;迭亘相杀害

&nbsp;&nbsp;&nbsp;&nbsp;离母子和合&nbsp;&nbsp;&nbsp;&nbsp;爱物入头处

&nbsp;&nbsp;&nbsp;&nbsp;若得脱爱毒&nbsp;&nbsp;&nbsp;&nbsp;彼人舍贪火

&nbsp;&nbsp;&nbsp;&nbsp;若人金土等&nbsp;&nbsp;&nbsp;&nbsp;则近于涅槃

&nbsp;&nbsp;&nbsp;&nbsp;戒为最胜财&nbsp;&nbsp;&nbsp;&nbsp;日为第一光

&nbsp;&nbsp;&nbsp;&nbsp;财物可散坏&nbsp;&nbsp;&nbsp;&nbsp;戒常不失减

&nbsp;&nbsp;&nbsp;&nbsp;持戒生三天&nbsp;&nbsp;&nbsp;&nbsp;复生禅境界

&nbsp;&nbsp;&nbsp;&nbsp;戒光无相似&nbsp;&nbsp;&nbsp;&nbsp;此世未来世

&nbsp;&nbsp;&nbsp;&nbsp;若灭贪火者&nbsp;&nbsp;&nbsp;&nbsp;以智慧为水

&nbsp;&nbsp;&nbsp;&nbsp;不灭贪心人&nbsp;&nbsp;&nbsp;&nbsp;解脱不可得


彼地狱人。于彼贪火如是烧已。复入阿鼻第二火烧复堕崄岸。在利刀处三倍极烧。彼地狱处。如旋火轮。乾闼婆城鹿爱相似。如是物贪。如梦所见。阎魔罗人。执地狱人。乃过无量百千年岁。与大苦恼。偷盗业故。

又彼比丘。观察阿鼻邪行业果。彼见如是作恶业人。彼铁恶处既得脱已。过火聚已。恶业转故。更入异处。名邪见处。彼恶业故。见有妇女。如本人中先所见者。先所行者。彼既见已。无始来习欲火发起。即便疾走趣彼妇女。彼妇女者。恶业所作身皆是铁。既前到已。为彼所抱。复呜其口。食其唇等。无有在者如芥子许。身亦食尽。尽已复生。生已复食。食已复生。彼人如是。受坚鞕苦。彼人如是欲火不舍。复于异处。更见妇女欲火所烧。疾走往趣。不念苦恼。彼妇女者。身是金刚。铁火焰燃。抱彼罪人。抱即破碎。如摧沙抟。一切身散散已复生。生已复散。散已复生。又复更走。如是受苦欲心不定。如是比丘。见彼处已闻知亦尔。而说偈言。

&nbsp;&nbsp;&nbsp;&nbsp;女为恶根本&nbsp;&nbsp;&nbsp;&nbsp;能失一切物

&nbsp;&nbsp;&nbsp;&nbsp;若人乐妇女&nbsp;&nbsp;&nbsp;&nbsp;乐则不可得

&nbsp;&nbsp;&nbsp;&nbsp;一切法中恶&nbsp;&nbsp;&nbsp;&nbsp;妇女多谄妒

&nbsp;&nbsp;&nbsp;&nbsp;丈夫因妇女&nbsp;&nbsp;&nbsp;&nbsp;能令二世失

&nbsp;&nbsp;&nbsp;&nbsp;妇女乐行欲&nbsp;&nbsp;&nbsp;&nbsp;妇女常行诳

&nbsp;&nbsp;&nbsp;&nbsp;心中所念异&nbsp;&nbsp;&nbsp;&nbsp;口说异言语

&nbsp;&nbsp;&nbsp;&nbsp;初时软滑语&nbsp;&nbsp;&nbsp;&nbsp;后心如金刚

&nbsp;&nbsp;&nbsp;&nbsp;非恩非供养&nbsp;&nbsp;&nbsp;&nbsp;心轻不忆念

&nbsp;&nbsp;&nbsp;&nbsp;百恩而不念&nbsp;&nbsp;&nbsp;&nbsp;而计于一恶

&nbsp;&nbsp;&nbsp;&nbsp;心如鹿爱体&nbsp;&nbsp;&nbsp;&nbsp;妇女恶业地

&nbsp;&nbsp;&nbsp;&nbsp;丈夫欲染心&nbsp;&nbsp;&nbsp;&nbsp;妇女令人失

&nbsp;&nbsp;&nbsp;&nbsp;此世未来世&nbsp;&nbsp;&nbsp;&nbsp;女失第一失

&nbsp;&nbsp;&nbsp;&nbsp;若欲受乐者&nbsp;&nbsp;&nbsp;&nbsp;应当舍妇女

&nbsp;&nbsp;&nbsp;&nbsp;若舍妇女者&nbsp;&nbsp;&nbsp;&nbsp;世间第一乐

&nbsp;&nbsp;&nbsp;&nbsp;若人欲断爱&nbsp;&nbsp;&nbsp;&nbsp;悕望大富乐

&nbsp;&nbsp;&nbsp;&nbsp;欲至寂静处&nbsp;&nbsp;&nbsp;&nbsp;彼应舍妇女


以痴心故。如是无量百千年岁。烧煮破坏又复更生。彼人彼处若得脱已。复入火聚。烧已煮已。饥渴所逼。处处驰走。

又彼比丘。观察阿鼻不善满足妄语业人。乐行多作。所受果报。彼见闻知。妄语业人。在彼地狱。饥渴乱烧。彼有大力。阎魔罗人。执彼罪人而问之曰。汝何所患。答言饥渴。阎魔罗人执集业人。即擘其口而出其舌。恶业力故。如是恶舌。五由旬量。妄语果故。彼舌既出。阎魔罗人。即取敷置焰燃铁地。以恶业故。作一千犁。在彼地处。犁头焰燃。极大力牛。百到千到。若来若去。纵横耕之。脓血成河。河中有虫。又复舌中多饶虫生。舌极柔软。如天服软。如是软舌纵横耕已复更生合。合已复耕。如是无量百千亿岁。如是恶舌。受恶苦恼。恶苦坚鞕。不可忍耐。彼人受苦。唱唤号哭。孤独无救。如是恶业。非是母作。亦非父作。亦非天作。又复非是异丈夫作。非是不作。非异处来。自作不失。不作不得。作业受果。彼人如是受苦叫唤。阎魔罗人为呵责之。而说偈言。

&nbsp;&nbsp;&nbsp;&nbsp;应舍离坚恶&nbsp;&nbsp;&nbsp;&nbsp;无美味妄语

&nbsp;&nbsp;&nbsp;&nbsp;妄语说之人&nbsp;&nbsp;&nbsp;&nbsp;心轻不久失

&nbsp;&nbsp;&nbsp;&nbsp;不信如是处&nbsp;&nbsp;&nbsp;&nbsp;一切善人舍

&nbsp;&nbsp;&nbsp;&nbsp;不爱如怨家&nbsp;&nbsp;&nbsp;&nbsp;健者能舍离

&nbsp;&nbsp;&nbsp;&nbsp;妄语先自诳&nbsp;&nbsp;&nbsp;&nbsp;然后诳他人

&nbsp;&nbsp;&nbsp;&nbsp;若不舍妄语&nbsp;&nbsp;&nbsp;&nbsp;自他俱破坏

&nbsp;&nbsp;&nbsp;&nbsp;妄语言说人&nbsp;&nbsp;&nbsp;&nbsp;先自口破坏

&nbsp;&nbsp;&nbsp;&nbsp;彼人天舍离&nbsp;&nbsp;&nbsp;&nbsp;终到恶处去

&nbsp;&nbsp;&nbsp;&nbsp;若喜乐妄语&nbsp;&nbsp;&nbsp;&nbsp;彼人无好处

&nbsp;&nbsp;&nbsp;&nbsp;世出世间道&nbsp;&nbsp;&nbsp;&nbsp;妄语故舍离

&nbsp;&nbsp;&nbsp;&nbsp;妄语坚报坚&nbsp;&nbsp;&nbsp;&nbsp;黠慧人舍离

&nbsp;&nbsp;&nbsp;&nbsp;依止妄语人&nbsp;&nbsp;&nbsp;&nbsp;到于地狱处

&nbsp;&nbsp;&nbsp;&nbsp;实说人中胜&nbsp;&nbsp;&nbsp;&nbsp;一切人供养

&nbsp;&nbsp;&nbsp;&nbsp;妄语一切舍&nbsp;&nbsp;&nbsp;&nbsp;如是应实语

&nbsp;&nbsp;&nbsp;&nbsp;若不杀实语&nbsp;&nbsp;&nbsp;&nbsp;软心悲众生

&nbsp;&nbsp;&nbsp;&nbsp;实语为天阶&nbsp;&nbsp;&nbsp;&nbsp;实为第一法

&nbsp;&nbsp;&nbsp;&nbsp;若人地狱行&nbsp;&nbsp;&nbsp;&nbsp;阎魔罗人前

&nbsp;&nbsp;&nbsp;&nbsp;彼因缘妄语&nbsp;&nbsp;&nbsp;&nbsp;智者如是说

&nbsp;&nbsp;&nbsp;&nbsp;毒罥钩相似&nbsp;&nbsp;&nbsp;&nbsp;如刀如火等

&nbsp;&nbsp;&nbsp;&nbsp;若说妄语者&nbsp;&nbsp;&nbsp;&nbsp;多受恶果报

&nbsp;&nbsp;&nbsp;&nbsp;欲求善业果&nbsp;&nbsp;&nbsp;&nbsp;欲得见真谛

&nbsp;&nbsp;&nbsp;&nbsp;常应实语说&nbsp;&nbsp;&nbsp;&nbsp;舍离恶妄语


彼地狱人。受如是等坚鞕苦恼。如是无量百千年岁犁耕其舌。彼妄语人。舌还入口。彼人怖畏。破口破面处处驰走。堕炭火聚。入已被烧。彼人如是受大苦恼。无救无归。更复有余。阎魔罗人。手执棒刀。彼地狱人。从头至足皆令破散。唱唤啼哭而常不息。阿鼻之火。常极烧燃。

又彼比丘。观察两舌。乐行多作。所得果报。彼见闻知此地狱人。两舌业果。两舌因故。复到极恶地狱之中。彼处更有阎魔罗人。转更甚恶。罪人见之。问罪人曰。汝何所患。答言患饥。阎魔罗人。即擘其口。挽出其舌。手中提之。如是舌量三百由旬。如是普出。彼阎魔罗。无慈恶人。取焰铁刀。刃利焰燃。割舌一厢。彼舌一厢有狗野干豺等食之。彼受如是极恶苦恼。唱唤号哭声自不止。彼地狱人。如是唱唤。阎魔罗人呵责之故。而说偈言。

&nbsp;&nbsp;&nbsp;&nbsp;汝以破坏心&nbsp;&nbsp;&nbsp;&nbsp;而作多语说

&nbsp;&nbsp;&nbsp;&nbsp;一切法中垢&nbsp;&nbsp;&nbsp;&nbsp;彼果如是煮

&nbsp;&nbsp;&nbsp;&nbsp;破坏语恶人&nbsp;&nbsp;&nbsp;&nbsp;生处常孤独

&nbsp;&nbsp;&nbsp;&nbsp;何人两舌说&nbsp;&nbsp;&nbsp;&nbsp;善人所不赞

&nbsp;&nbsp;&nbsp;&nbsp;生处常凡鄙&nbsp;&nbsp;&nbsp;&nbsp;在于恶处生

&nbsp;&nbsp;&nbsp;&nbsp;若人两舌说&nbsp;&nbsp;&nbsp;&nbsp;则是痴所秉

&nbsp;&nbsp;&nbsp;&nbsp;恶业行之人&nbsp;&nbsp;&nbsp;&nbsp;常被地狱烧

&nbsp;&nbsp;&nbsp;&nbsp;若人乐作恶&nbsp;&nbsp;&nbsp;&nbsp;彼常两舌说

&nbsp;&nbsp;&nbsp;&nbsp;第一恶所诳&nbsp;&nbsp;&nbsp;&nbsp;密言不隐覆

&nbsp;&nbsp;&nbsp;&nbsp;两舌人两面&nbsp;&nbsp;&nbsp;&nbsp;常食他背肉

&nbsp;&nbsp;&nbsp;&nbsp;若人舍两舌&nbsp;&nbsp;&nbsp;&nbsp;彼人常坚密

&nbsp;&nbsp;&nbsp;&nbsp;知识兄弟等&nbsp;&nbsp;&nbsp;&nbsp;常不曾舍离

&nbsp;&nbsp;&nbsp;&nbsp;若人舍两舌&nbsp;&nbsp;&nbsp;&nbsp;常护王密语

&nbsp;&nbsp;&nbsp;&nbsp;舍两舌寂静&nbsp;&nbsp;&nbsp;&nbsp;若人离妒恶

&nbsp;&nbsp;&nbsp;&nbsp;何故不行法&nbsp;&nbsp;&nbsp;&nbsp;何不舍两舌

&nbsp;&nbsp;&nbsp;&nbsp;今受两舌果&nbsp;&nbsp;&nbsp;&nbsp;何故心生悔


阎魔罗人。如是呵责地狱人已。受舌苦人。入大苦海。乃过无量百千年岁。彼人恶业。若脱彼处坚鞕苦已。舌还如本。更不复见阎魔罗人。彼地狱人。既得脱于地狱中苦。处处急走。受第一苦。不可忍耐。恶业风力。吹恶报薪。大火烧燃。处处急走。彼处复有阎魔罗人执而问曰。汝何所患。恶业因缘。即便答言。我今患饥。阎魔罗人。即擘其口而取其舌。大势力人以刀割之。驱令自啖。彼患饥急。即自食舌。涎血流出。彼人如是自食其舌。彼舌如是割已复生。割已复生。业罥力故。宛转在地。唱唤号哭。彼人苦恼。眼转睛动。受大苦恼。孤独无伴。自作自受。阎魔罗人为呵责之。而说偈言。

&nbsp;&nbsp;&nbsp;&nbsp;舌弓之所放&nbsp;&nbsp;&nbsp;&nbsp;利口语火箭

&nbsp;&nbsp;&nbsp;&nbsp;若人恶口说&nbsp;&nbsp;&nbsp;&nbsp;彼果此相似

&nbsp;&nbsp;&nbsp;&nbsp;如世食肉者&nbsp;&nbsp;&nbsp;&nbsp;一切人舍离

&nbsp;&nbsp;&nbsp;&nbsp;若人恶口说&nbsp;&nbsp;&nbsp;&nbsp;彼人舌如毒

&nbsp;&nbsp;&nbsp;&nbsp;刀火毒等恶&nbsp;&nbsp;&nbsp;&nbsp;此恶非大恶

&nbsp;&nbsp;&nbsp;&nbsp;若人恶口说&nbsp;&nbsp;&nbsp;&nbsp;此恶是大恶

&nbsp;&nbsp;&nbsp;&nbsp;舌钻能生火&nbsp;&nbsp;&nbsp;&nbsp;在心中增长

&nbsp;&nbsp;&nbsp;&nbsp;人中恶口火&nbsp;&nbsp;&nbsp;&nbsp;如烧干燥薪

&nbsp;&nbsp;&nbsp;&nbsp;若人乐甜语&nbsp;&nbsp;&nbsp;&nbsp;一切人供养

&nbsp;&nbsp;&nbsp;&nbsp;如自母无异&nbsp;&nbsp;&nbsp;&nbsp;心喜如己父

&nbsp;&nbsp;&nbsp;&nbsp;甜语第一善&nbsp;&nbsp;&nbsp;&nbsp;因乐果亦乐

&nbsp;&nbsp;&nbsp;&nbsp;不尽能除恶&nbsp;&nbsp;&nbsp;&nbsp;利一切世间

&nbsp;&nbsp;&nbsp;&nbsp;甜语为天阶&nbsp;&nbsp;&nbsp;&nbsp;甜为第一藏

&nbsp;&nbsp;&nbsp;&nbsp;甜为世间眼&nbsp;&nbsp;&nbsp;&nbsp;甜如蜜无异

&nbsp;&nbsp;&nbsp;&nbsp;恶口第一恶&nbsp;&nbsp;&nbsp;&nbsp;说已到地狱

&nbsp;&nbsp;&nbsp;&nbsp;汝舌作自受&nbsp;&nbsp;&nbsp;&nbsp;今何悔故生


阎魔罗人。如是呵责地狱罪人。乃过无量百千年岁。彼恶业人。妄语恶口。乐行多作。教他随喜。受如是苦。若脱彼处。处处驰走。又复更有阎魔罗人。执持极烧。与大苦恼。

又彼比丘。观察绮语。乐行多作。恶业果报。彼见闻知。此地狱人。自业果报。受极苦恼。第一苦逼。得脱如是。阎魔罗人。处处驰走。复更为余阎魔罗人。执捉问言。汝何所患。彼即答言。患饥极渴。而说偈言。

&nbsp;&nbsp;&nbsp;&nbsp;自身功德尽&nbsp;&nbsp;&nbsp;&nbsp;自身钻所生

&nbsp;&nbsp;&nbsp;&nbsp;铁火烧饥渴&nbsp;&nbsp;&nbsp;&nbsp;我受恶烧苦

&nbsp;&nbsp;&nbsp;&nbsp;如冰雪于火&nbsp;&nbsp;&nbsp;&nbsp;如须弥芥子

&nbsp;&nbsp;&nbsp;&nbsp;饥于地狱火&nbsp;&nbsp;&nbsp;&nbsp;其胜亦如是

&nbsp;&nbsp;&nbsp;&nbsp;地狱火势力&nbsp;&nbsp;&nbsp;&nbsp;不行于异处

&nbsp;&nbsp;&nbsp;&nbsp;如是饥渴火&nbsp;&nbsp;&nbsp;&nbsp;天中亦能到

&nbsp;&nbsp;&nbsp;&nbsp;如此地狱中&nbsp;&nbsp;&nbsp;&nbsp;受余重苦恼

&nbsp;&nbsp;&nbsp;&nbsp;如是苦虽重&nbsp;&nbsp;&nbsp;&nbsp;不如渴火苦


阎魔罗使。闻彼语已。焰燃铁钳以擘其口。焰燃铁钵。盛赤铜汁。热沸焰燃置其口中。彼不相应绮语罪过故烧其舌。即时消洋如雪在火。彼地狱人。受二种苦不可具说。如是烧已。唱声大唤。以大唤故。更复多多。内其口中。焰燃赤铜烧其舌已。次烧咽喉。烧咽喉已。次烧其心。既烧心已。次烧其肠。既烧肠已。次烧熟藏。烧熟藏已。从下而出。如是罪人。受苦唱唤。阎魔罗人。即为说偈。呵责之言。

&nbsp;&nbsp;&nbsp;&nbsp;前后不缚句&nbsp;&nbsp;&nbsp;&nbsp;无义不相应

&nbsp;&nbsp;&nbsp;&nbsp;汝本绮语说&nbsp;&nbsp;&nbsp;&nbsp;彼果如是受

&nbsp;&nbsp;&nbsp;&nbsp;若常不实说&nbsp;&nbsp;&nbsp;&nbsp;若常不读诵

&nbsp;&nbsp;&nbsp;&nbsp;彼则非是舌&nbsp;&nbsp;&nbsp;&nbsp;唯可是肉脐

&nbsp;&nbsp;&nbsp;&nbsp;若人常实语&nbsp;&nbsp;&nbsp;&nbsp;常乐善功德

&nbsp;&nbsp;&nbsp;&nbsp;彼则是天阶&nbsp;&nbsp;&nbsp;&nbsp;乃得名为舌


阎魔罗人。如是呵责地狱罪人。既呵责已。复以热沸洋赤铜汁。置彼地狱罪人口中。如是无量百千年岁。以不相应绮语说故。如是恶报。彼地狱人。若得免离阎魔罗人。处处驰走。复入火聚。身体消洋。脚髀腰等在火聚中。皆悉洋消。如生酥块。洋已复生。彼人如是望救望归。处处驰走。以恶业故。望见有城。满中宝物他人守护。如是痴人。恶业因故。心生贪着。走向彼物。谓是已有。彼贪心人。恶不善业。乐行多作。所得果报。于地狱中。心颠倒见。如是见已。以贪心故。望多受用。以贪心故。手中刀生。走向彼物。既到物所。以刀相斫。彼地狱人。迭相削割。如是相割。唯有骨在。后复更生。生已更割。割已复生。乃过无量百千年岁。恶业所作。阎魔罗人。手执利刀。[利-禾+皮]地狱人。捉地狱人。一切割削。一切肉尽无芥子许。唯有骨在。彼地狱人。唱唤号哭。忧愁苦恼。如是割削。削已复生。如以刀割。阎魔罗人。若置河中。即复还活。如是如是。彼地狱人还复更生。如是受苦。唱唤号哭。阎魔罗人。复为说偈呵责之言。

&nbsp;&nbsp;&nbsp;&nbsp;贪所坏丈夫&nbsp;&nbsp;&nbsp;&nbsp;为贪之所诳

&nbsp;&nbsp;&nbsp;&nbsp;于他物悕望&nbsp;&nbsp;&nbsp;&nbsp;此间如是煮

&nbsp;&nbsp;&nbsp;&nbsp;贪心恶不善&nbsp;&nbsp;&nbsp;&nbsp;痴人心喜乐

&nbsp;&nbsp;&nbsp;&nbsp;贪心还自烧&nbsp;&nbsp;&nbsp;&nbsp;如木中出火

&nbsp;&nbsp;&nbsp;&nbsp;贪心甚为恶&nbsp;&nbsp;&nbsp;&nbsp;令人到地狱

&nbsp;&nbsp;&nbsp;&nbsp;如是应舍贪&nbsp;&nbsp;&nbsp;&nbsp;苦报毒恶物

&nbsp;&nbsp;&nbsp;&nbsp;见他人富已&nbsp;&nbsp;&nbsp;&nbsp;贪心望自得

&nbsp;&nbsp;&nbsp;&nbsp;彼贪生毒果&nbsp;&nbsp;&nbsp;&nbsp;今来此处受


阎魔罗人。如是责疏地狱罪人。既责疏已。然后多多与诸苦恼。如是无量百千年岁。乃至恶业未尽已来。时节长远。与苦不止。彼地狱人。若离彼处。望救望归。处处驰走。复入火聚。堕极焰燃热铁之地。宛转复起。处处驰走。孤独无伴。恶业行人。恶业怨家。将入地狱。若复得离。阎魔罗人。处处驰走。此人嗔心。乐行多作。果报今受。无救无归。师子虎蛇恶嗔之类。现住其前。彼人怖畏。处处驰走。以恶业故。而不能走。为彼所执。极大嗔怒。先食其头。既被食头。唱唤悲苦。宛转在地。复有恶蛇。牙有恶毒而复啮之。而食其胁。虎食其背。火烧其足。阎魔罗人。复远射之。如是受苦。阎魔罗人。复为说偈呵责之言。

&nbsp;&nbsp;&nbsp;&nbsp;汝为嗔所烧&nbsp;&nbsp;&nbsp;&nbsp;人中最凡鄙

&nbsp;&nbsp;&nbsp;&nbsp;复到此处烧&nbsp;&nbsp;&nbsp;&nbsp;何故今唱唤

&nbsp;&nbsp;&nbsp;&nbsp;嗔为第一因&nbsp;&nbsp;&nbsp;&nbsp;令人生地狱

&nbsp;&nbsp;&nbsp;&nbsp;如绳系缚汝&nbsp;&nbsp;&nbsp;&nbsp;今得此苦恼

&nbsp;&nbsp;&nbsp;&nbsp;嗔心诳痴人&nbsp;&nbsp;&nbsp;&nbsp;常念嗔不舍

&nbsp;&nbsp;&nbsp;&nbsp;不曾心寂静&nbsp;&nbsp;&nbsp;&nbsp;如蛇窟中住

&nbsp;&nbsp;&nbsp;&nbsp;若人坚恶体&nbsp;&nbsp;&nbsp;&nbsp;恒常多行嗔

&nbsp;&nbsp;&nbsp;&nbsp;彼人不得乐&nbsp;&nbsp;&nbsp;&nbsp;如日中之闇

&nbsp;&nbsp;&nbsp;&nbsp;非法非多财&nbsp;&nbsp;&nbsp;&nbsp;非知识非亲

&nbsp;&nbsp;&nbsp;&nbsp;一切不能护&nbsp;&nbsp;&nbsp;&nbsp;嗔恚乱心人

&nbsp;&nbsp;&nbsp;&nbsp;于此世他世&nbsp;&nbsp;&nbsp;&nbsp;能作黑闇果

&nbsp;&nbsp;&nbsp;&nbsp;复能到恶处&nbsp;&nbsp;&nbsp;&nbsp;是故名为嗔

&nbsp;&nbsp;&nbsp;&nbsp;不嗔者第一&nbsp;&nbsp;&nbsp;&nbsp;嗔人则非胜

&nbsp;&nbsp;&nbsp;&nbsp;若人舍离嗔&nbsp;&nbsp;&nbsp;&nbsp;彼人趣涅槃

&nbsp;&nbsp;&nbsp;&nbsp;汝以嗔因缘&nbsp;&nbsp;&nbsp;&nbsp;到恶处地狱

&nbsp;&nbsp;&nbsp;&nbsp;业尽乃得脱&nbsp;&nbsp;&nbsp;&nbsp;宛转何所益


阎魔罗人。如是呵责地狱罪人。既呵责已。复更箭射。师子虎等。多嗔畜生以嗔因故。杀而食之。彼业相似。得相似报。果似种故。如是罪人。恶业果报。久时煮食。若脱彼处。望救望归。处处驰走。邪见恶因。五逆果报。得如是道。生在阿鼻。如是五逆。决定彼受。如业相似。彼地狱人。在于何处。摩娑迦离及不兰那。提婆达多。居迦离等。彼处烧煮。彼地狱人。到大地狱。决定烧煮。彼受第一急恶苦恼。彼处苦者。何者苦恼。一切众生。不能说喻。如是阿鼻地狱罪人。受大苦恼。恶业行人闇聚和集。一切众生。毛起地狱。在上雨刀。阿鼻之人。烧煮劈裂。又复更生。生已复裂。更劈更烧。雨金刚枷。雨金刚雹。又复雨石。破坏碎散。彼五逆人。如是烧已。又复更有十一焰聚。受大苦恼。不可忍耐。十方十焰。第十一者。饥渴火聚。以饥渴故。口中焰出。彼人周匝。十焰围身。如是烧煮。遍其身体。无有微细如毛孔许而不烧燃。彼诸罪人。平等被烧。乃至无有毛根许乐。故名阿鼻。乃至无有微少许乐。故名阿鼻。一切诸根。一切境界。皆悉煮熟。以不正心。故名阿鼻。此世间退。更无生处。唯生于彼。大地狱中。苦更无过。时节无数。故名阿鼻。一切欲界所摄众生。最为极下。故名阿鼻。如是阿鼻。更无过者。故名阿鼻。如是阿鼻。更无胜者。故名阿鼻。彼大地狱。如头已上。更无有物。如是阿鼻地处甚热。亦复如是更无有上。故名阿鼻。彼阿鼻处。其地最热。更无有过。热沸赤铜。烧赤肉骨。更无过者。故名阿鼻。彼处地密。故名阿鼻。彼地狱处。脂肉骨髓一切焰燃。彼地狱人普皆焰燃。不可分别。此人彼人。微细中间。更不可得。故名阿鼻如山中河势力不断。昼夜常急。彼阿鼻处。常受苦恼。势力不断。彼人苦恼不可休息。乃至劫尽。复无中间。故名阿鼻。彼人苦恼。不可得说。此有少喻。如海水渧。不可得数。如是如是。阿鼻地狱。恶业行人所受苦恼。不可得数。不可得说。一切苦处。更无有如阿鼻处者。以业重故。受苦亦重。若作一逆。彼人苦轻。若作二逆。彼人身大。受苦亦多。如是次第。一切身分。皆悉转大。苦亦如是。业因重故。如是苦因。更无相似。如受乐受。阿迦尼吒。更无相似。苦乐二处。如是上下。皆不可喻。如是上下。边不可喻。何以故。以作恶业。作恶业故。因相似果。于地狱中。在地狱边。相似譬喻。不可得故。彼人如是。或有一劫。或有减一劫。在彼烧煮。恶业尽已。尔乃得脱。以因尽故。其果乃尽。如火尽故。其热亦尽。如种失故。其芽亦失。如是阿鼻地狱之人若恶业尽。无气烂坏于彼地狱尔乃得脱。若得脱已。余残业果。针孔山岩饿鬼中生。既生彼处。饥渴烧身。其身犹如火烧树林。若脱彼处生畜生中。舒舒摩罗。复生屎中。作不净虫。于饿鬼中。二百千世。饥渴烧煮。于畜生中。经二千世。恶不善业余残势力。种种生处。一切苦恼。畜生之中。种种恶食。心常忆念。杀生处生。复于彼处。迭相食啖。受大苦恼。若脱彼处。过去业力。得生人中。于五百世胎中而死。复五百世生已而死。为乌所食。复五百世未行而死。是彼恶业余残果报。若后残业果报尽已。于无始时。业网转行相似得果。有下中上。彼比丘如是观已。而说偈言。

&nbsp;&nbsp;&nbsp;&nbsp;无始生死中&nbsp;&nbsp;&nbsp;&nbsp;业网覆世界

&nbsp;&nbsp;&nbsp;&nbsp;或生或死灭&nbsp;&nbsp;&nbsp;&nbsp;皆自业因缘

&nbsp;&nbsp;&nbsp;&nbsp;从天生地狱&nbsp;&nbsp;&nbsp;&nbsp;从地狱生天

&nbsp;&nbsp;&nbsp;&nbsp;人生饿鬼界&nbsp;&nbsp;&nbsp;&nbsp;地狱生饿鬼

&nbsp;&nbsp;&nbsp;&nbsp;异异势力生&nbsp;&nbsp;&nbsp;&nbsp;异异势力乐

&nbsp;&nbsp;&nbsp;&nbsp;皆是爱业生&nbsp;&nbsp;&nbsp;&nbsp;非自在所作

&nbsp;&nbsp;&nbsp;&nbsp;阿僧祇作业&nbsp;&nbsp;&nbsp;&nbsp;生死众生常

&nbsp;&nbsp;&nbsp;&nbsp;余人不能解&nbsp;&nbsp;&nbsp;&nbsp;唯如来所知

&nbsp;&nbsp;&nbsp;&nbsp;彼谛知此业&nbsp;&nbsp;&nbsp;&nbsp;亦知于因缘

&nbsp;&nbsp;&nbsp;&nbsp;与痴人解脱&nbsp;&nbsp;&nbsp;&nbsp;化一切众生


诸比丘。彼比丘如是观察阿鼻苦已。一切生死。心得离欲。以大慈悲而修其心。正忆念已。得十一地。彼地夜叉。知已欢喜。复更传闻。虚空夜叉。虚空夜叉。闻四大王。彼四大王闻四天王。如前所说。次第乃至闻大梵天。如是说言。阎浮提中。某国某村。如是种姓某善男子。剃除须发。被服法衣。正信出家。与魔共战。不住魔界。心不喜乐染欲境界。得十一地。彼大梵天。闻已欢喜。说如是言。魔分损减。正法朋起。善分增长。随顺法行。诸比丘法。建立炽燃。又修行者。内心思惟。随顺正法。观察法行。云何彼比丘。观阿鼻已随顺修行。云何彼比丘。观察阿鼻大地狱处。阿鼻地狱。凡有几处。彼见闻知。如余地狱。具十六处。此阿鼻狱。亦复如是。具十六处。何等十六。一名乌口。二名一切向地。三名无彼岸长受苦恼。四名野干吼。五名铁野干食。六名黑肚。七名身洋。八名梦见畏。九名身洋受苦。十名两山聚。十一名吼生阎婆叵度。十二名星鬘。十三名苦恼急。十四名臭气覆。十五名铁鍱。十六名十一焰。此十六处。乃是阿鼻根本地狱眷属之处。彼十不善恶业道行。并五逆业。皆共和集大地狱行。入阿鼻狱。有内五逆。有外五逆。究竟作已。生在阿鼻大地狱中。如业相似。生于彼处。如业相似作集之业。业普究竟。乐行多作。在彼地狱别异处生。彼阿鼻业。凡有五种。谓杀罗汉。恶心思惟。出佛身血。心生随喜。乐行多作。复教他作。令彼安住。或遣他作。彼人以是恶业因缘。身坏命终。堕于恶处。在彼地狱生乌口处。受大苦恼。所谓苦者。如前所说。活黑绳等七大地狱。唯除阿鼻所受苦恼。彼一切苦。此中具受。百倍更重。复有胜者。阎魔罗人。擘罪人口。如擘乌口。然后将到。名黑灰河。浚流漂急。入其口中。如是热灰。初烧其唇。既烧唇已。次烧其齿。既烧齿已。次烧其咽。既烧咽已。次烧其心。既烧心已。次烧其肺。既烧肺已。次烧其肠。既烧肠已。次烧肠藏。烧肠藏已。次烧生藏。烧生藏已。次烧熟藏。烧熟藏已。从下而出。彼地狱人。受灰河苦。烧内皆尽。身内无物。唯有外物。恶业任持。是故不死。受坚鞕苦。于长久时。常烧常煮。无数年岁。乃至恶业。未坏未烂。业气未尽。于一切时。与苦不止。若恶业尽。彼地狱处。尔乃得脱。既得脱已。于一千世生饿鬼中。名鼎饿鬼。若脱彼处生畜生中。作象牦牛肫徒魔逻鼠狼毒蛇守宫蚯蚓蚊子等虫。又复作牛。既脱彼处若生人中同业之处。生脍子家。于二百世胎中而死。或复生已。未行而死。或复欲出而便命终。余残恶业之因缘故。复作恶业。

又彼比丘。知业果报。观察阿鼻大地狱处。彼见闻知。复有异处。彼处名为一切向地。是彼地狱第二别处。众生何业。生于彼处。彼见闻知。若人思惟得漏尽证。圣比丘尼。阿罗汉人。强行淫欲。乐行多作。彼人以是恶业因缘。身坏命终。堕于恶处。在彼地狱一切向地别异处生受大苦恼。所谓苦者。如前所说。活黑绳合唤大叫唤热大焦热。七地狱中。所受苦恼。彼一切苦。此中具受。百倍更重。复有胜者。彼处铁地。头面在下。身在于上。颠倒上下。数数转换。阎魔罗人。与地狱人极重苦恼。彼人受苦。不能唱唤。不得出声。不得出气。半身下分。若在其上。阎魔罗人。以利斤斧。渐渐斩之。乃至肉尽。唯有骨在。又复彼骨灰汁洗之。洗已堕落。彼人彼处有命而已。复置热沸焰漂赤铜热沸铁镬。在彼镬中上下回转。极煮烂熟。如大小豆既煮熟已。普气遍覆。一切叵见。如是无量百千亿岁。铁镬中煮。乃至恶业未坏未烂。业气未尽。于一切时。与苦不止。若恶业尽。彼地狱处尔乃得脱。若于一劫若减一劫。复更烧身。所受苦恼。少于阿鼻地狱中苦。于一千世。受饿鬼身。而生责疏饿鬼之中。饥渴烧身。一切身燃。如灯相似。彼若得脱。于一千世。生畜生中。旷野鸟等。常患饥渴。谓遮多迦野干蝉虫瞿陀野马野驴鹿等。如是畜生。是彼恶业余残果报。脱彼处已。若生人中同业之处。则于马面国土中生。于三百世在胎而死。若过去业。得活不死。贫穷常病。多受苦恼。五百世中。作不能男。是彼恶业余残果报。

又彼比丘。知业果报。观察阿鼻大地狱处。彼见闻知。复有异处。名无彼岸。长受苦恼。是彼地狱第三别处。众生何业。生于彼处。彼见闻知。若何等人境界所乱。或因欲心。或近恶友。或自酒醉。共母行欲。行已心惶。近恶知识取其言语。如是痴人。复更如是乐行多作。复教他人令如是行。彼人以是恶业因缘。身坏命终。堕于恶处。在彼地狱。名无彼岸。长受苦处。受大苦恼。所谓苦者。如前所说。活黑绳等七大地狱。所受苦恼。彼一切苦此中具受。百倍更重。复有胜者。所谓彼处。阎魔罗人。热焰铁钩。钩其人根。从脐而出。取棘刺针。刺其人根。或于脐人铁钩钉入。或钉其鼻。或钉其耳。复斲其口。焰燃铁钩。置口令满。普焰满口。受大苦恼。彼人下分。复受大苦。彼人如是。三处受苦。烧压劈打。皆悉破坏。普彼一切名无彼岸长受苦处。在阿鼻内。受大苦恼。所受苦恼不可譬喻。乃至恶业。未坏未烂业气未尽。于一切时。与苦不止。或于一劫或减一劫。如是常烧。若恶业尽。彼地狱处尔乃得脱。既得脱已。于四千世。食彼不罗。饿鬼中生。饥渴烧身。若脱彼处。生畜生中。在于旷野无水之处。竹林中生。口常干燥。生迮狭处。山谷之中。常畏阴影。常畏鸽鹫畜生中生。以何因缘。生竹林中。彼竹林处。常有大风。吹竹生火。四千世中常被烧死。还生彼处。脱彼处已。若生人中同业之处。贫穷常病。世中鄙贱。妻不贞良。若侵他妻。或犯他女。为彼所捉。捉已付王。若王王等。拔其人根。无有舍宅。于四出巷。若三角巷。从他乞食。以自活命。常患饥渴。彼复发病。或四出巷。若墓田中。苦毒而死。是彼恶业余残果报。

又彼比丘。知业果报。观察阿鼻大地狱处。彼见闻知。复有异处。名野干吼。是彼地狱第四别处。众生何业生于彼处。彼见闻知。若人毁呰一切智人。毁辟支佛。毁阿罗汉。若毁法律。非法说法。复教他人令住随喜。彼人非法复说为法。常毁圣人。彼人以是恶业因缘。身坏命终。堕于恶处。在彼地狱野干吼处。受大苦恼。所谓苦者。如前所说。活黑绳等七大地狱。恶业相似。所受苦恼。彼一切苦。此中具受。百倍更重。复有胜者。所谓彼处业作野干。铁口焰燃。遍满彼处。如是野干。焰牙甚利。疾走往趣毁圣法人。各食异处。有食头者。有食项者。以舌恶语。复有野干而食其舌。复有野干食其鼻者。复有野干食胸骨者。有食肺者。食小肠者。食大肠者。有食脬者。有食髀者。有食踹者。有食胫者。有食臂者。食手足者。复有食其手足指者。一切身分。别别割食。食已复生。彼恶业人。作集业果。长久远时。如是受苦。若脱彼处。所受苦恼。望救望归。处处驰走。彼复更有阎魔罗人。擘口出舌。以极利刀。脔脔碎割。割已复生。以舌毁呰说圣人故。以为他人赞非法故。彼人如是。于长远时。如是受苦。若脱彼处。望救望归。处处驰走。恶业所作。阎魔罗人。复更执持。迭相谓言。此妄语人。曲语涩语。不净垢语。恶法说语。非法说语。令诸众生退失正道。彼复执已。擘口出舌。如是恶舌。长一居赊。其舌柔软。置在赤铜焰燃铁地。画为阡陌。遣人耕之。热焰铁犁。利刀焰燃。其牛脚上。有极利刃。焰火炽燃。纵横耕之。百到千到。彼恶语说。于他世证不相应说。受如是苦。如是久时。耕煮烧割。如是恶舌受种种苦。彼人如是受苦唱唤。心悔啼哭。阎魔罗人。呵责之故。而说偈言。

&nbsp;&nbsp;&nbsp;&nbsp;六万阿浮陀&nbsp;&nbsp;&nbsp;&nbsp;五千六浮陀

&nbsp;&nbsp;&nbsp;&nbsp;口语心愿恶&nbsp;&nbsp;&nbsp;&nbsp;毁圣到地狱

&nbsp;&nbsp;&nbsp;&nbsp;善色恶业行&nbsp;&nbsp;&nbsp;&nbsp;非法似法说

&nbsp;&nbsp;&nbsp;&nbsp;以汝前恶说&nbsp;&nbsp;&nbsp;&nbsp;今于此处烧

&nbsp;&nbsp;&nbsp;&nbsp;众生悕望实&nbsp;&nbsp;&nbsp;&nbsp;云何说恶法

&nbsp;&nbsp;&nbsp;&nbsp;以汝恶说故&nbsp;&nbsp;&nbsp;&nbsp;如恶相似受

&nbsp;&nbsp;&nbsp;&nbsp;决定妄语人&nbsp;&nbsp;&nbsp;&nbsp;非法说为法

&nbsp;&nbsp;&nbsp;&nbsp;此为第一贼&nbsp;&nbsp;&nbsp;&nbsp;余者非大贼

&nbsp;&nbsp;&nbsp;&nbsp;若人正说法&nbsp;&nbsp;&nbsp;&nbsp;出离一切恶

&nbsp;&nbsp;&nbsp;&nbsp;则到于善处&nbsp;&nbsp;&nbsp;&nbsp;彼处无苦恼

&nbsp;&nbsp;&nbsp;&nbsp;无尽财不失&nbsp;&nbsp;&nbsp;&nbsp;一切不能偷

&nbsp;&nbsp;&nbsp;&nbsp;实语为天阶&nbsp;&nbsp;&nbsp;&nbsp;亦是涅槃门

&nbsp;&nbsp;&nbsp;&nbsp;如是常实语&nbsp;&nbsp;&nbsp;&nbsp;常忆念法行

&nbsp;&nbsp;&nbsp;&nbsp;无悲忧不老&nbsp;&nbsp;&nbsp;&nbsp;彼人人中胜

&nbsp;&nbsp;&nbsp;&nbsp;汝舍离正法&nbsp;&nbsp;&nbsp;&nbsp;毁呰于善人

&nbsp;&nbsp;&nbsp;&nbsp;汝本集聚恶&nbsp;&nbsp;&nbsp;&nbsp;今于此处受


阎魔罗人。如是呵责毁圣法人。既责疏已。多与苦恼。彼不可知。不可说苦。何以故。以毁圣人极重因故。相似得果。如来所说。如是烧煮。乃至恶业。未坏未烂。业气未尽。于一切时与苦不止。若恶业尽。野干吼处尔乃得脱。既得脱已。于二千世。生饿鬼中。在宾茶处。彼身为块。肉块相似。不见不闻不嗅不尝。不能言语。若脱彼处。于三千世生畜生中。常作屎虫。既脱彼处。若生人中同业之处。于五百世恒常贫穷。所有语言。人所不信。癞病聋哑。是彼恶业余残果报。

又彼比丘。知业果报。复观阿鼻大地狱处。彼见闻知。复有异处。彼处名为铁野干食。是彼地狱第五别处。众生何业。生于彼处。彼见闻知。若人恶心恶念随喜。以重恶心。烧众僧寺。并烧佛像及多卧敷衣裳财物谷米众具。以恶心故。火烧僧处。烧已随喜。心不生悔。复教他人随喜赞说。业业普遍。作业究竟。和合相应。彼人以是恶业因缘。身坏命终。堕于恶处。在彼地狱铁野干食别异处生。受大苦恼。所谓苦者。如前所说。活黑绳等七大地狱。所受苦恼。彼一切苦。此中具受。百倍更重。复有胜者。以业重故。受苦亦重。何以故。因果相似。果似种故。既生彼处。恶业因缘。一切身分。焰火普燃。彼身焰燃。十由旬量。有十一苦。顶苦最重。诸地狱中。此苦最胜。彼处复有火相似山。彼山一切炎火普燃。饥渴烧煮。于长远时常烧常打。伸手向上。彼人伸手。高五由旬。焰鬘普烧。如烧山角。彼人普烧。唱声吼唤悲啼号哭。唱唤口张。火焰满口。内外普燃。皆作一焰。无有中间。火焰渐长。久时烧煮。若脱彼处。望救望归。处处驰走。喎口破面。求觅乐处。自作恶业。随顺系缚。彼地狱中。复到异处。彼有山河。苦恼增长。上雨铁塼。一居赊量。如夏时雨。塼打彼人。从头至足。破坏并叠。如打干脯。一切身分。不可分别。彼人如是。常雨恶铁。受大苦恼。又复更生。彼身无力。焰牙野干而啖食之。如食干脯。和集复生。生已复食。彼恶野干。于长久时。如是常食。如是烧煮。煮已复生。以恶业故。如是食之。受大苦恼。自作非他。自作不失。不作不得。非无因得。不从异来。无有作者之所安住。非有受者之所住持自作因得。乃至恶业。未坏未烂。业气未尽。于一切时与苦不止。若恶业尽。如是地狱极恶之处。乃尔得脱。复一千世。生饿鬼中。普身焰烧。发声唱唤。一切国土。一切城邑。一切聚落。夜中唱唤。夜则火烧。于昼日时。日光雨火。火相似烧。乃至生火。恶业坏烂。无气尽灭。若脱彼处。于一千世。生畜生中。常在旷野。作百足虫。常患饥渴。两顶两面。复有两口。多时受苦。不能得停。一切身分。多为黑虫之所啖食。既脱彼处。过去久远。有少善业。若生人中同业之处。于一千世。作黑色人。色如黑云。喜被毁伤。恒常贫穷。常行多行处处而行。骆驼行使为他所使。常患饥渴。难得饮食。系命而已。如是饿鬼。经一千世。如是畜生。经一千世。如是人中经一千世。恶业因缘如是受苦。