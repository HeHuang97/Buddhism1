## 正法念处经卷第二十九

### 观天品第六之八(三十三天之五)

复次比丘。知业果报。观三十三天所住之地。彼以闻慧。见第十七地。名曰柔软。众生何业生彼天中。彼以闻慧。见持戒人不杀不盗。生此天中。云何不杀。有诸众生。为贪财利。恣足五欲。断毒蛇命。取其宝珠。以自供命。持戒之人。不为此事。是名不杀。亦教他人。令行不杀。乃至蚊蚁。微细众生。亦不故杀。云何不盗。不以盗心取人草土。乃至微细。亦不故取。乃至他人所有书记。不以盗心书写自用。是名不盗。云何布施。是持戒人。贫穷乏财。以无贪心。减身资分。施初禅人衣服饮食卧具医药资生之具。或施一食。或于僧寺平治僧地。令僧去来安隐无难。如是自行布施。亦令他人安住善道。劝于他人。令舍恶业。是持戒人。不杀不盗。自利利他。以是因缘。命终生于三十三天。生此天已。受天快乐。其地皆以柔软天缯以为敷具。遍覆其地。柔软滑泽。若天行上。随足上下。足蹑则偃。举足随平。譬如大风吹水波起。高下不定。风止则平。其地柔软。亦复如是。其地清净。犹如明镜。若有工师。若工师弟子。善能磨镜。莹拭明净。照显众像。若折一毛。以为百分。于此镜中。皆悉了见。此天地中。见诸天子。一切身分。亦复如是。如彼明镜清净无垢。其地清净。亦复如是。其地复生希有之事。若诸天女。心有所念。欲令天子共其游戏。天子即于所住地中。自见书字。即与天女游戏受乐。其地复有希有之事。若天忆念一切所须。皆从地生。如是三十三天。于柔软地。受天快乐。复往诣于游戏之处。其游戏处。有大园林名摩偷迦。铃网弥覆。无量宝树。以为庄严。于彼林中种种众鸟。华果具足。五乐音声。游戏受乐。五根境界。受果报乐。于其地中。复有林树。名曰婆罗。若诸天众。入此林中。游戏之时。树则变小。令诸天女取果不难。其林皆是七宝所成。光明晃曜。如日初出。以为庄严。无量种色华果庄严。种种色鸟。出妙音声。以为庄严。如是众鸟。住于林中。出众妙声。于此林中。受六欲乐。歌舞戏笑。舍此林已。复往诣于游戏山峰。名曰高聚。往至彼峰。与诸天女。种种庄严。歌舞戏笑。升高聚峰。其峰周匝。广十由旬。其山峰上。有大华池。名曰光明。以七宝华拘牟陀华。俱迦那陀华。青优钵罗华。充满池中。其水清净。鹅鸭鸳鸯。出众妙音。甚可爱乐。天子天女。围绕华池。歌舞戏笑。饮于天味。无有醉乱。六味之果。随念食之。其汁香美饮之无失。天子天女。皆共饮之。复于异处。有诸天女。歌舞戏笑。鼓乐弦歌。箫笛箜篌。种种乐器。与诸天子。娱乐受乐。围绕华池。久受天乐。复有华池。名一切意乐游戏之处。天鬘庄严。栴檀涂身。散以末香。身出光明。以其自作上中下业因缘力故。随心所乐。得三种报。生似业意。若人造作如是之业。得如是果。眼识缘色而生乐心。何以故。若作下业。于等色中见作下色。其人如是。于一缘中见于下色。若作中业。则见中色。生中乐心。若作上业。则见无量种种妙色。形相端严。如是一切声香味触。亦复如是。目之所缘。欲界天中。一切诸地。皆亦如是。若不如是。三种之报。则不成就。当知如是三种之业。得是妙色。端正庄严。天女殊胜。此诸天众。于一切意乐园林之中。游戏受乐。贪着色声香味触等。不知厌足。比丘观已。而说颂曰。

&nbsp;&nbsp;&nbsp;&nbsp;劫尽日焰&nbsp;&nbsp;&nbsp;&nbsp;大海干竭

&nbsp;&nbsp;&nbsp;&nbsp;亿百千劫&nbsp;&nbsp;&nbsp;&nbsp;贪爱不灭

&nbsp;&nbsp;&nbsp;&nbsp;诸水雨等&nbsp;&nbsp;&nbsp;&nbsp;海尚可满

&nbsp;&nbsp;&nbsp;&nbsp;贪欲之海&nbsp;&nbsp;&nbsp;&nbsp;爱色无厌

&nbsp;&nbsp;&nbsp;&nbsp;忆念诸乐&nbsp;&nbsp;&nbsp;&nbsp;欲不可满

&nbsp;&nbsp;&nbsp;&nbsp;若离忧爱&nbsp;&nbsp;&nbsp;&nbsp;欲则止足

&nbsp;&nbsp;&nbsp;&nbsp;乐从欲生&nbsp;&nbsp;&nbsp;&nbsp;智者不乐

&nbsp;&nbsp;&nbsp;&nbsp;离欲之乐&nbsp;&nbsp;&nbsp;&nbsp;乐中最胜

&nbsp;&nbsp;&nbsp;&nbsp;杂爱之乐&nbsp;&nbsp;&nbsp;&nbsp;如杂毒水

&nbsp;&nbsp;&nbsp;&nbsp;若离爱欲&nbsp;&nbsp;&nbsp;&nbsp;如水乳合

&nbsp;&nbsp;&nbsp;&nbsp;欲烧痴人&nbsp;&nbsp;&nbsp;&nbsp;盲冥无觉

&nbsp;&nbsp;&nbsp;&nbsp;如摩罗耶&nbsp;&nbsp;&nbsp;&nbsp;山虫食木

&nbsp;&nbsp;&nbsp;&nbsp;爱欲忆念&nbsp;&nbsp;&nbsp;&nbsp;念不可数

&nbsp;&nbsp;&nbsp;&nbsp;念无厌足&nbsp;&nbsp;&nbsp;&nbsp;死王所缚

&nbsp;&nbsp;&nbsp;&nbsp;不为欲使&nbsp;&nbsp;&nbsp;&nbsp;不住爱境

&nbsp;&nbsp;&nbsp;&nbsp;是人乐器&nbsp;&nbsp;&nbsp;&nbsp;如来所说

&nbsp;&nbsp;&nbsp;&nbsp;如梦所见&nbsp;&nbsp;&nbsp;&nbsp;乾闼婆城

&nbsp;&nbsp;&nbsp;&nbsp;虚妄不坚&nbsp;&nbsp;&nbsp;&nbsp;诸欲虚诳

&nbsp;&nbsp;&nbsp;&nbsp;如幻水沫&nbsp;&nbsp;&nbsp;&nbsp;甄婆迦果(生于海渚食醉七日)

&nbsp;&nbsp;&nbsp;&nbsp;欲为衰恼&nbsp;&nbsp;&nbsp;&nbsp;如火害人

&nbsp;&nbsp;&nbsp;&nbsp;若知欲过&nbsp;&nbsp;&nbsp;&nbsp;不贪醉果

&nbsp;&nbsp;&nbsp;&nbsp;能见实谛&nbsp;&nbsp;&nbsp;&nbsp;永离爱恼

&nbsp;&nbsp;&nbsp;&nbsp;诸欲如毒&nbsp;&nbsp;&nbsp;&nbsp;未得思念

&nbsp;&nbsp;&nbsp;&nbsp;得之自恼&nbsp;&nbsp;&nbsp;&nbsp;众恶炽然

&nbsp;&nbsp;&nbsp;&nbsp;欲无厌足&nbsp;&nbsp;&nbsp;&nbsp;退失天乐

&nbsp;&nbsp;&nbsp;&nbsp;堕于地狱&nbsp;&nbsp;&nbsp;&nbsp;由欲所诳

&nbsp;&nbsp;&nbsp;&nbsp;欲如水波&nbsp;&nbsp;&nbsp;&nbsp;如电如灯

&nbsp;&nbsp;&nbsp;&nbsp;女欲如毒&nbsp;&nbsp;&nbsp;&nbsp;如鱼洄漩

&nbsp;&nbsp;&nbsp;&nbsp;思惟增长&nbsp;&nbsp;&nbsp;&nbsp;如火益薪

&nbsp;&nbsp;&nbsp;&nbsp;初后不安&nbsp;&nbsp;&nbsp;&nbsp;智者所弃

&nbsp;&nbsp;&nbsp;&nbsp;若有习近&nbsp;&nbsp;&nbsp;&nbsp;展转增长

&nbsp;&nbsp;&nbsp;&nbsp;触如火焰&nbsp;&nbsp;&nbsp;&nbsp;欲受苦报

&nbsp;&nbsp;&nbsp;&nbsp;知此欲过&nbsp;&nbsp;&nbsp;&nbsp;智人厌舍

&nbsp;&nbsp;&nbsp;&nbsp;离欲之人&nbsp;&nbsp;&nbsp;&nbsp;得涅槃乐

&nbsp;&nbsp;&nbsp;&nbsp;无数千万&nbsp;&nbsp;&nbsp;&nbsp;那由他天

&nbsp;&nbsp;&nbsp;&nbsp;习欲堕落&nbsp;&nbsp;&nbsp;&nbsp;受地狱苦

&nbsp;&nbsp;&nbsp;&nbsp;欲火刀毒&nbsp;&nbsp;&nbsp;&nbsp;求乐应舍

&nbsp;&nbsp;&nbsp;&nbsp;常应舍欲&nbsp;&nbsp;&nbsp;&nbsp;地狱之因

&nbsp;&nbsp;&nbsp;&nbsp;未见有人&nbsp;&nbsp;&nbsp;&nbsp;不为欲使

&nbsp;&nbsp;&nbsp;&nbsp;无有习欲&nbsp;&nbsp;&nbsp;&nbsp;不受苦恼

&nbsp;&nbsp;&nbsp;&nbsp;是故舍欲&nbsp;&nbsp;&nbsp;&nbsp;莫生心念

&nbsp;&nbsp;&nbsp;&nbsp;一切诸欲&nbsp;&nbsp;&nbsp;&nbsp;如火炽然


如是比丘。观诸天子为欲所使。说偈呵责。放逸诸天。复诣一切意乐园林。作众伎乐。与诸天女。种种庄严。入彼林中。歌乐音声。欢娱受乐。无量河池。庄严园林。处处皆见种种妙色。如是眼根。受于色欲。又随忆念。闻众妙音。种种爱声。鼻闻种种上妙爱香。舌得种种殊异之味。随心所念皆悉得之。随心所念。得种种触。身心悦乐。随意所念乐法成就。如是天众。为爱所覆。放逸游戏。如心所念。受五欲乐。乃至爱善业尽。命终还退。堕于地狱饿鬼畜生。若生人中。常受安乐。常爱华鬘涂香末香。大富饶财。直心善心。一切众生之所乐见。信受其言。众人所爱。妻子具足。善行礼义。不失仪式。所有财物。王贼水火所不能夺。王所供养。生大种姓。以余业故。

复次比丘。知业果报。观三十三天所住之地。彼以闻慧。见第十八地。名杂庄严。众生何业生于彼处。彼以闻慧。见持戒人。不杀不盗。亦教他人。令住善道。云何不杀不恼众生。自不杀害。不教他杀。亦不随喜。亦不亲友杀生之人。乃至不与语言交接。不听他人不净之语。不同路行。复有不杀。有诸众生。或以歌音。或琴乐音。箜篌箫笛。诳诸禽兽。令堕网陷。此持戒人。不作如是方便杀害。亦教他人。令行不杀。见他作者。赎令得脱。心不念杀。是名不杀。云何不盗。或有众生。虚妄诳诈。商贾求财。行于非法种种偷盗。云何诳诈。或以碎沙杂余财物。称而卖之。见其为非。劝令不作。方便教言。莫以妻子自身财物恶友因缘而作偷盗。若行偷盗。命终堕于地狱饿鬼畜生。偷盗果报。受大苦恼。如是自不作恶。亦劝他人。令离恶法。因缘既至。能舍不取。如是之人。自利利人。云何布施。或入大海。过大旷野。以求财物。或从他人。佣力求财。布施贫穷苦恼之人。心生敬重。诸根悦豫。而施与之。或以此物。施二禅人。或施贫者。是名布施。云何不杀。若诸猎师。罗网捕鸟。若人捕鱼。其人见之。以物赎命。还令得脱。思惟欢喜。诸根悦豫。亦教他人令赎生命。心生随喜。我为善业。恒愿修习。亦令他人修行善业。如是善业。不杀不盗。自利利他。如是二种。持戒利益。自利利他。命终生于三十三天种种厕填庄严之殿。而于中生。善业之人生此天已。种种摩尼光明晃曜。厕填庄严。其身光明。种种色衣。种种天女。种种衣服庄严其身。住在其后。初生天子。作如是念。我以何业。而生此处。自念前生。修善业故。来生此天。即自叹曰。奇哉善业。我修行故。来生此处。如是天子既思惟已。以善业故。初闻乐音。天女歌音。遍一切处山峰宫殿。美音充满。禽兽率舞。闻此歌音。百倍受乐。初闻此音。心生乐着。是名第一生欲因缘。既着声已。心复生念。欲是众色。即时回顾见诸天女无量色相。不可譬喻。具足庄严。是谁天女。谁之所摄。心既念已。欲心即生。是时天女。而说颂曰。

&nbsp;&nbsp;&nbsp;&nbsp;种种欲因缘&nbsp;&nbsp;&nbsp;&nbsp;我最为第一

&nbsp;&nbsp;&nbsp;&nbsp;我今奉天子&nbsp;&nbsp;&nbsp;&nbsp;游戏种种乐


尔时天子。既闻歌音。又见美色。即时回身。至天女边。欲受触乐。是名第二生欲因缘。复有第三生欲因缘。心使诸根。贪于境界。心缘自在。天子欲心。触诸天女。天女以身亦触天子。是名第三生欲因缘。复有第四生欲因缘。无量无等香熏之气。不可譬喻。天子观之。从何所来。即知此香从天女生。便以欲心。抱持天女。嗅无等香。是名第四生欲因缘。于四境界。心爱染乐。时诸天女。以种种饮食须陀之味。供养天子。是名第五生欲因缘。如是不可譬喻。生欲因缘。五欲境界。初着天乐。如是天子。受天乐报。初生之时。忆念宿命。以着欲乐。皆悉忘失。复以欲心。往诣天女。天女亦来。向天子所。歌舞戏笑。互相娱乐。至天子所。调戏爱语。欢娱受乐。复往向于园林华池。天女身着种种庄严。复与天子。往一切观。意乐园林。一切见林。一切地天游戏之处。其林诸树。意念具足。无量庄严。金树银叶。赤宝为枝。颇梨为果。色香味具。有如是等无量诸树。庄严园林。复有异林。以为庄严。毗琉璃树。真金为枝。赤宝为叶。白银为果。车磲庄严。复有异树。于一肘量。一宝庄严。所谓金银赤宝毗琉璃宝。车磲庄严。复有树枝。一肘之量。一宝所成。华果具足。天华庄严。其华种种色香具足。其香周遍满六由旬。种种色蜂。饮诸华汁。是一切见意乐之林。如是诸树。以为庄严。种种白业。受斯果报。复以莲华。而为庄严。毗琉璃茎。真金为叶。赤宝为须。青因陀蜂。以为庄严。其音美妙。天众闻之。生大欢喜。其林复有行列庄严。种种色林。以为行列。青黄朱紫。如阎浮提观于电光。其林如是。行列庄严。河津华池。庄严林园。如是功德具足之林。天子见之。心大欢喜。与诸天女。至彼林中。余天见之。知初生天子。欲来我所。皆起往迎。互相慰问。美言称赞。娱乐受乐。妓乐之音。游戏种种莲华林中。久于一切见林受五欲乐。复舍此林。往诣乐行游戏之处。其游戏处。种种栏楯。以为围绕。长流美饮。七宝宫殿。行列如林。真金为地。种种众鸟。出妙音声。舞戏自娱。河池流水。其音美妙。饮食河流。色香味具。天子游中。受五欲乐。游戏自娱。与诸天女种种庄严。受天善业。经于久时。以放逸故。而不觉知。如是天子。受五欲乐。业尽还退。放逸覆心。不观退没。爱心所迷。欲火焚烧。心着欲乐。而不觉知。若衰相现。怖畏成就。见无常变。决定必退。尔乃心觉。如是天子。乐着放逸。乃至爱善业尽。命终还退。随业流转。堕于地狱饿鬼畜生。若有余业。生于人中。受第一乐。财宝具足。端直不谄。生于中国。识邪正行。知法非法。一切善人顺法之处。知报恩处。而于中生。为一切人之所乐见。一切长幼皆生爱敬。常无病恼。端正第一。大力无畏。安慰一切。妻子具足。所有财物。王贼水火不能侵夺。以余业故。

复次比丘。知业果报。观三十三天所住之地。彼以闻慧。见三十三天第十九地。名曰如意。众生何业生于此地。彼以闻慧。见有众生。以正见心。信业果报。坚住正见。其心质直。不恼众生。孝养父母。顺法修行。而不懈怠。恭敬三宝佛法众僧。不杀不盗。不教他作。亦不随喜。见他作者。劝令不作。为诸众生说于业果。令住善道。不杀不盗。若有众生。不持戒者。教令住戒。若人持戒。教令坚住。如是之人。自利利他。命终之后。生于善道三十三天。云何不杀生。若是众生。知他众生。乃至虮子蚊蚁之类。不故断命。是名不杀。有诸众生。杀害瞿陀鼠貁兔等。安置罝罗罟网机陷。劝令不作。复有异人。以恶方便。作诸罥弶。张设罗网。捕猎鸟兽。种种杀具。网漉众生。令其断命。是持戒人。劝令放舍。是名不杀。令他众生安住善道。云何不。盗乃至草叶不起盗心。见他偷盗。劝令不作。复有众生。行于非法。若于佛塔。若于精舍。以诸音乐供养佛塔。复有异人。亦在其中。歌舞自娱。或与女人歌舞戏笑而生欢喜。或于僧寺。若客作伎人。或鼓众伎乐。供养佛塔。以自活命。作诸音乐。不令此人为他作乐。是名不偷盗。复有偷盗。或于淫女。初许多直。后酬少价。是名偷盗。复有偷盗。若有酤酒。屠儿贩卖。市买决价。不酬本直。是名偷盗。如是杀生偷盗。持戒之人。悉舍不为。见作不喜。心亦不念。云何布施。贫穷少财。能舍财物。施三禅人。自忍饥苦。施与他人。慈悲心施。如爱己子。云何持戒。不杀众生。若治屏厕。杀害众生。教令不作。施其水浆。还置秽处。令不害命。是名不杀。善业之人。作此善业。命终生于三十三天。善业之人。生彼天上。受五欲乐。天伎乐音。种种天女。以为围绕。受无比乐。今为此天。说少分喻。如金轮王所受之乐。比于天乐。十六分中不及其一。所受天身。无有骨肉。亦无垢污。不生嫉妒。其目不眴。衣无尘垢。无有烟雾。亦无大小便利之患。其身光明。转轮圣王。都无此事。于己妻子。不偏摄受。离于嫉妒。饮食自在。无有睡眠。亦无疲极。转轮圣王。都无此事。以是因缘。转轮王乐。十六分中不及其一。故以人中说少分喻。如是次第受五欲乐。有一园林。名迦毗罗。长十由旬。广五由旬。一切皆以金鸟庄严。无量众鸟。遍身众宝。以为庄严。妙花光明。庄严园林。七宝为树。林有众鸟。光明殊胜。如人着于种种庄严转增胜妙。种种色鸟。庄严天树。亦复如是。复有天子。于此林中。以种种华。游戏娱乐。其华皆以毗琉璃宝。以为茎叶。及以华须。赤莲华宝。以为华台。其花香气。满十由旬。胜一切华。天闻此香。十倍增乐。复与天女。于迦毗罗。向饮食河。随念即至。高大之殿。种种栏楯。楼阁门户。种种宝铃。种种宝鬘。真珠罗网。以覆其上。种种宝幢。悬众宝幡。金银颇梨。赤宝庄严。种种诸柱。或有鹅鸟。或有鸠鸽。或命命鸟。或有鸿雁。以为庄严。有如是等种种众鸟。庄严其殿。天众升殿。以善业故。与诸天女向迦毗罗大林。诣饮食处。到已即下。食天甘膳。食讫游戏。于园林中。种种乐音。游戏受乐。经于多时。心着乐故。不觉长远。复往诣于一切见林。升于高峰。欲见众林。共余天众。还升化殿。种种歌舞。种种戏笑。互相娱乐。同心受乐。既至一切见林住于峰上。见须弥山王一面。多有园林。以为庄严。其花光色。如融金聚。光明腾焰。种种河泉。流池济处。美饮之河。种种食河无量天女。种种庄严。以为围绕。其须弥山。持诸世间。处于六万众山之中。六万众山。以为围绕。高峻广大。天龙夜叉阿修罗甄那罗之所住处。善业诸天之所依止。种种善业果报所得。四宝成就。一一住处。种种众色。以为庄严。皆悉见之。互相欢娱。欲心放逸。种种美言。共相调戏。上中下身。游戏行食。既见此已。而作是念。非我独受。五欲之乐。亦复多有。其余诸天。与诸天女游戏受乐。如是见于种种色香如意之树。庄严园林。尔时诸天。复见余地。一名高聚。二名大高聚。种种河流。以为庄严。若其日月。行此山顶。观彼二山。于此日中见百千身。如罗睺阿修罗手障日光。如前所说。尔时天子。复于空中。徘徊旋转。观于山王。与诸天女。娱乐受乐。歌颂音声。住于宫殿。山王园林。皆悉见之。还于自地。既至本宫。于园林中。歌舞戏笑。受种种乐。五欲自娱。欲乐覆心。不觉长远。复往诣于娑罗摩山。其山纵广。有五由旬。高十由旬。或乘宫殿。或乘飞鸟。而升此山。种种宝柱。以为庄严。种种河池。七宝庄严。如意宝树。光焰腾赫。种种妓乐。欢喜相娱。受自业果。以放逸故。经于多时。而不觉知。为乐所迷。不知厌足。复往诣于优钵罗林。于此林中。百千众蜂。以为围绕。入于林中。共食美饮。歌舞受乐而无厌足。复往诣于游戏之处。名曰无垢。百百千千。众乐音声。共相娱乐。而不厌足。诸天放逸。受五欲乐。乃至爱善业尽命终还退。堕于地狱饿鬼畜生。若有余业。生于人中。颜色光泽。主上贵重。第一富乐。聪慧明了。以余业故。

复次比丘。知业果报。观三十三天所住之地。彼以闻慧。见第二十地。名微细行。众生何业。生于彼天。彼以闻慧。见此众生。修行善法。自利利人。不诳众生。不恼众生。质直修行。而行善业。得乐果报。作清凉业。得清凉报。善业乐报。一切众生之所供养。众人所爱。现在未来。安乐利益。若舍此身。至未来世。所作善业犹如父母。为如实故受无量乐不杀不盗。亦教他人。令行不杀。不行偷盗。若复有人。杀生偷盗。不共同止。亦不亲近。不共游戏。不与同事。如是破戒行恶之人。不与同住。亲近持戒行善之人。同其事业。游戏受乐。互共思惟。法以非法。此善业人。自不作恶。亦教他人。令不作恶。如是之人。遍修善业。令破戒者住于善道。示人正法。令入正道。种于善业。其人心净。犹如炼金。行于善业。现在未来。安隐快乐。是名不杀。复有不杀。有诸众生。以邪见故。杀诸蛇蝎。百足蚊虻蜥蝪之类。杀如是等。熏诸果树。欲令园林华果繁茂。持戒之人。则不如是。以护生命。种种果食。疑有虫者。终不故食。若水酪浆。种种诸饮。不谛观视。终不饮之。经宿之水。若不细观。恐生细虫。若不漉治。不饮不用。是名微细持不杀戒。云何不盗。不恣复有几种。若人思惟。欲令种种稻谷麻麦。种种黍豆。我独成就。令世间人五谷不登。独我成熟。常作如是不善思惟。复于异时众生薄福。田稼不收。如是恶人见世饥馑。心生欢喜。如我所念。于市肆卖。曲心巧伪。量诸谷麦。诳惑于人。究竟成业。若心思惟。名为思业。若作诳时。名为诳业。作诳业已。名究竟业。如是众过。舍离不作。持戒之人。虽复贫穷。不为非法诳惑他人。见他作者。心不随喜。若饥馑世。治生求利。如法贩卖。不诳众生。是名不盗。如是善人。云何布施。善心善行。自利利他。自身贫穷。勤苦得财。若从他人常乞财物。得已布施。贫穷疾病。困乏之人。若学三禅。得三禅人。从他求索。勤苦得已。而行布施。是人布施。三业成就。若心思惟。欲行布施。是名决定。若布施时。名之为业。若行施已。心复思惟。是名究竟。如是之人。造作一千二百善业。命终之后。生于善道微细地处。行善业人。生彼天已。以作微细业因缘故。所得天身。随其所念。巨细随心。其地园林。七宝为树。第一清净。自业成就。其七宝林。长二十由旬。广十由旬。河泉流水。园林具足。见者爱乐。清净无垢。犹如明镜。其树枝叶。清净无垢。如融金色。金银琉璃。及余种种杂色之树。以为园林。天子入林。于诸宝树枝叶之中。皆悉自见身之色像。如一树中自见其身。百千树中。自见其身。亦复如是。一一天子。身之色相。悉现众树。以善业故。得相似果。其树复有奇特之事。随其造作上中下业。生此天中。随其本作上中下业。悉现树中。根茎枝叶。皆悉睹见。时天帝释。与诸天女。华鬘庄严。其殿光明。晃曜大明。胜于和合百日并照。微细行天。遥见帝释。皆往出迎。到已恭敬。顶礼帝释。随天帝释。还入林中。受五欲乐。释迦天王。亦以美言慰问诸天。行大善业。其林众鸟。出美妙音。真金为树。庄严园林。是时天王。观业报已。而说颂曰。

&nbsp;&nbsp;&nbsp;&nbsp;善业得此果&nbsp;&nbsp;&nbsp;&nbsp;种种业林证

&nbsp;&nbsp;&nbsp;&nbsp;虽无有言说&nbsp;&nbsp;&nbsp;&nbsp;知以善业报

&nbsp;&nbsp;&nbsp;&nbsp;种种诸果报&nbsp;&nbsp;&nbsp;&nbsp;处处受生死

&nbsp;&nbsp;&nbsp;&nbsp;或善或不善&nbsp;&nbsp;&nbsp;&nbsp;故得如是报

&nbsp;&nbsp;&nbsp;&nbsp;若人修善业&nbsp;&nbsp;&nbsp;&nbsp;当得生天中

&nbsp;&nbsp;&nbsp;&nbsp;若作不善业&nbsp;&nbsp;&nbsp;&nbsp;堕于三恶道

&nbsp;&nbsp;&nbsp;&nbsp;乐行善不善&nbsp;&nbsp;&nbsp;&nbsp;着欲痴所迷

&nbsp;&nbsp;&nbsp;&nbsp;不知当退没&nbsp;&nbsp;&nbsp;&nbsp;决定受死苦

&nbsp;&nbsp;&nbsp;&nbsp;今此善业报&nbsp;&nbsp;&nbsp;&nbsp;以树相而知

&nbsp;&nbsp;&nbsp;&nbsp;于欲不厌离&nbsp;&nbsp;&nbsp;&nbsp;心为乐所迷

&nbsp;&nbsp;&nbsp;&nbsp;欲味放逸人&nbsp;&nbsp;&nbsp;&nbsp;心常求境界

&nbsp;&nbsp;&nbsp;&nbsp;常为爱所恼&nbsp;&nbsp;&nbsp;&nbsp;亦为爱所缚

&nbsp;&nbsp;&nbsp;&nbsp;欲共女人生&nbsp;&nbsp;&nbsp;&nbsp;女人为甚恶

&nbsp;&nbsp;&nbsp;&nbsp;能生于热恼&nbsp;&nbsp;&nbsp;&nbsp;如火害众生

&nbsp;&nbsp;&nbsp;&nbsp;如是欲热恼&nbsp;&nbsp;&nbsp;&nbsp;过于大猛火

&nbsp;&nbsp;&nbsp;&nbsp;如色大热恼&nbsp;&nbsp;&nbsp;&nbsp;焚烧众生心

&nbsp;&nbsp;&nbsp;&nbsp;女人坏世间&nbsp;&nbsp;&nbsp;&nbsp;令善皆尽灭

&nbsp;&nbsp;&nbsp;&nbsp;是地狱因缘&nbsp;&nbsp;&nbsp;&nbsp;大仙如是说

&nbsp;&nbsp;&nbsp;&nbsp;口善说美言&nbsp;&nbsp;&nbsp;&nbsp;其心如毒害

&nbsp;&nbsp;&nbsp;&nbsp;诳诈无暂停&nbsp;&nbsp;&nbsp;&nbsp;女人心无实

&nbsp;&nbsp;&nbsp;&nbsp;须臾起爱心&nbsp;&nbsp;&nbsp;&nbsp;须臾心不爱

&nbsp;&nbsp;&nbsp;&nbsp;其心不暂停&nbsp;&nbsp;&nbsp;&nbsp;如电不久住

&nbsp;&nbsp;&nbsp;&nbsp;巧智虚诳人&nbsp;&nbsp;&nbsp;&nbsp;心贪则亲近

&nbsp;&nbsp;&nbsp;&nbsp;常思乐他人&nbsp;&nbsp;&nbsp;&nbsp;怀慢情恣态

&nbsp;&nbsp;&nbsp;&nbsp;天人毗舍遮&nbsp;&nbsp;&nbsp;&nbsp;罗刹龙夜叉

&nbsp;&nbsp;&nbsp;&nbsp;皆为女色缚&nbsp;&nbsp;&nbsp;&nbsp;女人如恶毒

&nbsp;&nbsp;&nbsp;&nbsp;不念于恩惠&nbsp;&nbsp;&nbsp;&nbsp;非种姓伎术

&nbsp;&nbsp;&nbsp;&nbsp;女人性如风&nbsp;&nbsp;&nbsp;&nbsp;其心不停息

&nbsp;&nbsp;&nbsp;&nbsp;若见大财富&nbsp;&nbsp;&nbsp;&nbsp;心则生爱乐

&nbsp;&nbsp;&nbsp;&nbsp;又见衰祸至&nbsp;&nbsp;&nbsp;&nbsp;厌之而舍弃

&nbsp;&nbsp;&nbsp;&nbsp;若有人亲近&nbsp;&nbsp;&nbsp;&nbsp;则生爱乐心

&nbsp;&nbsp;&nbsp;&nbsp;见其忧恼至&nbsp;&nbsp;&nbsp;&nbsp;须臾即舍离

&nbsp;&nbsp;&nbsp;&nbsp;如蜂乐游华&nbsp;&nbsp;&nbsp;&nbsp;见萎速舍弃

&nbsp;&nbsp;&nbsp;&nbsp;女人亦如是&nbsp;&nbsp;&nbsp;&nbsp;不悦则舍离

&nbsp;&nbsp;&nbsp;&nbsp;恶心无慈惠&nbsp;&nbsp;&nbsp;&nbsp;躁扰心不定

&nbsp;&nbsp;&nbsp;&nbsp;为破愚痴人&nbsp;&nbsp;&nbsp;&nbsp;女人出于世

&nbsp;&nbsp;&nbsp;&nbsp;天中大系缚&nbsp;&nbsp;&nbsp;&nbsp;无过于女色

&nbsp;&nbsp;&nbsp;&nbsp;女人缚诸天&nbsp;&nbsp;&nbsp;&nbsp;将至三恶道

&nbsp;&nbsp;&nbsp;&nbsp;若心贪女色&nbsp;&nbsp;&nbsp;&nbsp;是欲最尤甚

&nbsp;&nbsp;&nbsp;&nbsp;女色欲烧心&nbsp;&nbsp;&nbsp;&nbsp;后受大苦恼

&nbsp;&nbsp;&nbsp;&nbsp;现在所作业&nbsp;&nbsp;&nbsp;&nbsp;贪欲自迷心

&nbsp;&nbsp;&nbsp;&nbsp;痴心不能觉&nbsp;&nbsp;&nbsp;&nbsp;女欲之所迷

&nbsp;&nbsp;&nbsp;&nbsp;丈夫既信已&nbsp;&nbsp;&nbsp;&nbsp;为无量爱缚

&nbsp;&nbsp;&nbsp;&nbsp;忽然便舍离&nbsp;&nbsp;&nbsp;&nbsp;犹如蛇脱皮

&nbsp;&nbsp;&nbsp;&nbsp;如是女人性&nbsp;&nbsp;&nbsp;&nbsp;诸方便供养

&nbsp;&nbsp;&nbsp;&nbsp;种种而守护&nbsp;&nbsp;&nbsp;&nbsp;犹不可从心

&nbsp;&nbsp;&nbsp;&nbsp;女人性如是&nbsp;&nbsp;&nbsp;&nbsp;其心无诚实

&nbsp;&nbsp;&nbsp;&nbsp;虚诳多奸伪&nbsp;&nbsp;&nbsp;&nbsp;智者所不信

时诸天子。闻天帝释说是法已。心生厌离。而说颂曰。

&nbsp;&nbsp;&nbsp;&nbsp;如是如是能天王&nbsp;&nbsp;&nbsp;&nbsp;所说如实诚不虚

&nbsp;&nbsp;&nbsp;&nbsp;我无智慧不觉知&nbsp;&nbsp;&nbsp;&nbsp;为天女网自缚心


时天帝释。闻此偈已。即往诣于鸟音声林。无量宫殿。以为庄严。莲华浴池。庄严林树。金色山峰。如融金聚。种种伎乐。歌颂妙音。多有种种天女眷属。帝释天王。入此林中。欲受天乐。诸根境界。受五欲乐。复往诣于乾陀聚山须弥之峰。七宝庄严。其河流注。端严奇特。如真珠璎珞庄严山峰。真珠为沙。以布河底。于河两岸。多有众鸟。出妙音声。见此河者。皆生爱乐。释迦天王。与诸天女。及诸天众。种种庄严。游戏受乐。于此山峰。既受乐已。复与天子及诸天女。复往诣于周罗宫殿游戏之处。既至此处。余地诸天。闻天主至。亦皆来集。其峰宫殿。居须弥顶。高广严净。夜摩天光照触其顶。如须弥色。映四天下。夜摩天光照此山顶。亦复如是。得夜摩天光明照故。于余宫殿。千倍殊胜。尔时天主释迦提婆。于此宫殿既游戏已。与诸天子及诸天女。还善法堂。此微细行天。受五欲乐。乃至爱善业尽。命终还退。堕于地狱饿鬼畜生。若有余业。生于人中。常受安乐。或为国王。或为大臣。第一螺发。其心审谛。人所咨奉。不好多言。衣服鲜洁净无垢污。妻妾贞洁。心不邪曲。好行布施。端直不谄。兄弟宗亲之所爱敬。恭敬师长。爱乐宾客。乐行布施。持戒自守。性爱香鬘。远恶知识。生于大姓。端正殊妙。种种庄严。以余业故。

复次比丘。知业果报。观三十三天所住之地。彼以闻慧。见第二十一地。名歌音喜乐。众生何业生于此地。彼以闻慧。见有众生善心善业。善身口意。行于善业。自利利他。饶益众生。心有慈悲。信于业果。正见正业。持二种戒。心不散乱。不失威仪。不亲恶友。孝养父母。供养沙门婆罗门。三种善业。遍行究竟。持二种戒。不杀不盗。云何不杀。若稻谷黍麦。生微细虫。不捣不磨。知其有虫。护此虫命。不转与人。复有不杀生。若牛马驼驴担负脊坏疮中生虫。若以浆水洗此疮时。不以草药断此虫命。以鸟毛羽洗拭取虫。置余臭烂败肉之中。令全其命。护此驴牛。恐害其命。复护虫命。乃至蚁子。亦不故杀。若昼若夜不行放逸。心不念杀。有众生想。若虮若蚁。亦不故杀。是名不杀。云何不盗。几种不盗。若有众生。见蛇食虫。虾蟆食虫。黄鼬食虫。若狗野干。取诸众生欲自食之。其人若见。以其所食而贸易之。令其得脱。如是之人。护彼此命。是名不盗。自不偷盗。亦不教人。劝诸众生。令住善道。未住戒者。教令住戒。已持戒者。令其增长。说业果报。令其觉悟。是则名曰不杀不盗。复有顺法行人。利益众生。见诸蜜蜂。知他欲杀。以物救赎。令其得脱。施众生命。是名施命。复有布施。若法行人。贫穷乏短。若以一食施四禅人。若见恶人欲断人命。以物赎命。令其得脱。施命施法。诸施之中。最为第一。是人行于二种之施。亦教他人。令行二施。见作随喜。如是持戒。命终之后。生三十三天歌音喜乐之地。以善业化。得胜供养。其地园林。以善业故。种种庄严。天所住处。无有一迹非善业化。无有一天不游戏者。无有一天不受乐者。无有一天不退没者。善业尽故。退时自知。犹不厌足。爱绳所缚。爱所欺诳。帝释天王说是语已。与诸天众。于园林中。游戏受乐。林树华果。种种具足。饮食之河。众味具足。与诸天众至此河边。欢娱受乐。复与天女往诣摩多邻南游戏之处。时天帝释。见其林树。告诸天曰。汝等见此游戏处不。诸天子言。唯然已见。时天帝释。为诸天子说本事法。如我昔于宿旧诸天。闻如是说。过去有佛。号迦迦(居伽反)村陀如来。于此林中。为天说法。初善中善后善。善义善语。纯备具足。白净之法。所谓是事有故是事有。是事灭故是事灭。云何名有。以有欲故。则有过失。若无欲者。则无过失。天子当知。是为是事有故是事有。云何是事无故是事无。若无欲者。则无欲过。是为是事无故是事无。云何是事灭故是事灭。爱灭故欲灭。欲灭故欲过灭。是名是事灭故是事灭。天子当知。是事有故是事有。是事无故是事无。若以逆观。爱之因缘。生欲之本。欲之因缘。能生于欲。云何为欲。心求忆念。欲有所作。是名为欲。痴有所求。故名无明。以无明故。于境无厌。是名为爱。诸天子。不求知足故名为欲。诸天子。是名是事有故是事有。云何是事无故是事无。所谓有爱贪不知足。若爱灭者无厌足灭。是为是事无故是事无。是名是事灭故是事灭。

复次天子。是事有故是事有。所谓和合作业。以有业故。则有业报。若无集业。则无业报。诸天子。是名是事有故是事有。是事无故是事无。

复次天子。云何是事有故是事有。所谓先以忆念。眼缘于色。而生于识。忆念为先。是名是事有故是事有。云何是事无故是事无。若无色则无眼。无眼则无忆念。无色无眼无忆念故眼识亦无。如是天子。是名是事无故是事无。

复次天子云何是事有故是事有。譬如陶师。轮绳泥水。众法和合。而有瓶生。诸天子。是事有故是事有。亦复如是。

复次天子。云何是事无故是事无。譬如陶师。轮绳泥水。若不和合。则亦无瓶。是为是事无故是事无。亦复如是。

复次天子。云何是事有故是事有。所谓和合。必有别离。是为是事有故是事有。云何是事无故是事无。若无和合则无别离。如是天子。是为是事无故是事无。

复次天子。云何是事有故是事有。以有生故则便有死。若无生者则无有死。如是天子。是名是事有故是事有。是事无故是事无(天无老故为天说法不言老支但言有死)。复次天子。云何是事有故是事有。所谓有欲故决定被烧。譬如有火则必有烧。如是天子。是名是事有故是事有。云何是事无故是事无。所谓厌离欲故。欲不能烧。犹如无火则不能烧。如是天子。是名是事无故是事无。

复次天子。云何是事有故是事有。所谓有父母精血。有业有藏。有中阴身。犹如香气故有身生。如是天子。是为是事有故是事有。云何是事无故是事无。若无父母。则无精血。无决定业。无藏无中阴。则无身生。如是天子。是为是事无故是事无。