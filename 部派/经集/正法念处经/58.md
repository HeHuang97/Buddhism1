## 正法念处经卷第五十八

### 观天品第六之三十七(夜摩天之二十三)

尔时夜摩天王。告天众曰。汝今何故。不于园林华池无量众宝庄严山峰歌舞戏笑。天王如是观诸天众。为生厌离不厌离耶。时诸天众。闻夜摩天王说此语已。白天王言。当于何处园林七宝山峰之中而有乐处。我见无量生死衰恼。无量差别。不可堪忍。我自目见一切诸欲皆悉无常。后皆致苦。此欲无常不住。不久败坏无坚无乐。尔时夜摩天王。闻天众说。而告之曰。汝今当知。一切欲乐。后皆致苦。时诸天众。白天王言。我今已解。欲为大苦。时夜摩天王告诸天众。我能宣说一切生死无量诸苦。今当为汝略说少分。令亿千劫不复放逸。常行人天二种善道。若断放逸。是为智慧。若放逸缘来。即应远离。若不为放逸之所使役。则不堕地狱饿鬼畜生。复告天众。今当为汝说三恶道。二种善道。二善道者天之与人。三恶道者。所谓地狱饿鬼畜生。如是五道。大势力苦。我能宣说。不可广说。今当略说。以要言之。于天人中。有十六苦。何等十六。天人之中。善道所摄。一者中阴苦。二者住胎苦。三者出胎苦。四者希求食苦。五者怨憎会苦。六者爱别离苦。七者寒热等苦。八者病苦。九者他给使苦。十者追求营作苦。十一者近恶知识苦。十二者妻子亲里衰恼苦。十三者饥渴苦。十四者为他轻毁苦。十五者老苦。十六者死苦。如是十六。人中大苦。于人世间乃至命终。及余众苦。于生死中。不可堪忍。于有为中。无有少乐。一切无常。一切皆尽。一切败坏。初生中阴。识如香气。有何等苦。业风所吹。非肉眼见。天眼所见。而无所碍。若生人中。生种姓家。有下中上。以布施持戒智慧果报而欲生者此识香气中阴。亦得如是之食。若欲生于贫穷种姓。所食粗涩。色香味触。皆悉粗恶。身量减劣。少布施故。不得胜报。是名人中生初中阴苦。

复次第二苦。若生胎中。以业烦恼因缘故住。生贫穷家。母食粗涩。苦酢之食。膜衣筒中。薄少食味。入其脐中。令胎中子。身羸恶色。气力劣弱。母疲极故。子于胎中。则受大苦。转向两胁。走避苦恼。母食冷热。则受痛苦。无力无救。不能叫唤。没屎尿中。受无量苦。是为善道人中第二大苦。何况地狱饿鬼畜生。

复次第三苦。从胎出生。胎藏逼迫。犹如压油。婴儿出胎。欲堕逼迫。亦复如是。是为大苦。复次以初生时。其身柔软如生酥搏。亦如芭蕉。又如熟果。母人瞻产。以手捉之。其手坚涩。皴裂劈坼。厌恶蹙面。指甲长利。面目丑恶。以手捉之。犹如火烧。亦如刀割。如是婴儿。身体细软。母人触之。得大苦恼。若得新衣。粗涩厚重。或得故衣。补纳破裂。孔穴穿露。狭小单薄。止于草蓐。寒时大冷。受大寒苦。热则大热。犹如火烧。以本布施不清净故。受斯苦恼。从胎而出。受大苦恼。复以不净布施因缘。令母少乳。所食苦涩。母食劣故。其乳则少。或母食粗恶。故令乳少。羸瘦恶色。唯筋皮骨。以为其身。饥渴病故。身体无力。若无所食啖。从他乞求。人所轻贱。少得饮食。色香味薄。依他而食。辛苦继命。如是乏食。令身苦恼。以本所行不善施故。乃至命尽。常不充足。以乏食故。常受苦恼。复次第四苦恼。以悕望食而得苦恼。饥饿所恼。或作盗贼。作诸恶业。作无利益。或作勇健。因致失命或次死苦。诸苦之重。所谓饥渴。尔时夜摩天王牟修楼陀。为诸天众。以偈颂曰。

&nbsp;&nbsp;&nbsp;&nbsp;生死大苦恼&nbsp;&nbsp;&nbsp;&nbsp;无与饥渴等

&nbsp;&nbsp;&nbsp;&nbsp;众生以饥苦&nbsp;&nbsp;&nbsp;&nbsp;作诸不善业

&nbsp;&nbsp;&nbsp;&nbsp;从自身起火&nbsp;&nbsp;&nbsp;&nbsp;故名饥渴苦

&nbsp;&nbsp;&nbsp;&nbsp;饥渴烧三处&nbsp;&nbsp;&nbsp;&nbsp;如劫火烧林

&nbsp;&nbsp;&nbsp;&nbsp;世间大焰火&nbsp;&nbsp;&nbsp;&nbsp;不能至后世

&nbsp;&nbsp;&nbsp;&nbsp;饥渴火难断&nbsp;&nbsp;&nbsp;&nbsp;至于百千劫

&nbsp;&nbsp;&nbsp;&nbsp;愚人造不善&nbsp;&nbsp;&nbsp;&nbsp;行于崄恶道

&nbsp;&nbsp;&nbsp;&nbsp;皆为饮食故&nbsp;&nbsp;&nbsp;&nbsp;智者如是说

&nbsp;&nbsp;&nbsp;&nbsp;饥渴有大力&nbsp;&nbsp;&nbsp;&nbsp;过于大猛火

&nbsp;&nbsp;&nbsp;&nbsp;一切三界中&nbsp;&nbsp;&nbsp;&nbsp;以食因缘转

&nbsp;&nbsp;&nbsp;&nbsp;若于人世间&nbsp;&nbsp;&nbsp;&nbsp;有种种财物

&nbsp;&nbsp;&nbsp;&nbsp;一切以食故&nbsp;&nbsp;&nbsp;&nbsp;成就三有海


如是夜摩天王牟修楼陀。为诸天说。复次天众于人世间。有第五苦。谓怨憎会。有六种苦。何等为六。谓眼见怨等。心不爱乐。心不怜愍。见其身色。心意恼乱。于心心数而起怖畏。生不利益。心心数中。而生苦恼。一切恶中。初第一恶。所谓见怨家色。及恶知识。

复次第二怨憎会苦。若闻其声。不得利益。不爱不顺。心生恼乱。是为怨憎会苦。第一恶声。谓所闻摄不正法声。憎恶声故。身坏命终。堕于地狱饿鬼畜生。若闻不爱不利益声。闻已生于恶心恼乱。不爱不乐。心不怜愍。是为人中怨憎不爱合会之苦。

复次第三怨憎不爱会苦。谓鼻闻香。不爱不乐。心不随顺。闻之心恼。或生深苦。是为大恶。不爱合会。诸天子等。是名人中不爱合会。若人愚痴。无有智慧。或行或住。心生贪着。轻慢不敬。若人以香。供养法僧。其人便以欲心嗅之。身坏命终。堕于地狱饿鬼畜生。如是恶人。以身因缘。以贪身故。身心不净。身坏命终。堕于地狱。诸天子。是为人中不爱怨憎合会之苦。复次第四不爱会苦。所谓世间愚痴恶人。因于味故。而作恶业。以恶业故。身坏命终。堕于地狱。若非沙门现沙门像。内怀腐烂。犹如蠡声。或在僧寺。或白衣舍。实非沙门。着沙门服。常贪美食。为味所缚。以是因缘。身坏命终。堕于地狱。复有懈怠比丘。舍离禅味。为美食故。处处游行。心常乐食。以懈怠故。身坏命终。堕于地狱。诸天子。是为人中以着味故不爱合会而生苦恼。

复次诸天子。人中第五不爱会苦。所谓身体。以此缚心。不善思惟。不顺法行。意不正念。如是恶人。恶境所缚。身坏命终。堕于地狱。诸天子。是为人中不爱合会而生苦恼。

复次天众。人中第六不爱合会而生苦恼。所谓有人。心意躁动。不能止住。心意不正多有散乱。常思恶业。不乐善法。乐不善法无利益事。以是因缘。身坏命终。堕于恶道。生地狱中。诸天子。是为人中不爱合会而生苦恼。及余种种无量诸苦。人中具受。复有三种怨憎会苦。谓近怨家。怨害其命。如眼中刺。常不随顺。是为第一怨憎会苦。复次第二怨憎会苦。与恶知识。共同事业。是名第二怨憎会苦。

复次第三怨憎会苦。内怀嗔恚。得便伤害。是名第三不爱怨憎会苦。诸天子。是为人中无量种苦。时夜摩天王牟修楼陀。复为天众得厌离故。说于第六人中大苦。所谓爱别离苦。二世利益。是名为爱。善友别离。是为大苦。若离父母兄弟姊妹妻子亲里。及余所爱有恩之人。别离大苦。如堕刀火烧其身心受大苦恼。是为爱别离苦。夜摩天王为利天众。演说此法。时夜摩天王复为天众。说于第七人中大苦。所谓寒热二苦。诸天子。云何人中寒热二苦。以于人中饮食不调。应冷而热。应热而冷。久坐则苦。久立亦苦。多饮亦苦。不睡亦苦。若于昏夜右胁而卧。久眠亦苦。左胁亦尔。初乐后苦。于人世间。以贪乐故。为乐所诳。而修善业。以乐诳故。入于地狱。诸天子。人中之乐。如苦无异。如是夜摩天王牟修楼陀。为利益诸天众。说如是法。汝等天众。勿生此意。谓人中乐应生厌离。为离生死说法利益。除天放逸故。

复次夜摩天王为夜摩天众。复说第八人中大苦。所谓病苦。无量差别。无量病起。所谓热病。下痢上气欬逆。四百四病。害诸众生。复有病苦。害诸众生。忧悲愁恼等病。人中大苦。时夜摩天王牟修楼陀为利益天众。复说第九大苦。令离生死。示于人中生死大苦。所谓人中为他所使。是为大苦。同道同生。同根同岁同力。以业劣故。为他所使。若昼若夜。不得自在。常受大苦。是名人中使役之苦。

复次为他使苦。若人第一种姓。精勤色力。读诵智慧。具足无乏。以贫穷故。为下贱人之所使役。时夜摩天王牟修楼陀。为夜摩天众得利益故。复为说法。以业下劣。无布施业。人所轻毁。昼夜辛苦。为人所使。无施因缘。常受苦恼。手足破裂。贫穷无食。衣服垢坏。饥渴所恼。寒热辛苦。如是无量苦恼。不可堪忍。昼夜使役。不断不绝。人中复有种姓色貌。势力下劣。而多财富。复有种姓。色力智慧一切皆胜。而常贫穷。以贫穷故。亲近贱人。为业所诳。为心诳故。受大剧苦。诸天子。是为人中使役之苦。复次为他使苦。若贫穷人顺法而行。以贫穷故。亲近恶行不善之人。近不善故。同其恶业。虽不喜乐。为他所使而造恶业。身坏命终。堕于恶道。生地狱中。为他使故。二世受苦。复次天众。人世界中。受大苦恼。所谓第十追求大苦。无量苦恼。为求财故。入于大海。入敌斗战。经营造作。言辞辩说。亲近下贱。耕田种殖。商贾贩卖。畜养畜生。游方行使。为货所使。升大山岩。处处游行。依附他人。如此所作。一切追求。皆为财物。严饰衣服。或贫穷人。或爱着人。如是追求。爱网所缚。乃至命尽。或作恶业。或作妄语。诳惑他人。轻称小斗。欺诳于人。沽酒贩卖。粜卖胡麻。及以卖毒。作如是等恶律仪行。治生贩卖。或破国土。城邑聚落。军营人众。及余种种众恶之业。以妻子饮食敷具财物故。追求之苦无量百千。乃至千岁说不可尽。诸天子。是名人中追求之苦。如是夜摩天王。为利益天众厌离有故。说究竟法。诸天子。勿于人中起悕望心。当生厌离。若贪诸有不得利益。以是因缘。说于人中一切衰恼。若生人中。以追求故。作不善业。以是因缘。或堕地狱。或堕畜生。或堕饿鬼。既生恶道。受种种苦。如是夜摩天王。复说十一人中大苦。告诸天众。人中大苦。所谓近恶知识。皆无利益。一切苦因。近恶知识。无恶不得。造身口意一切恶业。以是因缘。身坏命终。堕于恶道。生地狱中。受无量苦。于未来世。或堕饿鬼畜生之中。受无量苦。观于人中地狱饿鬼畜生过已。遮于天众。悕望人有。说一涅槃寂灭之处。

复次夜摩天王。为欲利益夜摩天众。说人中苦。所谓人中第十二妻子亲里衰恼大苦。所谓妻子亲里杀缚鞕打。饥渴贫穷。种种苦恼。所爱之人受苦恼故。亦得苦恼。是名衰恼于人道中以妻子亲里眷属因缘而得苦恼。以是勿乐生于人中。一切有生。必归于死。随有死处。皆是苦恼。于生死中最大苦者。谓生老死。人中具有。诸天子。既知人中如是大苦。不可堪忍。勿生欣乐。以如是等无量善寂灭。无上道义。示诸天众。于人道中无利益事。种种有网。不可譬喻。况三恶道无量百千亿。不可譬喻。大苦充满。不比人中。若天退时。少放逸天。为之说言。汝当生于人善道中。若人临终。亲里知识。愿其生天善道之中。二种善道。犹尚如是。况三恶道受大苦恼。如是利益摄他常不放逸。夜摩天王说无量种无量差别。无量方便。无量种法。涅槃胜法。说妻子苦已。复为夜摩天众。说第十三人中大苦。所谓饥渴苦。由饥渴故。作无量恶。其余众苦。无如饥渴。以饥渴故。入众恶处。大种姓人。为饮食故。合掌垂泪。哀声亲近下贱小人。说慈爱语。如是一切皆由饥渴。畏饥渴故。不顾其命。入危崄处刀刃之间。及恶象敌。一切皆由饥渴苦故。或入大海。经于无量百千由旬。无量恶鱼鳀弥鲵鱼。洪波恶处。自舍身命。乘于舲舟。而沈大海。如是一切。皆由畏于饥渴之苦。复有无量种种差别。不可具说。如是诸苦。为口腹故。若人执缚。从右门出。打恶声鼓。严以死鬘。灾标在前。怖畏愁恼。将诣杀处。命在须臾。虽复大苦。未过饥渴。是故应当以净善心。于福田中。以好财物而行布施。时处具足。于生死畏中。勤修精进。善心布施。天中少饥。一切生死。皆依饮食以除饥渴。是故一切应行布施。诸天众。是名人中饥渴苦恼。无量差别。于天道中。苦微而软。天乐覆之。福德多故。饮食易得而天不觉。遍于欲界饥渴焰火之所覆蔽。畏于苦火。诸天子。如是观于人中种种生老病死之苦。勿生欣乐。如是夜摩天王牟修楼陀。见夜摩天众其心调伏。多调柔软。既观察已。复为天众说人中苦勤修利他。自利则易。牟修楼陀以不断力。为利他故。为夜摩天众。数数宣说无量种法。说第十四人中大苦。所谓他轻贱苦。不可堪忍。种种差别。于贫穷人。轻毁偏多。有十种苦。种姓亲族。兄弟富人之所轻贱。以贫穷苦。依他而食。绮语不实。亲族空语。无义之语。依他住食衣服尘垢。他人轻毁。若入城邑。若节会日。人见轻毁。人道之中。有如是等无量轻毁大苦世间之人。无薪之火住在心中。谓轻毁火。亲里知识。兄弟火烧。最为尤甚。无福德故。得此十苦。遍烧其身。大恶怖畏。以烧干身。气如烟起。诸天子。应生知足勿于人中而生欣乐。人中少乐。甚大苦恼。衰恼短寿轻毁垢污。唯于人中多有轻毁。非四道中。于人道中。轻毁最重。得他轻毁。一切身分。犹如中毒。随本所得供养之处。后更轻毁。若人先常得好供养。后得少利。得少时供。若善男子。如是轻毁。过于死苦。诸天子。是为人中难忍大苦。复次第十五人中大苦。所谓老苦。当为汝说。人中老苦。老者能令一切身分羸瘦减劣。诸根皆熟。破坏少壮。拄杖而行。无有气力。轻毁住处。背伛鼻戾。发白死使。身意减劣。虽未命终。犹如畜生。诸天子。是则名为人中老苦。名色戏弄。不久必死。若见老苦而不怖畏。当知是人。名为无心。犹如木石。以无心故。虽复人身。犹如畜生。诸天子。于人道中。生为大苦。以有生故。是故老苦。既知老苦。勿于人中起欣乐心。复次第十六人中无量种受生。生则有苦。何等苦也。所谓死苦。死已复生。身根入坏。命根断灭。不复见于兄弟知识。色身灭已。复行异处。以自业果而为资粮。一切众生。必归终尽。命尽弃身。受中阴有。是名为死。一切有生。皆归于死。若死而不生。生而不死。无有是处。诸天子。勿于人中而生乐心。尔时夜摩天王牟修楼陀。以偈颂曰。

&nbsp;&nbsp;&nbsp;&nbsp;于人世界中&nbsp;&nbsp;&nbsp;&nbsp;有阴皆是苦

&nbsp;&nbsp;&nbsp;&nbsp;有生毕归死&nbsp;&nbsp;&nbsp;&nbsp;有死必有生

&nbsp;&nbsp;&nbsp;&nbsp;若住于中阴&nbsp;&nbsp;&nbsp;&nbsp;自业受苦恼

&nbsp;&nbsp;&nbsp;&nbsp;长夜远行苦&nbsp;&nbsp;&nbsp;&nbsp;此苦不可说

&nbsp;&nbsp;&nbsp;&nbsp;没于屎尿中&nbsp;&nbsp;&nbsp;&nbsp;热气之所烧

&nbsp;&nbsp;&nbsp;&nbsp;如是住胎苦&nbsp;&nbsp;&nbsp;&nbsp;不可得具说

&nbsp;&nbsp;&nbsp;&nbsp;常贪于食味&nbsp;&nbsp;&nbsp;&nbsp;其心常悕望

&nbsp;&nbsp;&nbsp;&nbsp;于味受大苦&nbsp;&nbsp;&nbsp;&nbsp;此苦不可说

&nbsp;&nbsp;&nbsp;&nbsp;小心常悕望&nbsp;&nbsp;&nbsp;&nbsp;于欲不知足

&nbsp;&nbsp;&nbsp;&nbsp;所受诸苦恼&nbsp;&nbsp;&nbsp;&nbsp;此苦不可说

&nbsp;&nbsp;&nbsp;&nbsp;怨憎不爱会&nbsp;&nbsp;&nbsp;&nbsp;犹如大火毒

&nbsp;&nbsp;&nbsp;&nbsp;所生诸苦恼&nbsp;&nbsp;&nbsp;&nbsp;此苦不可说

&nbsp;&nbsp;&nbsp;&nbsp;于恩爱别离&nbsp;&nbsp;&nbsp;&nbsp;众生起大苦

&nbsp;&nbsp;&nbsp;&nbsp;大恶难堪忍&nbsp;&nbsp;&nbsp;&nbsp;此苦不可说

&nbsp;&nbsp;&nbsp;&nbsp;寒热大苦畏&nbsp;&nbsp;&nbsp;&nbsp;生无量种苦

&nbsp;&nbsp;&nbsp;&nbsp;大苦甚暴恶&nbsp;&nbsp;&nbsp;&nbsp;此苦不可说

&nbsp;&nbsp;&nbsp;&nbsp;病苦害人命&nbsp;&nbsp;&nbsp;&nbsp;病为死王使

&nbsp;&nbsp;&nbsp;&nbsp;众生受斯苦&nbsp;&nbsp;&nbsp;&nbsp;此苦不可说

&nbsp;&nbsp;&nbsp;&nbsp;为他所策使&nbsp;&nbsp;&nbsp;&nbsp;常无有自在

&nbsp;&nbsp;&nbsp;&nbsp;众生受斯苦&nbsp;&nbsp;&nbsp;&nbsp;此苦不可说

&nbsp;&nbsp;&nbsp;&nbsp;爱毒烧众生&nbsp;&nbsp;&nbsp;&nbsp;追求受大苦

&nbsp;&nbsp;&nbsp;&nbsp;次第乃至死&nbsp;&nbsp;&nbsp;&nbsp;此苦不可说

&nbsp;&nbsp;&nbsp;&nbsp;若近恶知识&nbsp;&nbsp;&nbsp;&nbsp;众苦常不断

&nbsp;&nbsp;&nbsp;&nbsp;当受恶道苦&nbsp;&nbsp;&nbsp;&nbsp;此苦不可说

&nbsp;&nbsp;&nbsp;&nbsp;妻子得衰恼&nbsp;&nbsp;&nbsp;&nbsp;见则生大苦

&nbsp;&nbsp;&nbsp;&nbsp;出过于地狱&nbsp;&nbsp;&nbsp;&nbsp;此苦不可说

&nbsp;&nbsp;&nbsp;&nbsp;饥渴自烧身&nbsp;&nbsp;&nbsp;&nbsp;犹如猛火焰

&nbsp;&nbsp;&nbsp;&nbsp;能坏于身心&nbsp;&nbsp;&nbsp;&nbsp;此苦不可说

&nbsp;&nbsp;&nbsp;&nbsp;常为他轻贱&nbsp;&nbsp;&nbsp;&nbsp;亲里及知识

&nbsp;&nbsp;&nbsp;&nbsp;生于忧悲苦&nbsp;&nbsp;&nbsp;&nbsp;此苦不可说

&nbsp;&nbsp;&nbsp;&nbsp;人为老所压&nbsp;&nbsp;&nbsp;&nbsp;身羸心意劣

&nbsp;&nbsp;&nbsp;&nbsp;伛偻柱杖行&nbsp;&nbsp;&nbsp;&nbsp;此苦不可说

&nbsp;&nbsp;&nbsp;&nbsp;人为死所执&nbsp;&nbsp;&nbsp;&nbsp;从此至他世

&nbsp;&nbsp;&nbsp;&nbsp;是死为大苦&nbsp;&nbsp;&nbsp;&nbsp;不可得宣说

&nbsp;&nbsp;&nbsp;&nbsp;众生莫能见&nbsp;&nbsp;&nbsp;&nbsp;诸业不能遮

&nbsp;&nbsp;&nbsp;&nbsp;能坏诸众生&nbsp;&nbsp;&nbsp;&nbsp;是故名为死

&nbsp;&nbsp;&nbsp;&nbsp;大力难堪忍&nbsp;&nbsp;&nbsp;&nbsp;能令诸众生

&nbsp;&nbsp;&nbsp;&nbsp;独行大怖畏&nbsp;&nbsp;&nbsp;&nbsp;是故名为死

&nbsp;&nbsp;&nbsp;&nbsp;众生毕竟有&nbsp;&nbsp;&nbsp;&nbsp;时火不可避

&nbsp;&nbsp;&nbsp;&nbsp;能断众生命&nbsp;&nbsp;&nbsp;&nbsp;是故名为死

&nbsp;&nbsp;&nbsp;&nbsp;死王所破坏&nbsp;&nbsp;&nbsp;&nbsp;能断人命根

&nbsp;&nbsp;&nbsp;&nbsp;尽于阴界入&nbsp;&nbsp;&nbsp;&nbsp;是故名为死

&nbsp;&nbsp;&nbsp;&nbsp;生必有别离&nbsp;&nbsp;&nbsp;&nbsp;知识及兄弟

&nbsp;&nbsp;&nbsp;&nbsp;别已不复合&nbsp;&nbsp;&nbsp;&nbsp;是故名为死

&nbsp;&nbsp;&nbsp;&nbsp;及死未至时&nbsp;&nbsp;&nbsp;&nbsp;应当修善行

&nbsp;&nbsp;&nbsp;&nbsp;死恶无慈愍&nbsp;&nbsp;&nbsp;&nbsp;未至应修善

&nbsp;&nbsp;&nbsp;&nbsp;是死甚卒暴&nbsp;&nbsp;&nbsp;&nbsp;极恶无慈愍

&nbsp;&nbsp;&nbsp;&nbsp;未至能修善&nbsp;&nbsp;&nbsp;&nbsp;乃为天中真

&nbsp;&nbsp;&nbsp;&nbsp;若法中生慧&nbsp;&nbsp;&nbsp;&nbsp;是名善命人

&nbsp;&nbsp;&nbsp;&nbsp;若人不离法&nbsp;&nbsp;&nbsp;&nbsp;是为命中命

&nbsp;&nbsp;&nbsp;&nbsp;若人心念佛&nbsp;&nbsp;&nbsp;&nbsp;是名善命人

&nbsp;&nbsp;&nbsp;&nbsp;不离念佛故&nbsp;&nbsp;&nbsp;&nbsp;是为命中命

&nbsp;&nbsp;&nbsp;&nbsp;若人心念法&nbsp;&nbsp;&nbsp;&nbsp;是名善命人

&nbsp;&nbsp;&nbsp;&nbsp;不离念法故&nbsp;&nbsp;&nbsp;&nbsp;是为命中命

&nbsp;&nbsp;&nbsp;&nbsp;若人心念僧&nbsp;&nbsp;&nbsp;&nbsp;是名善命人

&nbsp;&nbsp;&nbsp;&nbsp;不离念僧故&nbsp;&nbsp;&nbsp;&nbsp;是为命中命

&nbsp;&nbsp;&nbsp;&nbsp;若人心念实&nbsp;&nbsp;&nbsp;&nbsp;是名善命人

&nbsp;&nbsp;&nbsp;&nbsp;不舍离实故&nbsp;&nbsp;&nbsp;&nbsp;是为命中命

&nbsp;&nbsp;&nbsp;&nbsp;若人心念道&nbsp;&nbsp;&nbsp;&nbsp;是名善命人

&nbsp;&nbsp;&nbsp;&nbsp;不舍离道故&nbsp;&nbsp;&nbsp;&nbsp;是为命中命

&nbsp;&nbsp;&nbsp;&nbsp;若人常忆念&nbsp;&nbsp;&nbsp;&nbsp;趣向于涅槃

&nbsp;&nbsp;&nbsp;&nbsp;尔乃得名天&nbsp;&nbsp;&nbsp;&nbsp;非乐欲乐者

&nbsp;&nbsp;&nbsp;&nbsp;若常一心念&nbsp;&nbsp;&nbsp;&nbsp;乐修禅定业

&nbsp;&nbsp;&nbsp;&nbsp;此乐能离有&nbsp;&nbsp;&nbsp;&nbsp;非谓着欲乐

&nbsp;&nbsp;&nbsp;&nbsp;既知此有过&nbsp;&nbsp;&nbsp;&nbsp;于欲生厌离

&nbsp;&nbsp;&nbsp;&nbsp;精勤求涅槃&nbsp;&nbsp;&nbsp;&nbsp;是名真实天


如是夜摩天王。以无量种利益诸天。令诸天众心得清凉。断除恶道。尔时天众白天王言。天王。如天王说。我等现见。色力形貌。十倍胜者。皆受衰恼。而况我等。夜摩天王。闻此语已。而告之曰。如汝所见。此诸天众。少衰恼耳。汝等夜摩天众。当堕地狱饿鬼畜生。百倍过此。以汝天众行于非法放逸行故。若诸天众。顺法而行。远离放逸。则闭一切恶道之门。常于天人受种种乐。当离忧悲老病死苦。得常住处。永无如上所说诸苦。以是因缘。勿行放逸。如是欲乐。比无漏智禅定之乐。百千分中不及其一。尔时天众。闻天王说。现见诸过。复作是言。天王说法。利益我等。我今摄受。令我不受如是生死衰恼之苦。尔时夜摩天王牟修楼陀。以偈颂曰。

&nbsp;&nbsp;&nbsp;&nbsp;若有自作业&nbsp;&nbsp;&nbsp;&nbsp;非是他人受

&nbsp;&nbsp;&nbsp;&nbsp;若自善调伏&nbsp;&nbsp;&nbsp;&nbsp;是则得常处

&nbsp;&nbsp;&nbsp;&nbsp;若有作异业&nbsp;&nbsp;&nbsp;&nbsp;无及善业者

&nbsp;&nbsp;&nbsp;&nbsp;无量百千生&nbsp;&nbsp;&nbsp;&nbsp;业常随顺行

&nbsp;&nbsp;&nbsp;&nbsp;广作诸福德&nbsp;&nbsp;&nbsp;&nbsp;修行于善法

&nbsp;&nbsp;&nbsp;&nbsp;则得最胜处&nbsp;&nbsp;&nbsp;&nbsp;永离老病死

&nbsp;&nbsp;&nbsp;&nbsp;如是自善业&nbsp;&nbsp;&nbsp;&nbsp;天众应思惟

&nbsp;&nbsp;&nbsp;&nbsp;若修行善业&nbsp;&nbsp;&nbsp;&nbsp;此是胜资粮


如是夜摩天王牟修楼陀。说是偈已。告诸天众。自今已去。勿为贪着色声香味触故而起放逸。游戏园林。时诸天众。闻此语已。白天王言。愿我未来。见弥勒佛无上士调御丈夫天人导师出兴于世。我生人中。见彼世尊在初会。数得闻法已。尽诸有漏。复有天众。愿求阿耨多罗三藐三菩提。作是愿已。归佛法僧。七万天子及余天众。必生人中。见弥勒佛。得闻法已。诸漏永尽。复有余天。先见佛塔。发阿耨多罗三藐三菩提愿。复有余天。发缘觉心一切皆愿当来得果。尔时夜摩天王作如是念。我已为他作大利益。令诸天众离放逸行。时夜摩天王。知诸天众意善调伏。各令还宫。时诸天众。恭敬围绕夜摩天王。舍池而去。夜摩天主牟修楼陀。为诸天众。作利益已复诣余地。为余天众而作利益。

夜摩天常乐地第八牟修楼陀天化经具足竟。

复次比丘知业果报。观夜摩天所住之地。彼以闻慧。见夜摩天处。名增长法。众生何业生于此地。彼见若人善心持戒。不杀不盗。如前所说。复离邪淫。微细亦舍。乃至见画男女。不生忆念。如是之人。不观不念。不味不着。不浊心念。恐犯净行。亦不思惟。不念不善。遮于心过。为他人说邪淫业果以遮其心。令其不喜不爱不乐。此邪淫果。不应习近。非寂灭道。不可爱乐。行善之人。不应喜乐。为他宣说微细之果。持戒梵行。于微尘恶。见之生怖。如是之人。身坏命终。生于善道天世界中增长法地。生彼天已。善业行故。爱果成就。所谓园林金山峰中。流泉河池。众宝庄严。众鸟妙音。其池四岸。七宝庄严。青毗琉璃。青因陀宝。间错其地。多有众峰。种种色声。相类各异。见之可爱。其声美妙。闻之悦乐。于园林中。增长爱乐。复于异处。金刚青宝。颇梨为石。庄严山谷。于光明山。闻流水音。而受快乐。如意所作。皆悉自在。受无比欲。无量百千天女围绕。常受欲乐。增长欲乐。受于无量差别不可喻乐。种种金山。毗琉璃峰。行虚空中。种种衣服严饰其身。戏笑歌舞种种妙色。诸天女等。以为围绕。具天五欲。若见天色。无量差别。生无等乐。随意游戏。是名色欲。若闻音声。随其所念。共诸天女戏笑歌舞。所闻诸香。无量差别。风吹花池。莲花之香。及余异花。山谷风吹。种种花香。以悦其鼻。舌得无量种种天味。随念具足。咸淡苦甘。辛酢等味。有无量种。不可譬喻。如意之味。如是身触。无量种业。如意即得。冷暖温凉。柔软细滑。衣无缕綖。种种色宝而以庄严。无量宝光。照十由旬。二十由旬。乃至百由旬。光明宝珠而受触乐。天园林中。或有花香。天子闻之。以善业故。受乐希有非不作生。非无因生。所作不失。非是意生非是他与。亦非他作。而我受报。以因缘故。而生果报。业果成就。是持戒人。随心所念。爱心悕望。天众妙色。天之细色中色。近远时生。远时中时。随念成就。无量乐法。以是丈夫善持戒故。如是天众。其心着于六欲境界。欲河所漂而行游戏。一一园林。一一山峰。七宝庄严。园林流泉。出妙音声。百色众鸟。出众异音。是善业者游戏其中。种种妙色。种种相貌。种种功德。种种严饰。令生欲火。天女围绕种种山峰。天鬘天衣庄严其身。涂香末香以严其身。共诸天女。于山峰中。游戏受乐。随其所念生无量欲。复与天女而共往诣等不等地。其地可爱。真金白银。青毗琉璃。青因陀宝。车磲为地。铃网音声。众鸟庄严。尔时有鸟。名不放逸。见此天子行放逸处。说偈呵责。

&nbsp;&nbsp;&nbsp;&nbsp;但受故业&nbsp;&nbsp;&nbsp;&nbsp;不作新业

&nbsp;&nbsp;&nbsp;&nbsp;业尽则堕&nbsp;&nbsp;&nbsp;&nbsp;诸法如是

&nbsp;&nbsp;&nbsp;&nbsp;业将欲尽&nbsp;&nbsp;&nbsp;&nbsp;寿命念念

&nbsp;&nbsp;&nbsp;&nbsp;死来卒暴&nbsp;&nbsp;&nbsp;&nbsp;愚者不觉

&nbsp;&nbsp;&nbsp;&nbsp;天子天女&nbsp;&nbsp;&nbsp;&nbsp;不觉欲染

&nbsp;&nbsp;&nbsp;&nbsp;念欲时过&nbsp;&nbsp;&nbsp;&nbsp;退时将至

&nbsp;&nbsp;&nbsp;&nbsp;得失多返&nbsp;&nbsp;&nbsp;&nbsp;因欲境界

&nbsp;&nbsp;&nbsp;&nbsp;于衰恼中&nbsp;&nbsp;&nbsp;&nbsp;云何恶意

&nbsp;&nbsp;&nbsp;&nbsp;汝以善业&nbsp;&nbsp;&nbsp;&nbsp;成就受乐

&nbsp;&nbsp;&nbsp;&nbsp;复作善业&nbsp;&nbsp;&nbsp;&nbsp;将至善道

&nbsp;&nbsp;&nbsp;&nbsp;若乐境界&nbsp;&nbsp;&nbsp;&nbsp;则没有海

&nbsp;&nbsp;&nbsp;&nbsp;若离境界&nbsp;&nbsp;&nbsp;&nbsp;则得解脱

&nbsp;&nbsp;&nbsp;&nbsp;境界波力&nbsp;&nbsp;&nbsp;&nbsp;起于爱河

&nbsp;&nbsp;&nbsp;&nbsp;智者舍离&nbsp;&nbsp;&nbsp;&nbsp;趣涅槃城

&nbsp;&nbsp;&nbsp;&nbsp;勇人舍欲&nbsp;&nbsp;&nbsp;&nbsp;而求真谛

&nbsp;&nbsp;&nbsp;&nbsp;能知爱境&nbsp;&nbsp;&nbsp;&nbsp;三有洄澓

&nbsp;&nbsp;&nbsp;&nbsp;舍离境界&nbsp;&nbsp;&nbsp;&nbsp;勿生心念

&nbsp;&nbsp;&nbsp;&nbsp;如甄波迦&nbsp;&nbsp;&nbsp;&nbsp;果报甚苦

&nbsp;&nbsp;&nbsp;&nbsp;人心着乐&nbsp;&nbsp;&nbsp;&nbsp;贪驰境界

&nbsp;&nbsp;&nbsp;&nbsp;集不善业&nbsp;&nbsp;&nbsp;&nbsp;流转恶道

&nbsp;&nbsp;&nbsp;&nbsp;常应护心&nbsp;&nbsp;&nbsp;&nbsp;轻动粗犷

&nbsp;&nbsp;&nbsp;&nbsp;常着境界&nbsp;&nbsp;&nbsp;&nbsp;爱境所覆

&nbsp;&nbsp;&nbsp;&nbsp;心驰诸境&nbsp;&nbsp;&nbsp;&nbsp;不觉衰恼

&nbsp;&nbsp;&nbsp;&nbsp;衰恼既至&nbsp;&nbsp;&nbsp;&nbsp;乃知业果

&nbsp;&nbsp;&nbsp;&nbsp;既知此业&nbsp;&nbsp;&nbsp;&nbsp;乃境界过

&nbsp;&nbsp;&nbsp;&nbsp;常应舍离&nbsp;&nbsp;&nbsp;&nbsp;世间诸缚


如是不放逸鸟。说此偈颂。而此天子不听不受。与天女众共受欲乐。此诸天女。生死因缘生大苦因。于无识者与之共游。常行崄恶。爱心不停。常求男子。心如恶毒。如恶崄岸。能然一切男子心火。与如是等可畏天女。共受天乐。以愚痴故。而不远避。若有智者。怖畏生死。欲求乐者。离诸天女。愚痴迷惑。欲覆心故。虽知因于女人而得苦恼。不能舍离。与诸婇女共受欲乐。贪欲愚痴嗔恚所覆没生死泥。与诸天女游戏受乐。而不摄受无量利益。遮于恶道。为心所诳。于法不觉游戏园林。与不正行诸天女众爱网受乐。复诣异地。金毗琉璃。青因陀宝。大青宝王。周遍庄严。游无量处。闻歌咏音。解其章句。言音美妙。五乐音声。胜德具足无比妙音。昔所未闻。新生天子。既闻此音。与诸天女驰往趣林。其林无量宝树具足。林名大欢喜。长百由旬。广三十由旬。如是大林。众宝具足。具大功德。无量天众。百百千千。歌舞游戏。娱乐受乐。

时新生天子。见此大林毗琉璃树。有大光明。无量香花。功德花鬘。无量种色。种种相貌。见此事已。复见异树。毗琉璃树。真金为叶。青宝为枝。白银为果。天味功德。皆悉具足。青因陀宝。挍饰其树。种种色花。以严树枝。复见异树。青宝为树。真金为枝。毗琉璃叶。无量众蜂。种种色貌。出美妙音。以为庄严。见之悦乐。时新生天子。复见宝花。犹如开目。观之可爱。花中众蜂。出妙音声。复见黄金枝叶荫覆。犹如宫室。百千众峰。其音美妙。甚可爱乐。复见毗琉璃枝。青宝为叶。荫覆宫室。第一宝珠。种种色鸟。而以庄严其地柔软。宝钿庄严。熏以天香。多有天女。

新生天子。复见虹色。以严其地。观之可爱。覆以七宝。平正可爱。及见天女。新生天子。所见诸色。皆悉可爱。所闻音声。皆可爱乐。其所闻香。有无量种。皆亦可爱。随所得味。令心爱乐。无量种味。天味具足。随其所触。无量诸触。令心爱乐。随其所念。种种诸法。随念即得。如是天子。一切欲缚。欲乐不断。无量可爱。无量宝地。宝钿庄严。闻天鸟音声。共诸天女。入大林中。复见花池。种种庄严。分分差别。或有莲花。毗琉璃茎。真金为叶。金刚为须。青因陀宝。以为其台。花皆柔软复有莲花。真金为茎。毗琉璃叶。白银为台。赤莲花宝。以为其须。种种众蜂。出妙音声。复有莲花。七宝合成。真金为叶。七宝厕钿。以为其台。所谓因陀青宝。赤莲花宝。毗琉璃宝。红莲花宝。车磲之宝。大青宝王。如是种种众色光明。以为其台。如一花台。无量花台。皆亦如是。天子见之观无厌足。随其所见。种种境界。转转增长。如以苏油灌于大火。不知厌足。不知厌足。云何有乐。以非乐故。亦非寂灭。非爱心者得寂灭心。随所得乐爱心增长。随爱增长不知厌足。以无厌足则入近苦。以于苦中而生乐想。爱火所烧。复入林中。见山谷中。无量林树。无量种光。见之谛视。于五境界欲火之中。不知厌足。复入摩尼宝石之池。真金颇梨。色触柔软。五种柔软。无有水衣。众鸟音声。澄静渊深。复见异处。有莲花池。颇梨色水。充满其中。周匝宝石。以砌四面。光明普遍。鹅鸭鸳鸯。以为庄严。莲花严饰。林树围绕。林中多有美音之鸟。如是种种庄严其池。新生天子。见此池中种种众蜂。七宝为翅。岸生香树。色貌具足。以为庄严。新生天子。复前入林。见有大河。须陀充满。新生天子。复见异处。有乳粥河。清净饮河。河流之声。如琴乐音。或百或千。处处流行。多有众鸟。饮上味酒。出妙音声。

时新生天子。复见陆地。种种众花。色貌具足。香蜂遍满。众花之中。庄严大林。其林先香。以花香故。转增百倍。新生天子。与诸天女。复见林中。有大山峰。众宝庄严。无量流水。以为严饰。树枝荫覆。犹如宫室。种种宝光。无量百千众鸟妙音。见之可爱。俱翅罗音。无量百千众花普熏。光明端严。如阎浮提日月光明。在于虚空。无量光明。庄严天处。光明殊胜。无量光明。庄严山峰。天子见之。复共天女。入山峰中。随入山峰。观林转胜。歌音齐等。渐近转胜。闻此歌音。速疾往诣。昔所未见。如斯天众。举目视之。复见可爱。笐[竺-二+列]林树。毗琉璃树青因陀树。皆悉端严。新生天子。复入七宝莲花笐林。于此林中。多有天子。及诸天女。妙色具足严身之具。随念而生。一一天众各各异住。共诸天女。饮天上味。离于醉乱。种种宝林笐[竺-二+列]之中。游戏受乐。入七宝池。共诸天子。五乐音声。歌舞戏笑。欢喜受乐。以爱覆心。不知厌足。乐着五欲。入莲花林。以莲花叶。饮天上味。而不醉乱。复有天子。心乐色声香味触等。复有天子。住河两岸而共游戏。新生天子。复见宝殿。笐[竺-二+列]如林。毗琉璃宝以为栏楯。皆同欲心。以上中下善业力故。得上妙色。五乐音声。受无等乐。不可譬喻。

尔时新生天子。本未曾见如此天众游戏受乐。既见此已。与天女众。以欢喜心。向天众所。尔时天众。见此天子衣服严饰上妙色身。得未曾有。生欢喜心。亦向天子。二众和合。心无妨碍。共天女众。一一笐林。一一金峰。一一花池。一一酒河。一一流水。如是爱乐。不可具说。如是一切天众受乐。

时诸天众久受乐已。复向一切坚固之山。其山七宝。无量河池。流泉具足。新生天子。天女围绕。共诸天众。常乐音声。山河流泉。周遍充满。无量百千笐[竺-二+列]宫殿。甚可爱乐。周匝莲花而以围绕。犹如灯树。如意之树。以为庄严。天众见之。生希有心。其山一面。毗琉璃宝。其第二面。真金所成。其第三面。因陀青宝。其第四面。大青宝王。四面严饰。皆悉平等。于平正处。峰谷笐林。皆悉具足。若念触乐。欲游戏时。便上此林。百百千千一一天子。有千天女。以为眷属。天五乐音。无量音声。无量和合。歌舞游戏。百百千千。共新生天子。于园林中花池流泉。所见胜上百千亿树。以为庄严。七宝光焰。莲花林笐。此诸天众。于此诸处。歌舞戏笑。安详徐步。向彼大山。互相爱乐。善业为伴。善业所资。以善业故。无有骨肉及以垢污。共游须陀。食河之上。及游饮河。以善业故。色香味触。皆悉具足。天子食之。乐五境界。食之发欲。处处受乐。众欲具足。受于无等无量之乐。欲升彼山。见其大山殊胜之处。叹未曾有。久乃至此大山之顶。游戏山处。甚可爱乐。于此山顶。多有无量游戏之处。众宝庄严。林树河池。拘物头花。遍于香林。满山顶上诸欲具足。随心所念。无量种爱。皆得如意。皆可爱乐。他不能摄。如是天子。久受天乐。如是受乐处处遍观。复往诣于七宝山谷。七宝林覆。光明善药。见众天鸟。出妙音声。寂静之窟。围绕花池。池名寂静行处。以于先世不具持戒。生此池中。于先世时。其心坚固。能说法要。而身不能如说修行。犹如伎儿。说业果报。从于地狱饿鬼中出。生此池中。多作鹅鸟。以本生处寂静行故。生寂静池。七宝为翅。身出光明。其音美妙。食于莲花。雄雌相随。以自娱乐。菩萨鹅王。名曰善时。多住此池。夜摩天王牟修楼陀。多住于此山窟之中。为天说法。鹅王在池。为鸟说法。尔时诸天众游戏歌舞。分为二分。一分天众。以善业故。至此池所。一分天众。入放逸林。游戏歌舞。欢娱受乐。有善业者。往至大池。鹅为说法。见诸天众。为说偈言。

&nbsp;&nbsp;&nbsp;&nbsp;若人虽说法&nbsp;&nbsp;&nbsp;&nbsp;不能如说行

&nbsp;&nbsp;&nbsp;&nbsp;此愚人空说&nbsp;&nbsp;&nbsp;&nbsp;常受诸苦恼

&nbsp;&nbsp;&nbsp;&nbsp;若但为他说&nbsp;&nbsp;&nbsp;&nbsp;不能如说行

&nbsp;&nbsp;&nbsp;&nbsp;语坚而无我&nbsp;&nbsp;&nbsp;&nbsp;名为空无心

&nbsp;&nbsp;&nbsp;&nbsp;放逸故生欲&nbsp;&nbsp;&nbsp;&nbsp;因欲故生嗔

&nbsp;&nbsp;&nbsp;&nbsp;斯人入恶道&nbsp;&nbsp;&nbsp;&nbsp;驰赴于地狱

&nbsp;&nbsp;&nbsp;&nbsp;若乐已过去&nbsp;&nbsp;&nbsp;&nbsp;非现前可得

&nbsp;&nbsp;&nbsp;&nbsp;若现受当受&nbsp;&nbsp;&nbsp;&nbsp;是亦不名乐

&nbsp;&nbsp;&nbsp;&nbsp;愚人乐放逸&nbsp;&nbsp;&nbsp;&nbsp;爱于现在乐

&nbsp;&nbsp;&nbsp;&nbsp;自业果所诳&nbsp;&nbsp;&nbsp;&nbsp;则入于地狱

&nbsp;&nbsp;&nbsp;&nbsp;三世爱所诳&nbsp;&nbsp;&nbsp;&nbsp;常作无利益

&nbsp;&nbsp;&nbsp;&nbsp;生死缚众生&nbsp;&nbsp;&nbsp;&nbsp;智者不应信

&nbsp;&nbsp;&nbsp;&nbsp;愚者所亲友&nbsp;&nbsp;&nbsp;&nbsp;被害如大怨

&nbsp;&nbsp;&nbsp;&nbsp;缚世间众生&nbsp;&nbsp;&nbsp;&nbsp;智者不应信

&nbsp;&nbsp;&nbsp;&nbsp;若为枷锁缚&nbsp;&nbsp;&nbsp;&nbsp;犹尚可断坏

&nbsp;&nbsp;&nbsp;&nbsp;常求欲爱人&nbsp;&nbsp;&nbsp;&nbsp;不能断爱缚

&nbsp;&nbsp;&nbsp;&nbsp;若人断爱缚&nbsp;&nbsp;&nbsp;&nbsp;而爱于常乐

&nbsp;&nbsp;&nbsp;&nbsp;斯人离爱境&nbsp;&nbsp;&nbsp;&nbsp;行智慧境界

&nbsp;&nbsp;&nbsp;&nbsp;智观乐光明&nbsp;&nbsp;&nbsp;&nbsp;说爱大闇苦

&nbsp;&nbsp;&nbsp;&nbsp;智者持光明&nbsp;&nbsp;&nbsp;&nbsp;则能破诸闇

&nbsp;&nbsp;&nbsp;&nbsp;以智慧利刀&nbsp;&nbsp;&nbsp;&nbsp;斫伐于爱树

&nbsp;&nbsp;&nbsp;&nbsp;能伐爱树人&nbsp;&nbsp;&nbsp;&nbsp;得无上乐处

&nbsp;&nbsp;&nbsp;&nbsp;断伐爱过林&nbsp;&nbsp;&nbsp;&nbsp;及以多流泉

&nbsp;&nbsp;&nbsp;&nbsp;既断爱林树&nbsp;&nbsp;&nbsp;&nbsp;得脱于诸有

&nbsp;&nbsp;&nbsp;&nbsp;三道大爱河&nbsp;&nbsp;&nbsp;&nbsp;放逸水洄澓

&nbsp;&nbsp;&nbsp;&nbsp;若升智慧船&nbsp;&nbsp;&nbsp;&nbsp;到安隐彼岸

&nbsp;&nbsp;&nbsp;&nbsp;升智慧山峰&nbsp;&nbsp;&nbsp;&nbsp;持戒谷庄严

&nbsp;&nbsp;&nbsp;&nbsp;以无量智眼&nbsp;&nbsp;&nbsp;&nbsp;悉见诸有过

&nbsp;&nbsp;&nbsp;&nbsp;若人远离法&nbsp;&nbsp;&nbsp;&nbsp;斯人内外空

&nbsp;&nbsp;&nbsp;&nbsp;若人不乐法&nbsp;&nbsp;&nbsp;&nbsp;不坚如水沫

&nbsp;&nbsp;&nbsp;&nbsp;若有人坚实&nbsp;&nbsp;&nbsp;&nbsp;内外如金刚

&nbsp;&nbsp;&nbsp;&nbsp;以法行寂静&nbsp;&nbsp;&nbsp;&nbsp;益利他众生

&nbsp;&nbsp;&nbsp;&nbsp;若没放逸泥&nbsp;&nbsp;&nbsp;&nbsp;乐于境界乐

&nbsp;&nbsp;&nbsp;&nbsp;境界蛇所螫&nbsp;&nbsp;&nbsp;&nbsp;常受诸辛苦

&nbsp;&nbsp;&nbsp;&nbsp;是故求乐者&nbsp;&nbsp;&nbsp;&nbsp;不应行放逸

&nbsp;&nbsp;&nbsp;&nbsp;若脱放逸者&nbsp;&nbsp;&nbsp;&nbsp;则近无量乐

&nbsp;&nbsp;&nbsp;&nbsp;若有智慧人&nbsp;&nbsp;&nbsp;&nbsp;不信于放逸

&nbsp;&nbsp;&nbsp;&nbsp;若为放逸螫&nbsp;&nbsp;&nbsp;&nbsp;流转于五道


如是鹅鸟。为调诸天。说此偈颂。时诸天众。以着欲乐。而不听受。亦不摄取。复作歌舞。游戏受乐。