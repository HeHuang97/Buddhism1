## 正法念处经卷第二十四

### 观天品第六之三

复次比丘。观四天王三地住处。一一业果。具观察已。观第四处。彼以闻慧观三箜篌天。有十种地。何等为十。一名乾陀罗。二名应声。三名喜乐。四名探水。五名白身。六名共娱乐。七名喜乐行。八名共行。九名化生。十名集行。是为三箜篌天十地住处。比丘如是。分别观察彼业果报。以何业故生此天处。即以闻慧见箜篌天。修行善业。生彼天中。得相似果。第一地处。名乾陀罗。众生何业生于此天。若有众生。信心修身。以园林地。或甘蔗田。或庵罗林。美果之林。施与众僧。令僧受用。此人命终。生乾陀罗天。受无量乐。以天栴檀。牛头栴檀。以涂其身。无量天女。围绕娱乐。种种庄严。种种色貌。善知歌舞戏笑之法。游戏园林。及诸华池。游戏受乐。身服天衣。华鬘自严。心相爱乐。其华香气。熏百由旬。天诸玉女。闻此香气。皆大欢喜。百倍纵逸。瞻仰天子。欲情无厌。无量种法。百倍恭敬。如是天子。心意恣逸。欲乐自娱。有诸河流。一名宝流河。二名波流河。三名金流河。四名酒流河。五名美流河。六名流沫笑河。如是诸河。鹅鸭鸳鸯。出众妙音。于河两岸。多有园林。其林郁映。众鸟杂色。七宝庄严。出和雅音。甚可爱乐。诸天女众。出妙歌音。闻众鸟声。百倍增欲。不乐余音。闻已欢喜。受无量乐。七音具足。柔软相应。河中众鸟。天女歌戏。饮天甘露。无有醉乱。与诸天女。欢娱受乐。于众宝山。金毗琉璃颇梨山峰。园林池河。流泉莲花。众鸟严饰。复与天女。游于青色毗琉璃地。种种众华。遍覆其地。于此地中。游戏受乐。以善业故。天乐成就。如是比丘。以闻智慧。观天乐已。而说颂曰。

&nbsp;&nbsp;&nbsp;&nbsp;五根常受乐&nbsp;&nbsp;&nbsp;&nbsp;欲境所诳惑

&nbsp;&nbsp;&nbsp;&nbsp;欲火未曾有&nbsp;&nbsp;&nbsp;&nbsp;须臾间厌足

&nbsp;&nbsp;&nbsp;&nbsp;一一诸境界&nbsp;&nbsp;&nbsp;&nbsp;处处见天女

&nbsp;&nbsp;&nbsp;&nbsp;一切胜境界&nbsp;&nbsp;&nbsp;&nbsp;欲火焰炽然

&nbsp;&nbsp;&nbsp;&nbsp;若合若离散&nbsp;&nbsp;&nbsp;&nbsp;或说或忆念

&nbsp;&nbsp;&nbsp;&nbsp;以天女因缘&nbsp;&nbsp;&nbsp;&nbsp;火起烧天人

&nbsp;&nbsp;&nbsp;&nbsp;火法和合有&nbsp;&nbsp;&nbsp;&nbsp;不合则不生

&nbsp;&nbsp;&nbsp;&nbsp;若合若不合&nbsp;&nbsp;&nbsp;&nbsp;欲火常炽然

&nbsp;&nbsp;&nbsp;&nbsp;因缘不合故&nbsp;&nbsp;&nbsp;&nbsp;火远则不烧

&nbsp;&nbsp;&nbsp;&nbsp;欲火无远近&nbsp;&nbsp;&nbsp;&nbsp;常烧害众生

&nbsp;&nbsp;&nbsp;&nbsp;以意想薪力&nbsp;&nbsp;&nbsp;&nbsp;邪忆念所使

&nbsp;&nbsp;&nbsp;&nbsp;爱油投欲火&nbsp;&nbsp;&nbsp;&nbsp;焚烧愚痴人

&nbsp;&nbsp;&nbsp;&nbsp;若以火烧身&nbsp;&nbsp;&nbsp;&nbsp;烧已须臾灭

&nbsp;&nbsp;&nbsp;&nbsp;名色离散已&nbsp;&nbsp;&nbsp;&nbsp;欲火犹不灭

&nbsp;&nbsp;&nbsp;&nbsp;欲火烧众生&nbsp;&nbsp;&nbsp;&nbsp;过于火烧人

&nbsp;&nbsp;&nbsp;&nbsp;欲火害虽甚&nbsp;&nbsp;&nbsp;&nbsp;而人不生厌

&nbsp;&nbsp;&nbsp;&nbsp;五根因缘起&nbsp;&nbsp;&nbsp;&nbsp;缘于五境界

&nbsp;&nbsp;&nbsp;&nbsp;爱风之所吹&nbsp;&nbsp;&nbsp;&nbsp;欲火烧众生

&nbsp;&nbsp;&nbsp;&nbsp;从忆念燧生&nbsp;&nbsp;&nbsp;&nbsp;由境界增长

&nbsp;&nbsp;&nbsp;&nbsp;虽非可见法&nbsp;&nbsp;&nbsp;&nbsp;烧人过炽火

&nbsp;&nbsp;&nbsp;&nbsp;欲火亦如是&nbsp;&nbsp;&nbsp;&nbsp;增长过炽然

&nbsp;&nbsp;&nbsp;&nbsp;如是欲所盲&nbsp;&nbsp;&nbsp;&nbsp;贪着于欲乐

&nbsp;&nbsp;&nbsp;&nbsp;火则有光明&nbsp;&nbsp;&nbsp;&nbsp;欲火闇所覆

&nbsp;&nbsp;&nbsp;&nbsp;是欲如怨毒&nbsp;&nbsp;&nbsp;&nbsp;智人应舍离


如是比丘。观于欲火焚烧天人。心生悲愍。见其过故。不乐天乐。如是乾陀罗天。受种种乐。乃至爱善业尽。从天命终。有余善业。不堕地狱饿鬼畜生。得受人身。多有田封大富饶财。以余业故。

复次比丘。知业果报。观箜篌天所住境界。彼以闻慧。观箜篌天第二地处。名曰应声。众生何业生于彼处。彼以闻慧。见有众生正行善业。为邪见人说一偈法。令其心净。清凉信佛。是人命终。生应声天。受五欲乐。游戏天河。莲华池中。金毗琉璃。颇梨山峰。乾闼婆音。诸天女众。种种庄严。歌舞戏笑。端正无比。围绕天子。增长喜乐。游戏山峰。受种种乐。天鬘末香。庄严其身。无量境界。以自娱乐。又游山峪。金山园林。游戏受乐。有诸金山。所谓瞻婆帝山。无影之山。一切乐山。心意化山。如是等山。众宝庄严。金园林庄严。诸天众等。欢喜歌颂。游于山峰。乃至众水。众莲华池。其水清净。凉美净洁。以为庄严。众鸟纵逸。出妙音声。其山住处。甚可爱乐。受自业报。游戏受乐。天女围绕。种种众鸟。出众妙音。众蜂欲音。游戏天子。所住林殿。与众天女。受第一乐。如是地天。所受之乐。乃至爱善业尽。从天还退。随业流转。受诸生死。或生地狱饿鬼畜生。若有余业。得受人身。生于大姓豪富第一。人所敬重。身口意善。眷属坚固。奴婢僮客。皆悉具足。以余业故。

复次比丘。知业果报。观三箜篌天所住之地。彼以闻慧。见箜篌天第三地处。名曰喜乐。众生何业生于彼处。彼以闻慧。见此众生修行善业。以净信心。施人美饮。或施行人清净美水。令其安乐。或覆泉井。恐诸蛇毒蜘蛛虫蚁堕于井中。行人饮之。而致苦恼。以是因缘。覆盖泉井。不求恩分。为福德故。彼人命终。生三箜篌天喜乐地中。生彼天已。其身光明。如第二日。以善业故。遍身庄严。游戏山峪。泉池流水。与诸天女。同心共游。端正少年。无有苦老。无量色声香味爱触。受五欲乐。其地山林多有七宝。以为林树。无萎林等。其林众花。未曾萎变。香气常熏。金影树林。金枝弥覆。毗琉璃峰。以为庄严。孔雀众鸟。俱翅罗鸟。七宝羽翼。出美妙音。自观身相。心生悦乐。所谓杂色羽翼。随天所念。出美妙音。闻其声已。各各皆发希有之心。此鸟能知我心所念。随意出声。其音美妙。于鸟口中。出甘露饮。相续不断。众鸟饮之。十倍纵逸。心生欢喜。口出百种功德之音。其音庄严。功德胜妙。闻种种鸟歌众妙音。爱欲之心。百倍放逸。心生欢乐。复有众鸟。名嘴游戏。于铃网内。出众妙音。其音清妙。与铃音合。不可分别。和合出声。两倍转妙。复有众鸟。名曰岸行。住于河岸。金莲华中。流出香饮。复有众鸟。名曰影游。随其行处。地则同色。复有众鸟。名曰轮鸟。若此轮鸟。戏行所近。令诸天女。端正殊妙。过先百倍。无量林中。游戏受乐。未曾断绝。随念成就。第一胜乐。清净无比。无量天女。而自围绕。游戏林中。或游山峰。乘空趣于金毗琉璃山顶。众莲华池。鹅鸭鸳鸯。其水清净。如毗琉璃。香水湛然。充满其中。于游戏处。众香流水。诸林香气。悉皆普熏。无量金树。毗琉璃树。围绕彼山。其地柔软。举足下足。蹈之随平。于此地中。与诸天女。游戏其中。皆共娱乐。目视爱色。无量百千。种种妙色。无量百千。可爱妙声。无量百千。种种妙香。如是诸根。受无量乐。乃至爱善业尽。从此命终。若有余善。不堕地狱饿鬼畜生。得受人身。常得安乐。王所爱重。众人所念。以余业故。

复次比丘。知业果报。观箜篌天。彼以闻慧。见箜篌天第四地处。名曰探水。众生何业生于彼处。彼以闻慧。见此众生。修行善业。信心悲心。润益之心。见病困者。其命临终。咽喉之中。啒啒出声。余命未尽。施其浆饮。或施其财。以续彼命。是人以此善业因缘。命终生于三箜篌天探水之地。受天快乐。光明威德。如帝释王。诸天女众。周匝围绕。常受快乐。受自业报。过无量时。见无量林。无量河流。诸天女众。相随入林。林名摩利。无量河水。莲华浴池。以为庄严。天诸音乐。出妙音声。多有天女。欢喜娱乐。于其林中。多有华果。乾闼婆音。众鸟之音。其林宝树。曼陀罗林。俱舍耶林。不破坏林。常欢喜林。正欢喜林。如意香林。如是华香。普熏一切。诸天女众。随天所念。于摩利林。既游戏已。向五华林。互相娱乐。其林众鸟。名曰宿命。见诸天众。而说颂曰。

&nbsp;&nbsp;&nbsp;&nbsp;福德可爱乐&nbsp;&nbsp;&nbsp;&nbsp;能得胜果报

&nbsp;&nbsp;&nbsp;&nbsp;是故应修福&nbsp;&nbsp;&nbsp;&nbsp;无及福船筏

&nbsp;&nbsp;&nbsp;&nbsp;福德藏无尽&nbsp;&nbsp;&nbsp;&nbsp;福德亲无上

&nbsp;&nbsp;&nbsp;&nbsp;福德如明灯&nbsp;&nbsp;&nbsp;&nbsp;亦如慈父母

&nbsp;&nbsp;&nbsp;&nbsp;福德至天中&nbsp;&nbsp;&nbsp;&nbsp;福能至善道

&nbsp;&nbsp;&nbsp;&nbsp;人能修福故&nbsp;&nbsp;&nbsp;&nbsp;天上受福乐

&nbsp;&nbsp;&nbsp;&nbsp;若人修胜福&nbsp;&nbsp;&nbsp;&nbsp;常得生乐处

&nbsp;&nbsp;&nbsp;&nbsp;是故应修福&nbsp;&nbsp;&nbsp;&nbsp;无及福德乐

&nbsp;&nbsp;&nbsp;&nbsp;利益于二世&nbsp;&nbsp;&nbsp;&nbsp;爱敬及财物

&nbsp;&nbsp;&nbsp;&nbsp;常观此二因&nbsp;&nbsp;&nbsp;&nbsp;是名福德乐

&nbsp;&nbsp;&nbsp;&nbsp;福德恒随身&nbsp;&nbsp;&nbsp;&nbsp;如影常不离

&nbsp;&nbsp;&nbsp;&nbsp;福为第一乐&nbsp;&nbsp;&nbsp;&nbsp;无福无乐报

&nbsp;&nbsp;&nbsp;&nbsp;若天福德尽&nbsp;&nbsp;&nbsp;&nbsp;退已随业生

&nbsp;&nbsp;&nbsp;&nbsp;世间善恶果&nbsp;&nbsp;&nbsp;&nbsp;是故应修福

&nbsp;&nbsp;&nbsp;&nbsp;我于天世间&nbsp;&nbsp;&nbsp;&nbsp;今受畜生身

&nbsp;&nbsp;&nbsp;&nbsp;无福因缘故&nbsp;&nbsp;&nbsp;&nbsp;自业之所欺

&nbsp;&nbsp;&nbsp;&nbsp;若无福调伏&nbsp;&nbsp;&nbsp;&nbsp;常行于恶道

&nbsp;&nbsp;&nbsp;&nbsp;其人无安乐&nbsp;&nbsp;&nbsp;&nbsp;如沙不出油

&nbsp;&nbsp;&nbsp;&nbsp;愚人为心欺&nbsp;&nbsp;&nbsp;&nbsp;远离于福德

&nbsp;&nbsp;&nbsp;&nbsp;其人不得乐&nbsp;&nbsp;&nbsp;&nbsp;众苦常不断

&nbsp;&nbsp;&nbsp;&nbsp;是人数数生&nbsp;&nbsp;&nbsp;&nbsp;数数还退没

&nbsp;&nbsp;&nbsp;&nbsp;以天行放逸&nbsp;&nbsp;&nbsp;&nbsp;彼天乐无常

&nbsp;&nbsp;&nbsp;&nbsp;业网系众生&nbsp;&nbsp;&nbsp;&nbsp;痴爱之所诳

&nbsp;&nbsp;&nbsp;&nbsp;无始生死来&nbsp;&nbsp;&nbsp;&nbsp;流转如水轮

&nbsp;&nbsp;&nbsp;&nbsp;诸天退没时&nbsp;&nbsp;&nbsp;&nbsp;具受大苦恼

&nbsp;&nbsp;&nbsp;&nbsp;地狱众苦毒&nbsp;&nbsp;&nbsp;&nbsp;不得以为比

&nbsp;&nbsp;&nbsp;&nbsp;天乐必有退&nbsp;&nbsp;&nbsp;&nbsp;如何不觉悟

&nbsp;&nbsp;&nbsp;&nbsp;不见死灭故&nbsp;&nbsp;&nbsp;&nbsp;贪着世间乐

&nbsp;&nbsp;&nbsp;&nbsp;诸世间生灭&nbsp;&nbsp;&nbsp;&nbsp;不可以数知

&nbsp;&nbsp;&nbsp;&nbsp;而人莫能厌&nbsp;&nbsp;&nbsp;&nbsp;为爱之所欺


时诸天众。闻鸟说法。心少忆念。还复放逸。为心所使。行于爱欲。于彼林中。五乐音声。歌舞戏笑。以自娱乐。为放逸火。烧境界薪。一一住处。一一园林。一一山峰。一一宫殿。一一华池。与诸天女。游戏其中。受五欲乐。于此天中。受天快乐。乃至爱善业尽。从天命终。随业流转。若有余善。不堕地狱饿鬼畜生。得受人身。从生至终。不遭病苦。无有恼乱。人所爱敬。生好国土。离于饥渴。色貌端正。以余业故。

复次比丘。知业果报。观箜篌天。彼以闻慧。见箜篌天第五住处。名曰白身。众生何业。生于彼处。若有众生。识于福田。以净信心。见有佛塔风雨所坏。若僧房舍。以福德心。涂饰治补。以正信心。知业果报。作已随喜。复教他人。令治故塔。是人命终。生白身天。生彼天者。服白色衣。如珂如雪。如拘牟头华。十六分中不及其一。所住宫殿。亦复如是。一切白光。其身鲜白。游戏诸林。珊瑚树林。出众妙香。种种乐音。歌舞戏笑。受天快乐。入珊瑚林。其林多有众鸟音声。光明庄严。有大势力。光明赤色。诸色中上。本身鲜白。以树赤光。身皆赤色。互相瞻视。各作是言。我等本色。皆悉不现。更生异色。此树色赤。可至余林。即与天女。入毗琉璃林。其林青色。如阎浮提。仰观虚空。令诸天身皆失白色。其树青光。悉覆天身。所有众鸟。及诸莲华。悉亦青色。时诸天子。与诸天女。而自围绕。作天伎乐。游戏歌舞。久受天乐。五欲自娱。经于久时。复诣银林。纵逸游戏。其银林中。一切严饰。皆为白色。白宝莲华。白宝众鸟。是白身天。入此林中。犹如乳中见月色像。久住此林。游戏受乐。天众伎乐。不可譬喻。舍此林已。诣众杂林。其林种种诸树庄严。或有金树。或有银树。或琉璃树。种种色叶。以为庄严。此天身色。亦复如是。生种种色。于此林中。与诸天女。多时游戏。复舍此林。诣金山峰。名曰普遍。其金山峰。七宝庄严。乘彼山顶。悉见须弥山王眷属。六万金山。须弥山王。住在其中。复至普眼山。上彼山已。久时游戏。多诸流水。河池庄严。周遍园林。多有众鸟。出妙音声。白身天等于普眼山。久受天乐。与诸天女。游戏受乐。舍彼山已。复往上于大围山顶。复有异天。来在此山。共集游戏。时白身天。与诸天众。游戏受乐。天伎乐音。甚可爱乐。受乐尽时。如灯油尽。其光则灭。犹如日没。其明亦灭。天亦如是。业尽还退。随其本业。生于地狱饿鬼畜生。若生人中。其身鲜白。如藕丝色。生于北天汉国土等。皆悉好色鲜泽具足。受第一乐。统领人民。以余业故。

复次比丘。知业果报。观箜篌天所住之地。彼以闻慧。见箜篌天第六地处。名共游戏。众生何业生于彼处。彼以闻慧。见此众生信心持戒。同为法义。和合共会。持戒布施。以是因缘。此诸人等。从此命终。生共游戏天。生彼天已。福德成就。皆共一心。和合受乐。游戏行食。皆共爱乐。境界悦乐。五乐音声。戏笑歌舞欢娱受乐。诸天女众。种种庄严。种种珍宝。庄严山地。游戏其中。受自业果。毗琉璃珠。以为栏楯。种种众宝。鹅鸭鸳鸯。庄严其河。种种宝树。庄严河岸。诸天女众。围绕游戏。诣真珠河。于其河中。无量流饮。清净香洁。白真珠沙。以布其底。真金为泥。多有金鱼。无量宝珠。庄严鱼身。其河两岸。黄金为树。毗琉璃宝。以为其叶。毗琉璃树。黄金为叶。一切华果。妙色具足。华果常敷。众鸟游戏。常怀悦乐。闻其音声。皆生爱乐。若以目视。见之心悦。彼诸天子。常怀欢喜。复往诣于本所住处婆求水中。宝树枝叶。如屋如殿。其地柔软。随足上下。如天青宝。往返游戏。众莲华林。以为庄严。平正广博。种种众鸟。妙宝庄严。或有金地。毗琉璃树。枝如罗网。以为宫宅。多众华香。众蜂围绕。以为庄严。天子天女。充满其中。受天乐报。复往泉水。园林浴池。其林众鸟。游戏水中。其身金色。充满其中。出妙音声。河泉流水。清净香洁。往注金山。出种种音。诸天女等。于其河侧。手执金华。围绕天子。娱乐受乐。以华相扑。以为喜乐。经于多时。复与诸天。诣于欲林。于彼林中。如是一切。放逸覆心。其林众鸟。恣于果味。众蜂色貌。如毗琉璃。恣于华味。俱翅罗鸟。心常醉逸。犹如春时。河岸众鸟。醉于美饮。如是天子。五欲恣意。诸天女众。见诸天子。欲心充满。如是女人。无有余乐。胜于欲乐。如是女人。欲味念欲。依止于欲。自性念欲。常念天子。心不舍离。若见天子。与诸天女。娱乐受乐。百倍惛醉。如是受乐。乃至爱善业尽。从天命终。随业流转。堕于地狱饿鬼畜生。若生人中。还与眷属。同生一国。同业修福。以余业故。皆悉巨富。皆行善业。一切皆共同受一业。同处受生。其人善恶。皆悉同受。无有差别。以余业故。

复次比丘。知业果报。观箜篌天所住之地。彼以闻慧。见箜篌天第七地处。名乐游戏。若人持戒。化诸众生。令心净信。劝今欢喜。或教布施。或教持戒。信于福田。具功德处。是人命终。生乐游戏天。身具光明。即自思惟。我以何业来生此处。即自念知。我于前世。于人中时布施。此人为我知识。同为福德。以是因缘。生此天中。忆念如是。沙门知识。教化力故。令我布施。发清净心。是故我今生游戏天。即时回顾。见诸天女。如莲华林。众妙色相。具足庄严。见之心着。不复念本毫微之善。生放逸地。爱着五欲。受天触乐。见诸天女无量妙色。心生恋着。无始流转。欲火所然。犹如猛火。焚烧枯林。欲火所然。亦复如是。诸天女众。向诸天子。口出香气。遍其住处。手执莲华。无量庄严。诣天子所。天子天女无量欲乐。共相娱乐。受五欲乐。比丘如是。观放逸已。厌离生死。于生死苦大怖畏处。生怯弱心。而说颂曰。

&nbsp;&nbsp;&nbsp;&nbsp;苦乐法初起&nbsp;&nbsp;&nbsp;&nbsp;则忘久苦乐

&nbsp;&nbsp;&nbsp;&nbsp;譬如初日朝&nbsp;&nbsp;&nbsp;&nbsp;则无有先日

&nbsp;&nbsp;&nbsp;&nbsp;云何天世间&nbsp;&nbsp;&nbsp;&nbsp;现在受天乐

&nbsp;&nbsp;&nbsp;&nbsp;不知当退没&nbsp;&nbsp;&nbsp;&nbsp;一切皆归尽

&nbsp;&nbsp;&nbsp;&nbsp;如蜜在棘林&nbsp;&nbsp;&nbsp;&nbsp;亦如杂毒饭

&nbsp;&nbsp;&nbsp;&nbsp;诸乐亦如是&nbsp;&nbsp;&nbsp;&nbsp;不觉退没苦

&nbsp;&nbsp;&nbsp;&nbsp;天中上妙欲&nbsp;&nbsp;&nbsp;&nbsp;受之无厌足

&nbsp;&nbsp;&nbsp;&nbsp;天中诸爱力&nbsp;&nbsp;&nbsp;&nbsp;大乐自覆心

&nbsp;&nbsp;&nbsp;&nbsp;爱火烧众生&nbsp;&nbsp;&nbsp;&nbsp;求乐不可得

&nbsp;&nbsp;&nbsp;&nbsp;若得离爱欲&nbsp;&nbsp;&nbsp;&nbsp;一心行为乐

&nbsp;&nbsp;&nbsp;&nbsp;无我离欲人&nbsp;&nbsp;&nbsp;&nbsp;能至涅槃城

&nbsp;&nbsp;&nbsp;&nbsp;是人初后净&nbsp;&nbsp;&nbsp;&nbsp;从乐得乐处

&nbsp;&nbsp;&nbsp;&nbsp;若人断爱结&nbsp;&nbsp;&nbsp;&nbsp;令心无遗余

&nbsp;&nbsp;&nbsp;&nbsp;善摄于心意&nbsp;&nbsp;&nbsp;&nbsp;不受一切法

&nbsp;&nbsp;&nbsp;&nbsp;知应作不作&nbsp;&nbsp;&nbsp;&nbsp;彼人常得乐

&nbsp;&nbsp;&nbsp;&nbsp;若能断爱河&nbsp;&nbsp;&nbsp;&nbsp;得脱生死流

&nbsp;&nbsp;&nbsp;&nbsp;勇健者能度&nbsp;&nbsp;&nbsp;&nbsp;必至涅槃城

&nbsp;&nbsp;&nbsp;&nbsp;爱者则无乐&nbsp;&nbsp;&nbsp;&nbsp;三毒和合故

&nbsp;&nbsp;&nbsp;&nbsp;若能解脱欲&nbsp;&nbsp;&nbsp;&nbsp;是名清净乐


如是比丘。观放逸行天爱火增长。生悲愍心。是时彼天。与诸天女。诣香烟林游戏之处。天女围绕。种种音声。歌舞戏笑。娱乐受乐。或行虚空。如鸟飞翔天女围绕。有乘鹅殿。有乘鹅鸟。有行于地。多有天女。歌赞音颂。身皆安乐。无有疲惓。诣香烟林。见彼林中。先住诸天。生大欢喜。和合共集。戏笑音声。第一欢悦。于香烟林无量音声。充满其中。箫笛箜篌。种种鼓乐。天女庄严。衣璎珞具。出众妙声。歌笑之音。诸河流水。出种种音。众宝色鸟。种种形色。天诸歌音。闻者悦乐。遍满林中。其林多有天诸药草。凤鸟泉池。华果具足。于此戏处。受五欲乐。复与天女眷属围绕。诣须弥山辩才峰间。于彼山中。众莲华池。园林具足。其山峰中。毗楼勒天王之所住处。无量天女所共围绕。观诸众生。所作事业。法以非法。几许众生行于法行。几许众生行于非法。作何业故。利益世间。作何业故。不益世间。以何令彼正法增长。非法减少。云何令魔军众减少。勇健阿修罗恼乱龙等。皆悉损减。如是护世天王。于辨才山。去峰不远。日所行道。毗留勒天王。观其光明。修行何法。有此光明。照于世间。思惟观日。行道光明。若世间人。顺法修行。拥护正法。如法增长。日光清净。时节随顺。光明照曜。五谷成熟。人无疾病。若行非法。则日无光明。五谷不登。人民疾病。如是皆由法非法力。得增上果。日之光明。非无因缘。光明无等。行须弥侧。故名大明。毗留勒天王。因见日已。观诸世间。彼诸天众。欢喜受乐。见此大明。行山峰间。光明威德。百倍欢喜。毗留勒天王。观世间已。见天光明威德增胜。心生欢喜。而说颂曰。

&nbsp;&nbsp;&nbsp;&nbsp;三种作善业&nbsp;&nbsp;&nbsp;&nbsp;有三种三因

&nbsp;&nbsp;&nbsp;&nbsp;三时三地处&nbsp;&nbsp;&nbsp;&nbsp;三功德三果

&nbsp;&nbsp;&nbsp;&nbsp;不盗常行施&nbsp;&nbsp;&nbsp;&nbsp;而行于正法

&nbsp;&nbsp;&nbsp;&nbsp;实忍善相应&nbsp;&nbsp;&nbsp;&nbsp;一切天中生

&nbsp;&nbsp;&nbsp;&nbsp;具足天庄严&nbsp;&nbsp;&nbsp;&nbsp;天鬘自严身

&nbsp;&nbsp;&nbsp;&nbsp;如是天中乐&nbsp;&nbsp;&nbsp;&nbsp;皆由善业因

&nbsp;&nbsp;&nbsp;&nbsp;若放逸众生&nbsp;&nbsp;&nbsp;&nbsp;不行于善业

&nbsp;&nbsp;&nbsp;&nbsp;如是愚痴人&nbsp;&nbsp;&nbsp;&nbsp;不得生天中

&nbsp;&nbsp;&nbsp;&nbsp;人中作善业&nbsp;&nbsp;&nbsp;&nbsp;人作业成就

&nbsp;&nbsp;&nbsp;&nbsp;以是业报故&nbsp;&nbsp;&nbsp;&nbsp;得生此天中

&nbsp;&nbsp;&nbsp;&nbsp;若有爱自身&nbsp;&nbsp;&nbsp;&nbsp;欲受于乐果

&nbsp;&nbsp;&nbsp;&nbsp;作大福德因&nbsp;&nbsp;&nbsp;&nbsp;得生天世间

&nbsp;&nbsp;&nbsp;&nbsp;若于诸天中&nbsp;&nbsp;&nbsp;&nbsp;受上中下乐

&nbsp;&nbsp;&nbsp;&nbsp;如是三种乐&nbsp;&nbsp;&nbsp;&nbsp;福德因缘故

&nbsp;&nbsp;&nbsp;&nbsp;若人作诸业&nbsp;&nbsp;&nbsp;&nbsp;随业有增减

&nbsp;&nbsp;&nbsp;&nbsp;如是随诸业&nbsp;&nbsp;&nbsp;&nbsp;天中受乐报


时毗留勒天王。观诸天众说是偈已。与诸天众。游戏山峰。园林浴池。华果地处。种种众鸟。出妙音声。多诸天众。目视山谷。心生爱乐。受六欲乐。贪于六境。放逸游戏。五乐音声。于莲华池游戏之处。或游饮河毗琉璃林泉池庄严。皆共游戏。乃至爱善业尽。从天命终。随业受报。堕于地狱饿鬼畜生。若生人中。智慧辩才。为世导师。人所信受。以余业故。

复次比丘。知业果报。观三箜篌。天所住之地彼以闻慧。见箜篌天。第八地处名曰共游。众生何业。生于彼处。彼以闻慧。见此众生。信心修行。持戒布施。法会听法。佐助经营。劝助随喜。深心善心。以净信心。如是思惟。此人福德。我亦如是。念当修福。是人命终。生共游天。随喜施故。无量境界。心生爱乐。其园林中。种种音声。游戏受乐。其池四岸。毗琉璃珠。以为栏楯。金华遍覆。种种众鸟。出妙音声。与诸天女。而共游戏。其园林中。俱翅罗鸟。孔雀庄严。与诸天女。游戏受乐。其诸莲华。琉璃为茎。黄金为叶。金刚为台。游戏其中。于美林中。众果具足。与诸天女。饮于美味。受五欲乐。或行山峰毗琉璃地。其地平正。或游山王。河泉流水。清净无垢。清凉快乐。与诸天女。游戏其中。或游渡济。真珠为沙。以布其地。清净水中。而自游戏。或有楼阁。七宝庄严。高峻广大。或有伎乐。与诸天女。游戏受乐。或有意树。宝铃妙声。以为庄严。或有林中。六时具足。与诸亲友。及天女众。常受快乐。或有七宝。以为其地。上此山已。观余天众。如是种种。不可譬喻。自业所化。受天快乐。如是诸天。爱乐放逸。不知厌足。眼爱无量种种妙色。不知厌足。耳鼻舌身意。贪于声香味触及法。亦复如是。如是六根。染爱六境。不知厌足。随得境界。爱心转增。如火益薪。随得境界。无量增长。爱覆诸天。不识真乐。受如是等无量天乐。乃至爱善业尽。从天命终。若无善业。堕于地狱饿鬼畜生。若生人间。同集一众。或入大海。商贾求财。或同一城。或在山中。同一村落。或同一业。或复亲友。或同一王。大富自在。以余业故。

复次比丘。知业果报。观三箜篌天第九住处。名曰化生。众生何业而生彼处。彼以闻慧。知此众生。起大悲心。见有众生。饥馑所逼。投没深水。欲自丧身。救此溺人。爱之若子。悲心救护。是人命终。生于天上。随此天子所近天女。加趺而坐。从其怀中。忽然化生。时天父母。即生子想。天子生已。生父母想。父母爱子。亦如阎浮提人。如是天中。从坐化生。爱之弥甚。语天子言。汝善果报。从我化生。我与汝乐。我今将汝游戏一切诸园林中。诸莲华池。及游山顶。金网所覆。泉流浴池。树枝弥覆。莲华池中。金色莲华。众蜂庄严。清净流水。及诸饮河。种种美味。恣意共汝游戏受乐。天子白言。我今生此。得善果报。生值父母。我今供养。时天父母。即将天子。诣两阎浮檀林。与诸天女。至彼林中。见阎浮檀树。华果郁茂。其香普熏。满五由旬。以华遍散种种妙色。青赤黄紫。种种形色。长短方圆。以此众华。庄严其身。如天发旋。时天父母。语其子言。此两阎浮檀林。欢喜花敷。若风动树。其华遍散。一切天众。汝今可于此林游戏。与天女众。而自娱乐。相随游戏。说是语已。与诸天众。共入彼林。见众天鸟。名曰命唤。即以偈颂。赞天子曰。

&nbsp;&nbsp;&nbsp;&nbsp;善来汝贤士&nbsp;&nbsp;&nbsp;&nbsp;从作善业生

&nbsp;&nbsp;&nbsp;&nbsp;护持七种戒&nbsp;&nbsp;&nbsp;&nbsp;今得如是果

&nbsp;&nbsp;&nbsp;&nbsp;持戒果安乐&nbsp;&nbsp;&nbsp;&nbsp;天中受果报

&nbsp;&nbsp;&nbsp;&nbsp;持戒如船筏&nbsp;&nbsp;&nbsp;&nbsp;能度生死津

&nbsp;&nbsp;&nbsp;&nbsp;若人戒水净&nbsp;&nbsp;&nbsp;&nbsp;澡浴勇健心

&nbsp;&nbsp;&nbsp;&nbsp;阎浮檀金花&nbsp;&nbsp;&nbsp;&nbsp;天中自澡洁

&nbsp;&nbsp;&nbsp;&nbsp;持戒为种子&nbsp;&nbsp;&nbsp;&nbsp;修种种戒行

&nbsp;&nbsp;&nbsp;&nbsp;游戏于天中&nbsp;&nbsp;&nbsp;&nbsp;汝今乐成就

&nbsp;&nbsp;&nbsp;&nbsp;若人调伏心&nbsp;&nbsp;&nbsp;&nbsp;常以戒庄严

&nbsp;&nbsp;&nbsp;&nbsp;彼人得天处&nbsp;&nbsp;&nbsp;&nbsp;受无量快乐

&nbsp;&nbsp;&nbsp;&nbsp;若人作善业&nbsp;&nbsp;&nbsp;&nbsp;从乐生乐处

&nbsp;&nbsp;&nbsp;&nbsp;游戏于天宫&nbsp;&nbsp;&nbsp;&nbsp;持戒增长故

&nbsp;&nbsp;&nbsp;&nbsp;乘于尸罗阶&nbsp;&nbsp;&nbsp;&nbsp;增长于智慧

&nbsp;&nbsp;&nbsp;&nbsp;此人至善道&nbsp;&nbsp;&nbsp;&nbsp;智慧善业故

&nbsp;&nbsp;&nbsp;&nbsp;是故常持戒&nbsp;&nbsp;&nbsp;&nbsp;布施智慧财

&nbsp;&nbsp;&nbsp;&nbsp;常离于破戒&nbsp;&nbsp;&nbsp;&nbsp;是避刀火毒

&nbsp;&nbsp;&nbsp;&nbsp;如是善护戒&nbsp;&nbsp;&nbsp;&nbsp;将人至善道

&nbsp;&nbsp;&nbsp;&nbsp;若离于持戒&nbsp;&nbsp;&nbsp;&nbsp;则无安乐处


如是命鸟偈赞天子。令心喜悦。天子闻已。心生欢喜。即与其父。共入林中。其林皆以如意之树。以为庄严。犹如日光。庄严奇特。无量百千树林和合。流泉浴池庄严其林。毗琉璃树。真金庄严。无量爱乐。初生天子。见此林树。生大欢喜。游彼林中。见诸天女。无所系属。时诸天女。见此天子。独游林中。容貌端严。未有天女。皆疾走诣此天子所。戏笑歌舞。作天伎乐。时彼天子。既舍父母。欲心所覆。诣天女众。共相娱乐。欢喜无比。天众伎乐。受乐成就。于金银毗琉璃车磲马瑙宝山峰中。园林浴池。真珠为沙。以布其地。天莲华池。种种众鸟。以为庄严。与诸天女。处处游行。游戏受乐。一一山中。一一河中。一一流水。与诸天女。游戏受乐。观察如是希有事已。共天女众。欢娱受乐。乃至爱善业尽。从天命终。随业流转。堕于地狱饿鬼畜生。若生人中。或作国王。或为大臣。为一切人之所爱念。颜貌端正。以余业故。

复次比丘。知业果报。观三箜篌天所住之地。彼以闻慧。见箜篌天有第十地。名曰正行。众生何业而生彼处。彼见闻知。若有众生。行于善业。见人亡破。为他抄掠。救令得脱。或于旷野崄处。教人正道。或疑怖处。令他安隐。利益众生。善行三业。净身口意。是人命终。生正行天。生彼天已。其身光明。犹如满月。其光明曜。六根常受五欲之乐。常自娱乐。无量天女。以为供养。身服天衣。及着天鬘。常行游戏。园林华池。入颇梨林。其林皆悉是颇梨树。普出光明。以为严饰。华果具足。其叶光泽。犹如云母。果如明镜。其相方正。是时天子。入毗留博叉林。见百千身。皆悉端正。涂香末香。华鬘庄严。百倍踊跃。谓余天众悉不如己。时毗留博叉。入彼林中。观诸世间。以林势力。毗留博叉。于此林中。见空行夜叉地行夜叉及阎浮提法非法相。见增长果。于颇梨树。见人行法。心则欢喜。见行非法。心则不悦。毗留博叉。见法非法。向帝释说。于夜叉所。知阎浮提人若善不善。时彼天子。于此林中。受五欲乐。乃至爱善业尽。堕于地狱饿鬼畜生。若生人中。于法城内。生于正见。大长者家。大富饶财。以余业故。

复次比丘。知业果报。观三箜篌天已。观四大天王天。名曰行天。绕须弥山王。住于宫殿。外道说言。曜及星宿。粗略而说。三十六亿众生。何业生于彼处。彼以闻慧。见此众生。持七种戒。身戒口戒。身三种戒。口四种戒。生于彼处。得增上果。以众生作善不善业因缘故。现善恶相。日月星宿。名曰行天。绕须弥山。虚空持风。名曰风轮。为增上缘。转持日月星宿。绕于须弥山王。于彼天中。二护世天。一名提头赖吒。二名毗沙门。此诸天众。与二大天王。游四天下。种种摩尼。以为宫殿。青黄赤白。如前所说。与行天众游戏空中。受五欲乐。如意自娱乃至爱善业尽。堕于地狱饿鬼畜生。若得为人。常乐游行一切国土。设无因缘。常游诸国。或受安乐。或受苦恼。以余习故。余戒力故。

复次比丘。知业果报。观四大天王。更无余地。作如是念。四天王天。无量无边。如是尽观于须弥山四面受乐。右绕游行。日月游行。绕须弥山。随在何方。须弥山王。则有影现。人说为夜。阎浮提北。名曰风轮。持北方星。轮转不没。风轮持故。诸外道等。见此辰星。北斗七星。常现不没。便谓此星能持一切世间国土。不如实知。不知风力之所持也。如是外道。少分有知。比丘如实观。四天王天。厌离生死。见天退苦。观已厌离。生死无常。一切破坏。一切变动。一切别离。一切业藏。诸业流转。如是比丘。以闻知见。复次行者。内观于法。顺法修行。一切愚痴凡夫。贪着欲乐。为爱所缚。为求生天而修梵行。欲受天乐。如是比丘。深生厌离。不乐不着。不修不味。观诸乐已。以闻智慧。见彼比丘。能与魔诤。欲度生死海。得第十七地。地神夜叉。闻已欢喜。告虚空神。空行夜叉。闻已欢喜。告四天王。如前所说。次第乃至无量光天。阎浮提中。某村某邑。某城某国。某种姓中。某善男子。名字某甲。以信出家。剃除须发。而被法服。与魔共战。欲出诸有。如是无量光天。闻已欢喜。告余天曰。阎浮提人。顺行正法。我今随喜。此人发心。欲出生死。与魔共战。持戒正行。欲与魔战。减损魔军。增长如来所说正法。