## 正法念处经卷第四十

### 观天品第六之十九(夜摩天之五)

牟修楼陀夜摩天王。如是呵责。既呵责已。复共无量百千天众。皆悉从彼赤优钵罗相随而出。向余山峰。其峰名曰一切观察。五百由旬。七宝庄严。流水河池。园林众华。鸟众庄严。有无量种功德具足。牟修楼陀夜摩天王。为欲游戏受快乐故。上彼山峰。一切观察妙宝山峰。种种可爱。所谓其根。有妙水池。名为爱见围绕山峰。于彼池中。有名角峰。出在水中。七宝为节。节如臂钏。彼七宝节。有胜光明。状如竖臂。五百由旬。又其头上。七节枸栏。周匝而有。所谓七者。一金枸栏。二银枸栏。第三枸栏。是毗琉璃。第四枸栏。则是青宝。第五枸栏。则是车磲。第六枸栏。赤莲花宝。第七枸栏。金刚妙宝。如是诸宝以为间错。有如是等妙宝枸栏。而围绕之。周匝端严。甚可爱处。多有天众。多天女众。第一妙色。可爱音声。如是庄严。如是殊妙。尔时天王牟修楼陀。共多天众。多天女众。乃至无量百千之众。如是共到一切观察山峰之所。既往到已。见彼山峰诸天众已。而说偈言。

&nbsp;&nbsp;&nbsp;&nbsp;夜摩一切处&nbsp;&nbsp;&nbsp;&nbsp;此高如举臂

&nbsp;&nbsp;&nbsp;&nbsp;恒于一切时&nbsp;&nbsp;&nbsp;&nbsp;多饶诸天众

&nbsp;&nbsp;&nbsp;&nbsp;光明端正山&nbsp;&nbsp;&nbsp;&nbsp;七宝所庄严

&nbsp;&nbsp;&nbsp;&nbsp;有清净流水&nbsp;&nbsp;&nbsp;&nbsp;有莲花池绕

&nbsp;&nbsp;&nbsp;&nbsp;园林甚可爱&nbsp;&nbsp;&nbsp;&nbsp;多饶诸鸟鹿

&nbsp;&nbsp;&nbsp;&nbsp;此峰池中出&nbsp;&nbsp;&nbsp;&nbsp;极高穿虚空

&nbsp;&nbsp;&nbsp;&nbsp;此处天常乐&nbsp;&nbsp;&nbsp;&nbsp;天鬘自庄严

&nbsp;&nbsp;&nbsp;&nbsp;歌舞心欢喜&nbsp;&nbsp;&nbsp;&nbsp;天女极甚多

&nbsp;&nbsp;&nbsp;&nbsp;五乐音可爱&nbsp;&nbsp;&nbsp;&nbsp;睹者心乐见

&nbsp;&nbsp;&nbsp;&nbsp;此峰甚可乐&nbsp;&nbsp;&nbsp;&nbsp;周匝光明围

&nbsp;&nbsp;&nbsp;&nbsp;以所作善业&nbsp;&nbsp;&nbsp;&nbsp;三种持戒因

&nbsp;&nbsp;&nbsp;&nbsp;天众依此峰&nbsp;&nbsp;&nbsp;&nbsp;游戏受快乐

&nbsp;&nbsp;&nbsp;&nbsp;我久依此峰&nbsp;&nbsp;&nbsp;&nbsp;游戏受诸乐

&nbsp;&nbsp;&nbsp;&nbsp;此是欲乐地&nbsp;&nbsp;&nbsp;&nbsp;善业之所化

&nbsp;&nbsp;&nbsp;&nbsp;此处凡痴天&nbsp;&nbsp;&nbsp;&nbsp;有已退今生

&nbsp;&nbsp;&nbsp;&nbsp;放逸行众生&nbsp;&nbsp;&nbsp;&nbsp;如羊屠者杀

&nbsp;&nbsp;&nbsp;&nbsp;自死不觉知&nbsp;&nbsp;&nbsp;&nbsp;如羊不怖畏

&nbsp;&nbsp;&nbsp;&nbsp;若天觉知死&nbsp;&nbsp;&nbsp;&nbsp;不应行放逸


牟修楼陀夜摩天王。如是既见一切观察妙山峰已。见多无量百千亿数那由他天诸天女众种种境界。心意受乐。谛见诸天业果报已。复观诸天行放逸行。为爱所漂。未知厌足。诸欲炽火之所烧然。既见如是愚痴天已。心生怜愍。已为说偈。复更前入一切观察山峰之中。自业受乐。定业所牵。心摇动故。复与百千诸天女众。如是相共入彼乐处。彼处旧天。既见天王牟修楼陀。即便奉迎。有住空者。有以众香自涂身者。有在鸟背堂中住者。有共天子而前奉迎牟修楼陀夜摩天王乘空行者有作五乐音声迎者。如是种种异异庄严。各各奉迎牟修楼陀夜摩天王。尔时如是一切天等。在上空中。以诸花香。皆悉下散牟修楼陀夜摩天王。散已前近。复有余天。以金乐器。出妙音声。并复歌赞。亦复前近牟修楼陀夜摩天王。复有余天。手执花鬘。彼花之香。闻者欲发。住在空中。天风所吹。其衣摇动。渐渐前近牟修楼陀夜摩天王。复有余天。住虚空中。妙声赞叹牟修楼陀夜摩天王。渐渐前近。有如是等无量异天。种种异异殊胜庄严。有种种色。以作业时。有下中上色庄严等。亦复如是。有下中上。一切皆向牟修楼陀夜摩天王。各各奉迎。尔时如是一切天众。皆悉赞叹牟修楼陀夜摩天王。迎已俱到一切观察山峰上已。天王力故。诸欲功德。五境界乐有无量种。一切增长。以善业故。

尔时天主牟修楼陀。共诸天众。在于园林妙莲花池。成就无量种种诸欲。渐次更上一切观察山峰之上。其余地处。既到彼已。善业力故。即便得见恶道门开见有天女时至欲退。彼欲退故。先九相现。所谓一者皮缓太软。以其皱故。二者身动。以身动故。头上着花。离散堕落。复有第三退相已现。谓着赤花。在头则黄。复有第四退相已现。谓有风来吹其衣服。无缕之衣。则如缕成。如人衣触。复有第五退相已现。谓空中飞则生疲倦。地行亦尔。复有第六退相已现。谓身汗水。本清今浊。复有第七退相已现。谓至树下取花取果。树枝则举。高不可得。则不能取。复有第八退相已现。谓天子来。共行欲者。则见天女色丑无媚。复有第九退相已现。谓有风来散其头发。令不柔软。触则粗涩。此退相现。天数十日。于人中数。经二千年。犹故不退。

彼退天女。复有二种退相现已。则到退时。所谓一者。欲心则多。不能暂住。所谓二者。在游行地。地不柔软。下足不容。举足不起。独不能住。唤余天女。言我烦闷。共我住此。彼退天女。又复更有退相已现。所谓相者。唇动不住。无语因缘而动不止。彼退天女又复更有退相已现。所谓相者。先来歌舞。音声皆忘。本始生时歌舞音声。无有教者。不从他学。以善业故。自然皆知。如是退时。善业尽故。一切皆忘。彼退天女。又复更有退相已现。所谓相者。若前往近莲花池水。若河流水。则于水中见欲生处。随于何道欲生之处。见彼身像。彼退天女。又复更有退相已现。所谓相者。身着庄严若是璎珞。若是钏等。一切皆重。彼退天女又复更有退相已现。所谓相者。随何处坐。坐处皆变。若坐金处。若毗琉璃。因陀尼罗。如是等处。彼一切宝皆变为木。彼退天女。又复更有退相已现。所谓相者。本见地等。今见皆异。彼退天女。又复更有退相已现。所谓相者。普身一切皆悉汗出。如此人中。又复更有退相已现。所谓相者。眼见天众。一切旋转。如见轮转。不见天身。一切诸根。不乐境界。心作是念。我今无救。命欲尽故。于欲生处。如生处见。如彼色见。如前所说。彼退天女。命尽退时。后念命尽。心生中有。牟修楼陀夜摩天王。如是见彼天女退已。生厌离心。既见天女如是退已。而说偈言。

&nbsp;&nbsp;&nbsp;&nbsp;妇女缚世间&nbsp;&nbsp;&nbsp;&nbsp;诳令长诤怼

&nbsp;&nbsp;&nbsp;&nbsp;非法能坏法&nbsp;&nbsp;&nbsp;&nbsp;是一切过处

&nbsp;&nbsp;&nbsp;&nbsp;为女欲所使&nbsp;&nbsp;&nbsp;&nbsp;此天处被缚

&nbsp;&nbsp;&nbsp;&nbsp;彼死军来到&nbsp;&nbsp;&nbsp;&nbsp;破坏而将去

&nbsp;&nbsp;&nbsp;&nbsp;女以种种戏&nbsp;&nbsp;&nbsp;&nbsp;巧诳惑男子

&nbsp;&nbsp;&nbsp;&nbsp;能令后时退&nbsp;&nbsp;&nbsp;&nbsp;如自业而去

&nbsp;&nbsp;&nbsp;&nbsp;莲花园林山&nbsp;&nbsp;&nbsp;&nbsp;若河若谷中

&nbsp;&nbsp;&nbsp;&nbsp;多种戏乐已&nbsp;&nbsp;&nbsp;&nbsp;天女然后退

&nbsp;&nbsp;&nbsp;&nbsp;天女必定退&nbsp;&nbsp;&nbsp;&nbsp;必定爱离别

&nbsp;&nbsp;&nbsp;&nbsp;丈夫如是见&nbsp;&nbsp;&nbsp;&nbsp;犹行欲不止

&nbsp;&nbsp;&nbsp;&nbsp;能令世间失&nbsp;&nbsp;&nbsp;&nbsp;能多增长爱

&nbsp;&nbsp;&nbsp;&nbsp;为此妇女缚&nbsp;&nbsp;&nbsp;&nbsp;不可得解脱

&nbsp;&nbsp;&nbsp;&nbsp;欲染缚最大&nbsp;&nbsp;&nbsp;&nbsp;能缚此世间

&nbsp;&nbsp;&nbsp;&nbsp;种种异思量&nbsp;&nbsp;&nbsp;&nbsp;更无如是缚

&nbsp;&nbsp;&nbsp;&nbsp;无量种欲箭&nbsp;&nbsp;&nbsp;&nbsp;伤天者何去

&nbsp;&nbsp;&nbsp;&nbsp;女欲使令汝&nbsp;&nbsp;&nbsp;&nbsp;破女已得胜


牟修楼陀夜摩天王。如是观察。于退生畏。欲退天女。无有方便可救令脱。观察普遍无量种门。决定退已。复观余天五欲功德。受种种乐。于退不畏。如畜相似。作是思惟。云何彼天死时临到而不怖畏。如是念已。自心生怖而亦不能为他天说。何以故。非时说法。令法轻故。而彼余天境界受乐。乐境界故。如是非时。不可为说。牟修楼陀夜摩天王。念死畏已。随顺彼天。犹共戏乐。复无量种游戏受乐。在于如是一切观察山峰之中。多有种种妙好园林及莲花池。共诸天众游戏受乐。六种爱身。喜乐境界。于彼园林莲花池等。无量种处。迭互歌舞。共饮共食。若触香味。如是受乐闻歌音声。甚为可爱。如是受乐。到彼山峰枸栏之所。游戏而行。彼枸栏者。是毗琉璃。诸天入中。其身光明。一切皆失。彼宝庄严。彼毗琉璃宝光明故。皆同一色。所谓青色。诸天既见。皆同青色。生希有心。迭互各各如是说言。如我先见多种殿来。百千殿来。初未曾见如此山峰毗琉璃宝如是光明。

尔时此天如是说已。即诸天中。有一旧天。向余一切后生诸天如是说言。如我次第传所闻来。今为汝说。以何因缘。如是光明。曾于过去久远世时。兜率天王。下阎浮提。诚心供养正遍正知。供养佛已。来过此处。一切观察山峰之中。以心怜愍夜摩天故。故留一珠。此夜摩天。见珠光明。诸夜摩天。知业果报。有轻有重。则离慢心。若夜摩天行于非法。见此珠已。知夜摩天与兜率天有胜有负。心如是知。我于今者成就何乐。我乐光明色量形相。于兜率陀。则为微劣寿命亦劣。地处亦劣。业果亦劣。彼诸天等见彼宝珠胜光明已。则生第一胜欢喜心。若放逸行。则离慢心。若随法行。增长彼法。以此因缘。兜率天王。留珠在此。

尔时诸天。从宿旧天闻是语已。则生第一胜欢喜心。于彼宝珠。生希有心。意乐欲见。彼一切天。相共在彼一切观察山峰之中。求觅彼珠。以求觅故。一处见之。有一百倍胜光明出。能覆余珠。令使不现。被覆未开。犹尚如是。何况不覆。所谓覆者。夜摩天珠覆盖如是大光明珠。彼夜摩天却余宝珠。出此一珠。时夜摩天见此一珠所有光明。心则离慢。又夜摩天。自身所有一切光明。皆悉不现。复观彼珠。其中则有金书文字。字有偈言。

&nbsp;&nbsp;&nbsp;&nbsp;清净无垢浊&nbsp;&nbsp;&nbsp;&nbsp;常随顺法行

&nbsp;&nbsp;&nbsp;&nbsp;彼不放逸故&nbsp;&nbsp;&nbsp;&nbsp;恒常受快乐

&nbsp;&nbsp;&nbsp;&nbsp;若乐若苦恼&nbsp;&nbsp;&nbsp;&nbsp;若老若少年

&nbsp;&nbsp;&nbsp;&nbsp;若大姓小姓&nbsp;&nbsp;&nbsp;&nbsp;死王皆能杀

&nbsp;&nbsp;&nbsp;&nbsp;若端正若丑&nbsp;&nbsp;&nbsp;&nbsp;若大力小力

&nbsp;&nbsp;&nbsp;&nbsp;若独若有主&nbsp;&nbsp;&nbsp;&nbsp;死王皆能杀

&nbsp;&nbsp;&nbsp;&nbsp;若王若僮仆&nbsp;&nbsp;&nbsp;&nbsp;若俗若出家

&nbsp;&nbsp;&nbsp;&nbsp;若坚若软者&nbsp;&nbsp;&nbsp;&nbsp;死王皆能杀

&nbsp;&nbsp;&nbsp;&nbsp;若富若贫穷&nbsp;&nbsp;&nbsp;&nbsp;若功德若无

&nbsp;&nbsp;&nbsp;&nbsp;若男若女等&nbsp;&nbsp;&nbsp;&nbsp;死王皆能杀

&nbsp;&nbsp;&nbsp;&nbsp;若行若在家&nbsp;&nbsp;&nbsp;&nbsp;若水中若陆

&nbsp;&nbsp;&nbsp;&nbsp;若在山峰住&nbsp;&nbsp;&nbsp;&nbsp;死王皆能杀

&nbsp;&nbsp;&nbsp;&nbsp;若睡若[宋-木+悎]寤&nbsp;&nbsp;&nbsp;&nbsp;若食若不食

&nbsp;&nbsp;&nbsp;&nbsp;能历乱世间&nbsp;&nbsp;&nbsp;&nbsp;死王皆能杀

&nbsp;&nbsp;&nbsp;&nbsp;若在下在上&nbsp;&nbsp;&nbsp;&nbsp;若在傍厢住

&nbsp;&nbsp;&nbsp;&nbsp;时轮无障碍&nbsp;&nbsp;&nbsp;&nbsp;死王皆能杀

&nbsp;&nbsp;&nbsp;&nbsp;若吉若不吉&nbsp;&nbsp;&nbsp;&nbsp;若法非法行

&nbsp;&nbsp;&nbsp;&nbsp;若病若不病&nbsp;&nbsp;&nbsp;&nbsp;死王皆能杀

&nbsp;&nbsp;&nbsp;&nbsp;若恶者善者&nbsp;&nbsp;&nbsp;&nbsp;若悭若不悭

&nbsp;&nbsp;&nbsp;&nbsp;若放逸若不&nbsp;&nbsp;&nbsp;&nbsp;死王皆能杀

&nbsp;&nbsp;&nbsp;&nbsp;若地狱饿鬼&nbsp;&nbsp;&nbsp;&nbsp;若畜生若人

&nbsp;&nbsp;&nbsp;&nbsp;大力不休息&nbsp;&nbsp;&nbsp;&nbsp;死王皆能杀

&nbsp;&nbsp;&nbsp;&nbsp;若欲界诸天&nbsp;&nbsp;&nbsp;&nbsp;若色界天等

&nbsp;&nbsp;&nbsp;&nbsp;彼天悉大力&nbsp;&nbsp;&nbsp;&nbsp;死王皆能杀

&nbsp;&nbsp;&nbsp;&nbsp;若无色界天&nbsp;&nbsp;&nbsp;&nbsp;三摩跋提生

&nbsp;&nbsp;&nbsp;&nbsp;彼天悉大力&nbsp;&nbsp;&nbsp;&nbsp;死王皆能杀

&nbsp;&nbsp;&nbsp;&nbsp;有生皆无常&nbsp;&nbsp;&nbsp;&nbsp;一切必破坏

&nbsp;&nbsp;&nbsp;&nbsp;一切有为法&nbsp;&nbsp;&nbsp;&nbsp;破坏则不疑

&nbsp;&nbsp;&nbsp;&nbsp;见死力如是&nbsp;&nbsp;&nbsp;&nbsp;若见欲过患

&nbsp;&nbsp;&nbsp;&nbsp;见爱染语已&nbsp;&nbsp;&nbsp;&nbsp;则离生死海

&nbsp;&nbsp;&nbsp;&nbsp;初时有味坚&nbsp;&nbsp;&nbsp;&nbsp;贪着欲境界

&nbsp;&nbsp;&nbsp;&nbsp;由之入地狱&nbsp;&nbsp;&nbsp;&nbsp;犹如蛇舌舐

&nbsp;&nbsp;&nbsp;&nbsp;见此处退已&nbsp;&nbsp;&nbsp;&nbsp;知死王大力

&nbsp;&nbsp;&nbsp;&nbsp;心则善调伏&nbsp;&nbsp;&nbsp;&nbsp;知心有此过

&nbsp;&nbsp;&nbsp;&nbsp;园林山等中&nbsp;&nbsp;&nbsp;&nbsp;若在堂中住

&nbsp;&nbsp;&nbsp;&nbsp;一切天皆退&nbsp;&nbsp;&nbsp;&nbsp;为时火所烧

&nbsp;&nbsp;&nbsp;&nbsp;若为境界覆&nbsp;&nbsp;&nbsp;&nbsp;痴故放逸行

&nbsp;&nbsp;&nbsp;&nbsp;爱罥缚此天&nbsp;&nbsp;&nbsp;&nbsp;将入恶道去


时彼诸天。大毗琉璃宝珠之中。见彼金书偈句字已。读已闻已。若天心有善种子者。见闻是偈。暂生厌离。若迷境界愚痴之天。虽亦见闻。犹着境界嬉戏游行。受五欲乐。心不生厌。时彼诸天。既见宝珠如是光明珠内偈说。一切世间。多诸过患。既见闻已。生希有心。此胜宝珠如是光明。甚为希有。而彼诸天。自性放逸。种种游戏种种受乐。无量分别。多受无量境界之乐。彼乐深胜。不可譬喻。

尔时彼天。复放逸行。多击种种歌乐音声。向一水河。河名速流。坚着放逸。见诸境界。其心坚着。无始集来。爱罥所系。牵向彼河。种种乐声。系缚其心。彼此迭共逝戏受乐。彼速流河。多有树林。莲花所覆。种种鸟声。甚可爱乐。莲花之香。以熏其水。彼河两岸。饶欢喜天。若歌若舞。彼天迭共。胜欢喜心。在彼河岸。受诸快乐。五乐音声。平等美妙。有无量种五欲功德而受快乐。彼河水速。故名速流。其河两岸。树枝间间。鸟在中住。彼鸟即名树奇间住。鸟善业故。彼此迭共胜欢喜心。利益天故。而说偈言。

&nbsp;&nbsp;&nbsp;&nbsp;山河如是速&nbsp;&nbsp;&nbsp;&nbsp;天如是失乐

&nbsp;&nbsp;&nbsp;&nbsp;痴故不觉知&nbsp;&nbsp;&nbsp;&nbsp;如是放逸行

&nbsp;&nbsp;&nbsp;&nbsp;一切诸众生&nbsp;&nbsp;&nbsp;&nbsp;命乐速不停

&nbsp;&nbsp;&nbsp;&nbsp;痴者不觉知&nbsp;&nbsp;&nbsp;&nbsp;如生盲于道

&nbsp;&nbsp;&nbsp;&nbsp;宁盲无眼目&nbsp;&nbsp;&nbsp;&nbsp;不着欲愚痴

&nbsp;&nbsp;&nbsp;&nbsp;为乐随欲行&nbsp;&nbsp;&nbsp;&nbsp;趣向地狱去

&nbsp;&nbsp;&nbsp;&nbsp;非盲故地狱&nbsp;&nbsp;&nbsp;&nbsp;以不知法故

&nbsp;&nbsp;&nbsp;&nbsp;是故宁自盲&nbsp;&nbsp;&nbsp;&nbsp;不为欲所使

&nbsp;&nbsp;&nbsp;&nbsp;欲行不利益&nbsp;&nbsp;&nbsp;&nbsp;常诳惑痴者

&nbsp;&nbsp;&nbsp;&nbsp;以自心痴故&nbsp;&nbsp;&nbsp;&nbsp;而不厌离欲

&nbsp;&nbsp;&nbsp;&nbsp;若行于欲者&nbsp;&nbsp;&nbsp;&nbsp;无智亦无知

&nbsp;&nbsp;&nbsp;&nbsp;不数欲生苦&nbsp;&nbsp;&nbsp;&nbsp;而常乐于欲

&nbsp;&nbsp;&nbsp;&nbsp;见欲怨如友&nbsp;&nbsp;&nbsp;&nbsp;如今波迦果

&nbsp;&nbsp;&nbsp;&nbsp;能将向死处&nbsp;&nbsp;&nbsp;&nbsp;数数至恶道

&nbsp;&nbsp;&nbsp;&nbsp;如一切诸河&nbsp;&nbsp;&nbsp;&nbsp;水流无回者

&nbsp;&nbsp;&nbsp;&nbsp;天乐亦如是&nbsp;&nbsp;&nbsp;&nbsp;已去不复还


彼鸟如是住在树中。如业之实已说此偈。时彼诸天。善业修心闻说偈已。心极厌离。如是思惟。我今乃于畜生之所。如是闻法。是故得知我放逸行。定入恶道。尔时彼天。既生是心。思惟念已。其中有天。离彼河岸。在一处住。而说偈言。

&nbsp;&nbsp;&nbsp;&nbsp;一切众生命&nbsp;&nbsp;&nbsp;&nbsp;如水沫不异

&nbsp;&nbsp;&nbsp;&nbsp;如河流波动&nbsp;&nbsp;&nbsp;&nbsp;少年亦如是

&nbsp;&nbsp;&nbsp;&nbsp;一切诸众生&nbsp;&nbsp;&nbsp;&nbsp;尽皆属老死

&nbsp;&nbsp;&nbsp;&nbsp;汝等无心意&nbsp;&nbsp;&nbsp;&nbsp;不念不知虑

&nbsp;&nbsp;&nbsp;&nbsp;诸有身未坏&nbsp;&nbsp;&nbsp;&nbsp;诸有世间净

&nbsp;&nbsp;&nbsp;&nbsp;若心皆作法&nbsp;&nbsp;&nbsp;&nbsp;则不入恶道


彼天如是迭互各各心随顺法。如是说偈。如是念法。未经久时。根羸无力。复不思惟。见无量种可爱可乐五欲境界。随心乐已。为受乐故。行向余天。彼天如是迷于境界。五境界因常增天欲。在于彼处受天快乐。第一可爱。五欲境界。相应受乐。乃至此爱善业尽已。复为业使。生于地狱饿鬼畜生。若余天退若生人中。第一乐处。无诸衰恼。第一富乐。生于第一大种姓中。一切敬爱。一切供养。不怖不病。第一聪明。若他余人。若奴若婢。若诸作人。一切皆爱。常于其人有供养心。得生第一善国土中。不在边地。生在知法。知非法处。五根具足。智慧自在。以彼善业。作而复集。圣人所爱。三功德业。决定生天。以余业故。

又彼比丘。知业果报。观夜摩天所有地处。彼见闻知。彼夜摩天。复有地处。彼处名为山树具足。众生何业。生彼地处。彼见闻知。谓若有人。修行善业。直心正心随顺法行。不坏威仪。不缺威仪。远恶知识。常生善心。微尘等恶。见则深畏。正见不邪。常正见行。常一切时。信业果报。心意正直。身行善业。口意善业。护三种戒。所谓不杀不盗不淫。不杀不盗。如前所说。不邪行者。若于昼中见妇女像。心不生念。白日见已。夜不生念。心生知足。于昼行时。善摄其心。以知足绳系缚诸根。念身而行。善护其心。常乐观察诸界入阴。不乐多语。不于非时入他舍内。不行恶肆。于一切处。非时不行。不近恶狗。不常入村。不常入城。若四出巷。不乐常见亲旧知识。心不常念。常勤修行智之境界。常正观察。恒常正念。敬重尊长。常近奉侍。彼善行人。如是持戒。身坏命终。生于善道。夜摩天中。山树具足地处之中于彼生已受无量乐。如印相似。无量种乐。皆悉具得。

有二妙山。围绕彼地。于彼山中。有四树林。一名腻青影。二名无量负。三名一切上。四名清净负。腻青影林青色妙宝。青色之树。金银为叶。皆悉具足。端严胜妙。不可譬喻。林中殿舍。出青光影。远去遍满五百由旬。色如青云。彼后三林。无量负林。一切上林。清净负林。一一皆有无量种树。无量种色。无量种形。无量种相。无量种叶。无量种鸟。近于彼林。于彼林中。有如是等无量种树。复有其余种种诸树。所谓多有金树银叶。复有银树。毗琉璃叶。有珊瑚树。白银为叶。有杂宝树。杂宝为叶。为树杂故。其影亦杂。其枝普覆地分处处。皆悉有水。彼彼地处。极为严好。蜂众庄严。有妙音声。多有天鸟。庄严地处。彼第二林。严好如是。又第三林。多有无量流水河池。其河多有无量诸鸟。种种音声。所谓孔雀俱耆罗等。音声可爱。住可爱处。

又第四林。多有种种。杂色宝树园林池水。种种莲花。林影光明。彼诸树林。一切皆如云母琉璃。若天入中。皆见自身。犹如云母琉璃之色。

又彼处山有异势力。若天欲退。死时将至。随业去处。一切皆见。彼既见已。厌离于有。不放逸行。以见自身异生处故。彼福天子。于彼如是功德地生。以无量种善业力故。尔时得生彼处天子。生在山中。山名伽那。如是天子初生之时。行放逸行。既见退已。生恶处故。始生天子不放逸行。如是摄心。未经久时。更着境界五欲之乐。在于园林莲花池中。极可爱处。五欲功德。皆悉具足。五乐音声。多有无量诸天女众之所围绕。有无量种无量分别。无量诸念。彼山林中。如前所说。以彼天子前善业故。如是种种受五欲乐。彼既如是。受欲乐已。善业力故。于彼山中。则见五种希有色相。何等为五。谓何生处而来生此。见彼来处。乘何业因而来生此。见彼业因。于何时退。见彼退时见其退已。于何处生。见彼处生。生彼处已。成就苦乐。见彼苦乐。于他身事。亦如是见。彼天众生。复见异时。或见百劫或见亿劫。自身之事。作如是知。我曾于此天中而生。虽知生数。不知时数。何以故。以智少故。不能思量彼山势力。善业势力故如是见。

然彼天子。见无量种希有事已。畏生死过。厌离善业。况非福业。而不厌离。亦离杂业。以其皆有苦恼过故。以彼杂有多过恶故。如是见已。见彼山中希有事已。于有生死过恶之处。怖畏厌离于一切时。增长无量种种衰恼。见梁绳已。则于余乐心离不乐。所谓乐者。天中欲爱。触味色香。如是既见触味色香。如见毒饭。不以为乐。彼既如是见无量种天境界乐。憎恶不乐。彼既如是。厌离欲已。向余天说。令作利益安乐之事。彼天如是。则善修行。身口意等。而行善业。所谓法师。若能为他说正法者。于彼放逸。诸众生等。具足佛语。而为说法。畏放逸行。放逸众生。入于无量境界恶处。为彼众生说五种畏。所谓五者。生畏老畏病畏死畏。自业畏等。此诸众生。如是作业故。如是得爱乐境界怖畏离别。此等诸畏。若能示他。非为贪物。非谄曲心。亦非悕望供养因缘。而能为他正说佛法。

复有为他杂说佛法。如已所闻。譬喻相应。畏自少闻少读佛语。推时在后。异因譬喻。从他闻来。自思量说。内心贪多种种杂语。推时在后。如是说法。如是因缘。作生死畏彼于山中。见有诸业。

于如是等一切法中。复有胜者。谓为父母尊者说法。复有为于病者说法。为邪见者。令生正见。而为说法。为欲死者。而说佛法。若见生死。无因无缘。自然有者。是则为之说因缘法。若于生来未闻法者。为之说法。若行旷野。若于海中大船行者。放逸行者。若诸国王。若王大臣。若诸年少行欲放逸种种慢等。令得离故。而为说法。若勇健者。能多杀害。若多杀生。放逸行者。为说罪过。遮彼杀生。若乐诤斗。望生天故。欲取斗死颠倒见者。为之说法。遮令不作。若常猎者。为之说法。令得舍离。若诸妇女妒嫉之者。为之说法。遮其妒嫉。

此如是等。十二种人。若有能为说法之者。彼人如是真实说法。身坏命终。生夜摩天山树具足地处之中。既生彼已。则于彼处山壁等中。见生死业。见已则于一切生死生厌离心。若不为他如是说法。而生彼者。一切作业。皆悉不见。则于后时。受诸欲乐。游行嬉戏。五欲功德种种具足。在彼地处。闻歌音声。众鸟声音。种种异异。色香具足莲华池中。有无量蜂百千音声。诸杂音声。

既于彼处受诸乐已。复向山中。山上平处。在中受乐。第一端正种种功德。具足天女。咏天歌音。甚可爱乐。色味香等。皆悉具足。生大欢喜。复饮天酒。既饮酒已。转复增长放逸之乐。久行放逸。受诸乐已。复向彼山。名游戏林。普毗琉璃。以为枸栏。庄严堂舍。如火洋金。而为庄严。种种七宝庄严之处。到彼处已。普于其处多饶众鸟。第一端严。既到彼处。五欲功德。游戏受乐。未知厌足。心常悕望。不可厌足。如火得薪。为风所吹。染爱凡夫。未知厌足。亦复如是。何以故。愚痴凡夫。于无始来如是流转。为爱所诳。自境界中。根不知足。从本已来。未曾知足。彼堂第一可爱枸栏功德具足。天于其中五欲功德而共受乐。有若干种无量分别。有无量种忆念成就。尔时彼天。不放逸行。谨慎行者。既见如是放逸行者。心生怜愍。而说偈言。

&nbsp;&nbsp;&nbsp;&nbsp;如心之所作&nbsp;&nbsp;&nbsp;&nbsp;还如是受得

&nbsp;&nbsp;&nbsp;&nbsp;善念断爱欲&nbsp;&nbsp;&nbsp;&nbsp;不善令增长

&nbsp;&nbsp;&nbsp;&nbsp;若寂静欲者&nbsp;&nbsp;&nbsp;&nbsp;见欲如刀毒

&nbsp;&nbsp;&nbsp;&nbsp;痴者不静意&nbsp;&nbsp;&nbsp;&nbsp;见欲生爱染

&nbsp;&nbsp;&nbsp;&nbsp;若根若根尘&nbsp;&nbsp;&nbsp;&nbsp;此因缘于心

&nbsp;&nbsp;&nbsp;&nbsp;烦恼熏心故&nbsp;&nbsp;&nbsp;&nbsp;相似流转行

&nbsp;&nbsp;&nbsp;&nbsp;于如是染净&nbsp;&nbsp;&nbsp;&nbsp;勇健者不染

&nbsp;&nbsp;&nbsp;&nbsp;毕竟常见色&nbsp;&nbsp;&nbsp;&nbsp;云何有别异

&nbsp;&nbsp;&nbsp;&nbsp;一切皆如是&nbsp;&nbsp;&nbsp;&nbsp;境界心自缘

&nbsp;&nbsp;&nbsp;&nbsp;调心为第一&nbsp;&nbsp;&nbsp;&nbsp;杂过甚为鄙

&nbsp;&nbsp;&nbsp;&nbsp;譬如稻一种&nbsp;&nbsp;&nbsp;&nbsp;色相各差别

&nbsp;&nbsp;&nbsp;&nbsp;和合种杂生&nbsp;&nbsp;&nbsp;&nbsp;心亦如是转

&nbsp;&nbsp;&nbsp;&nbsp;如机关水轮&nbsp;&nbsp;&nbsp;&nbsp;转故有所作

&nbsp;&nbsp;&nbsp;&nbsp;心因缘故语&nbsp;&nbsp;&nbsp;&nbsp;此世间流转

&nbsp;&nbsp;&nbsp;&nbsp;放逸坏众生&nbsp;&nbsp;&nbsp;&nbsp;心贪着欲味

&nbsp;&nbsp;&nbsp;&nbsp;亦常喜乐色&nbsp;&nbsp;&nbsp;&nbsp;不觉相续转

&nbsp;&nbsp;&nbsp;&nbsp;影中山林色&nbsp;&nbsp;&nbsp;&nbsp;业故亦见身

&nbsp;&nbsp;&nbsp;&nbsp;天云何见已&nbsp;&nbsp;&nbsp;&nbsp;贪着欲境界

&nbsp;&nbsp;&nbsp;&nbsp;若恒常有欲&nbsp;&nbsp;&nbsp;&nbsp;终则爱别离

&nbsp;&nbsp;&nbsp;&nbsp;如是之欲爱&nbsp;&nbsp;&nbsp;&nbsp;智者则不乐

&nbsp;&nbsp;&nbsp;&nbsp;何况无常空&nbsp;&nbsp;&nbsp;&nbsp;自身如是空

&nbsp;&nbsp;&nbsp;&nbsp;于彼苦报中&nbsp;&nbsp;&nbsp;&nbsp;痴者云何乐

&nbsp;&nbsp;&nbsp;&nbsp;天既退天已&nbsp;&nbsp;&nbsp;&nbsp;为恶业将去

&nbsp;&nbsp;&nbsp;&nbsp;境界之所诳&nbsp;&nbsp;&nbsp;&nbsp;寂静不可得


若天如是。不行放逸。不放逸行。不放逸天。为放逸天。如是说竟。以自业故。见实色已。于业生畏。复怜愍故。如是已说。如是住彼山树具足地处之天。有无量种受诸快乐。毗琉璃处。于影像中。自见身色。

又复于彼山树具足地处住天。更有其余毗琉璃林。或有银林。彼林有名。有名常影。有名无影。彼常影林。是毗琉璃。如是林中。地分柔软。众鸟音声。百莲华池。以为庄严。有流水池。庄严其处。天于彼处。游行嬉戏。受种种乐。彼常影林。有五大池。池有莲华。鹅鸭鸳鸯。多有种种。跋求之音。迭共出声。声甚可爱。受种种乐。于彼水中。有风来吹。有种种波。令彼鸟身相触相离。其水清净。离于尘浊。如是众鸟。莲花叶中迭共游行。受种种乐。五华池者。一名乐见。二名水足。三名鸟乐。四者常喜。五名天乐。彼华池中。多有众蜂。无量形色。有无量种百千杂色。饮莲华汁。无量美味。众蜂饮已。则出第一胜妙音声。山树具足地处之天。闻其声已。走向蜂所。莲华池中。彼华池水。第一清净。第一色香。彼诸天众。共天女众。见彼水已。入彼池中。游戏受乐。既入池已。共诸天女。在水游戏。五欲功德。种种具足。复行欲乐。彼处如是种种戏乐。

又复更有第一胜声。种种杂声。所谓歌声。复有乐声。复有水声。种种诸鸟。种种音声。此种种声。迭互相离。迭互相顺。不相坏句。合为一音。如是可爱。如是天众。共天女众。如是受乐。如是杂杂。音声既出。异山中天游戏受乐。则不如此。余处鹿鸟。临饮食时。若闻此声。即便止食。住耳不动。听此杂声。饮时亦尔。停住不饮。听闻彼声。余异地处。所有天众。闻是声已。生希有心。况余畜生。如是五处种种受乐。尔时如是山树具足地处住天。于长久时五莲华池成就乐已。为饮酒故。受欲乐故。向余园林。园林名饮。多有天酒。满彼园林。以如是义。名饮园林。彼诸天众善业力故。到饮园林。诸有水池。清净满者。一切皆失。第一香色。味等具足。天酒出生。满彼河中。彼酒之香。乃至遍满五由旬内。逆顺来去。如天忆念。如是酒生。此世间中。第一乐者。谓随念乐。如心忆念。得自在者。是为最乐。唯此为乐。更无有乐。此随心念。是第一乐。何况复有五欲功德具足之乐。五乐音声。共天女众。而受快乐。复有随意自在之乐。种种游戏。受种种乐。彼如是酒。离于酒过。饮已极适。不可得说。

彼天如是种种受乐放逸而行。共天女众同饮天酒。于长久时爱覆其心。无始集来。如是复集。不能舍离。为爱所诳。彼天如是。不知厌足。如火获薪。如是彼中。山树具足地处之天。如是思惟。我于今者。上此山顶彼天如是迭相忆念。同一心生。如是同心。一切皆共。和合喜心。去向彼山到已即上。自善业故。第一光焰。向彼山顶。飞升虚空而上彼山。第一神通上彼山已。五乐音声。皆悉相应。一切所有歌乐之声。普遍山上。复有胜香。普熏山上。满虚空中。有妙光明。在虚空中。胜耀等光。上彼山上。以天神通上彼山已。见彼山顶。有无量种流水河池。莲华满中。园林众华。种种具足。彼处多有众鸟音声。第一天香。

彼山顶上。普皆平等。光明遍照天众上已。共天女众第一受乐。山上之天。有百天女。有二百者。复有余天三百天女。自业作故。有少中多。复有余天。有少中多。有一千者。有二千者。有三千者。如是乃至有二万者。种种歌舞。游戏受乐。一一园林。处处游行。嬉戏受乐。如是莲华胜妙林中。众蜂庄严。在彼林中。五乐音声。游戏受乐。彼山多有种种妙宝。而为庄严。于彼山中。处处游戏受乐而行。彼山之石。一切是宝。殊妙间错。光明胜日。其地柔软。如阎浮提瞿耶尼中第一柔软劫贝敷具绵等之软。若兜罗绵。若复余绵。如是等绵。又复如余柔软之绵。下足则容。举足则平。彼山顶上。如是柔软。若宝若地。若树若林。若山之峰。彼一切处。第一柔软。极乐之触。随眼所见。皆可爱乐。如是山上。甚可爱乐。天众天女。在上游戏。彼此迭共受种种乐。诸欲功德一切具足。受天快乐。

彼处如是久时受乐。彼天和合第一音声。歌舞游戏。种种受乐。于虚空中有大光明。犹如天狗。彼一切天。皆悉同见。彼胜天者。见大光明。未曾见闻。生希有心。中天见之不能眼看。以手掩眼。入于树下。下天见之。不能忍耐。生怖畏故。共诸天女。入自宝窟。又复更有大威德天。眼既见已。则能忍耐。谛观察之。生希有心。如是意念。此是何光。谁有如是胜妙光明。此山如是妙宝光明。如是山中。光明具足。此异光照。令不复现。在空如焰。我于昔来初未曾见。彼更审看。见大天狗。如是向下。有大光明。遍虚空中。如火焰炽。如是下堕。彼天上观。如大天狗。从天而堕。其量长短。大小如是。如是思量。然后说言。彼天狗量五千由旬。一切虚空。皆悉焰然。不可譬喻。

如是如是。次第下来渐渐近下。彼大勇天。亦不能看。何以故。以非彼天眼境界故。不能看彼胜大光明。亦复以手自掩其眼。不久之间。生希有心。还复却手开眼看之。上观虚空。见彼天狗。渐更近下。一切天众。皆生疑虑。彼此迭互。相向说言。上虚空中。为是何物。甚为希有。在空而堕。时彼天众。不能决断。而作是言。此是何物。尔时如是未久之间。如是天狗。空中灭没。不知所在。

尔时怯天知彼灭已。从窟而出。共诸天女离于怖畏。彼此迭互相向说言。此希有物。为是何物。我心甚疑。令我见之心生怖畏。如是说已。彼此迭互皆不能决。如是久时。彼此迭互相向说言。彼是何物。生希有心而生怖畏。如是山上游戏受乐。复心动已。犹更受乐。受境界乐。种种受乐。有无量种无量分别。五乐音声。于园林中。多有天众。共天女众。无量百千天众受乐。