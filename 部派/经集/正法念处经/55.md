## 正法念处经卷第五十五

### 观天品第六之三十四(夜摩天之二十)

又刹利王。复有一法。是第二十二。应勤修习。成就相应。现在未来二世利益。二十二者。善友坚固。友坚固王。善思惟作。久时为王。远离诸过。他不能坏。如树多根。长而深入。坚牢善住。不可倾转。风不能坏。如彼牢树风不能坏。王亦如是。知友坚固好心善意。一切人爱。所共敬重。世间法中。坚固不坏功德善友。有十三种功德具足。何等十三。一者善知。王若有恶。能令清净。二者堪能。最难作者。能为王作。三者有智。若彼善友。复有善友。则令为友。四者心尽。所有财物。善友皆知。五者尽意。知于善友有利益事。勤心作之。六者心舒。忽尔相见。不捡威仪。七者究竟。若得衰恼。乃至失命。则不舍离。八者称意。随心所须。如心为作。九者不匿。随家所有。一切不隐。随其所须。索者不吝。十者共心。若见善友。多有具足。则生欢喜。第十一者。若得苦恼。则共同苦。设使大嗔。心亦不变。随有何食。一切同食。同共游戏。第十二者。于所有物。不劣根求。若自有物。不苦求与。第十三者。若知家中消息好恶。乃至诤斗。如是等事。一切尽说。不忌不难。自家中事。乃至诤斗。亦皆尽说。如是十三功德善友如是功德具足善友。则是世间。如是世间功德具足十三善友。王成就一。则有大力。况复有多。是故智王应当勤摄如是善友。王若勤摄如是善友。一切所作可爱之事。皆悉成就。又因善友。复能成就出世间道。略而言之。有十功德。具足善友。何等为十。一者能遮非法之行。二者能教修行布施。三者能教受戒持戒。四者示智。能教修智。五者好心。遮近恶友。六者正信。示业果报。七者若见迷恶道时。教住善道。八者若见毁犯戒时。能为除灭。九者教令供养父母。十者恒常数数教诫。如是十种出世善友。一切恶道皆能拥护。犹如父母。坚固善友。常于善友。若善友朋。不生慢心。如是善友。非现在世。是未来世。是故王者应坚善友。王若如是善友坚固。则修善业功德因缘。于现在世。常得安乐。常有利益。能护国土。能护自身。善人所赞。身坏命终。生于善道天世界中。为夜摩王。以坚善友善业因故。

又刹利王。复有一法。是二十三。应勤舍离。成就相应。现在未来二世利益。二十三者。所谓不近无益之友。言无益者。所谓一切诳惑之人。不近一切博戏之人。导恶行人。若恶思惟。思惟已作。近如是人。大不饶益。所失甚大。失中大者。所谓诳惑。诳惑有二。一者私密。二者公彰。彼公彰者。谓博戏等种种诳惑。彼私密者。诈设形服。犹如恶人。不识别者。心谓之好。如是等人。外道所摄。并实外道。外道棘刺。诳惑自亲。亦诳他人。不畏后世。现善形相。实是大贼。如是等人。尚不应见。不应共语。何况亲近以为知识。善人应舍。彼尚不能利益自身。况能利他。王者应当舍如是等不善知识无益之友。不近一切诳惑之人。不近一切博戏之人。如是等人。不与相识。正念所作。正思惟作。王若亲近善知识行。善知识熏功德因缘。于现在世。常得安乐。常有利益。能护国土。能护自身。善人所赞。身坏命终。生于善道天世界中。为夜摩王。以不亲近无益之友善业因故。

又刹利王。复有一法。是二十四。应勤修习。成就相应。现在未来二世利益。二十四者。所谓嗔喜所不能动。若刹利王。能持嗔喜。彼王国土。牢固不坏。一切国人。皆悉务乐。不生厌恶。无能破坏。无能得便。王若不嗔。思惟而作。非不思惟。非无因缘。退人职位。非无因缘。进其官爵与财利等。以不嗔故。密语不彰。非无因缘。而举下他。于欢喜处。心不高举。如是王者。身有实意。不作诸恶。不摄恶人。平等重意。彼王如是。世间法中。嗔喜不动。而得安隐。云何复于出世间道嗔喜不动而得安隐。王若不嗔。则为能持生死一垢。王若不喜能持力垢。彼王如是。能持力垢。持生死垢。若人能持如是二垢。彼人则能持痴力垢。王若如是能持三垢。智忍坚意。有决定意功德因缘。于现在世常得安乐。常有利益。能护国土。能护自身。善人所赞。身坏命终。生于善道天世界中。为夜摩王。嗔喜不动善业因故。

又刹利王。复有一法。是二十五应勤修习。成就相应。现在未来二世利益。二十五者。所谓不着。饮食二法。不多贪着。何以故。贪多饮食。于王则妨。常念饮食在腹内故。彼诸国人。左右军众。心生厌贱。有如是念。彼王心意。同如畜生。唯除饮食。更无余心。无余业心。恒常如是贪乐饮食。心常爱乐饮食味故。则不思惟法与非法。于国土事。不能筹量思惟计校。不思惟人。不能调伏一切左右内外军众于大臣等一切国人。不能次第。如彼相应与其官爵。于所作事。不知轻重。彼王财物。唯有损减。财物减故。则少财物。财物少故。饮食则尽无饮食故。一切轻毁。以贪饮食。故致贫穷。贪多饮食。不自节王。如是妨碍。世间饶益。云何复为出世间妨。谓心贪着。乐多饮食。常爱诸味。不正思惟。不能念身。不能念受。不能念心。不能念法。不能思念。苦集灭道。自余一切皆不思念。如是贪着饮食境界。同如畜生。无有差别。是故应当。依顺道理。相应饮食。如相应行。相应语说。清净诸根。如应转动。思惟正道。身受心法。苦集灭道。如是法中。心善调伏。能思能念。心正念故。根转清净。相应饮食。身则调停。身调停故。心亦调顺。心调顺故。能念善法。是故不应爱着诸味。若以饮食。内于身中调适相应。则为安隐。恒常依法。而修习之。如是彼王。能调伏心。心则正念。心正念故。能作善业。王若如是不贪饮食功德因缘。于现在世。常得安乐。常有利益。能护国土。能护自身。善人所赞。身坏命终。所修善业。唯如香气。生于善道天世界中。为夜摩王。以不贪着饮食二味善业因故。

又刹利王。复有一法。是二十六。应勤修习。成就相应。现在未来二世利益。二十六者。谓善思惟。善思惟王。则于世间及出世间安隐之事。一切皆得。何以故心功德故。善思惟者。于现在世。若未来世。常得胜乐。随何等事。善思惟作。则无诸过。意如是念。贪欲等垢。常行恶道。应令尽灭。以不净法。除贪欲垢。以慈悲法。除嗔恚垢。以观智法。除愚痴垢。如是皆以心善思惟。故能除灭。非不善意。而能除也。若恶思惟。不能成就世间之法。要善思惟。则能成就。是故当知。一切诸法。善思惟作。则得成就。王若如是。心善思惟。功德因缘。于现在世。常得安乐。常有利益。能护国土。能护自身。善人所赞。身坏命终。生于善道天世界中。为夜摩王。以善思惟善业因故。

又刹利王。复有一法。是二十七。应勤修习。成就相应。现在未来二世利益。二十七者。谓不待时安详而作。若作世间。作出世间利益之法。久时乃作。则不可作。既不可作而作之者。则不成就。譬如有病。不时速治。久乃治者。则不可治。不可治故。则能杀人。如是复有无量作法不时速作。久乃作者。难作叵作。不可得作。如是能障。出世间道微少烦恼。亦如彼病。不速治故。烦恼不断。以不断故。则入恶道。是久乃作之大过患。如是障碍出世间道。微少烦恼。不时断故。渐次增长。犹如毒芽。久则增长。烧一切身。能令众生若堕地狱饿鬼畜生。是故不应安详待后久时乃作。如是王者。若诸余人。若诸比丘。若诸俗人。若大富人。若贫穷人。一切不应安详待后久时乃作。若人待后久时乃作。彼人生过速得衰恼。乃经久时。不能除灭。不能破坏。不能断绝。以不断故。自得衰恼。若人不观久时乃作。则速失坏。并根普拔。如是之人。无彼过故。毕竟得乐。住世间道出世间道。如是之人。若过始生。即能除灭。如毒芽生。见即除者。彼毒芽者。喻如烦恼。久则增长。过生则多。是故若有断始生过。则为真知。而得安隐。彼人常乐。王若如是不待后时安详而作功德因缘。于现在世。常得安乐。常有利益。能护国土。能护自身。善人所赞。彼人常乐。身坏命终。生于善道天世界中。为夜摩王。以不待时安详而作善业因故。

又刹利王。复有一法。是二十八。应勤修行。成就相应。现在未来二世利益。二十八者。所谓以法利益国土。非是非法。彼多法王。能自利益。能利益他。自利益者。若王持戒。能护国土。非不持戒。是自利益。利益他者。谓见有人。不随法行。令住法中。王者如是正护国土。护国土故。法财名三。皆和合得。既能如是令他依法。何况自身不随法行。如是王者。则得财物。云何得物。所谓决定于国土中一切财物。六分取一。是以国土。则为大富。以正护故。若国大富。王有急事。一切人民。以爱王故。知王有急。须用财物。皆悉多与。此是王者第二功德具足成就。如是王者。正护国土。左右军众。敬爱于王。一切方处。称王善名。王若如是。法财名等。和合具足。于现在世。常得安乐。常有利益。能护国土。能护自身。善人所赞。身坏命终。生于善道天世界中。为夜摩王。以自他利善业因故。

又刹利王。复有一法。是二十九。应勤修习。成就相应。现在未来二世利益。二十九者。谓常修行十善业道。彼十善道。第一乐报。以要言之。则有三种。谓身口意。身则有三。杀盗邪行。口则有四。妄语两舌恶口绮语。意地有三。贪嗔邪见。如是十种不善业道。颠倒则名十善业道。名为慧道。名为正道。不善业道。则无有慧。善道有慧。故名慧道。摄人天生。次第乃至到于涅槃彼王如是。自身能住。复令他人军众等住。如是王者。于诸众生。犹如父母。能到涅槃。随自所愿何道皆得彼王如是。一切所念。皆悉成就。常为天护无有刀剑。怨敌等畏。一切国土。常不坏乱。一切五谷。随时善熟。如天时节。日月调和。普照一切。国土所用。一切具足。多饶人众。彼王如是。正护国土。后时无常。身坏命终。生于善道天世界中。受何业报。受何等乐。略而言之。夜摩天中。不杀业故。天命则长。有下中上。如是天命。于六欲天。不偷盗故。天中大富。七宝具足。园林山峰。种种可爱。在如是处。游戏受乐。不邪淫故。诸天女众。于余天子。悉皆不往。乃至未退。有命以来。不往不近。彼诸天女。一切端正。一切好色。光明胜妙。眼见心乐。若人邪行。彼生天中。所有天女。共余天行。如是异异业报成就。此如是等身善业行。善护不犯。乐修多作。生于天中。受天乐报。次复第二口四善业。乐修多作。生于天中。口何者业。生于天处。受何乐报。谓修四种口正行戒。不妄语故。满语美语。种种实语。常一切时。第一妙语。随口所说。彼语则乐。随语皆得。不妄语故。不两舌故。所有军众。常不破坏。于一切时。随顺供养。不恶口故。常闻美妙歌舞游戏喜笑等声。第一悦耳美妙之声。不绮语故。常出义语。一切诸天。爱乐其语。皆信其语。彼于天中如是成就口业果报。何者意业。如是天处受何乐果。以不贪故。一切忆念。一切所须。随念皆得。得已不失。自余诸天。不能侵夺。唯自受用此果报者。不贪业故。以不嗔故。一切天爱。第一端正。可喜妙色。不邪见故。所求皆得。如所求得。不变不异。如所念得。未曾不得。常具足得。如是略说十善业道所得果报若布施者。则得胜报。以布施故。富乐转胜。以智胜故。胜一切天。一切乐受愿是根本。若痴乐者则非是乐。心自在故。福田力故。时自在故。物自在故。信解力故。以自在故。有一善业。亦生天中。乃有众生。入于涅槃。何况生天。如是业报。第一微细。何人不知。则迷业报。迷业报故入于地狱。此如所说十善业道。若王修行。或国土人。或王军众。以王因缘。皆行十善。王若如是。修十善业。功德因缘。于现在世。常得安乐。常有利益。能护国土。能护自身。善人所赞。身坏命终。生于善道天世界中。为夜摩王。以行十善善业因故。

又刹利王。复有一法。是第三十。应勤修习。成就相应。现在未来二世利益。第三十者。谓信因缘。信因缘王。若大臣等。不迷业报。意常正念。于境界中。不放逸行。彼因名为果种子因。缘于时处。具足和合。彼名信因。若信因者。亦信于果。彼以如是谛见因果。不作恶业。犹如种子。与芽为因。如是谛见。信因缘故。不迷业报。彼如是业。有善不善。生死相续。不断不绝种种苦乐。能令众生处处受生。有中流转。如是有中相续轮转。在于地狱饿鬼畜生天人之中。有三种行。一福业行。二罪业行。三不动行。谓四禅行。彼福业行。是天人因。彼罪业行。地狱等因。彼不动行。是色界因。彼三种界。王若于中唯谛知因。彼王不迷生死旷野。如是一切。此有为中。所谓因果。王信因果过不能坏。以能畏过。故不造作不善之业。常作善业王若如是。信于因缘功德力故。于现在世。常得安乐。常有利益。能护国土。能护自身。善人所赞。身坏命终。生于善道天世界中。为夜摩王。以信因缘善业因故。一切众生。第一胜法。谓信因缘。是故王者应当精勤修习此法。受持此法。谓信因缘。

又刹利王。复有一法。是三十一。应勤修习。成就相应。现在未来二世利益。三十一者。谓供养天。以何因缘供养彼天。善业行故。得生天中。有大神通。若我造作不善业道。能遮止我。若夜若昼。恒常供养。一切所作。皆能调伏。能于梦中示善不善。一切国土。不饶益时。能为作护。令入善法。彼天如是能遮不善。若夜若昼。常能拥护。犹如父母无量方便种种拥护。应供养天。彼能作善。是故王者。供养彼天。以爱法故离于恶业。不为侵他。非邪见故。无如是意离天无业。此天造作。一切世间。无如是心。一切苦乐。皆天所作。无如是心。供养于天。如是供养。为利益我。不失饶益。非谤因果。非邪见心。彼王如是供养天故。得他供养。王若如是常供养天功德因缘。于现在世。常得安乐。常有利益。能护国土。能护自身。善人所赞。身坏命终。生于善道天世界中。为夜摩王。以供养天善业因故。

又刹利王。复有一法。是三十二。王者应作。成就相应。现在未来二世利益。三十二者。谓一切时。正护国土。正护国王。随顺法行。犹如父母。一切畏处。施与无畏。施无畏故。昼夜常恒善法增长。一切军众。皆悉敬爱。心不舍离。国内人民。或献财物。或复赞叹。称王善名。或时昼夜心常思惟。欲令其人得安隐乐。彼王如是利益一切诸众生故。是以令王自在增长。多自在故。五谷成熟。国土增长。一切军众皆悉增长。国内耆宿。愿王炽盛。彼如是王。正护国土。法财名三。日日增长。和合相应。王若如是正护国土。于一切时。利益国土。离嗔离贪功德因缘。于现在世。常得安乐。常有利益。能护国土。能护自身。善人所赞。身坏命终。生于善道天世界中。为夜摩王。以护国土善业因故。

又刹利王。复有一法。是三十三。王者应作。成就相应。现在未来。二世利益。三十三者。谓一切时。正护妻子。护妻子故。妻子得乐。王若大臣无量福德。多种福德。和集增长。若有财物。有何者物。何处何时。有物不惜给与妻子。若与财物。若与饮食。若与床敷。若与衣服。若或抱持。爱语信任。令心欢喜。施与无畏。如力分与。施与妻子。舍内得福。作无量种舍内福德。此护妻子。有大福德。若复有人。无怜愍心。或为贪覆。不怜妻子。彼人之心。甚于恶兽。杀生食肉食屎兽等。若人不能出家住法。彼人应当如力如分。正护妻子。令得安乐。若自有力。无怜愍心。不护妻子。如是之人。不名在家。不名出家。是故应以资生布施。及余物施。若教持戒。王若大臣。能令妻子受戒持戒。教令布施。教令习智。更余次第。正护其乐。次第如力。王若大臣。如是作者。久时受乐。久时寿命。王若如是。正护妻子。功德因缘。于现在世。常得安乐。常有利益。能护国土。能护自身。善人所赞。身坏命终。生于善道天世界中。为夜摩王。以护妻子善业因故。

又刹利王。复有一法。是三十四。应勤修习。成就相应。现在未来二世利益。三十四者。谓常习智。习智者名一切苦灭。出离一切生死之因。若能决定习智者好。彼智者名于入大闇堕在闇中得无量种衰恼之者。照明如灯。生死旷野崄道资粮。盲者眼目。无力者力。无伴者伴。无救者救。病者良药。迷者导师。生死旷野崄道远行饥渴乏者之清冷水之饮食也。系缚生死牢狱之者出要之因。无亲友者。则能与作利益亲友与无目者。作光明眼。能于死时。而作强伴。阎摩罗人。来近至时。于死灭时。作大力伴。一切恶处。能为闭塞。于欲堕坠大崄堓者。如手接取。若作同侣。得一切乐。于裸露者。是好衣服。无能劫夺。若有怖畏。破戒罪火。热恼逼者。能作无量多枝叶花。清冷荫影具足之树。一切众生。眼所瞩者。皆生爱乐。是故智胜于无始来流转世界诸众生等。能与现在未来世乐。更无余法能作乐因。如一智也。常应识知种种修习。心行正道。心善思惟。心中安住。共余法动。无量种意。初中不善。智则能除。能示实道。此则安隐。一切饶益。皆能成就。示涅槃城。常应修习。以修习故。善识知故。生人天中。为王为胜。智火能烧一切烦恼。乃至后时。得寂灭乐。更无异法能令出离一切生死。如此智者。是故希望一切地者。应当思惟修习此智。为他人说。王若如是常修习智。为他而说。乐修多作功德因缘。于现在世。常得安乐。常有利益。能护国土能护自身。善人所赞。后正流转。身坏命终。生于善道天世界中。为夜摩王。以能修习。多智因故。终得涅槃。

又刹利王。复有一法。是三十五。应勤舍离。成就相应。现在未来二世利益。三十五者。所谓不乐一切境界。若刹利王。乐于境界。如是王者。不得安隐。若王乐声触味香色。一切方便。不得安隐。亦复不能正护国土。亦复不能正护自身。常乐境界。常着心故。失法物名。三皆退坏。乐境界王。余王能破。他破坏故。自军众等。皆生厌恶。不复爱乐。以厌离故。则失王位。而得衰恼。得衰恼故。或失寿命。是故王者。不用纵心乐着境界。若不纵心大乐境界。彼王则能正护自法。或时心净。正摄色声香味触等。不能动心。久时为王。王领国土一切军众。不厌不舍。是故他王。不能破坏。命住久时。不得热恼。久时受乐。今既受乐。后生乐处。王若如是。不乐境界功德因缘。于现在世。常得安乐。常有利益。能护国土。能护自身。善人所赞。身坏命终。生于善道天世界中。为夜摩王。不乐境界。善业因故。

又刹利王。复有一法。是三十六。王不应作。成就相应。现在未来二世利益。三十六者。所谓不令恶人住国。不调伏者。不令住国。若诸恶人恶业破戒。令住国者彼王则不久时为王。则于彼人。必得殃祸。彼大过故。国人破坏。自在劣减。五谷不登。人不作业。王则不能正护国土。一切国人。于王不乐住国土天。不生怜愍。以其国内恶人住故。以其国有不调人故。彼调伏人。亦不调伏。第一修业福德之人。近恶人故。彼则有失。是故王者。不调伏人。不令住国。若王不令不调伏人住其国者。恶法行人。则不住国。以不住国。则无上过。又复常能正护国土。一切国人皆悉知王。不令恶人住在国内。则不作恶。一切国人皆修行法。不作非法。彼能如是随法行王。一切意念皆悉成就。一切国人皆知法律。依法律行。余不饶益。不生不起。彼王如是。以法为救。以法为伴。王若如是以法为本。不令恶人住其国内功德因缘。于现在世。常得安乐。常有利益。能护国土。能护自身。善人所赞。身坏命终。生于善道天世界中。为夜摩王。以离恶人善业因故。

又刹利王。复有一法。是三十七。王应勤修。多获福德。一切国人皆不厌恶。成就相应。现在未来二世利益。三十七者。所谓依前过去旧法不断先得。依法而与。使人军众一切人民先来得者。不断不夺。若地若物。依本常与。若有何人种姓次第先来得者。随相应与。一切人民。则于其王不生厌恶。左右军众。一切不能迭相妨碍。王不忧悔。不生热恼。王位不动。国土不乱。恒常正住。一切职人。不偏断事。强不陵弱。不违法律。一切国人。如自业作。心生欢喜。天心喜故。以时降雨。寒暑随时。常丰不俭。无刀兵劫。龙心不嗔。一切善天。不舍其国行于余国。彼王国土。以行法故。余天不坏。以人因缘。是故有天。以人力故。天则有力。彼王既知如是过已。依先旧与。不断不夺。若王善行第一法行。于国内人。依次第来。随相应与。依祖父来。随所应与。若王国土令法久住。依法正护。如彼次第依分而与。如是次第依法王者。一切天众。不求其便护其国土。彼王大富国土具足。以大富故。布施作福。持戒修智。王若如是依随法行功德因缘。于现在世。常得安乐。常有利益。能护国土。能护自身。善人所赞。身坏命终。生于善道天世界中。为夜摩王。以不违法善业因故。

若王成就此如是等三十七法摄取彼法。安住彼法。一切功德。皆悉具足。彼从乐处。复得乐处。尔时彼名善时鹅王。为说过去尸弃如来所说偈言。

&nbsp;&nbsp;&nbsp;&nbsp;若王军众净&nbsp;&nbsp;&nbsp;&nbsp;法行制诸根

&nbsp;&nbsp;&nbsp;&nbsp;彼则有法慧&nbsp;&nbsp;&nbsp;&nbsp;生天世界中

&nbsp;&nbsp;&nbsp;&nbsp;若王时赋税&nbsp;&nbsp;&nbsp;&nbsp;依法而受取

&nbsp;&nbsp;&nbsp;&nbsp;彼则舍离贪&nbsp;&nbsp;&nbsp;&nbsp;为夜摩天王

&nbsp;&nbsp;&nbsp;&nbsp;若王忍爱语&nbsp;&nbsp;&nbsp;&nbsp;嗔喜不能动

&nbsp;&nbsp;&nbsp;&nbsp;彼护国土故&nbsp;&nbsp;&nbsp;&nbsp;生天中最胜

&nbsp;&nbsp;&nbsp;&nbsp;若王不朋诤&nbsp;&nbsp;&nbsp;&nbsp;不看友非友

&nbsp;&nbsp;&nbsp;&nbsp;彼则心平等&nbsp;&nbsp;&nbsp;&nbsp;得天众中胜

&nbsp;&nbsp;&nbsp;&nbsp;若王勤敬宿&nbsp;&nbsp;&nbsp;&nbsp;供养诸尊长

&nbsp;&nbsp;&nbsp;&nbsp;彼意坚不贪&nbsp;&nbsp;&nbsp;&nbsp;得为天中王

&nbsp;&nbsp;&nbsp;&nbsp;若王依先世&nbsp;&nbsp;&nbsp;&nbsp;随祖父法与

&nbsp;&nbsp;&nbsp;&nbsp;彼不夺众生&nbsp;&nbsp;&nbsp;&nbsp;得为天中王

&nbsp;&nbsp;&nbsp;&nbsp;若王修施戒&nbsp;&nbsp;&nbsp;&nbsp;说法制诸根

&nbsp;&nbsp;&nbsp;&nbsp;彼护国土人&nbsp;&nbsp;&nbsp;&nbsp;天世界中贵

&nbsp;&nbsp;&nbsp;&nbsp;若王舍非法&nbsp;&nbsp;&nbsp;&nbsp;摄取行法者

&nbsp;&nbsp;&nbsp;&nbsp;彼正法持戒&nbsp;&nbsp;&nbsp;&nbsp;生天中最胜

&nbsp;&nbsp;&nbsp;&nbsp;若王离妇女&nbsp;&nbsp;&nbsp;&nbsp;唯亲近善人

&nbsp;&nbsp;&nbsp;&nbsp;彼则无垢意&nbsp;&nbsp;&nbsp;&nbsp;生天中为王

&nbsp;&nbsp;&nbsp;&nbsp;若王不普信&nbsp;&nbsp;&nbsp;&nbsp;唯摄取善人

&nbsp;&nbsp;&nbsp;&nbsp;彼命终真见&nbsp;&nbsp;&nbsp;&nbsp;夜摩天中胜

&nbsp;&nbsp;&nbsp;&nbsp;若王爱善名&nbsp;&nbsp;&nbsp;&nbsp;不贪着财物

&nbsp;&nbsp;&nbsp;&nbsp;彼离贪垢故&nbsp;&nbsp;&nbsp;&nbsp;为夜摩天王

&nbsp;&nbsp;&nbsp;&nbsp;若王不邪见&nbsp;&nbsp;&nbsp;&nbsp;心爱乐正见

&nbsp;&nbsp;&nbsp;&nbsp;彼净见不动&nbsp;&nbsp;&nbsp;&nbsp;为夜摩天王

&nbsp;&nbsp;&nbsp;&nbsp;若王勤施戒&nbsp;&nbsp;&nbsp;&nbsp;亦常修行智

&nbsp;&nbsp;&nbsp;&nbsp;彼得诸国土&nbsp;&nbsp;&nbsp;&nbsp;后生为天王

&nbsp;&nbsp;&nbsp;&nbsp;若王常爱语&nbsp;&nbsp;&nbsp;&nbsp;生他人最乐

&nbsp;&nbsp;&nbsp;&nbsp;彼得土清凉&nbsp;&nbsp;&nbsp;&nbsp;生天中最胜

&nbsp;&nbsp;&nbsp;&nbsp;若王实语说&nbsp;&nbsp;&nbsp;&nbsp;不动如须弥

&nbsp;&nbsp;&nbsp;&nbsp;彼登实阶梯&nbsp;&nbsp;&nbsp;&nbsp;天众中如幢

&nbsp;&nbsp;&nbsp;&nbsp;若王无因缘&nbsp;&nbsp;&nbsp;&nbsp;不举下军众

&nbsp;&nbsp;&nbsp;&nbsp;彼王民不厌&nbsp;&nbsp;&nbsp;&nbsp;命终为天王

&nbsp;&nbsp;&nbsp;&nbsp;若王知好恶&nbsp;&nbsp;&nbsp;&nbsp;亦知有力无

&nbsp;&nbsp;&nbsp;&nbsp;彼王有慧力&nbsp;&nbsp;&nbsp;&nbsp;生夜摩为王

&nbsp;&nbsp;&nbsp;&nbsp;三界第一胜&nbsp;&nbsp;&nbsp;&nbsp;所谓名三宝

&nbsp;&nbsp;&nbsp;&nbsp;王若能供养&nbsp;&nbsp;&nbsp;&nbsp;彼王则生天

&nbsp;&nbsp;&nbsp;&nbsp;若王时见人&nbsp;&nbsp;&nbsp;&nbsp;能利益国土

&nbsp;&nbsp;&nbsp;&nbsp;彼离慢心俭&nbsp;&nbsp;&nbsp;&nbsp;生天中最胜

&nbsp;&nbsp;&nbsp;&nbsp;若王离睡垢&nbsp;&nbsp;&nbsp;&nbsp;则离于痴过

&nbsp;&nbsp;&nbsp;&nbsp;彼智境相应&nbsp;&nbsp;&nbsp;&nbsp;决定为天王

&nbsp;&nbsp;&nbsp;&nbsp;若王离懈怠&nbsp;&nbsp;&nbsp;&nbsp;常坚固精进

&nbsp;&nbsp;&nbsp;&nbsp;彼能竭过海&nbsp;&nbsp;&nbsp;&nbsp;来世为天王

&nbsp;&nbsp;&nbsp;&nbsp;若王友坚固&nbsp;&nbsp;&nbsp;&nbsp;常随法行者

&nbsp;&nbsp;&nbsp;&nbsp;彼善友围绕&nbsp;&nbsp;&nbsp;&nbsp;生天为天王

&nbsp;&nbsp;&nbsp;&nbsp;若王离恶友&nbsp;&nbsp;&nbsp;&nbsp;常舍离不近

&nbsp;&nbsp;&nbsp;&nbsp;彼则离谄毒&nbsp;&nbsp;&nbsp;&nbsp;生天为天王

&nbsp;&nbsp;&nbsp;&nbsp;若王持嗔害&nbsp;&nbsp;&nbsp;&nbsp;不乐作恶业

&nbsp;&nbsp;&nbsp;&nbsp;彼离恶垢故&nbsp;&nbsp;&nbsp;&nbsp;常为天中王

&nbsp;&nbsp;&nbsp;&nbsp;若王不贪味&nbsp;&nbsp;&nbsp;&nbsp;唯爱乐善法

&nbsp;&nbsp;&nbsp;&nbsp;彼能示善道&nbsp;&nbsp;&nbsp;&nbsp;黠慧生胜处

&nbsp;&nbsp;&nbsp;&nbsp;若王善思惟&nbsp;&nbsp;&nbsp;&nbsp;随顺善法行

&nbsp;&nbsp;&nbsp;&nbsp;彼如法见道&nbsp;&nbsp;&nbsp;&nbsp;到夜摩天处

&nbsp;&nbsp;&nbsp;&nbsp;若王时速作&nbsp;&nbsp;&nbsp;&nbsp;依如是法行

&nbsp;&nbsp;&nbsp;&nbsp;彼速离诸苦&nbsp;&nbsp;&nbsp;&nbsp;为夜摩天王

&nbsp;&nbsp;&nbsp;&nbsp;若王法利国&nbsp;&nbsp;&nbsp;&nbsp;或以王法护

&nbsp;&nbsp;&nbsp;&nbsp;彼为人所赞&nbsp;&nbsp;&nbsp;&nbsp;生天天亦赞

&nbsp;&nbsp;&nbsp;&nbsp;若王行十善&nbsp;&nbsp;&nbsp;&nbsp;是如来所说

&nbsp;&nbsp;&nbsp;&nbsp;彼是修行法&nbsp;&nbsp;&nbsp;&nbsp;生天为天王

&nbsp;&nbsp;&nbsp;&nbsp;若王信因缘&nbsp;&nbsp;&nbsp;&nbsp;如是道非道

&nbsp;&nbsp;&nbsp;&nbsp;彼则离见垢&nbsp;&nbsp;&nbsp;&nbsp;黠慧生天胜

&nbsp;&nbsp;&nbsp;&nbsp;若王供养天&nbsp;&nbsp;&nbsp;&nbsp;如所应而作

&nbsp;&nbsp;&nbsp;&nbsp;彼得天供养&nbsp;&nbsp;&nbsp;&nbsp;生天中最胜

&nbsp;&nbsp;&nbsp;&nbsp;若王护妻子&nbsp;&nbsp;&nbsp;&nbsp;心意不浊乱

&nbsp;&nbsp;&nbsp;&nbsp;彼自妻知足&nbsp;&nbsp;&nbsp;&nbsp;生天中最胜

&nbsp;&nbsp;&nbsp;&nbsp;若王远境界&nbsp;&nbsp;&nbsp;&nbsp;愚痴所爱者

&nbsp;&nbsp;&nbsp;&nbsp;彼则是持戒&nbsp;&nbsp;&nbsp;&nbsp;当生天为王

&nbsp;&nbsp;&nbsp;&nbsp;若王舍恶人&nbsp;&nbsp;&nbsp;&nbsp;近依法行者

&nbsp;&nbsp;&nbsp;&nbsp;彼是善法王&nbsp;&nbsp;&nbsp;&nbsp;应为夜摩王

&nbsp;&nbsp;&nbsp;&nbsp;若王依法行&nbsp;&nbsp;&nbsp;&nbsp;是护国土主

&nbsp;&nbsp;&nbsp;&nbsp;应一切地主&nbsp;&nbsp;&nbsp;&nbsp;亦堪夜摩王


如是彼名善时鹅王。以愿力故。生彼天中。而作鹅王。既见天主牟修楼陀念本生时。从尸弃佛所闻经法。为令天主牟修楼陀心欢喜故。如是说已。语天王言。天王当知。业如是故。得此天处。以大法胜。故得此处。若得此处不放逸行。于后退时。心不生悔。命尽死时。丑面可畏地狱之使。不来现前。汝夜摩王。慎勿放逸。勿放逸行。汝于彼处。闻我音声。故来至此。汝既舍离一切境界。为听法故。而来至此。若苦恼者。随顺法行。则非奇特。若受天乐。不放逸行。此则为难。汝夜摩主牟修楼陀。若不着欲。则为大乐。若更余天。近汝爱汝。随汝而行。为军众者。善得生处。以得近汝善知识故。恒常得乐。近恶知识。乐不可得。汝夜摩主牟修楼陀。于此天众。多作利益。此诸天众。以近汝故。得二种乐。谓今世乐。后涅槃乐。汝等诸天一切军众。各各还向自地处去。我今复欲更向其余放逸天处。为除放逸。

善时鹅王。如是说已。彼诸天众。于山顶上。飞升虚空。牟修楼陀夜摩天王闻说法已。随喜赞叹上天宫殿。天众围绕。上升虚空。共诸天众。诸天女众之所围绕。复有余天。住山鬘山千峰之中。游戏受乐。如是放逸。放逸而行。境界所迷爱乐境界。为爱所坏。于园林中莲花水池。意念树林。如是如是。迭共同伴。游戏受乐。五乐音声。天乐之音。不可譬喻。在饮食河。游戏受乐。一切时华。一切时果。众鸟音声。皆悉具足。饶莲华池具足之处。自业化果。受第一乐。如是乃至爱善业尽。作集业尽。善业尽故。如自业行。或堕地狱。或堕饿鬼。或堕畜生。若以余业。得生人中同业之处。第一富乐。或近海畔。或在其余饶流水处。作大富人广多商贾。或作国王。常在海畔。船舶具足。多有财物。多有人众。一切人爱。