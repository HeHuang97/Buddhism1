## 正法念处经卷第二十二

### 观天品第六之一

复次比丘。知业果报已。观地狱饿鬼畜生不善业报。如实细观察已。次第当观善业果报。所以者何。一切众生。乐于乐果。厌舍苦报。诸乐集故。名之为天。复观微细业。集众善业。受生灭身。得爱果报。以七种戒。生于天中。何等为七。口业四种。身业有三。以其亲近多修习故。生六欲天。六欲天中。有上中下道。命亦如是。有中有下。食亦如是。有中有下。色亦如是。有中有下。力亦如是。有上中下。乐报亦尔。有中有下。六欲天中。初之二天。依须弥山。四天依空。犹如云聚。彼初天众。属四天王天。初鬘持天。绕须弥山四埵而住。是鬘持天。有十住处。于一一面。异业异名。如是无量业。生鬘持天。依业受乐。无量种色娱乐受乐。无有老苦。诸业网印印之。从因缘生。非无因生。亦非断灭。非有作者。是故丈夫。常当自勉修诸善业。若爱自身。无始流转善不善无记业网。缚诸众生。流转生死。犹如水轮。流转地狱饿鬼畜生。于人世间。如观伎众。若行善业。生于天中。依须弥山。有六万山绕须弥山。种种众宝。焰光明曜。照诸山峰。莲华浴池。流泉清净。庄严其山。山高八万四千由旬。四宝所成。善业诸天所共围绕。无量光焰。以为照明。甚可爱乐。如是比丘。观于初天。鬘持天众。其鬘持天。有十住处。何等为十。一名白摩尼。二名峻崖。三名果命。四名白功德行。五名常欢喜。六名行道。七名爱欲。八名爱境。九名意动。十名游戏林。是为十处。各各异住。须弥龛向阎浮提。有二天住。一名白摩尼。二名峻崖。向阎浮提。随意所至。向瞿陀尼。有二天住。一名果命。二名白功德行。向弗婆提。有二天处。一名常欢喜。二名行道。向郁单越。有四天住。一名爱欲。二名爱境界。三名意动。四名游戏林。是诸天等。一一住处。广千由旬。住大海上。彼天寿命。阎浮提中五十岁。为一日一夜。如是寿命。满五百岁。亦有中夭。

复次比丘。知业果报。观彼地天。游戏受乐。作何等业。生于何地。彼以闻慧。观须弥山侧所住诸天。若人修善。以清净心。归佛归法归比丘僧。十指手顷。不生余心。彼人命终。生须弥埵白摩尼天。以其净心。受三归故。获威德身。光明庄严。受乐自在。所受快乐。十六分中。转轮王乐。不及其一。其地有河。名曰欲流。真珠为沙。以布其底。以何力故。峻崖二天心所忆念。从河而出。种种美饮。复有珠河。名曰真珠。珊瑚宝流。天众玉女。种种众宝。从河而流。所谓毗琉璃。碎金刚珠。天尼罗珠。天大青珠。天赤真珠。天车磲宝。及余种种众宝庄严。随念即得。复有香河。名曰香水。鹅鸭鸳鸯。以为庄严。其河两岸。多有金树。以为园林。种种众鸟。天闻香气。发欲心喜。受欲乐已。百倍悦乐。及余五欲。共相娱乐。多有众树。赤枝青叶。青枝赤叶。复有众树。其叶杂色。青黄绿色杂色。众蜂以为庄严。心常悦乐。出妙音声。受善业报。游戏受乐。种种众宝。庄严山峰。或严平顶有五山峰。何等为五。一名杂种。二名种种流泉。三名众鸟音。四名香熏。五名常果。如是等山。七宝庄严。此诸地天游戏喜乐。恣意自娱。天众玉女。以为围绕。歌舞戏笑。五欲恣情。心意悦乐。三归功德。乃至尽报。于未来世。得至涅槃。若生人中。财物具足。常得欢喜。受第一乐。好习伎乐。财物具足。以余业故。

复次比丘。观天世间。见鬘持天。第二住处。名曰峻崖。以何业故。而生彼处。即以闻慧。见此众生于河津济。造立桥船。或以善心。以船渡于持戒之人。以持戒人故。兼渡余人。不作众恶。是人命终。生于善道。住峻崖处。以善业故。生彼天已。受种种乐。多众华池。围绕庄严。清净凉冷。香色妙好。无有泥浊。常有戏笑。歌舞游戏。多众天女。以为围绕。众宝严身。诸天女众。恭敬供养。五乐音声。以为音乐。与诸天女。游戏园林。众宝浴池。娱乐受乐。有六浴池。何等为六。一名流乐。二名乐见。三名一切喜。四名云鬘。五名池鬘。六名如意。复有四林。见之可爱。出妙香风。众华庄严。何等为四。一名香风林。二名杂林。三名蜂游戏。四名悦乐。天诸玉女。于彼林中。受五欲乐。随心所念。游戏园林。所行无碍。无所遮止。以众妙宝。庄严其身。受乐增长。如山浚水。五欲自娱。五根爱河波荡纵逸。游戏诸园林树浴池。种种众宝庄严金山。与诸天女。游戏山峰。多众天女。花鬘自严。端正无比。种种美味。食之充满。受斯乐报。心意悦乐。不可称说。善业因缘。乃至业尽。从此命终。生于人中。贤直巨富。为王典藏。以余业故。

复次比丘。知业果报。观鬘持天所住之处。彼以闻慧。见鬘持天第三住处。名曰果命。以何善业。生此天中。即以闻慧。知此众生。于饥馑世。守持净戒。净身口意。为利安乐诸众生故。种植果树。行者食之。安乐充满。以是因缘。得安隐行。是人命终。生于天上。生果命天。生彼天已。无量天女。色妙无比。眷属具足。受天快乐。园林华果。真金为树。珊瑚为枝。诸宝交络。悬众宝铃。出妙音声。游戏林中。受五欲乐。有六种林。何等为六。一名一切义林。二名四园林。三名柔软林。四名遍乐林。五名蜂乐林。六名金影林。此园林中。常有天女。游戏受乐。莲华浴池。以为庄严。游戏林中。流泉浴池。出妙音声树出光曜。众鸟哀鸣。饮食丰足。七宝庄严。种种山峰。游戏受乐。其须弥山。有五山峰。何等为五。一名光明庄严。二名阎浮。三名白水。四名笑庄严。五名常游戏。此诸天众。游戏如此。众山峰间。受善业报。与无量百千诸天女众。以为围绕。共相娱乐。伽他颂曰。

&nbsp;&nbsp;&nbsp;&nbsp;以少因生天&nbsp;&nbsp;&nbsp;&nbsp;得受一切乐

&nbsp;&nbsp;&nbsp;&nbsp;是故应舍恶&nbsp;&nbsp;&nbsp;&nbsp;常行于善业

&nbsp;&nbsp;&nbsp;&nbsp;思心行布施&nbsp;&nbsp;&nbsp;&nbsp;及护持净戒

&nbsp;&nbsp;&nbsp;&nbsp;戒能生天上&nbsp;&nbsp;&nbsp;&nbsp;受五欲功德

&nbsp;&nbsp;&nbsp;&nbsp;非父母利益&nbsp;&nbsp;&nbsp;&nbsp;兄弟及亲友

&nbsp;&nbsp;&nbsp;&nbsp;善护持净戒&nbsp;&nbsp;&nbsp;&nbsp;从乐得乐处

&nbsp;&nbsp;&nbsp;&nbsp;持戒二世利&nbsp;&nbsp;&nbsp;&nbsp;或持道最胜

&nbsp;&nbsp;&nbsp;&nbsp;持戒人为上&nbsp;&nbsp;&nbsp;&nbsp;从乐得乐处

&nbsp;&nbsp;&nbsp;&nbsp;持戒施正行&nbsp;&nbsp;&nbsp;&nbsp;是名净行人

&nbsp;&nbsp;&nbsp;&nbsp;以此自业深&nbsp;&nbsp;&nbsp;&nbsp;从人生天处

&nbsp;&nbsp;&nbsp;&nbsp;戒为无尽藏&nbsp;&nbsp;&nbsp;&nbsp;戒乐为无上

&nbsp;&nbsp;&nbsp;&nbsp;丈夫持胜戒&nbsp;&nbsp;&nbsp;&nbsp;常受于安乐

&nbsp;&nbsp;&nbsp;&nbsp;持戒智慧人&nbsp;&nbsp;&nbsp;&nbsp;常得三种乐

&nbsp;&nbsp;&nbsp;&nbsp;赞叹及财利&nbsp;&nbsp;&nbsp;&nbsp;后生于天上

&nbsp;&nbsp;&nbsp;&nbsp;若人能持戒&nbsp;&nbsp;&nbsp;&nbsp;如是修戒者

&nbsp;&nbsp;&nbsp;&nbsp;现乐得涅槃&nbsp;&nbsp;&nbsp;&nbsp;永得不死处

&nbsp;&nbsp;&nbsp;&nbsp;无始生死来&nbsp;&nbsp;&nbsp;&nbsp;欲痴等怖畏

&nbsp;&nbsp;&nbsp;&nbsp;戒为大光明&nbsp;&nbsp;&nbsp;&nbsp;是故常行戒

&nbsp;&nbsp;&nbsp;&nbsp;常应赞叹戒&nbsp;&nbsp;&nbsp;&nbsp;戒如清净池

&nbsp;&nbsp;&nbsp;&nbsp;王贼及水火&nbsp;&nbsp;&nbsp;&nbsp;不能劫戒财

&nbsp;&nbsp;&nbsp;&nbsp;是故常修戒&nbsp;&nbsp;&nbsp;&nbsp;远离于破戒

&nbsp;&nbsp;&nbsp;&nbsp;若人乐持戒&nbsp;&nbsp;&nbsp;&nbsp;则得至涅槃

&nbsp;&nbsp;&nbsp;&nbsp;持戒人为贵&nbsp;&nbsp;&nbsp;&nbsp;应亲近持戒

&nbsp;&nbsp;&nbsp;&nbsp;戒如日月光&nbsp;&nbsp;&nbsp;&nbsp;破戒可鄙秽

&nbsp;&nbsp;&nbsp;&nbsp;无垢离旷野&nbsp;&nbsp;&nbsp;&nbsp;离忧无热恼

&nbsp;&nbsp;&nbsp;&nbsp;戒为佛所赞&nbsp;&nbsp;&nbsp;&nbsp;能至涅槃城

&nbsp;&nbsp;&nbsp;&nbsp;若人具足满&nbsp;&nbsp;&nbsp;&nbsp;净戒常增长

&nbsp;&nbsp;&nbsp;&nbsp;是人戒守护&nbsp;&nbsp;&nbsp;&nbsp;临终无怖畏

&nbsp;&nbsp;&nbsp;&nbsp;戒为初后善&nbsp;&nbsp;&nbsp;&nbsp;一切乐行转

&nbsp;&nbsp;&nbsp;&nbsp;持戒者为贵&nbsp;&nbsp;&nbsp;&nbsp;破戒如畜生

&nbsp;&nbsp;&nbsp;&nbsp;若人破戒者&nbsp;&nbsp;&nbsp;&nbsp;行于畜生道

&nbsp;&nbsp;&nbsp;&nbsp;不识作不作&nbsp;&nbsp;&nbsp;&nbsp;是故常修戒

&nbsp;&nbsp;&nbsp;&nbsp;若人持禁戒&nbsp;&nbsp;&nbsp;&nbsp;为戒衣所覆

&nbsp;&nbsp;&nbsp;&nbsp;若有不持戒&nbsp;&nbsp;&nbsp;&nbsp;裸形如畜生

&nbsp;&nbsp;&nbsp;&nbsp;持戒者之天&nbsp;&nbsp;&nbsp;&nbsp;如至游戏处

&nbsp;&nbsp;&nbsp;&nbsp;如亲人忆念&nbsp;&nbsp;&nbsp;&nbsp;持戒来至此

&nbsp;&nbsp;&nbsp;&nbsp;净戒持正行&nbsp;&nbsp;&nbsp;&nbsp;善业皆和合

&nbsp;&nbsp;&nbsp;&nbsp;此人修善业&nbsp;&nbsp;&nbsp;&nbsp;则生于天中

&nbsp;&nbsp;&nbsp;&nbsp;若人欲求乐&nbsp;&nbsp;&nbsp;&nbsp;常应持净戒

&nbsp;&nbsp;&nbsp;&nbsp;是人能成就&nbsp;&nbsp;&nbsp;&nbsp;增长戒充满

&nbsp;&nbsp;&nbsp;&nbsp;现在及未来&nbsp;&nbsp;&nbsp;&nbsp;戒为第一伴

&nbsp;&nbsp;&nbsp;&nbsp;功德常随逐&nbsp;&nbsp;&nbsp;&nbsp;是故应修戒

&nbsp;&nbsp;&nbsp;&nbsp;旷野饥渴怖&nbsp;&nbsp;&nbsp;&nbsp;戒为能救护

&nbsp;&nbsp;&nbsp;&nbsp;持戒行为胜&nbsp;&nbsp;&nbsp;&nbsp;随至未来世

&nbsp;&nbsp;&nbsp;&nbsp;若有持戒人&nbsp;&nbsp;&nbsp;&nbsp;知戒果如是

&nbsp;&nbsp;&nbsp;&nbsp;彼则以利刀&nbsp;&nbsp;&nbsp;&nbsp;自断其身首

&nbsp;&nbsp;&nbsp;&nbsp;众乐皆和集&nbsp;&nbsp;&nbsp;&nbsp;不可以喻说

&nbsp;&nbsp;&nbsp;&nbsp;持戒果清净&nbsp;&nbsp;&nbsp;&nbsp;善逝如是说

&nbsp;&nbsp;&nbsp;&nbsp;初善及中善&nbsp;&nbsp;&nbsp;&nbsp;后善亦如是

&nbsp;&nbsp;&nbsp;&nbsp;戒果甚广大&nbsp;&nbsp;&nbsp;&nbsp;从乐得乐报

&nbsp;&nbsp;&nbsp;&nbsp;知此功德已&nbsp;&nbsp;&nbsp;&nbsp;常应修净戒

&nbsp;&nbsp;&nbsp;&nbsp;戒为能救护&nbsp;&nbsp;&nbsp;&nbsp;无有与等者


如是比丘。思惟持戒实功德已。常赞持戒。毁呰破戒。如彼天处。受五欲乐。持戒业尽。退生人中。神德无比。第一端正。所生国土。多有树林。以余业故。

复次比丘。知业果报。观鬘持天所住之处。彼以闻慧。知鬘持天。有第四处。受天快乐。名曰白功德行。以何等业而生此处。若人少智。见佛行时。以所著鬘。散于佛上。或以华鬘。供养佛塔。以善心思福田功德。思功德故。是人命终。生于善道白功德天。生彼天已。功德办鬘。庄严其身。毗琉璃宝。以为其地。七宝庄严。多有众鸟。身七宝色。出妙音声。光明普照。百功德光。庄严妙好。众树丛林。无量严饰。善宿之树。两崖生树。香熏树等。以为庄严。随心所念。香气广狭。满诸由旬。华果常茂。及余庄严。庄严其地。诸天伎女。歌颂舞戏。欢娱受乐。一一方面。游戏之处。娱乐悦乐。笑舞喜戏。围绕恭敬。所受快乐。不可称说。其地柔软。犹若生酥。天人行时。随足上下。如兜罗绵。一一住处。足蹑随平。亦如前说。一一宝树。出妙色光。其光如日。光明悦乐。妙色金树。华叶常鲜。无有萎落。善业所生。不可喻说。戒力自在。善业所得。如印印物。如是天子。游戏园林。莲华浴池。自业受报。有上中下。受天戏乐。自业身相。光明可爱。色声香味触等。恣情悦乐。身无病恼。无有饥渴。常恣五欲未曾厌足。多起爱欲。心不充满。若天忆念。随念皆得。随念所得。他不能破。自在无碍。心常欢喜。随念能至。化身随心。大小任意。广大轻软。一眴目顷。能行至于百千由旬。无少疲极。如风行空。无所障碍。天亦如是。无有疲极。天身威德。从心而生。轻净无垢。一切行处。如意光色。天子天女。欢喜游戏。于园林中。天子天女。五欲自娱。意悦受乐。各各相随。共相娱乐。诸地住处。于乾陀罗山园林之中。纵逸游戏。耽着欲乐。不念退没。无常之苦。放逸自恣。痴爱所诳。游戏放逸。乃至爱乐。生天因集。业尽还堕地狱饿鬼畜生。若有善业。生于人中。或守城主。或护国土。多饶人众。常欢喜处。无病端正。以余业故。

复次比丘。知业果报。观鬘持天第五地处。彼以闻慧。见鬘持天有地。名一切喜。众生何业生于彼处。彼以闻慧。见持戒人。心有正信。以花供养诸佛如来。自力致财。买花供养。是人命终。生于善道。生一切欢喜行天。生彼天已。受四种乐。何等为四。一者无怨。二者随念能行。三者余天不能胜其威德。四者天女不念余天。五种伎乐歌舞。互相娱乐。种种游戏。或以水戏。花池游戏。或以花戏。或以果戏。或以香戏。或以鸟戏。或游戏林中。蜂音游戏。互相瞻视。天女围绕。游戏喜笑。共相爱乐。皆悉无有。嫉妒之苦其地胜乐。妙香花池。以为围绕。所谓善香。莲华池。不萎莲华池。杂优钵罗莲华池。常饶莲花池。如是无量莲华池。庄严其地。种种快乐。游戏林中。以相娱乐其林金树。多有众蜂。游戏林中。种种众香众鸟哀鸣。甚可爱乐。人中五音。十六分中不及其一。如是天子妙色盈目。乾闼婆音以悦其耳。种种香风鼻所悦乐。如是五欲境界。无量众色。甚可爱乐。非从作生。他不能夺。不从他求。自乐成就。天诸上味。妙色味触。随意念生。从自业起如是一一林树。一一华池。一一园苑。无量天女眷属围绕。种种欲乐。爱乐喜悦。受善业果。多众金树。流出光明。金色众鸟。出妙音声。闻之悦意。如是无量不可譬喻。成就如是无量悦乐。乃至爱业尽。从天中退。或堕地狱饿鬼畜生。若有善业。生于人中。或主城邑。或主聚落。大富自在。心无悭吝。无量给使。以为围绕。受第一乐。以于福田种善业故。乃至涅槃。

复次比丘。知业果报。观鬘持天。彼以闻慧。见鬘持天第六地处。名曰行道。以何等业生于彼处。彼以闻慧。知持戒人。见大火起焚烧众生。以水灭火。救诸生命。是人命终。上升善道。生鬘持天。以无畏施因缘力故。受天乐报。爱色妙声。众香味触。无量天女之所围绕。种种伎乐。歌舞戏笑。多众天女。黄金栏楯。宝铃庄严。真珠罗网。以覆窗牖。无量宝珠。以为庄饰。无量天女。游戏其间。诸天女众。皆生爱乐。瞻仰天子。视之无厌。种种庄严。璎珞其身其身香洁。怡悦含笑。常怀欢喜。围绕天子。如是天女。见此妙色。心极爱乐。耳闻众声。皆悉悦乐。所谓金色众鸟。珊瑚为嘴。游戏翱翔山峪之中。出美妙音。不可称喻。或在山中出众妙音。或在峪中。或在花中。或在水中。或在空中。或在平地。或在阶道。或在山窟。出美妙音。如是天耳。常闻妙音。常闻妙香。所谓善妙香风。无量众华。无比快乐。天女口中。出妙香气。及余种种可爱妙香。闻之悦意。舌得无量须陀美味。转轮圣王所食上味。百千倍中。不及其一。身所衣服。无有经纬綖缕之文。细滑柔软。生爱乐心。无量种衣。着之悦乐。若生忆念。随意即得。清净可爱。他不能夺。如是无量六欲境界。无量快乐。无量莲花林中游戏。无量林树。金摩尼林。种种众鸟。其音美妙。合共游戏。于摩尼殿。如是游戏河池莲华。流泉浴池。如是种种欲乐果报。彼比丘以闻智慧。观察是已。而说颂曰。

&nbsp;&nbsp;&nbsp;&nbsp;六根爱着&nbsp;&nbsp;&nbsp;&nbsp;境界所烧

&nbsp;&nbsp;&nbsp;&nbsp;爱火烧天&nbsp;&nbsp;&nbsp;&nbsp;过于焚林

&nbsp;&nbsp;&nbsp;&nbsp;得乐爱乐&nbsp;&nbsp;&nbsp;&nbsp;为乐所诳

&nbsp;&nbsp;&nbsp;&nbsp;不念退没&nbsp;&nbsp;&nbsp;&nbsp;爱所欺诳

&nbsp;&nbsp;&nbsp;&nbsp;诸乐必尽&nbsp;&nbsp;&nbsp;&nbsp;无有常者

&nbsp;&nbsp;&nbsp;&nbsp;欲得常乐&nbsp;&nbsp;&nbsp;&nbsp;应舍爱欲

&nbsp;&nbsp;&nbsp;&nbsp;诸天退时&nbsp;&nbsp;&nbsp;&nbsp;离天乐处

&nbsp;&nbsp;&nbsp;&nbsp;恩爱别离&nbsp;&nbsp;&nbsp;&nbsp;过地狱苦


比丘思惟是已。复观世间诸乐。悉无自在。无常退没。为爱所诳。不知退没。作是观已。厌舍天欲。如是天中所受之乐。乃至善业不尽。业尽还退。随业受生。或堕地狱饿鬼畜生。若生人中。受第一乐。常无怖畏。为一切人之所爱乐。王者信用。乃至尽命无有恼乱。以余业故。于未来世。得至涅槃。

复次比丘。知业果报。观鬘持天第七地处。彼以闻慧。见此众生修行善业。见他亲友互相破坏。心怀怨结。能为利益。和合诤讼。以是善业。此人命终。上升善道。生欲爱天。生彼天已。随心所念。随念即得种种戏乐。种种衣服。种种庄严。天冠璎珞。受天乐具。一一出中种种歌颂。伎乐音声。所谓单茶乐音。天女歌音。乘众宝殿。常怀欢悦。种种园林。山溪峪涧。河池流泉。莲华郁茂。天女围绕。金色莲华。香风摇动。出妙香气。所谓毗琉璃林。多罗林。珍头迦林(魏言[木\*甫]果)。鸟乐林。莲花林。众乐音林。俱枳罗林。善业所生。游戏其中。天河清净。摩尼庄严。莲华浴池。林树映饰。于河水中出妙音声。如是之音。多有众鸟其鸣哀雅。以此河池。庄严其地。譬如女人。众色具足。若无功德。若不孕产。不名庄严。天所住处。亦复如是。无河庄严。不名净妙。种种美味。色香具足。是故此河为第一庄严。一切世间。爱染味中。水为第一。庄严园林。乘于宝船。庄严人天。常所受用。多所利益。如是功德具足之水。众生受用。于此水中游戏受乐。从水戏已。诣镜水林。受天快乐。入镜林中。自照其身。树净无垢。犹如明镜。自观见其善恶业相。若有善业。自见其身生于善处。若有恶业。将受苦报。自见其身。先造业相。堕三恶处。五道生死所受苦乐皆悉明见。若不善业。见堕活地狱。黑绳地狱。叫唤大叫唤等。大地狱中。受种种苦。如前所说。皆悉具见。如天上乐。不可称说。地狱罪报。亦复如是。不可称说于镜树中。自见相已。悉忘天乐。犹如隔世。见无量苦。不复觉乐。如一两盐投恒河中。莫知其味。如是心苦。如大恒河。其乐微少。如彼盐味。虽有歌颂伎乐音声。园林游观。众鸟哀鸣。都无乐心。见是事已。舍至异处。心还耽着天诸五欲。复于异树。自见其身。堕于种种饿鬼道中。种种苦恼。饥渴烧身。见是相已。生大怖畏。告余天曰。大仙。我于镜树见大怖相。汝为见不。时天答言。我不见也。若有恶业。见饿鬼相。若有善业。不见恶相。大仙天子而问之言。汝见何相。天子答曰。见饿鬼相。受诸苦恼。既见饿鬼受苦恼已。悉忘天乐。如隔千生。厌舍林观。更向余处。复贪天乐。五欲自娱。色声香味触。种种华池。众鸟妙音。游戏其中。与众天女。游戏受乐。如是爱水之所漂没。复至镜林。恶业因缘。见畜生身。互相残害。自见其身。受畜生身。受种种苦。心甚厌恶。向余天所。如前具说。厌舍而去。还着贪爱。受五欲乐。往返生死。复于镜林。见人身时。随业所集。知识亲友兄弟破坏。还为和合。以是因缘。生此天中。见自业已。厌舍而去。还着欲乐。受爱色声香味触等。如是放逸。受天欲乐。又入镜林。复见自身命终退没。生于余道。或见自身。堕于地狱饿鬼畜生复生厌离。此处无常。我必退没。离诸天女。诸行无常。离别不久。一切动坏。作是念已。时护世天告言。天子。欢喜可爱。阎浮提人顺法修行。孝养父母。供养沙门婆罗门。增长天众减损魔军。如来正觉。出于世间。明行足善逝世间解无上士调御丈夫天人师佛世尊演说正法初善中善后善。妙义善语。无垢无减。清净白法。安隐寂静。所谓此色。此色集。此色灭。此色灭证。于镜林中。自见业已。闻如是说。问护世言。如来世尊。阿罗呵三藐三佛陀。明行足善逝世间解无上士调御丈夫天人师佛世尊。今在何处。护世告言。在阎浮提。为一切众生。宣说正法。是时天子。闻护世说。畏退没苦。下阎浮提。于人道中。死为大苦。于畜生中。相残害苦。饿鬼道中。饥渴大苦。地狱道中。烧煮拷掠。种种众苦。如是观察。五道之中。五怖畏已。来向佛所。遥见世尊。端严澄净。诸根寂静。意善寂灭。无上调伏。赊摩他定。人中之龙。调御丈夫。威德光焰。如融金聚。过踰日光。不可倾动。如须弥山。甚深如海。端坐树下。如真金山。是天中天。天子见已。发清净心。至世尊所。头面礼足。在一面住。白佛言。世尊。颇有常处不动不坏不变易不。尔时世尊。即为天子。说四圣谛。天子闻已。还归天宫。到天宫已。受五欲乐。乃至爱善业尽。从天退已。随业流转。若生人中。虽未见谛。常值知识。亲族眷属。兄弟具足。大富饶财。以余业故。

复次比丘。知业果报。观鬘持天所住之处。彼以闻慧。见鬘持天第八地处。名爱境界。此等众生。以何业故。而生彼处。即以闻慧。见有众生作说法会。是人命终。上升天宫。生爱境天。过欲爱天。至爱境界。生彼天已。受善业报。其诸宫殿。皆真金色。七宝庄严。真金栏楯。多有众鸟。心爱乐鸟。一切音鸟。游戏河鸟金色之鸟。如是等鸟。其数众多。河池流水。园林游观。百河具足。百千种鸟。或受四欲。或有五欲。以自娱乐。目睹妙色。皆生爱乐。耳闻妙音。心爱悦乐。鼻闻妙香。内心爱悦。舌得美味。爱心增悦。身触细软。爱悦充满。心所忆念。意悦喜乐。五欲功德。心甚爱乐。受第一乐。于爱境地受无等乐。乃至爱善业尽。此世他世。业尽还退。若有余业。不堕地狱饿鬼畜生。得生人中大富国土。所谓迦尸国。憍萨罗国。或生刹利大姓。婆罗门大姓。以余业故。

复次比丘。知业果报。观天世间。以何业故。生鬘持地意躁动天。彼以闻慧。见此众生。以净信心供养众僧。扫如来塔。清净信心。知上福田。是人命终。生于善道。意躁动天。生彼天者。身无骨肉。亦无污垢。香气能熏一百由旬。其身洁净。犹如明镜。悉见一切诸天色像。成就如是善业果报。彼天住处。有四园林。何等为四。一名无垢林。二名明了林。三名善香林。四名曼陀罗林。于彼林中。有莲华池。池生莲华。珊瑚为茎。真金为须。鹅鸭鸳鸯。出众妙音。种种色香。上妙之花。无有尘垢。亦无萎落。水无衣浊。香乳充满。林中众鸟。常共游戏。于莲花池。其一一树。众华常敷。犹若新出。无有萎落。甚可爱乐。六时无变。善业之人。游彼林中。与诸天女。众宝严身。欢娱受乐。于六欲境。心意染着。无须臾顷厌离之心。爱网所缚。如鱼在网。受爱善业。乃至不尽。业尽还退。有余善业。不堕地狱。畜生饿鬼。得受人身。作大导师。大富饶财。王所敬爱。以余业故。

复次比丘。知业果报。观鬘持天所住之处。彼以闻慧。见鬘持天第十地处。名曰林戏。以何等业。生于彼处。彼见闻知。若人持戒。信心清净。知僧福田。为施衣故。施一果直。为作衣价。心常爱乐。而生随喜。是人命终。生林戏天。生彼天已。于天园林。自在游戏。随意所至。若行水上。如游陆地。若行于空。亦无所畏。服天衣鬘。受第一乐。如上诸地。游行无碍。池流泉水。出妙香气。多众天女。威德光明。如第二日。受天快乐。以业因缘。得乐果报。非为自作。他人受报。众生作业。自受果报。若造善业。生天人中。若作不善。堕于地狱饿鬼畜生。乘善上生。恣意受乐。乃至善业不尽。业尽还退。有余善业。不堕地狱饿鬼畜生。若生人中。所生国土。多有林树。神德自在。不可破坏。以余业故。