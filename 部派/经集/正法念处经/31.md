## 正法念处经卷第三十一

### 观天品第六之十(三十三天之七)

时天帝释。复示诸天上布施果。思心具足。福田具足。财物具足。思心功德皆悉具足。福田胜者诸如来等。物具足者谓饮食财物。思具足者深心信等。而修供养。如是布施。于人天中得大果报。或生天上。有大威德。或生人中。为转轮王。七宝具足。主四天下。七种下宝。是转轮王。顺行正法。一切具足。持戒修智入于涅槃。是名上施。如是等施。于镜壁中见其果报。

时天帝释。复于清净毗琉璃壁。示于三种布施之果。镜壁中现。所谓资生布施得大富。果报如前所说。无畏布施。生于大国为王领主。无有兵刀灾俭疾疫横死。不畏怨敌。无病安隐。离于火畏及以水畏。无疾疫畏。或为王者。或为大臣。久住于世。是为无畏施之果报也。于镜壁中见如是业。

又于镜壁见胜布施。所谓法施最为无上。能出一切有为生死之种子也。此无上施得无上果。三菩提中随心成就。于镜壁中复见业果。若为财物故。与人说法。不以悲心利益众生而取财物。是名下品之法施也。是下法施。不以善心为人说法。唯为财利。不能自身如说修行。是名下施。若以说法而得财物。或用饮酒。或与女人共饮共食。如伎儿法。自卖求财。如是法施。其果甚少。于镜壁中。见如是等法施之人。生于天上。作智慧鸟。能说偈颂。是则名曰下法施也。

云何名为中法施耶。为名闻故。为胜他故。为欲胜余大法师故。为人说法。或以妒心为人说法。如是法施。得报亦少。生于天中。受中果报。或生人中。如是帝释天王。于镜壁中皆悉示之。是则名曰中法施也。

云何名为上法施耶。以清净心。为欲增长众生智慧。而为说法。不为财利。为令邪见诸众生等住于正法。如是法施。自利利人。无上最胜。乃至涅槃。其福不尽。是则名曰上法施也。复有法施。时天帝释。复示诸天余法施报。知下法施说布施法。不说智慧。中法施者。说于持戒。上法施者。说于智慧解脱。下智慧者。为人说法少人解悟。说布施法。唯说布施。不说余法。说法因缘。令知持戒。后得智慧。其人信顺。得阿罗汉。尽诸结漏得二解脱。是则名曰下法施也。何以故。说于布施相应法故。

云何名曰中法施耶。说于持戒相应之法。以修其心。是中智慧。于镜壁中。见如是等业之果报。顺于智慧。得阿罗汉。速尽诸漏。或得缘觉。是中法施。于镜壁中。见如是相。是则名曰中法施也。云何名为上法施耶。说智功德。以修思心。不求恩惠。唯为利他。而演说法。说欲过恶。欲味系缚。出离为乐。令邪见者住于正法。说于清净离垢之法。是上法施。得无上菩提。等正觉果。明行足无上调御天人之师。无上正法调伏之法。初中后善。无上成就。一切知见。为诸众生。广说法要。是则名曰上法施也。

尔时天主释迦提婆。复于镜中。观业果报。时天帝释。示诸天众。诸天见之皆生愧耻。时天帝释告诸天众。汝等天子。莫得放逸。何以故。以造其因。生生之处。得相似果。汝等天子。应至我所视汝业报。汝观是业上中下报。汝今应修不放逸行。时诸天众。见此业报希有之事。于生死中。皆生厌心。而说颂曰。

&nbsp;&nbsp;&nbsp;&nbsp;欲乐虚妄&nbsp;&nbsp;&nbsp;&nbsp;本性羸劣

&nbsp;&nbsp;&nbsp;&nbsp;欲乐所迷&nbsp;&nbsp;&nbsp;&nbsp;不见怖畏

&nbsp;&nbsp;&nbsp;&nbsp;若信欲情&nbsp;&nbsp;&nbsp;&nbsp;无所利益

&nbsp;&nbsp;&nbsp;&nbsp;善业既尽&nbsp;&nbsp;&nbsp;&nbsp;临终乃觉

&nbsp;&nbsp;&nbsp;&nbsp;胜乐充满&nbsp;&nbsp;&nbsp;&nbsp;必有衰变

&nbsp;&nbsp;&nbsp;&nbsp;如是着乐&nbsp;&nbsp;&nbsp;&nbsp;失之增恼

&nbsp;&nbsp;&nbsp;&nbsp;若天世间&nbsp;&nbsp;&nbsp;&nbsp;堕于地狱

&nbsp;&nbsp;&nbsp;&nbsp;身心大苦&nbsp;&nbsp;&nbsp;&nbsp;一切逼恼

&nbsp;&nbsp;&nbsp;&nbsp;此苦难量&nbsp;&nbsp;&nbsp;&nbsp;第一辛酸

&nbsp;&nbsp;&nbsp;&nbsp;爱别离苦&nbsp;&nbsp;&nbsp;&nbsp;复过于是

&nbsp;&nbsp;&nbsp;&nbsp;爱离现前&nbsp;&nbsp;&nbsp;&nbsp;诸天常有

&nbsp;&nbsp;&nbsp;&nbsp;愚者不见&nbsp;&nbsp;&nbsp;&nbsp;爱心所诳

&nbsp;&nbsp;&nbsp;&nbsp;初美虚诳&nbsp;&nbsp;&nbsp;&nbsp;为欲所欺

&nbsp;&nbsp;&nbsp;&nbsp;百千万亿&nbsp;&nbsp;&nbsp;&nbsp;京垓兆载

&nbsp;&nbsp;&nbsp;&nbsp;得欲还失&nbsp;&nbsp;&nbsp;&nbsp;不可常保

&nbsp;&nbsp;&nbsp;&nbsp;善业为因&nbsp;&nbsp;&nbsp;&nbsp;得乐果报

&nbsp;&nbsp;&nbsp;&nbsp;无因无果&nbsp;&nbsp;&nbsp;&nbsp;亦如无树

&nbsp;&nbsp;&nbsp;&nbsp;如毒害命&nbsp;&nbsp;&nbsp;&nbsp;放逸亦然

&nbsp;&nbsp;&nbsp;&nbsp;如火焚烧&nbsp;&nbsp;&nbsp;&nbsp;如刀如戟

&nbsp;&nbsp;&nbsp;&nbsp;初如亲友&nbsp;&nbsp;&nbsp;&nbsp;后成怨敌

&nbsp;&nbsp;&nbsp;&nbsp;如鱼吞钩&nbsp;&nbsp;&nbsp;&nbsp;放逸亦然

&nbsp;&nbsp;&nbsp;&nbsp;天龙人鬼&nbsp;&nbsp;&nbsp;&nbsp;及阿修罗

&nbsp;&nbsp;&nbsp;&nbsp;皆为放逸&nbsp;&nbsp;&nbsp;&nbsp;得大衰恼

&nbsp;&nbsp;&nbsp;&nbsp;天王当知&nbsp;&nbsp;&nbsp;&nbsp;我等福祐

&nbsp;&nbsp;&nbsp;&nbsp;令王于此&nbsp;&nbsp;&nbsp;&nbsp;示生死狱


时诸天子。说是偈已。复作是言。天王。云何得知。谁示天王如是之法。时天帝释告诸天子。汝今谛听。当为汝说。吾于此天初生之时。宿旧天子。名须摩罗。是吾第一之亲友也。从彼次第闻如是事。如迦葉佛。为调诸天。来至于此。迦葉如来。见诸天子心大放逸。为欲利益诸天子故。以忆念神通。化作如此业影之壁。留此树中。我于尔时其心放逸。须摩罗天。示我此法。汝于今者勿得放逸。何以故。一切有为。无常破坏。汝等天子。若心放逸。当入此树。自观己身上中下色。则自愧耻。若有天子。信不放逸。当示此法。何以故。此是如来。为利众生。示如是事。调伏诸天。于业镜地。令住善道。还阎浮提。我从如是大德之天。闻此希有难见之事。我时闻已。为离放逸。与诸天众。来至于此。令诸天众皆得惭愧是故我今示于汝等业镜之壁上中下业。汝等天子。慎勿放逸也。尔时天帝释复告天众。当共汝等。诣第二树。观诸业镜。往昔之时。迦葉如来。于此树中。示现变化。利益一切。放逸诸天。观于生死诸业之网。我今示汝。释迦天王。说是语已。头面顶礼迦葉如来。即出其门。出已还闭。有余天众。歌舞戏笑。作众伎乐。欢娱受乐。见天帝释。即来亲近。头面敬礼。乐行歌舞。互相娱乐。以钵头摩诸莲花等。互相打掷。时诸天众。从树出者。向放逸天。说其所见希有之事。是时放逸诸天子等。以心放逸。于希有法。不听不信。时天帝释。为摄放逸诸天子故。亦共游戏于莲花池。种种音声。天诸伎乐。互相娱乐。以天鬘天衣而自庄严。入于种种园林之中。游戏受乐。以善业故。时诸天众。与天帝释。入于业镜。见业报者。皆不游戏。如无学人。所作已办。离放逸行。安立而住。见诸天众耽着放逸。生悲愍心。作如是言。此诸天子。心着放逸。不知当退。随业流转。堕于地狱饿鬼畜生。顺烦恼业。不离一切生死业行。随业所作。或善不善。如是之业。得如是报。如是天子。观放逸天。生悲愍心。

时善法殿诸天子等。白帝释言。以天王恩。令我天众受五欲乐。游戏诸天。种种园林。游戏受乐。云何天王。不摄我等。尔时天帝释。为诸天众。而说颂曰。

&nbsp;&nbsp;&nbsp;&nbsp;天子汝着乐&nbsp;&nbsp;&nbsp;&nbsp;多行于放逸

&nbsp;&nbsp;&nbsp;&nbsp;放逸爱着故&nbsp;&nbsp;&nbsp;&nbsp;不见真实谛

&nbsp;&nbsp;&nbsp;&nbsp;若常放逸心&nbsp;&nbsp;&nbsp;&nbsp;则无有善报

&nbsp;&nbsp;&nbsp;&nbsp;离于善业者&nbsp;&nbsp;&nbsp;&nbsp;则堕于地狱

&nbsp;&nbsp;&nbsp;&nbsp;一切诸爱着&nbsp;&nbsp;&nbsp;&nbsp;皆当有别离

&nbsp;&nbsp;&nbsp;&nbsp;汝等不觉知&nbsp;&nbsp;&nbsp;&nbsp;须臾必终没

&nbsp;&nbsp;&nbsp;&nbsp;命欲临终时&nbsp;&nbsp;&nbsp;&nbsp;诸根皆坏灭

&nbsp;&nbsp;&nbsp;&nbsp;方乃知苦恼&nbsp;&nbsp;&nbsp;&nbsp;忽至无能免

&nbsp;&nbsp;&nbsp;&nbsp;譬如旋火轮&nbsp;&nbsp;&nbsp;&nbsp;如乾闼婆城

&nbsp;&nbsp;&nbsp;&nbsp;三界皆无常&nbsp;&nbsp;&nbsp;&nbsp;亦如水泡沫

&nbsp;&nbsp;&nbsp;&nbsp;譬如水聚沫&nbsp;&nbsp;&nbsp;&nbsp;愚者依覆护

&nbsp;&nbsp;&nbsp;&nbsp;于无常法中&nbsp;&nbsp;&nbsp;&nbsp;而心生喜乐

&nbsp;&nbsp;&nbsp;&nbsp;非天亦非人&nbsp;&nbsp;&nbsp;&nbsp;夜叉龙鬼神

&nbsp;&nbsp;&nbsp;&nbsp;临终业所系&nbsp;&nbsp;&nbsp;&nbsp;无人能救护

&nbsp;&nbsp;&nbsp;&nbsp;念死时未至&nbsp;&nbsp;&nbsp;&nbsp;当修于善业

&nbsp;&nbsp;&nbsp;&nbsp;死王甚暴恶&nbsp;&nbsp;&nbsp;&nbsp;莫于后生悔

&nbsp;&nbsp;&nbsp;&nbsp;我今教敕汝&nbsp;&nbsp;&nbsp;&nbsp;慎莫行放逸

&nbsp;&nbsp;&nbsp;&nbsp;汝为爱所覆&nbsp;&nbsp;&nbsp;&nbsp;驰骋诸境界

&nbsp;&nbsp;&nbsp;&nbsp;境界系缚汝&nbsp;&nbsp;&nbsp;&nbsp;是诸地狱因

&nbsp;&nbsp;&nbsp;&nbsp;是故应舍离&nbsp;&nbsp;&nbsp;&nbsp;以求安隐处


时天帝释。为诸天众。说是法时。诸天放逸。曾不在念。唯除已见业镜地者。皆生厌心。白帝释言。愿入第二娑罗之树。此树乃是迦葉如来为欲利益放逸诸天所化业网。示生死报业镜之壁。示诸天众。时天帝释。知放逸天乐于游戏。令诣异处。与不放逸诸天子等。至第二树。至于树已。手执金刚击此大树。其门即开。释迦天主及诸天众。心生欢喜。共入树中。天众入已。见诸园林。昔所未睹。甚可爱乐。一切所须皆悉具足。多有种种无量众鸟。莲花池水。众花庄严。无量金树。一切爱乐。微风来吹皆大欢喜。七宝山峰。众鸟妙音。如意之树。犹如日光。其光普照。如日之光。是娑罗树。复有饮食。充满河中。香味流溢。最妙第一种种妙香。五根所得。五种境界相应之乐。甚可爱乐。大德诸天。闻之乐着。何况余天。时天帝释。示诸天众。一切园林。可爱殊妙树外莲花园林流池。十六分中不及其一。时天帝释。悉共诸天。复往诣于毗琉璃山。其山清净第一无比。于其山顶。有千柱殿。毗琉璃宝之所成就。赤莲花宝以为栏楯。黄金为地。其琉璃殿。长五由旬。广三由旬。迦葉如来。化所成就。时天帝释。共诸天众。乘七宝阶。升琉璃殿。得见迦葉如来影像。如迦葉佛在殿说法时。天帝释及诸天众。合掌恭敬。礼如来影。深生信敬。礼拜既讫。以偈赞佛。

&nbsp;&nbsp;&nbsp;&nbsp;如来世间无上尊&nbsp;&nbsp;&nbsp;&nbsp;得真解脱如实谛

&nbsp;&nbsp;&nbsp;&nbsp;其影寂静妙无比&nbsp;&nbsp;&nbsp;&nbsp;能开无上解脱道

&nbsp;&nbsp;&nbsp;&nbsp;若人常礼如来者&nbsp;&nbsp;&nbsp;&nbsp;净信无垢心寂静

&nbsp;&nbsp;&nbsp;&nbsp;其人永脱怖畏有&nbsp;&nbsp;&nbsp;&nbsp;常得安隐胜乐处

&nbsp;&nbsp;&nbsp;&nbsp;如是寂静奇妙法&nbsp;&nbsp;&nbsp;&nbsp;演说此句寂灭处

&nbsp;&nbsp;&nbsp;&nbsp;此佛如来所说法&nbsp;&nbsp;&nbsp;&nbsp;示诸众生涅槃道

&nbsp;&nbsp;&nbsp;&nbsp;若有众生念此法&nbsp;&nbsp;&nbsp;&nbsp;是名勇健无畏人

&nbsp;&nbsp;&nbsp;&nbsp;则能得于无上处&nbsp;&nbsp;&nbsp;&nbsp;常乐无恼心安隐

&nbsp;&nbsp;&nbsp;&nbsp;若有众生念真谛&nbsp;&nbsp;&nbsp;&nbsp;则如渡者升船筏

&nbsp;&nbsp;&nbsp;&nbsp;三界之海恶洄澓&nbsp;&nbsp;&nbsp;&nbsp;如是之人能超渡

&nbsp;&nbsp;&nbsp;&nbsp;如来正觉世间眼&nbsp;&nbsp;&nbsp;&nbsp;普观诸法无不遍

&nbsp;&nbsp;&nbsp;&nbsp;此佛光明无伦匹&nbsp;&nbsp;&nbsp;&nbsp;一切诸光无与等

&nbsp;&nbsp;&nbsp;&nbsp;众生忆念自浊心&nbsp;&nbsp;&nbsp;&nbsp;愚痴嗔恚欲垢等

&nbsp;&nbsp;&nbsp;&nbsp;智慧大水甚清净&nbsp;&nbsp;&nbsp;&nbsp;洗除一切众生垢

&nbsp;&nbsp;&nbsp;&nbsp;一切众生不能见&nbsp;&nbsp;&nbsp;&nbsp;外道慢心莫能了

&nbsp;&nbsp;&nbsp;&nbsp;其法清净离尘垢&nbsp;&nbsp;&nbsp;&nbsp;世尊普示诸众生

&nbsp;&nbsp;&nbsp;&nbsp;喜乐放逸无救者&nbsp;&nbsp;&nbsp;&nbsp;如是众生导师救

&nbsp;&nbsp;&nbsp;&nbsp;渡于生死到彼岸&nbsp;&nbsp;&nbsp;&nbsp;能度无救诸众生

&nbsp;&nbsp;&nbsp;&nbsp;饶益一切诸世间&nbsp;&nbsp;&nbsp;&nbsp;唯有如来无上尊

&nbsp;&nbsp;&nbsp;&nbsp;以能利益众生故&nbsp;&nbsp;&nbsp;&nbsp;是故如来最殊胜


如是天帝释。以净信心。叹佛影像。低头合掌。与诸天众头面敬礼如来影像。复与天众低头合掌。礼于如来所化天衣。如是衣者。如来神力之所任持。时诸天众。见影像已。皆得离慢。离于放逸。如来所化。影像之色端严殊妙。千帝释天。不得为比。何况余天。时天帝释。见如来像神通化影。以此影像。示于憍慢放逸诸天。令离憍慢放逸心故。

尔时诸天子。白天王言。憍尸迦。迦葉如来。以何因缘。于此阎摩娑罗树中。示于业网生死之化。何故不于树外而化。时天帝释告诸天子。我亦如是。先疑斯事。彼天示我。令离憍慢。我于往昔。亦问斯事。时彼天子即答我言。希有之法。不可常见。不常见故。见则深信。以是因缘。如来留化。不在于外。非一切人皆悉能见。若化在外。诸天见之。不生希有。或生过恶。以是因缘。于此阎摩娑罗树内。示留化像。此二树中。希有神化。树内之化。第一希有。一切诸天。所不能见。以是因缘。迦葉如来。于此树内。化留影像及以镜壁。示生死业。时诸天众。闻天帝释说如是事。远离疑悔。

时天帝释。复示诸天宫殿之壁。广五由旬。于此镜壁。初观见于活地狱十六隔处。杀生之人。堕此地狱。具受无量种种楚毒。如前所说。从地狱出。生饿鬼中。多起嗔恚。妒心增长。以刀相害。业网所系。生畜生中。互相残害。为人所食。以肉因缘杀害其命。或受恶兽虎豹之形。嗔恚增多。为人所杀。畜生中死。生于人中。常爱斗诤。其心鄙恶。兵刃中死。不得长寿。有余善业。生于天中。威德色相减劣不如。寿命短促。若诸天众。与阿修罗共斗战时。被伤而死。于殿壁中。皆悉具见。如是黑绳地狱十六隔处。亦如前说。杀生偷盗因缘力故。堕此地狱。具受无量种种楚毒。受苦既毕。从地狱出。生饿鬼中。以诸刀杖。互相杀害。如前所说。或食屎尿不净之物。求之难得。有余饿鬼。互相掴裂。身体破坏。或丧身命。饿鬼中死。生畜生中。于旷野中。受遮吒迦饿鸟之身。焦渴烧身。畜生中死。若生人中。刀兵之处。弊恶国土。或中兵刀。饥饿而死。勤苦得食。为他所夺。设使得食。食不能消。从人中死。若有余业。生于天中色相颜貌。减劣粗恶。所食之味。不如余天。见余天时。生大愧耻。伎乐之音。皆悉不如。寿命短促。如是之业。于此壁上。皆悉见之。时天帝释。复于殿壁中。见众合地狱十六隔处。如前所说。杀生偷盗邪淫之人。堕此地狱。具受无量种种楚毒。受苦既毕。从地狱出。生饿鬼中。受于食吐饿鬼之身。寿命长远。若得饮食。为余饿鬼之所劫夺。若有眷属。亦为饿鬼之所欺夺。复有异鬼。以刀斩截。受大苦恼。辛酸而死。从此命终。生畜生中。受于水牛牛马之形。寿命长远。设得饮食。为他所夺。畜生中死。若生人中。寿命短促。贫穷下贱。妻不贞良。如是之业。于殿壁中。皆悉具见。

时天帝释。复观业果。于殿壁中。见叫唤大地狱十六隔处。如前所说。杀生偷盗邪淫妄语。堕此地狱。具受众苦种种楚毒无量辛酸。从地狱出生饿鬼中。寿命长远。或受锥身饿鬼之形。或受针颈饿鬼之形。随业所受。常困饥渴。若有眷属。为他所夺。或生食毒饿鬼之中。毒火所烧。饿鬼中死。生畜生中。在大旷野。互相残害。迭相食啖。畜生中死。若生人中。身色憔悴。无有威德。若有余业。得生天中。身量形貌。皆悉减劣。一切众宝庄严之具。光明微少。不为天女之所爱敬。天女背叛。舍至余天。须陀鲜味。智慧薄少。心不正直。为余天子之所轻笑。若诸天众。与阿修罗斗战之时。为他所杀。以余业故。

尔时释迦天王。复共诸天众。于宝殿壁。见大叫唤地狱十六隔处。是中众生。受种种苦。如前所说。若有众生。杀生偷盗邪淫妄语饮酒醉乱。堕此地狱。具受无量种种楚毒。受苦既毕。从地狱出。生饿鬼中。处处逃走。有大恶鬼。拔出其舌。出已还生。饿鬼中死。生畜生中。受迦频阇罗雉鸟之身。以自音声。而丧其命。以其妄语余业缘故。畜生中死。若生人中。受业果报如前所说。有所言说。人不信受。若有善业。生于天中。其声嘶破。粗恶鄙浊。不善歌颂。一切天众不信其言。不能宣说美爱正语。如余天众。以本妄语余业缘故。

时天帝释。复于殿壁。观焦热地狱十六隔处。是中众生。具受种种无量苦恼辛酸楚毒。业之果报。如前所说。受罪既毕。从地狱出。生饿鬼中。受食不净饿鬼之身。受大苦恼。五倍于前。饿鬼中死。生畜生中。在于大海。受摩竭鱼身。畜生中死。若生人中。容貌丑陋。唇口粗大。人所恶见。人中命终。若有余业。得生天中。身光减劣。如前所说。一切天众之所轻贱。

大焦热地狱。阿鼻地狱。此二地狱。业之果报。不作化现。何以故。恐天心软。见之丧命。若见如是二地狱者。则大怖畏。是故不化此生死报。时天王释观察是已。以偈颂曰。

&nbsp;&nbsp;&nbsp;&nbsp;譬如诸微尘&nbsp;&nbsp;&nbsp;&nbsp;在于虚空中

&nbsp;&nbsp;&nbsp;&nbsp;风吹而旋转&nbsp;&nbsp;&nbsp;&nbsp;诸业亦如是

&nbsp;&nbsp;&nbsp;&nbsp;和合有别离&nbsp;&nbsp;&nbsp;&nbsp;苦乐亦如是

&nbsp;&nbsp;&nbsp;&nbsp;因业之所转&nbsp;&nbsp;&nbsp;&nbsp;非是无因缘

&nbsp;&nbsp;&nbsp;&nbsp;今此业化处&nbsp;&nbsp;&nbsp;&nbsp;牟尼如实知

&nbsp;&nbsp;&nbsp;&nbsp;化无量业网&nbsp;&nbsp;&nbsp;&nbsp;诸心之种子

&nbsp;&nbsp;&nbsp;&nbsp;心集业难知&nbsp;&nbsp;&nbsp;&nbsp;唯除诸如来

&nbsp;&nbsp;&nbsp;&nbsp;种种诸业系&nbsp;&nbsp;&nbsp;&nbsp;轮转于世间

&nbsp;&nbsp;&nbsp;&nbsp;业网有大力&nbsp;&nbsp;&nbsp;&nbsp;能受百千万

&nbsp;&nbsp;&nbsp;&nbsp;那由他劫数&nbsp;&nbsp;&nbsp;&nbsp;种种诸生死

&nbsp;&nbsp;&nbsp;&nbsp;譬如绳系鸟&nbsp;&nbsp;&nbsp;&nbsp;虽远摄则还

&nbsp;&nbsp;&nbsp;&nbsp;业绳系众生&nbsp;&nbsp;&nbsp;&nbsp;其事亦如是


尔时天帝释。示诸天子希有事已。众生无量决定之业。及不定业。现报所受。生报所受。余报所受。复有三种。善不善业及无记业。示如是等无量业网。迦葉如来。所化影像。与诸天众。礼拜既讫。从此阎摩娑罗树中而出。天众出已。帝释还闭娑罗树门。帝释既出。见余天众放逸游戏以自娱乐受五欲乐。尔时天王。见此事已。心生怜愍。而说颂曰。

&nbsp;&nbsp;&nbsp;&nbsp;畜生杂形类&nbsp;&nbsp;&nbsp;&nbsp;为放逸所诳

&nbsp;&nbsp;&nbsp;&nbsp;若食若爱欲&nbsp;&nbsp;&nbsp;&nbsp;贪心常爱乐

&nbsp;&nbsp;&nbsp;&nbsp;本行于善业&nbsp;&nbsp;&nbsp;&nbsp;天中食报尽

&nbsp;&nbsp;&nbsp;&nbsp;如是放逸人&nbsp;&nbsp;&nbsp;&nbsp;命终何所趣

&nbsp;&nbsp;&nbsp;&nbsp;放逸怨自坏&nbsp;&nbsp;&nbsp;&nbsp;业风之所吹

&nbsp;&nbsp;&nbsp;&nbsp;犹如树倾倒&nbsp;&nbsp;&nbsp;&nbsp;堕于诸道中

&nbsp;&nbsp;&nbsp;&nbsp;百千那由他&nbsp;&nbsp;&nbsp;&nbsp;天中受生死

&nbsp;&nbsp;&nbsp;&nbsp;而不起厌离&nbsp;&nbsp;&nbsp;&nbsp;不生忧怖心


尔时帝释。说此偈已。至诸放逸天子众中。诸天子等。心生敬重。供养恭敬。时天帝释。为摄其心。与此天子游戏种种园林之中。不入阎摩娑罗树间。诸园林中游戏受乐。时天帝释。与其眷属诸天大众。诣善法堂。阎摩娑罗所住诸天。受天之乐。乃至爱善业尽。命终还退。随业流转。堕于地狱饿鬼畜生。若生人中。受第一乐。主大园林。常受安乐。以余业故。生摩罗耶国。主栴檀林。大富丰乐。

复次比丘。知业果报。观三十三天所住之地。彼以闻慧。见三十三天第二十五地名速行地。众生何业而生彼天。见有众生。行于善业。其心质直。离于谄曲。不恼众生。信于果报。行正见业。大修布施。大富饶财。见有众生。入于大海。以求财宝。以大船舫。施此商人。诸商人等。得此船舫。多获财宝。持用布施。修诸福业。如是船主。以船施之。不求恩惠。不受其报。云何不盗。若行道路。有诸贼军。破坏村栅。或畏官军。逃避村栅。入此村中。乃至不取糠秸草叶。信业果报而生怖畏。非畏王法。是名不盗。云何不杀生。乃至湿生蚰蜒之类终不故杀。心不念杀。若有众生。造作罝罗罟网机拨坑陷。杀诸虎狼禽兽之属。即以财物。赎命令脱。其心不悔。亦教他人。令住善道。作如是等种种善业。是持戒人。不杀不盗。忆念善业。皆得成就。若有所作。一切天众。皆共赞善。颜色清净。诸天供养。是则名曰现业果报。是善业人。从此命终。生于三十三天之上。名速行地。生彼天上。以善业故。第一庄严。一切众生。不能分别如是天处甚可爱乐。天子既生。其身光明。受第一乐。身无骨肉。亦无垢汗。无有怨敌。亦无怖畏无所追求。离于嫉妒。无不爱乐。无病怖畏。唯除退时。无有王怖。心多放逸。遍见诸地皆可爱乐。五欲自娱。无量境界。游戏受乐。毗琉璃楼。黄金栏楯。种种树林。莲花林池。七宝所成。鹅鸭鸳鸯。以为庄严。出于种种微妙音声。山谷之中。多饶众鸟。须弥山峰。七宝庄严。莲花池中。金银真珠。以为底沙。种种宝树。如日光明。金毗琉璃。以为树枝。众花庄严。无量众蜂。以为严饰。须弥山窟。第一众宝。以为庄严。其地柔软。七宝高峰。其高峰中。众华妙香。周匝严饰。随念而生。复有异处。灯树庄严。如意之树。百千光明。庄严奇特。百千天女。以为围绕。歌众妙音。共相娱乐。如是天众。随所触见。皆受快乐。耳闻众音。心皆爱乐。若闻诸香。无量功德。皆悉具足。若以身触。无不爱乐。随心所念。一切皆得。无有因缘能夺其乐。如是天子。百千天女。而为围绕。共余天众。往诣山峰。其峰名曰一切势力。一切皆是如意之树。庄严山峰。流泉河池。生众莲花。以为庄严。无量百千天众围绕。毗琉璃宝。以为树枝。遍覆其上。百千重阁。以为庄严。无量众鸟。出妙音声。以善业故。此山峰中。成就如是种种诸乐。善业为本。非无因生。亦非他作。此人受报。非自在天欢喜故与。

尔时天子。上此山峰。见诸天子无量百千光明悉等与已无异。于此峰中。与诸天子天女。作众伎乐。出妙音声。娱乐受乐。此诸天众。其身光明。色量受乐。皆悉具足。谛视瞻仰。众莲花鬘。以为庄严。闻众歌音。心生爱乐。皆服天衣。无有线缕经纬之别。如是诸天。其身皆悉具足光明。

尔时天子。升山峰已。见诸地界。各各差别。见诸河流光明之轮。以善业故于此天中。住于二处。种种清净庄严之地。众乐成就。如前所说。何故名曰速行地耶。如此天众。有大势力。若诸天众。与阿修罗斗。能于人中。一眴目间。打阿修罗。还至本处三十三天。故名速行。以前业故。得相似果。以本施人速行之船。令渡大海。多获珍宝。布施修福。是故得此速疾果报。如是天子。手执器仗。甚大迅速。以善业故。久受天乐。善业既尽。五衰相现。身体汗流。身光卒灭。如灯油尽。一切诸根。亦复如是。于五欲中。悉无乐味。见余天众。即生愧耻。一切天女。皆悉背叛。是时天子。见其天女。背已趣他。生二种苦。一者妒嫉苦。二者爱别离苦。此二种苦。自烧其心。过于猛火。若于先世。有偷盗业。尔时自见诸天女等。夺其所著庄严之具。奉余天子。若于先世。有妄语业。诸天女等。闻其所说。生颠倒解。谓其恶骂。若于先世以酒施于持戒之人。或破禁戒。而自饮酒。或作麴酿。临命终时。其心迷乱。失于正念。为如是等二倍悔热之所恼乱。堕于地狱。若于先世。有杀生业。寿命短促。速疾命终。若于先世。有邪淫业。见诸天女。皆悉舍已。共余天子。互相娱乐。是则名曰五衰相也。以其持戒五种缺故。业网所缚。受如业报。若行放逸。死王所牵。如是一切缺漏持戒。为生天故。而持禁戒。无常速坏。尔时则为业绳所缚。堕于地狱饿鬼畜生。如是观天无常之乐。如目所见。初虽有爱。毕归磨灭。动坏无常。如电不住。观于一切诸欲过恶。而说颂曰。

&nbsp;&nbsp;&nbsp;&nbsp;饮于放逸酒&nbsp;&nbsp;&nbsp;&nbsp;诸天嗜痴饮

&nbsp;&nbsp;&nbsp;&nbsp;退堕于地狱&nbsp;&nbsp;&nbsp;&nbsp;大猛火围绕

&nbsp;&nbsp;&nbsp;&nbsp;初染于爱欲&nbsp;&nbsp;&nbsp;&nbsp;嗔恚热恼心

&nbsp;&nbsp;&nbsp;&nbsp;痴心所迷惑&nbsp;&nbsp;&nbsp;&nbsp;但空无有实

&nbsp;&nbsp;&nbsp;&nbsp;为伎乐音声&nbsp;&nbsp;&nbsp;&nbsp;虚妄所诳惑

&nbsp;&nbsp;&nbsp;&nbsp;不觉退没苦&nbsp;&nbsp;&nbsp;&nbsp;毕竟不可免

&nbsp;&nbsp;&nbsp;&nbsp;见诸天女时&nbsp;&nbsp;&nbsp;&nbsp;令天心转变

&nbsp;&nbsp;&nbsp;&nbsp;毕竟当舍离&nbsp;&nbsp;&nbsp;&nbsp;退堕于异趣

&nbsp;&nbsp;&nbsp;&nbsp;观诸女人性&nbsp;&nbsp;&nbsp;&nbsp;不离于女人

&nbsp;&nbsp;&nbsp;&nbsp;富乐则亲近&nbsp;&nbsp;&nbsp;&nbsp;衰变则舍离

&nbsp;&nbsp;&nbsp;&nbsp;如野鹿信游&nbsp;&nbsp;&nbsp;&nbsp;信欲亦如是

&nbsp;&nbsp;&nbsp;&nbsp;后若得衰变&nbsp;&nbsp;&nbsp;&nbsp;心轻而舍之

&nbsp;&nbsp;&nbsp;&nbsp;不念恩敬养&nbsp;&nbsp;&nbsp;&nbsp;亦不念亲友

&nbsp;&nbsp;&nbsp;&nbsp;若遭衰变时&nbsp;&nbsp;&nbsp;&nbsp;即舍不复念

&nbsp;&nbsp;&nbsp;&nbsp;犹如众蜜蜂&nbsp;&nbsp;&nbsp;&nbsp;舍于萎变花

&nbsp;&nbsp;&nbsp;&nbsp;女人亦如是&nbsp;&nbsp;&nbsp;&nbsp;衰至则舍离

&nbsp;&nbsp;&nbsp;&nbsp;不观善爱心&nbsp;&nbsp;&nbsp;&nbsp;轻躁念爱欲

&nbsp;&nbsp;&nbsp;&nbsp;女人性如是&nbsp;&nbsp;&nbsp;&nbsp;如蜜杂毒药

&nbsp;&nbsp;&nbsp;&nbsp;惑欲致愚痴&nbsp;&nbsp;&nbsp;&nbsp;巧辞增痴惑

&nbsp;&nbsp;&nbsp;&nbsp;女人难可信&nbsp;&nbsp;&nbsp;&nbsp;智者所远离

&nbsp;&nbsp;&nbsp;&nbsp;女色诳天人&nbsp;&nbsp;&nbsp;&nbsp;悉令心迷惑

&nbsp;&nbsp;&nbsp;&nbsp;至于未来世&nbsp;&nbsp;&nbsp;&nbsp;不能少利益

&nbsp;&nbsp;&nbsp;&nbsp;天人及夜叉&nbsp;&nbsp;&nbsp;&nbsp;龙阿修罗等

&nbsp;&nbsp;&nbsp;&nbsp;罗刹毗舍遮&nbsp;&nbsp;&nbsp;&nbsp;皆为女幻诳

&nbsp;&nbsp;&nbsp;&nbsp;如是诸欲乐&nbsp;&nbsp;&nbsp;&nbsp;从于境界生

&nbsp;&nbsp;&nbsp;&nbsp;临至命终时&nbsp;&nbsp;&nbsp;&nbsp;诸乐皆亡失

&nbsp;&nbsp;&nbsp;&nbsp;一切诸天众&nbsp;&nbsp;&nbsp;&nbsp;园林而庄严

&nbsp;&nbsp;&nbsp;&nbsp;为死绳所缚&nbsp;&nbsp;&nbsp;&nbsp;欲系而将去

&nbsp;&nbsp;&nbsp;&nbsp;欲乐不能救&nbsp;&nbsp;&nbsp;&nbsp;何用诸彩女

&nbsp;&nbsp;&nbsp;&nbsp;溥天诸世间&nbsp;&nbsp;&nbsp;&nbsp;死王悉将去


如是比丘。观诸天子退没相已。生慈悲心。厌离欲境。如是天子。自业所资。随其至处。业绳所牵。常不放逸。复有余天放逸爱乐游戏受乐。驰诸境界。如人乘马。游戏一切园林之中。受放逸乐。乃至爱善业尽。命终还退。随业流转。堕于地狱饿鬼畜生。若生人中。常生乐处第一富乐。多饶财宝。或为国王。或为大臣。多有象马驼驴骑乘。行不步涉。无有疲惓。以余业故。

复次比丘。知业果报。观三十三天所住之地。彼以闻慧。见第二十六地。名曰影照。众生何业。而生彼天。若有众生。能总护持七种之戒。得相似果。以思修心。正见相应。不杀不盗。善持禁戒。是持戒人。作乐因故。持世间戒。乃至不盗微细之物。离于偷盗。若其住止近于海侧他摄之地。海潮所出。珂贝鱼蚌。如是种种一切众物。不以盗心取此诸物。此善业人。信于未来。畏业果报。非为王法。是名不盗。云何不杀生是善业人。信于未来。畏业果报。善思直心。不恼众生。离恶知识。以求乐故。不杀众生。或游河中。或行山谷其人为于影鬼所执。宁舍自身。不害影鬼。不以毒药置于影中。恐害鬼命。虽知方便。而不残害。若单都鬼。知杀方便。守戒不为。或以水照。或以镜照。或以日光。其人知杀而不加害。亦不报怨。自舍身命。不杀众生。是善业人。身坏命终。生三十三天影照之地。生彼天已。以善业故。其身光明。五乐音声。受第一乐。众乐具足。于须弥地游戏娱乐。与千天女。以为围绕。阎浮檀金。以为其地。间错庄严。复于阎浮檀金山峰之中。游戏受乐。如意之树。随心所念。悉从树生。如是久时。与诸眷属。受于天乐。复往诣于外影之林。阎浮檀金。以为树林。庄严园苑。金树银叶。青毗琉璃。以为其果。银树金叶。毗琉璃果。以为庄严。外影林中。既游戏已。复诣异处。渐次游观。孔雀众鸟。七宝杂色。种种厕填。庄严其身。天子见已。入彼林中。与孔雀诸鸟。互共游戏。时孔雀鸟。见天子来。出于种种美妙之音。天女歌音。十六分中不及其一。是时天子作如是念。我今当乘此孔雀鸟。与诸天女游戏山峰。处处游观。以善业故。随其所念。孔雀天鸟。即近天子。化为大身。有大色力。端正庄严。殊特转胜。尔时天子。与诸天女。乘此孔雀。于须弥山。处处山峰。随心所念。悉往观察。一一花池。一一山峰。如是一切。山峰花池。皆遍瞻视。

尔时四大天王。护世界者。欲至三十三天。说阎浮提法以非法。是时天子。于虚空中。路逢护世四大天王。而问之言。汝等相随从何所来。尔时护世答天子曰。我从第一善业可爱处来。其处多有莲花园林河池具足种种庄严。而从彼来。欲诣三十三天。向释迦天王。说阎浮提法以非法。尔时天子。闻于护世四大天王说是语已。生希有心。乘于众宝大力孔雀。随念而行。无所障碍。从天来下。向阎浮提。如第二日。以希有心。遍观一切阎浮提中。园林花池。河流泉源村营城邑。具足观之。阎浮提中。诸婆罗门。邪见外道。诸相师等。见此相已。作如是说。是八臂天。乘伽楼罗金翅鸟王。从天来下。向阎浮提。观于世间。但作如是妄分别说。复有邪见异道诸婆罗门。作如是说。此是摩醯首罗自在天子。名鸠摩罗童子之天。乘于孔雀。从天来下。向阎浮提。拥护世间。复有邪见异道诸婆罗门。作如是说。摩醯首罗。乘于白牛。造作世间。能坏世间。名为作者。能作世间。如是邪见外道诸婆罗门。种种分别。种种赞叹。造作诸论。非实见实。如是一切。诸婆罗门。破坏正法。第一愚痴。亦教他人。令其邪见。

尔时天子。既观察已。还于天宫。如是外道。以愚痴心。不实说实。不如实见。于劫初时。此天来下。外道见已。不如实知。如是邪见。外道诸婆罗门。自生分别。转为他说。如是外道。不如实见。尔时天子。既至天宫。向余天众。说如是言。我至阎浮提见其国界。其地平正。园林花池。柔软可爱。时诸天子。闻其所说。或乘白象。或乘孔雀。种种骑乘。或身乘空。悉遍观察须弥山已。次第而下。至阎浮提。或于河池山林静处。暂下止住。令诸外道婆罗门等。皆名此处。为福德地。在此地中。苦行持戒。谓福德处。如是虚妄。次第相传闻之心着。谓有真实。

尔时天子。初下之时。有婆罗门。见此天子。自生分别。或言。此是大梵天王。或言。此是摩醯首罗。或言。此是八臂天王。或言。此是自在天子。鸠摩罗童子天。各生分别。此是梵王所住之地。此是摩醯首罗自在天王所摄之地。此是八臂天王所摄之地。此是鸠摩罗童子天所摄之地。既分别已。或作邪论。或作赞叹。或自立宗。或自说因。自说譬喻。种种邪见。既自邪见。复以邪见。转教他人。余人闻已。展转相教。如是次第。非如实见。