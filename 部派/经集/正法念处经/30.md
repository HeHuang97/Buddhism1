## 正法念处经卷第三十

### 观天品第六之九(三十三天之六)

复次。是事有故是事有。所谓有彼岸故。则有此岸。若无彼岸。则无此岸。如是天子。是为是事有故是事有。是事无故是事无。互共有生。各各因缘。一切有为法。从因缘生。因缘者。所谓无明缘行。行缘识。乃至死亦如是。天子当知。如是十二因缘。彼佛世尊。于此宫殿。人中之数。五千岁中。于此宫殿。演说此法。我今为汝宣说少分。如恒河沙等三世如来应等正觉。同说此法。为正法身。彼佛世尊。说此法时。七亿诸天。尽诸有漏。得法眼净。

尔时世尊。还阎浮提。以大悲心。为人说法。所谓无明缘行。乃至生缘老死。时诸众生。无量无边。远离尘垢。于诸法中。漏尽解脱。如是世尊。天人之师。为诸天人。演说斯法。如是帝释。为诸天众。广说法已。往诣摩多邻那天宫。到其宫已。见种种鸟。七宝翅羽。以为庄严。众莲华池。其诸池中。七宝莲华。其莲华色。种种宝色。种种众蜂。以为庄严。如日初出。其华光明。庄严宝殿。于其宫侧。毗琉璃树。以树光明。互相映发。令此天宫。出青光明。其琉璃树。真金为叶。以此树叶。相映发故。出黄赤光。复有大光。以为庄严。宫室园林。以种种宝。以为庄严。种种宝宫。种种七宝。园林华树。以为庄严。甚可爱乐。帝释见之。发希有心。于其殿中。有大华池。七宝成就。其水黄色。如融金聚。殊妙庄严。种种众宝。庄严厕填。种种色鸟。以为庄严。一切天众。种种伎乐。歌舞戏笑。共相娱乐。往诣大池。其池名曰一切最胜。池中诸鸟。见诸天子心意荡逸。即为天子。而说颂曰。

&nbsp;&nbsp;&nbsp;&nbsp;譬如灵鹫鸟&nbsp;&nbsp;&nbsp;&nbsp;不住莲花中

&nbsp;&nbsp;&nbsp;&nbsp;如是寂静处&nbsp;&nbsp;&nbsp;&nbsp;恶人不应住

&nbsp;&nbsp;&nbsp;&nbsp;如是寂静林&nbsp;&nbsp;&nbsp;&nbsp;云何行放逸

&nbsp;&nbsp;&nbsp;&nbsp;颠倒不顺法&nbsp;&nbsp;&nbsp;&nbsp;如日出冷光

&nbsp;&nbsp;&nbsp;&nbsp;若得离爱乐&nbsp;&nbsp;&nbsp;&nbsp;解脱离众苦

&nbsp;&nbsp;&nbsp;&nbsp;若离此二法&nbsp;&nbsp;&nbsp;&nbsp;天乐非为乐

&nbsp;&nbsp;&nbsp;&nbsp;修禅离放逸&nbsp;&nbsp;&nbsp;&nbsp;解脱于欲网

&nbsp;&nbsp;&nbsp;&nbsp;解脱乃名乐&nbsp;&nbsp;&nbsp;&nbsp;非汝爱所诳

&nbsp;&nbsp;&nbsp;&nbsp;世尊先住此&nbsp;&nbsp;&nbsp;&nbsp;及诸修行者

&nbsp;&nbsp;&nbsp;&nbsp;汝为欲所牵&nbsp;&nbsp;&nbsp;&nbsp;不应住此林

&nbsp;&nbsp;&nbsp;&nbsp;此殿受天乐&nbsp;&nbsp;&nbsp;&nbsp;无常不久住

&nbsp;&nbsp;&nbsp;&nbsp;若离于爱欲&nbsp;&nbsp;&nbsp;&nbsp;是为第一乐

&nbsp;&nbsp;&nbsp;&nbsp;先住此林者&nbsp;&nbsp;&nbsp;&nbsp;皆入第一处

&nbsp;&nbsp;&nbsp;&nbsp;若得第一处&nbsp;&nbsp;&nbsp;&nbsp;能断一切苦

&nbsp;&nbsp;&nbsp;&nbsp;贪心好美食&nbsp;&nbsp;&nbsp;&nbsp;为贪心所诳

&nbsp;&nbsp;&nbsp;&nbsp;此寂静林中&nbsp;&nbsp;&nbsp;&nbsp;斯人不应住

&nbsp;&nbsp;&nbsp;&nbsp;若修寂静心&nbsp;&nbsp;&nbsp;&nbsp;乐清净应住

&nbsp;&nbsp;&nbsp;&nbsp;心行于欲境&nbsp;&nbsp;&nbsp;&nbsp;不住寂静林

&nbsp;&nbsp;&nbsp;&nbsp;若有心寂静&nbsp;&nbsp;&nbsp;&nbsp;应住于林中

&nbsp;&nbsp;&nbsp;&nbsp;为欲心所乱&nbsp;&nbsp;&nbsp;&nbsp;不应住此林

&nbsp;&nbsp;&nbsp;&nbsp;怖畏五因缘&nbsp;&nbsp;&nbsp;&nbsp;爱所不能烧

&nbsp;&nbsp;&nbsp;&nbsp;清净离爱人&nbsp;&nbsp;&nbsp;&nbsp;终不堕恶道

&nbsp;&nbsp;&nbsp;&nbsp;有生必有死&nbsp;&nbsp;&nbsp;&nbsp;强者病所侵

&nbsp;&nbsp;&nbsp;&nbsp;富乐有衰恼&nbsp;&nbsp;&nbsp;&nbsp;少壮老所坏

&nbsp;&nbsp;&nbsp;&nbsp;恩爱必有离&nbsp;&nbsp;&nbsp;&nbsp;和合不久停

&nbsp;&nbsp;&nbsp;&nbsp;诸法皆如是&nbsp;&nbsp;&nbsp;&nbsp;正觉之所说

&nbsp;&nbsp;&nbsp;&nbsp;若人于三界&nbsp;&nbsp;&nbsp;&nbsp;其心不迷者

&nbsp;&nbsp;&nbsp;&nbsp;是人得寂静&nbsp;&nbsp;&nbsp;&nbsp;应住寂林中

&nbsp;&nbsp;&nbsp;&nbsp;常为欲谄曲&nbsp;&nbsp;&nbsp;&nbsp;忆念怀怖畏

&nbsp;&nbsp;&nbsp;&nbsp;是人则不得&nbsp;&nbsp;&nbsp;&nbsp;林中寂静乐

&nbsp;&nbsp;&nbsp;&nbsp;若人心清净&nbsp;&nbsp;&nbsp;&nbsp;依林修寂静

&nbsp;&nbsp;&nbsp;&nbsp;其人林中乐&nbsp;&nbsp;&nbsp;&nbsp;非是行欲人

&nbsp;&nbsp;&nbsp;&nbsp;林中修净心&nbsp;&nbsp;&nbsp;&nbsp;入聚心不动

&nbsp;&nbsp;&nbsp;&nbsp;是故住林中&nbsp;&nbsp;&nbsp;&nbsp;不应住城邑

&nbsp;&nbsp;&nbsp;&nbsp;若人入城邑&nbsp;&nbsp;&nbsp;&nbsp;为欲心所乱

&nbsp;&nbsp;&nbsp;&nbsp;谄曲不清净&nbsp;&nbsp;&nbsp;&nbsp;至林还寂静

&nbsp;&nbsp;&nbsp;&nbsp;是故林树间&nbsp;&nbsp;&nbsp;&nbsp;第一最寂灭

&nbsp;&nbsp;&nbsp;&nbsp;行者所应住&nbsp;&nbsp;&nbsp;&nbsp;能离于欲心

&nbsp;&nbsp;&nbsp;&nbsp;诸根心寂静&nbsp;&nbsp;&nbsp;&nbsp;行者心安乐

&nbsp;&nbsp;&nbsp;&nbsp;千帝释之乐&nbsp;&nbsp;&nbsp;&nbsp;不及此人心

&nbsp;&nbsp;&nbsp;&nbsp;若得禅定乐&nbsp;&nbsp;&nbsp;&nbsp;一切白净法

&nbsp;&nbsp;&nbsp;&nbsp;夜摩诸天中&nbsp;&nbsp;&nbsp;&nbsp;不及此乐分

&nbsp;&nbsp;&nbsp;&nbsp;乐从欲所生&nbsp;&nbsp;&nbsp;&nbsp;常与众苦合

&nbsp;&nbsp;&nbsp;&nbsp;若断烦恼乐&nbsp;&nbsp;&nbsp;&nbsp;永无有破坏

&nbsp;&nbsp;&nbsp;&nbsp;无始生死中&nbsp;&nbsp;&nbsp;&nbsp;烦恼怨结心

&nbsp;&nbsp;&nbsp;&nbsp;若断此怨结&nbsp;&nbsp;&nbsp;&nbsp;欲乐无能及

&nbsp;&nbsp;&nbsp;&nbsp;从欲生乐者&nbsp;&nbsp;&nbsp;&nbsp;不净苦果报

&nbsp;&nbsp;&nbsp;&nbsp;若得解脱乐&nbsp;&nbsp;&nbsp;&nbsp;是乐无与等

&nbsp;&nbsp;&nbsp;&nbsp;依止离欲行&nbsp;&nbsp;&nbsp;&nbsp;行者第一道

&nbsp;&nbsp;&nbsp;&nbsp;从爱生欲乐&nbsp;&nbsp;&nbsp;&nbsp;不能至正道

&nbsp;&nbsp;&nbsp;&nbsp;初爱生味者&nbsp;&nbsp;&nbsp;&nbsp;得报如火毒

&nbsp;&nbsp;&nbsp;&nbsp;从欲所生乐&nbsp;&nbsp;&nbsp;&nbsp;常在于地狱

&nbsp;&nbsp;&nbsp;&nbsp;初爱生善味&nbsp;&nbsp;&nbsp;&nbsp;中爱亦如是

&nbsp;&nbsp;&nbsp;&nbsp;后寂静清净&nbsp;&nbsp;&nbsp;&nbsp;能至安乐处

&nbsp;&nbsp;&nbsp;&nbsp;若行初中善&nbsp;&nbsp;&nbsp;&nbsp;庄严如慈母

&nbsp;&nbsp;&nbsp;&nbsp;云何舍正念&nbsp;&nbsp;&nbsp;&nbsp;戏欲乐境界

&nbsp;&nbsp;&nbsp;&nbsp;欲洄澓所转&nbsp;&nbsp;&nbsp;&nbsp;中后常苦恼

&nbsp;&nbsp;&nbsp;&nbsp;云何愚痴人&nbsp;&nbsp;&nbsp;&nbsp;于欲生爱乐

&nbsp;&nbsp;&nbsp;&nbsp;如妙色毒花&nbsp;&nbsp;&nbsp;&nbsp;如触猛火焰

&nbsp;&nbsp;&nbsp;&nbsp;欲乐亦如是&nbsp;&nbsp;&nbsp;&nbsp;后受大苦恼

&nbsp;&nbsp;&nbsp;&nbsp;如火益众薪&nbsp;&nbsp;&nbsp;&nbsp;其焰不可灭

&nbsp;&nbsp;&nbsp;&nbsp;自他俱能烧&nbsp;&nbsp;&nbsp;&nbsp;欲乐亦如是

&nbsp;&nbsp;&nbsp;&nbsp;如飞蛾投火&nbsp;&nbsp;&nbsp;&nbsp;不见烧害苦

&nbsp;&nbsp;&nbsp;&nbsp;欲乐亦如是&nbsp;&nbsp;&nbsp;&nbsp;痴人不觉知

&nbsp;&nbsp;&nbsp;&nbsp;若人着欲乐&nbsp;&nbsp;&nbsp;&nbsp;常为欲所烧

&nbsp;&nbsp;&nbsp;&nbsp;如蛾投灯火&nbsp;&nbsp;&nbsp;&nbsp;欲火过于此

&nbsp;&nbsp;&nbsp;&nbsp;是故舍欲害&nbsp;&nbsp;&nbsp;&nbsp;常乐修智慧

&nbsp;&nbsp;&nbsp;&nbsp;莫行于放逸&nbsp;&nbsp;&nbsp;&nbsp;放逸堕恶道

&nbsp;&nbsp;&nbsp;&nbsp;一切爱欲乐&nbsp;&nbsp;&nbsp;&nbsp;为放逸所诳

&nbsp;&nbsp;&nbsp;&nbsp;受乐报既尽&nbsp;&nbsp;&nbsp;&nbsp;后堕地狱苦

&nbsp;&nbsp;&nbsp;&nbsp;其人善业尽&nbsp;&nbsp;&nbsp;&nbsp;为欲之所诳

&nbsp;&nbsp;&nbsp;&nbsp;从天至地狱&nbsp;&nbsp;&nbsp;&nbsp;欲痴所诳故

&nbsp;&nbsp;&nbsp;&nbsp;从生乃至终&nbsp;&nbsp;&nbsp;&nbsp;常修正思惟

&nbsp;&nbsp;&nbsp;&nbsp;心念于戒法&nbsp;&nbsp;&nbsp;&nbsp;是人得寂灭

&nbsp;&nbsp;&nbsp;&nbsp;焰曲邪忆念&nbsp;&nbsp;&nbsp;&nbsp;三毒生味着

&nbsp;&nbsp;&nbsp;&nbsp;放逸水甚深&nbsp;&nbsp;&nbsp;&nbsp;女欲为水衣

&nbsp;&nbsp;&nbsp;&nbsp;歌乐动其心&nbsp;&nbsp;&nbsp;&nbsp;爱水冲磐石

&nbsp;&nbsp;&nbsp;&nbsp;境界蛇所覆&nbsp;&nbsp;&nbsp;&nbsp;心波駃流注

&nbsp;&nbsp;&nbsp;&nbsp;爱河大瀑恶&nbsp;&nbsp;&nbsp;&nbsp;流注龙境界

&nbsp;&nbsp;&nbsp;&nbsp;痴人入此河&nbsp;&nbsp;&nbsp;&nbsp;为天欲所没

&nbsp;&nbsp;&nbsp;&nbsp;可畏如瀑河&nbsp;&nbsp;&nbsp;&nbsp;痴人不觉没

&nbsp;&nbsp;&nbsp;&nbsp;犹如痴蜜蜂&nbsp;&nbsp;&nbsp;&nbsp;饮于毒树花

&nbsp;&nbsp;&nbsp;&nbsp;如是欲毒害&nbsp;&nbsp;&nbsp;&nbsp;痴人乐贪着

&nbsp;&nbsp;&nbsp;&nbsp;蜂饮毒存亡&nbsp;&nbsp;&nbsp;&nbsp;爱欲无不没

&nbsp;&nbsp;&nbsp;&nbsp;三毒水中生&nbsp;&nbsp;&nbsp;&nbsp;放逸风所吹

&nbsp;&nbsp;&nbsp;&nbsp;爱火烧天众&nbsp;&nbsp;&nbsp;&nbsp;而犹不觉知

&nbsp;&nbsp;&nbsp;&nbsp;毒生于天中&nbsp;&nbsp;&nbsp;&nbsp;放逸为稠林

&nbsp;&nbsp;&nbsp;&nbsp;痴人所游戏&nbsp;&nbsp;&nbsp;&nbsp;以爱自诳心

&nbsp;&nbsp;&nbsp;&nbsp;放逸生诸欲&nbsp;&nbsp;&nbsp;&nbsp;攀缘不暂停

&nbsp;&nbsp;&nbsp;&nbsp;是欲如梦幻&nbsp;&nbsp;&nbsp;&nbsp;智者所不信

&nbsp;&nbsp;&nbsp;&nbsp;诸欲虽如梦&nbsp;&nbsp;&nbsp;&nbsp;梦非地狱因

&nbsp;&nbsp;&nbsp;&nbsp;是故舍诸欲&nbsp;&nbsp;&nbsp;&nbsp;常修清净业

&nbsp;&nbsp;&nbsp;&nbsp;善行为最胜&nbsp;&nbsp;&nbsp;&nbsp;非为不善业

&nbsp;&nbsp;&nbsp;&nbsp;如是善业系&nbsp;&nbsp;&nbsp;&nbsp;则得于胜处

&nbsp;&nbsp;&nbsp;&nbsp;诸天着欲乐&nbsp;&nbsp;&nbsp;&nbsp;不得寂静处

&nbsp;&nbsp;&nbsp;&nbsp;智人至寂静&nbsp;&nbsp;&nbsp;&nbsp;以不放逸故


尔时天鸟。为于放逸诸天子等。说是偈已。时释迦天王。于此林中。复诣异处。到彼林已。其林一切善业庄严种种功德。学无学人所住之处。大仙世尊迦迦村陀如来住处。时天帝释。与无量天众。作天伎乐。共入林中。见此林树。既入林中。诸天威德。悉皆殊胜。如须弥山处于六万金山之中。释迦天主在诸天中。亦复如是。三十三天诸园林中。此林光明最胜殊特。时天帝释。与诸天众。恭敬围绕。诣阎浮林。其阎浮林一切金树以为庄严。释迦天王。至此林中。告诸天曰。汝等天众。见此一切殊胜林不。无量华池园林具足。天众白言。唯然已见。帝释告言。此林如是。一切功德皆悉具足。我今睹之。生希有心。今睹此林。如见迦迦村陀如来无等色身。一切智慧大悲如来之所住处。于此住处。无量天众以闻法故。从乐得乐。此佛如来无上丈夫。已入涅槃。遗果犹存。尔时帝释。复往诣于俱吒迦殿林。迦迦村陀如来。往昔亦曾入此林中。帝释天王入此林中。见百千万殿围绕此殿七宝庄严。谓青宝王。金刚车磲。毗琉璃宝。种种众宝。间错庄严。种种幢幡。以为严饰。诸殿之中。如来所坐。殊胜之殿。光明晃曜。犹如初夏秋天之时。无诸云翳。于众星中。日月最胜。如来所坐宫殿殊胜。亦复如是。其明照曜。唯除帝释。一切天众。不能久视是殿威德。譬如阎浮提中盛夏之日。一切世人无能久观。如来之殿。亦复如是。释迦天王。告诸天曰。汝等见是殿威德不。诸天白言。唯然天王。我已见之。帝释告曰。此殿往昔迦迦村陀如来等正觉调御丈夫无上大师。与百千沙门。皆离疑网。见四真谛。得二解脱。具六神通四如意足。升此大殿。以利安乐诸天人故。于夏四月。此处安居。为三十三天演说正法。所谓此是色。此色集。此色灭。此色灭道证。受想行识。和合聚集。观过舍出。亦复如是。天子当知。彼佛如来。如是次第。为诸天众放逸憍慢。不觉退没无常之苦。但着欲乐。不知自相平等之相。说如是法利益众生。尔时如来。复为放逸诸天子等。说微妙法。以偈诃责。

&nbsp;&nbsp;&nbsp;&nbsp;放逸生死本&nbsp;&nbsp;&nbsp;&nbsp;诸天所住处

&nbsp;&nbsp;&nbsp;&nbsp;放逸毒所醉&nbsp;&nbsp;&nbsp;&nbsp;没在于诸有

&nbsp;&nbsp;&nbsp;&nbsp;若有离放逸&nbsp;&nbsp;&nbsp;&nbsp;永脱三界海

&nbsp;&nbsp;&nbsp;&nbsp;放逸痴为本&nbsp;&nbsp;&nbsp;&nbsp;盲冥无所觉

&nbsp;&nbsp;&nbsp;&nbsp;光明起有本&nbsp;&nbsp;&nbsp;&nbsp;从于火日生

&nbsp;&nbsp;&nbsp;&nbsp;因痴生放逸&nbsp;&nbsp;&nbsp;&nbsp;大仙如是说

&nbsp;&nbsp;&nbsp;&nbsp;放逸火炽然&nbsp;&nbsp;&nbsp;&nbsp;由心之所起

&nbsp;&nbsp;&nbsp;&nbsp;诳惑愚痴人&nbsp;&nbsp;&nbsp;&nbsp;至诸地狱道

&nbsp;&nbsp;&nbsp;&nbsp;天人行放逸&nbsp;&nbsp;&nbsp;&nbsp;女色之所使

&nbsp;&nbsp;&nbsp;&nbsp;和合相娱乐&nbsp;&nbsp;&nbsp;&nbsp;不知爱别苦

&nbsp;&nbsp;&nbsp;&nbsp;临命欲终时&nbsp;&nbsp;&nbsp;&nbsp;现前受大苦

&nbsp;&nbsp;&nbsp;&nbsp;婇女亦随尽&nbsp;&nbsp;&nbsp;&nbsp;诸乐皆磨灭

&nbsp;&nbsp;&nbsp;&nbsp;和合必有离&nbsp;&nbsp;&nbsp;&nbsp;一切乐皆尽

&nbsp;&nbsp;&nbsp;&nbsp;壮少当衰变&nbsp;&nbsp;&nbsp;&nbsp;一切业皆尽

&nbsp;&nbsp;&nbsp;&nbsp;一切诸众生&nbsp;&nbsp;&nbsp;&nbsp;善恶业所系

&nbsp;&nbsp;&nbsp;&nbsp;如伎人游戏&nbsp;&nbsp;&nbsp;&nbsp;去来各差别

&nbsp;&nbsp;&nbsp;&nbsp;业伎之所系&nbsp;&nbsp;&nbsp;&nbsp;流转于生死

&nbsp;&nbsp;&nbsp;&nbsp;无常业流动&nbsp;&nbsp;&nbsp;&nbsp;智者不应信

&nbsp;&nbsp;&nbsp;&nbsp;放逸如毒害&nbsp;&nbsp;&nbsp;&nbsp;应方便舍离

&nbsp;&nbsp;&nbsp;&nbsp;若离于放逸&nbsp;&nbsp;&nbsp;&nbsp;永渡三界海


尔时迦迦村陀如来。调伏九那由他放逸诸天。令离放逸。分别解说。利益诸天。与诸比丘及诸大众。诣阎浮提时。天帝释为诸天众。说是语已。往诣殿所。升于宝殿。俱吒迦殿。无量众宝以为庄严。其诸珍宝。一切天众。先未曾见。诸天见之。皆生欢喜发希有心。帝释见已。告诸天众。汝等见此殊胜殿不。未曾有此胜妙庄严。时诸天众白天王言。唯然已见。帝释告言。此宝宫殿。乃是夜摩天王之所奉献。以净信心。施于迦迦村陀世尊。此殿光明。不可得见。如是彼天。光明殊胜。何以故。先世天子不行放逸如汝等故。时诸天众。自知劣弱。舍憍慢心。一切天众。皆以头面礼如来殿。皆发欢喜。颜色悦乐。心生厌离。自知其业减劣鲜少。有发无上菩提心者。有发缘觉菩提心者。有发声闻菩提心者。有于佛所得不坏信。一切天众皆生净信。合掌恭敬。住在一面。时天帝释。入俱吒殿。至于如来师子之座演说法处。迦迦村陀如来。所卧敷具。金刚为床。种种具足。时天帝释。以清净心。举身投地。礼师子座。心自念言。此是如来所坐之处。以敬重心。念如来故。从地而起。见书殿壁。有偈句颂。其文颂曰。

&nbsp;&nbsp;&nbsp;&nbsp;若人投崖岩&nbsp;&nbsp;&nbsp;&nbsp;或有不失命

&nbsp;&nbsp;&nbsp;&nbsp;堕放逸地者&nbsp;&nbsp;&nbsp;&nbsp;无有不受苦

&nbsp;&nbsp;&nbsp;&nbsp;若人行放逸&nbsp;&nbsp;&nbsp;&nbsp;一切有所作

&nbsp;&nbsp;&nbsp;&nbsp;如是于昼夜&nbsp;&nbsp;&nbsp;&nbsp;终无有乐报

&nbsp;&nbsp;&nbsp;&nbsp;世间出世间&nbsp;&nbsp;&nbsp;&nbsp;一切诸乐法

&nbsp;&nbsp;&nbsp;&nbsp;放逸能破坏&nbsp;&nbsp;&nbsp;&nbsp;是故应舍离

&nbsp;&nbsp;&nbsp;&nbsp;不放逸不死&nbsp;&nbsp;&nbsp;&nbsp;放逸是死句

&nbsp;&nbsp;&nbsp;&nbsp;不放逸最胜&nbsp;&nbsp;&nbsp;&nbsp;当为诸天主

&nbsp;&nbsp;&nbsp;&nbsp;放逸生死本&nbsp;&nbsp;&nbsp;&nbsp;谨慎是胜道

&nbsp;&nbsp;&nbsp;&nbsp;是故舍放逸&nbsp;&nbsp;&nbsp;&nbsp;常得受天乐

&nbsp;&nbsp;&nbsp;&nbsp;若人欲求乐&nbsp;&nbsp;&nbsp;&nbsp;若怖畏诸苦

&nbsp;&nbsp;&nbsp;&nbsp;应舍放逸行&nbsp;&nbsp;&nbsp;&nbsp;放逸如火毒

&nbsp;&nbsp;&nbsp;&nbsp;放逸睡覆人&nbsp;&nbsp;&nbsp;&nbsp;放逸痴毒害

&nbsp;&nbsp;&nbsp;&nbsp;作诸不善业&nbsp;&nbsp;&nbsp;&nbsp;放逸坠坑陷

&nbsp;&nbsp;&nbsp;&nbsp;不放逸最胜&nbsp;&nbsp;&nbsp;&nbsp;放逸为不善

&nbsp;&nbsp;&nbsp;&nbsp;不放逸得乐&nbsp;&nbsp;&nbsp;&nbsp;放逸常受苦

&nbsp;&nbsp;&nbsp;&nbsp;总说此偈句&nbsp;&nbsp;&nbsp;&nbsp;为苦乐根本

&nbsp;&nbsp;&nbsp;&nbsp;既知此功德&nbsp;&nbsp;&nbsp;&nbsp;善修自利益


尔时帝释。读诵此偈。增长恭敬。以清净心。复以头面。礼师子座。久于此处赞不放逸。毁呰放逸。还出此殿。向诸天众。时诸天众见天王帝释。皆生恭敬。至帝释所。时天帝释。以向偈颂。为诸天众具足演说。告诸天曰。如是偈句。为欲利益安乐一切诸天子故。书之殿壁。一切天众。闻是说已。皆礼世尊。作如是言。如来世尊世间之眼。为我等故说如是偈。时诸天众。久不放逸。复以种种伎乐之音。与诸天众。往诣微细行天。微细行天闻是事已。与诸天女种种伎乐。出妙音声。来诣此林。欲与此林诸天子等共相娱乐。微细行天。既至此林。此林诸天。还失正念。入于放逸。种种伎乐。歌舞戏笑。向微细行。诸天大众。既相见已。皆生欢喜。于园林中。宝树宝枝。弥覆园林。互相娱乐。乃至爱善业尽。从天命终。随业流转。堕于地狱饿鬼畜生。若有闭于三恶道门。还生人中安乐国土。园林流池皆悉具足。常行善业。大富饶财。或为国王。或为大臣。为一切人之所爱敬。常乐布施。护持禁戒。乐作善业。以余业故。

复次比丘。知业果报。观三十三天所住之地。彼以闻慧。见有地处。第二十二。名威德轮。众生何业。生于彼天。彼以闻慧见诸众生。修行善法常不放逸。以利益心利益众生。信于业果。近善知识。不杀生不偷盗。若尸赊婆树。若庵罗树。若枣若榛种种林树。于此树上有诸鸟巢。巢中有子。若鸟若蛇取诸鸟子。其人见之。以慈悲心。利益众生。救令得脱。云何不盗。于他林树乃至不取一枝一叶。亦不教他。若行道路。见地遗果。不取不盗。见人取者劝令舍离。云何行善而修布施。于降雨时以食施僧。若饥馑世。若疾病人。以食施之。自持禁戒令他住戒。见住戒者教他随喜。为他众生说业果报。念佛法僧而行布施。若施父母。若优婆塞。或无禁戒病患之人。以饮食汤药所须之具。施此诸人。亦教他人。说业果报。不近恶友。不与同住。不共言说。常能善摄身口意业。自利利他。是人命终。生于善道三十三天威德轮地。生此天已。以善业故。其身光明。如月盛满。其地庄严。甚可爱乐。七宝园林。充满其地。种种流泉。诸莲华池。种种莲华。毗琉璃茎。黄金为叶。遍覆池水。种种金石以为崖岸。旋转洄澓。犹如舞戏。种种众鸟出妙音声令心悦豫。真金山峰。毗琉璃峰。庄严其地。鹅鸭鸳鸯出众妙音。天子天女欢喜游戏。绕莲华池。其河流注出妙音声。复有众宝莲华之林。种种光明。种种众蜂。以为庄严。天子天女观莲华池。以种种宝庄严其身。光明轮天。久时受乐。复往诣于弥难多林。游戏受乐。种种乐音互相娱乐。至彼林中。有莲华林。名箜篌游戏。其莲华林。纵广正等五百由旬。上味色香美味之饮充满其中。诸天饮之歌舞戏笑。共相娱乐。时有天鸟。名曰正行。见诸天子行于放逸。而说颂曰。

&nbsp;&nbsp;&nbsp;&nbsp;无耻无惭愧&nbsp;&nbsp;&nbsp;&nbsp;懈怠恶知识

&nbsp;&nbsp;&nbsp;&nbsp;是地狱种子&nbsp;&nbsp;&nbsp;&nbsp;智者所舍离

&nbsp;&nbsp;&nbsp;&nbsp;无耻无惭愧&nbsp;&nbsp;&nbsp;&nbsp;常作不善行

&nbsp;&nbsp;&nbsp;&nbsp;如人坠高岩&nbsp;&nbsp;&nbsp;&nbsp;后时乃自觉

&nbsp;&nbsp;&nbsp;&nbsp;贪痴无诚信&nbsp;&nbsp;&nbsp;&nbsp;其心无怖畏

&nbsp;&nbsp;&nbsp;&nbsp;为嫉妒所迷&nbsp;&nbsp;&nbsp;&nbsp;不得生天中

&nbsp;&nbsp;&nbsp;&nbsp;饮酒虚妄语&nbsp;&nbsp;&nbsp;&nbsp;心坚着贪欲

&nbsp;&nbsp;&nbsp;&nbsp;不信业果报&nbsp;&nbsp;&nbsp;&nbsp;是地狱因缘

&nbsp;&nbsp;&nbsp;&nbsp;守护心过恶&nbsp;&nbsp;&nbsp;&nbsp;嗔恚之恶业

&nbsp;&nbsp;&nbsp;&nbsp;众生恶业故&nbsp;&nbsp;&nbsp;&nbsp;堕于三恶道

&nbsp;&nbsp;&nbsp;&nbsp;心勇造恶业&nbsp;&nbsp;&nbsp;&nbsp;常为欲所使

&nbsp;&nbsp;&nbsp;&nbsp;常行于妄语&nbsp;&nbsp;&nbsp;&nbsp;其人无乐报

&nbsp;&nbsp;&nbsp;&nbsp;若人毁犯戒&nbsp;&nbsp;&nbsp;&nbsp;如伪宝云母

&nbsp;&nbsp;&nbsp;&nbsp;其人恶业故&nbsp;&nbsp;&nbsp;&nbsp;堕于三恶道

&nbsp;&nbsp;&nbsp;&nbsp;若人住恶心&nbsp;&nbsp;&nbsp;&nbsp;其闇无有边

&nbsp;&nbsp;&nbsp;&nbsp;若人归三宝&nbsp;&nbsp;&nbsp;&nbsp;如夜大光明

&nbsp;&nbsp;&nbsp;&nbsp;愚夫行放逸&nbsp;&nbsp;&nbsp;&nbsp;如醉痴自欺

&nbsp;&nbsp;&nbsp;&nbsp;二放逸所惑&nbsp;&nbsp;&nbsp;&nbsp;轮转于地狱

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;有出必归灭

&nbsp;&nbsp;&nbsp;&nbsp;如生则有死&nbsp;&nbsp;&nbsp;&nbsp;毕竟不相离

&nbsp;&nbsp;&nbsp;&nbsp;放逸自围绕&nbsp;&nbsp;&nbsp;&nbsp;境界海增长

&nbsp;&nbsp;&nbsp;&nbsp;爱锁之所缚&nbsp;&nbsp;&nbsp;&nbsp;游戏于天中

&nbsp;&nbsp;&nbsp;&nbsp;诸天初生时&nbsp;&nbsp;&nbsp;&nbsp;乐生念念灭

&nbsp;&nbsp;&nbsp;&nbsp;放逸自覆心&nbsp;&nbsp;&nbsp;&nbsp;不知无常转

&nbsp;&nbsp;&nbsp;&nbsp;放逸自迷惑&nbsp;&nbsp;&nbsp;&nbsp;常乐于境界

&nbsp;&nbsp;&nbsp;&nbsp;因欲无厌足&nbsp;&nbsp;&nbsp;&nbsp;常受诸苦恼

&nbsp;&nbsp;&nbsp;&nbsp;无有念念时&nbsp;&nbsp;&nbsp;&nbsp;须臾不自在

&nbsp;&nbsp;&nbsp;&nbsp;是爱使众生&nbsp;&nbsp;&nbsp;&nbsp;受于天中乐

&nbsp;&nbsp;&nbsp;&nbsp;爱地甚暴恶&nbsp;&nbsp;&nbsp;&nbsp;无量杂觉观

&nbsp;&nbsp;&nbsp;&nbsp;游戏于爱地&nbsp;&nbsp;&nbsp;&nbsp;为欲之所使

&nbsp;&nbsp;&nbsp;&nbsp;譬如地狱火&nbsp;&nbsp;&nbsp;&nbsp;焚烧诸罪人

&nbsp;&nbsp;&nbsp;&nbsp;爱火亦如是&nbsp;&nbsp;&nbsp;&nbsp;焚烧一切天

&nbsp;&nbsp;&nbsp;&nbsp;饥渴火炽然&nbsp;&nbsp;&nbsp;&nbsp;焚烧诸饿鬼

&nbsp;&nbsp;&nbsp;&nbsp;畜生相残害&nbsp;&nbsp;&nbsp;&nbsp;人中追求苦

&nbsp;&nbsp;&nbsp;&nbsp;爱火周遍起&nbsp;&nbsp;&nbsp;&nbsp;一切皆围绕

&nbsp;&nbsp;&nbsp;&nbsp;火烧常炽然&nbsp;&nbsp;&nbsp;&nbsp;世间莫能觉


如是天鸟。为诸放逸诸天子等。说是偈已。若诸天子。已于先世行善业者。闻此法音。少离放逸。不饮天酒。远离色香味触上妙五欲放逸之乐。复入园林伎乐自娱。随心所念受种种乐。青毗琉璃车磲宝峰。于园林中流泉河水。众莲华池。以为庄严。种种色蜂游集其中。其莲华林。毗琉璃叶。颇梨为茎。多有众蜂。不可喻说。百千天女。与诸天子游戏受乐。以善业故。种种境界。天女爱河之所[漂\*寸]没。未曾觉悟。如是游戏。共相娱乐。乃至爱善业尽。从天命终。随业流转堕于地狱饿鬼畜生。若生人中生安乐处。大富饶财。其心广大。乐修正法。常爱智慧。爱乐沙门及婆罗门。寿命延长。以余业故。

复次比丘。知业果报。观三十三天所住之地。彼以闻慧。见二十三地处。名曰月行。众生何业生于彼处。彼闻知见。若有众生。以清净心修行善业。善修其心。造佛形像。或为供养。洗佛形像。令除尘垢。揩拭刷磨。或见金银为如来像。见之欢喜。思惟爱仰福田功德。思心功德。自熏其心。而行善业。心生喜悦。不杀不盗。云何不杀。如是之人。乃至不念断众生命。亦不教他。见人作者不生随喜。劝令不作。令住善道。自利利人。复有不杀。不生杀念。乃至床褥卧具有湿生虫。不起心想欲害其命。于微细命乃至蚁子。不起杀意。是名不杀生。云何不盗。如是善人。修行善业不知厌足。于一切处。不行偷盗。乃至草木泥土。自既不取。亦不教他。设有大热。不夺他荫。不令他人住于日中自受荫处。自有势力。亦不夺他。不教他人。见他作者。劝令不作。乃至荫凉。亦不偷盗。微细之事。皆不偷盗。是名不盗。如是之人。命终之后。生于天中月行之地。生彼天已。以善业故。得乐果报。光明普照。犹如和合十月并照。如是天众。身相光明。清净无垢。亦复如是。天子既生。一切天众。百倍转胜。其身光明。冷暖调适。一切余天。见之爱乐。其光胜于余天之光。其光普照满十由旬。胜余一切珍宝之光。以善业故。如是天子。无量眷属以为围绕。作众伎乐。诣于园林游戏之处。林名五乐。第一胜妙。于三十三天。最为殊特。其树威德。树有善果。众鸟胜慧。钵头摩伽华。华池流水。空中香风。来吹宝铃。出于无量微妙音声。是时天子。与诸天众。作众伎乐。与诸天女种种庄严。诣五乐林种种伎乐。游戏受乐。天女歌颂五乐之音。受第一乐。以于福田作善业故。得此胜香。其香普熏。满五由旬。其果处空。犹如众星。其树庄严。天中最胜。明如日光。其光不热。亦复无冷。其果色香。众味具足。其香胜于一切香气。熏五由旬。如星处空。果中常流种种香饮。诸天饮之。离于醉乱。种种香味。随心所念。皆悉得之。受如是等功德之种。时有天鸟。名教放逸。为于放逸诸天子等。而说颂曰。

&nbsp;&nbsp;&nbsp;&nbsp;善业将尽&nbsp;&nbsp;&nbsp;&nbsp;空过寿命

&nbsp;&nbsp;&nbsp;&nbsp;当速修法&nbsp;&nbsp;&nbsp;&nbsp;莫行放逸

&nbsp;&nbsp;&nbsp;&nbsp;少壮易过&nbsp;&nbsp;&nbsp;&nbsp;命亦如是

&nbsp;&nbsp;&nbsp;&nbsp;众具将失&nbsp;&nbsp;&nbsp;&nbsp;莫行放逸

&nbsp;&nbsp;&nbsp;&nbsp;天非常法&nbsp;&nbsp;&nbsp;&nbsp;非常具足

&nbsp;&nbsp;&nbsp;&nbsp;及时未坏&nbsp;&nbsp;&nbsp;&nbsp;当修福德

&nbsp;&nbsp;&nbsp;&nbsp;善业和合&nbsp;&nbsp;&nbsp;&nbsp;心念守护

&nbsp;&nbsp;&nbsp;&nbsp;未见有处&nbsp;&nbsp;&nbsp;&nbsp;而无过患

&nbsp;&nbsp;&nbsp;&nbsp;若常乱心&nbsp;&nbsp;&nbsp;&nbsp;行于非法

&nbsp;&nbsp;&nbsp;&nbsp;是乐虚妄&nbsp;&nbsp;&nbsp;&nbsp;去已不还

&nbsp;&nbsp;&nbsp;&nbsp;持戒贸乐&nbsp;&nbsp;&nbsp;&nbsp;生于天中

&nbsp;&nbsp;&nbsp;&nbsp;若不护戒&nbsp;&nbsp;&nbsp;&nbsp;临终悔恨

&nbsp;&nbsp;&nbsp;&nbsp;故应持戒&nbsp;&nbsp;&nbsp;&nbsp;守护莫犯

&nbsp;&nbsp;&nbsp;&nbsp;愚人离戒&nbsp;&nbsp;&nbsp;&nbsp;不能升天

&nbsp;&nbsp;&nbsp;&nbsp;若于天中&nbsp;&nbsp;&nbsp;&nbsp;受五欲乐

&nbsp;&nbsp;&nbsp;&nbsp;持戒清净&nbsp;&nbsp;&nbsp;&nbsp;故得大果

&nbsp;&nbsp;&nbsp;&nbsp;诸天着欲&nbsp;&nbsp;&nbsp;&nbsp;放逸痴毒

&nbsp;&nbsp;&nbsp;&nbsp;不觉无常&nbsp;&nbsp;&nbsp;&nbsp;坏其身命

&nbsp;&nbsp;&nbsp;&nbsp;无量百千&nbsp;&nbsp;&nbsp;&nbsp;那由他天

&nbsp;&nbsp;&nbsp;&nbsp;皆为放逸&nbsp;&nbsp;&nbsp;&nbsp;欲火所烧

&nbsp;&nbsp;&nbsp;&nbsp;一切众生&nbsp;&nbsp;&nbsp;&nbsp;放逸所盲

&nbsp;&nbsp;&nbsp;&nbsp;后受衰恼&nbsp;&nbsp;&nbsp;&nbsp;乃知其过

&nbsp;&nbsp;&nbsp;&nbsp;心常攀缘&nbsp;&nbsp;&nbsp;&nbsp;而无暂住

&nbsp;&nbsp;&nbsp;&nbsp;愚不觉知&nbsp;&nbsp;&nbsp;&nbsp;后为大恶

&nbsp;&nbsp;&nbsp;&nbsp;心乐欲境&nbsp;&nbsp;&nbsp;&nbsp;不觉忧恼

&nbsp;&nbsp;&nbsp;&nbsp;衰祸既至&nbsp;&nbsp;&nbsp;&nbsp;乃生悔恨

&nbsp;&nbsp;&nbsp;&nbsp;结使烦恼&nbsp;&nbsp;&nbsp;&nbsp;从忆念生

&nbsp;&nbsp;&nbsp;&nbsp;心王结使&nbsp;&nbsp;&nbsp;&nbsp;常行随逐

&nbsp;&nbsp;&nbsp;&nbsp;随心驰骋&nbsp;&nbsp;&nbsp;&nbsp;在在所住

&nbsp;&nbsp;&nbsp;&nbsp;常为惛醉&nbsp;&nbsp;&nbsp;&nbsp;流三界海

&nbsp;&nbsp;&nbsp;&nbsp;若知真谛&nbsp;&nbsp;&nbsp;&nbsp;见世间法

&nbsp;&nbsp;&nbsp;&nbsp;无常苦空&nbsp;&nbsp;&nbsp;&nbsp;永离忧恼

&nbsp;&nbsp;&nbsp;&nbsp;为色所使&nbsp;&nbsp;&nbsp;&nbsp;常求诸欲

&nbsp;&nbsp;&nbsp;&nbsp;是人后生&nbsp;&nbsp;&nbsp;&nbsp;永无天乐

&nbsp;&nbsp;&nbsp;&nbsp;此珊瑚林&nbsp;&nbsp;&nbsp;&nbsp;众宝庄严

&nbsp;&nbsp;&nbsp;&nbsp;种种枝条&nbsp;&nbsp;&nbsp;&nbsp;莲华严饰

&nbsp;&nbsp;&nbsp;&nbsp;种种流水&nbsp;&nbsp;&nbsp;&nbsp;诸河庄严

&nbsp;&nbsp;&nbsp;&nbsp;业因所得&nbsp;&nbsp;&nbsp;&nbsp;遍于虚空

&nbsp;&nbsp;&nbsp;&nbsp;劫火既起&nbsp;&nbsp;&nbsp;&nbsp;烧灭须弥

&nbsp;&nbsp;&nbsp;&nbsp;况此天身&nbsp;&nbsp;&nbsp;&nbsp;犹如水沫


&nbsp;&nbsp;&nbsp;&nbsp;生已复灭&nbsp;&nbsp;&nbsp;&nbsp;放逸自欺


尔时诸天子若于先世。集众善业闻此天鸟说法之音。则能解悟。如鸟所说。必当无常。少时忆念。离于放逸。复为境界色香味触之所诳惑。悉忘法音。犹如隔世。所应作业。不应作业。皆悉忘失。现受欲乐。不观未来。不念天鸟说法之音。现观五欲游戏受乐。不念地狱饿鬼畜生。受大苦恼。不念天身甚为难得。不念无始苦恼轮转地狱饿鬼畜生。诸苦坚[革\*卬]。难可调伏。唯除天子第一胜心久习善根。

复次比丘。观此天鸟。以何等业。说于清净无垢如实之法。教于放逸诸天子等。彼闻知见。若有于人中时。作放逸行。若游戏人。若大力士。若诸伎儿。身着袈裟。游戏歌舞。颂佛功德。而得财物。既得财物。若衣若食。布施沙门婆罗门。或自食用。以着袈裟因缘力故。身坏命终。生于天上。受飞鸟身。受第一乐。以彼业故。复次诸天。歌舞戏笑。娱乐受乐。毗琉璃树。黄金为叶。颇梨为枝。四周弥布。复有宝树。种种珊瑚。宝树严饰。百千众蜂以为庄严。黄金真珠以为树枝。复有山峰。七宝焰轮以为庄严。复有莲华。黄金莲华。颇梨莲华。毗琉璃华。于此华中。游戏受乐。复有异天宝殿楼阁。诸天于此。与诸天女。游戏受乐。离于嫉妒。及诸恐怖。心相爱乐。互相渴仰。受第一乐。复与天众。游戏歌舞入如意林。既入此林。随心所念。一切皆得。以是因缘。名如意树。久于此林。受天乐已。复往诣于须弥金峰。其山峰中。河池流泉。以为庄严。与诸天女。歌舞戏笑。作天伎乐。出妙音声。闻之悦乐。目视种种上妙之色。而受快乐以自业化。诸天女众。以为围绕。于须弥山无量种种莲华之池。皆悉见之。复有种种园林莲华。其香殊妙。闻之悦乐。复有第一上妙之触。若身触之。犹如触于迦旃邻提(迦旃邻提海中之鸟触之大乐有轮王出此鸟则现)无量离垢清净光明善妙之香若有见之。甚可爱乐。游戏如是。山峰之中。若心生念。一切皆得。无量功德。皆悉具足。自在受用。他不能夺。清净无垢。于此地中。受天快乐。游戏娱乐。受种种乐。其身光明。无量天女。以为围绕。受天五欲。乃至爱善业尽。命终还退。随业流转。堕于地狱饿鬼畜生。若生人中。从生至终。常受快乐。色貌第一。或为王者。或为大臣。所生国土。常有善法。正见众生之所住处。而于中生离恶知识。以余业故。

复次比丘。知业果报。观三十三天所住之地。彼以闻慧。见有地处第二十四地。名阎摩娑罗。众生何业而生彼天。彼闻知见。若有众生。奉持禁戒。以正见心。利益众生。正身口意。若边险地。若旷野中。若人没溺。堕于大河。救令得脱。若于旷野。渴乏所逼。施以浆水。若于险道。迷失道径。示以正路不求报恩。利益众生。救护众生。施其寿命。云何不杀生不偷盗。或于此人。若复余人。行于善业。不杀众生。若于所住房舍之中。生诸众生。若胎生湿生。若粗若细。坏人资具。或在梁间数堕人上。令人不安。以慈悲心而不杀害。虾蟆毒虫。种种毒螫。虽被中害。不断其命。是名不杀生。云何不盗。几种不盗。如是善人。行于旷野。其力自在。贾客之水。及于黑盐。有力能取。而不偷盗。自守渴乏。若彼贾客。以水施之。然后乃饮。若彼不施。贸以饮之。善观微细业之果报。受行佛法。念佛功德。以修其心。于须臾顷。不近恶友。不与言说。不同道行。以何因缘。不与同行。一切善业。近恶知识。则为妨碍。是故不得与之共语去来同住。何以故。恶知识者。是贪嗔痴之所住处。有智之人。应当舍之。犹如毒树。其人清净。如炼真金。身坏命终。生于阎摩娑罗之地。善业之人。生彼天已。一切善人。敬重供养。决定业行。受于乐果。其身光明。如人之数。日日增长。何以故。诸天之中无日夜故。此天身光。如是增长。余天见之。于天女前。皆生惭愧。胜余一切异地诸天。诸天见已。皆往诣于释迦天王。问此因缘。白言天王。阎摩娑罗。有一天子。初始出生。光明胜于一切天众。时天帝释。闻是语已。而说颂曰。

&nbsp;&nbsp;&nbsp;&nbsp;天子之光明&nbsp;&nbsp;&nbsp;&nbsp;从于持戒生

&nbsp;&nbsp;&nbsp;&nbsp;须弥金光轮&nbsp;&nbsp;&nbsp;&nbsp;十六不及一

&nbsp;&nbsp;&nbsp;&nbsp;身常出光明&nbsp;&nbsp;&nbsp;&nbsp;犹如融金聚

&nbsp;&nbsp;&nbsp;&nbsp;光明善和合&nbsp;&nbsp;&nbsp;&nbsp;智者造业故

&nbsp;&nbsp;&nbsp;&nbsp;以上中下业&nbsp;&nbsp;&nbsp;&nbsp;三种持戒故

&nbsp;&nbsp;&nbsp;&nbsp;得果亦如是&nbsp;&nbsp;&nbsp;&nbsp;有上中下报

&nbsp;&nbsp;&nbsp;&nbsp;持戒离放逸&nbsp;&nbsp;&nbsp;&nbsp;增长无放逸

&nbsp;&nbsp;&nbsp;&nbsp;常得受安乐&nbsp;&nbsp;&nbsp;&nbsp;诸法皆如是

&nbsp;&nbsp;&nbsp;&nbsp;若持戒清净&nbsp;&nbsp;&nbsp;&nbsp;今得光明身

&nbsp;&nbsp;&nbsp;&nbsp;和合千日光&nbsp;&nbsp;&nbsp;&nbsp;所照莫能及

&nbsp;&nbsp;&nbsp;&nbsp;若有胜丈夫&nbsp;&nbsp;&nbsp;&nbsp;受持七种戒

&nbsp;&nbsp;&nbsp;&nbsp;其人得善果&nbsp;&nbsp;&nbsp;&nbsp;先佛之所说

&nbsp;&nbsp;&nbsp;&nbsp;若人造善业&nbsp;&nbsp;&nbsp;&nbsp;不失乐果报

&nbsp;&nbsp;&nbsp;&nbsp;不作则无果&nbsp;&nbsp;&nbsp;&nbsp;作业终不失

&nbsp;&nbsp;&nbsp;&nbsp;痴人不乐因&nbsp;&nbsp;&nbsp;&nbsp;但喜乐果报

&nbsp;&nbsp;&nbsp;&nbsp;无因果难求&nbsp;&nbsp;&nbsp;&nbsp;如沙不出油

&nbsp;&nbsp;&nbsp;&nbsp;若人修行善&nbsp;&nbsp;&nbsp;&nbsp;远离于嫉妒

&nbsp;&nbsp;&nbsp;&nbsp;不善愚痴人&nbsp;&nbsp;&nbsp;&nbsp;常行于嗔恚


尔时天帝释。说于如是善业果报。教于放逸诸天子等。时诸天子。闻是语已。顶受奉行。还至阎摩娑罗之地。至其住处。天子天女。游戏娱乐。伎乐音声。受天之乐。此天地处。二娑罗树。于三十三天诸园林中。此树最胜。其量色相。光明华果。最为殊胜。铃网弥覆树叶之音。如五乐声。天闻其音。皆来向树。游戏受乐。诸天既至。升娑罗树。于其树上。有莲华池。其莲花池。名曰欢喜。莲华池中。多有鹅鸭鸳鸯。出众妙音。以为庄严。无量莲华。八功德水。莲花庄严。诸天见之。叹未曾有。除此二树。未有如是莲华浴池。此娑罗树。唯除波利耶多拘毗陀罗树。余无及者。说是语已。天子天女。游戏歌舞。受五欲乐。久于此处。受天之乐。复往诣于常游戏林。首冠华鬘。服于种种异色之衣。其身流出种种光明。说少分喻。譬如夏日电光之色。三种具足。一者青光。二者黄光。三者赤光。游戏之处。诸天子等。受五欲乐。如山浚水。涌波之力。受种种乐。

尔时天帝释。与善法殿一切天众游戏。出于善法堂殿。与诸天女。作众伎乐。出妙音声。向阎摩娑罗所住之地。时阎摩娑罗一切天众。见帝释来。皆出奉迎。合掌顶礼。释迦天王。善法堂天。阎摩娑罗天。皆共和合。共相娱乐。歌舞戏笑。往诣双树。至此树下。一切天众。围绕此树。饮于摩偷天之上味。时释迦天王。告诸天曰。汝见如是阎摩娑罗树。一切天中。唯除波利耶多俱鞞陀罗树。余一切树。无与等者。诸天白言。唯然已见。帝释告言。汝等诸天。未知如是阎摩娑罗树之功德。唯见其色。汝当观此二树势力。时天帝释。从殿而下。手执金刚。击此大树。其门即开。于其树中。无量园林华池流水。莲华庄严。摩尼山峰。白银山峰。颇梨山峰。毗琉璃山峰。种种流水。河池庄严。复见天华。七宝莲华池。百千众蜂。以为围绕。复见园林。黄金白银。毗琉璃宝。青宝王树。复有众鸟。七宝为翅。出无量种美妙音声。诸天闻之。得未曾有。欢喜受乐。时天帝释。与诸天众。前后围绕。入于阎摩娑罗树中行列之殿。见行列殿种种宝柱七宝庄严。谓青宝王。毗琉璃宝。白银众宝。颇梨车磲。庄严其柱。复有种种床褥。缯敷綩綖。庄严其床。其床四足。众宝庄严。谓金刚宝。青宝。颇梨毗琉璃宝。复见树内。山峰之中。种种众鸟。无量音声。时天帝释。告诸天众。汝等见此双树之内奇特事不。诸天白言。唯然已见。时天帝释自观天众。放逸着乐。将诸天众入于示业果报之殿。其殿清净。犹如明镜。其明普照。时天帝释。晓示诸天。汝等当于宝殿壁上观业果报。随其因缘所作之业。若于福田。施以财宝。信心奉施。随心而施。以时而施。得如意报。随其生处。则受果报。随其所受种种果报。皆悉见之。时天帝释。复示天众。汝等天众。当观如是持戒修行。于诸道中。守护众生。犹如父母。如实不虚。如清净地。如好珍宝。诸天种子。若人护此七种之戒。随其生处天人之中。受持戒果。时天帝释。复示诸天业镜之影。告诸天曰。汝等观于一切业报。若有丈夫。作诸善业。集于智慧正见之灯。能知如是上中下智。漏无漏果。时天帝释。复示天众九种布施持戒之智。于布施中。有上中下。善道果报。皆得成就。思修福田。功德具足。九种具足。天子若不决定施。不相应相。是名少果。复有少果。谓饿鬼神通。或有畜生。受于乐果。是名下施。天子汝等观是业镜之影。种种业果中布施果。不修思心。心不具足。功德财物。亦不具足。施好福田。具功德者。得中果报。生于人中。弗婆提国。瞿陀尼国。若处畜生。若阿修罗。若夜叉中。是名中果。于镜殿壁见如是相。时天帝释。复示天众业之果报。告言天子。汝等当观上中下业。不修思心。福田具足。云何名为不修思心而得果报。若有施主。以时而施。使人布施。心无深信。非身自施。见之不起。不恭敬礼。具足福田。具足财物。思不具足。决定布施。生于边地无正法律无礼仪处。或为王领。或为臣佐。无有人礼。诸天子。汝当观此业镜之壁。悉皆得见。时天帝释。如是示之。