## 正法念处经卷第三十六

### 观天品第六之十五(夜摩天之初)

又彼比丘。知业果报。精进不坏。观察三十三天已上。复有何天。在彼三十三天上住。光明胜妙。力命自在。胜彼三十三天果报。彼见闻知。于彼三十三天已上。复有一切法胜之堂。法果报胜。光明胜妙。名夜摩天。因三种戒故。得生彼夜摩天中。三者所谓不杀不盗不邪行等。善修不缺。不孔不穿。坚固不犯。一切圣人所爱赞戒。报常清凉。次第乃至得到涅槃。犹如善亲。生死海中。能渡如桥。若有上彼持戒桥者。是则能渡生死大海。到于彼岸。彼修行者。复谛思惟。见彼比丘观七种戒。果报业法。有下中上。如前所说。正观察已。又复观察彼夜摩天须弥山上夜摩天处。以何为处。有何光明。高几许住。如是观察。彼见闻知。如不杀生。及不偷盗不邪行等乐修多作。自能持戒。教他持戒。自他利益。如是众生。得生彼天。

彼夜摩天可高几许。彼见闻知。高六十八百千由旬。彼夜摩天。须弥楼上。两倍高远。

彼夜摩天。凡有几地。举高几许。何物为地。彼见闻知。彼一切地。有三十二高五千由旬。彼夜摩天。住于虚空。如虚空中所有云聚。为风所持。如此地根。下有水持。水为风持。名阎婆风。持夜摩天。如持云聚。何等名为三十二地。一名势力。二名乘处游行。三名云处游行。四名积负。五名心相。六名山树具足。七名广博行。八名成就。九名胜光明围。十名正行。十一名常乐。十二名增长法。十三名一向乐。十四名乐行。十五名种种杂。十六名心庄严。十七名风吹。十八名崇高。十九名沫旋行。二十名百光明岸。二十一名山聚行。二十二名月镜。二十三名忆念量。二十四名遮尸迦。二十五名解脱禅。二十六名慢上慢。二十七名下入。二十八名阶行。二十九名自身镜。三十名慢身光明。三十一名上行。三十二名林光明。此等是彼夜摩天地。夜摩天王。名牟修楼陀。如彼三十三天之主。帝释大王。名憍尸迦。如是彼处夜摩天王。名牟修楼陀。夜摩天王。随顺法行。于帝释王法神通乐。其量多少。千倍为胜。牟修楼陀天王之身。五由旬量。光明胜妙。帝释王身。一居赊量。夜摩天王牟修楼陀。身量如是夜摩天王牟修楼陀。一身分力。彼帝释王百千和合。所不能及。彼业因果。亦复如是。如是比丘。既观察已。而说偈言。

&nbsp;&nbsp;&nbsp;&nbsp;如负少物者&nbsp;&nbsp;&nbsp;&nbsp;度水则不没

&nbsp;&nbsp;&nbsp;&nbsp;少恶业之人&nbsp;&nbsp;&nbsp;&nbsp;上升不下沉

&nbsp;&nbsp;&nbsp;&nbsp;如鸟翅坚牢&nbsp;&nbsp;&nbsp;&nbsp;行空无障碍

&nbsp;&nbsp;&nbsp;&nbsp;持戒坚固者&nbsp;&nbsp;&nbsp;&nbsp;则生于天中


彼比丘。如是观察彼夜摩天乐果业因。彼夜摩天。有四大山。彼一切山。高万由旬。何等名为四大山耶。一名清净。二名无垢。三名大清净。四名内像。是等名为四大山也。复有其余种种异山。有无量种。有无量色。无量形相。无量功德。如是具有多千异山。多饶天花。具足庄严。夜摩天中。如是庄严。三十二地。有种种山。种种庄严。饶种种河。莲花水池。百千园林。周匝围绕。一种形相。香色味具。诸树莲花。有种种味。如彼帝释。三十三天。所有山河。莲花水池。诸园林等胜妙之事人中所有。山河树林。莲花水池。所不能及。彼夜摩天。胜妙之事。三十三天。所不能及。亦复如是。何以故。因果多故。彼有无量善业福德百种功德业因缘果。善业所化。不可具说。以何因缘。不可得说。种种业力。动转多故。如是业果。一切众生。所不能说。一切善业。得天化生。夜摩天中。如是种种不可具说。彼天果报。千分之中。此可说一。何以故。若持戒者。必定得果。今此实说。若持戒人。闻已心进。若修智人。十倍力进。以何因缘。知彼持戒。如是差别。持戒之人。生彼天中。修智之人。则得涅槃。如是智戒功德已说。若彼已知如是戒果。如是智果。生如是心。持戒尚尔。何况修智。我如是得彼人闻已。勤行精进。如是而说。有中业果。

复以因缘异说有法。彼天如是久住天中。受第一乐。无所妨碍。后时犹退。不得自在。况人中欲。多有诸过。少乐少味。动转不住。常不安隐。能为破坏。与无量罚。恐怖贼等。

彼如是等因缘说天。我复更有余异因缘而说。彼天。外道之人。有如是念。一切皆是摩醯首罗之所造作。非业所得。更无人知。遮彼外道。故说业果。实有业果。实有因生。非是异作。非无因有。一切因果。相似得果。因果相似。非从异因而得异果。非善业因生于地狱。非不善业因缘生天。然彼如是因果因缘。修施戒智。必定业故。得生天中。如是说天苦乐二种。不可具说。天中之乐。彼业一分不可譬喻。此说少分。

又彼比丘。知业果报。次复观察。夜摩天地。彼见闻知。彼夜摩天。有地分处。名为势力。众生何业生彼地处。彼见闻知。若人持戒。微尘等恶。见则生畏。其心正直。不谄不诳。不恼他人。正见不邪。不痴心念。观此世间。一切无常苦无我等。念佛法僧。不杀不盗。如前所说。又不邪行。心离不乐不行不作。乃至飞鸟鸽等行欲。亦不观看。乃至欲睡。心亦不念。若人如是。亦教他人。彼人为他说业果言。汝勿如是。汝若作者。必入地狱。彼人如是真见业果。如是不犯他妻妇等。于业生怖。彼人善业。生彼地处。百千天女之所围绕。才生于彼。彼诸天女。即于生时。歌天音声。彼天忽闻。如从睡觉。彼乐音声。始初出时。如是化生。于乐音声。如是得念。彼歌音声。备有八分。功德具足。一者语。二者称。三者甜。四者善合。五者相应。六者善深。七者一切爱乐。八者百万由旬声不妨碍。法句相应。清净不浊。如是八分功德具足胜妙音声觉善业人。

彼于自身出妙光明。广五由旬。青黄赤白。如天上虹。即彼天子初生之时。有光明旋。犹如日月晕轮端严。彼既起已。百千天女。相随围绕。故有第一欢喜之心。天子天女。共相随从。如是往入。名光明林。

又于彼处夜摩天中。有花不蔫。彼花名为眼甘露花。香不坏花。善色香花。闻花名已。心则受乐。彼花则有如此势力。何处何处说彼花名。彼处彼处虚空之中。出彼香花名月胜花。常转行花。若天念时。彼天树花出声而生。随天行转。随彼天子所念何处。于彼处行。如是天子。在彼树上。行于虚空。在其花中。随所念处。如是而行。犹如第二三十三天在堂上行。如是彼处。夜摩天子。在于花中如是而行。光明赫焰。而常下观一切诸处。于一瞬顷。一切遍见而不疲惓。

彼处复有名乐爱树。彼树可爱。于彼树内何处可爱。入其内已。受天快乐。园林莲花池水之中。有名随顺一切念树。树之势力。若彼天子忆念之时。彼夜摩天。一切地中一切胜物皆在其地。彼树力故。树中受乐。八分乐音。不可称计。彼中有树。名香漂树。彼有势力。如彼天子忆念之香。如是树中香为之出。彼复有树。名花香树。在彼树内。如在房中戏乐无异。有好园林。莲花池水。彼夜摩天在中受乐。彼夜摩天在彼树中。青黄赤紫。妙色光明。备有种种香色具足。彼天若入。有一切种妙色皆生。彼天之身。亦如是色。彼身衣色。一切尽灭。唯树色现。

又复有树。名虚空行。于眼瞬顷。行虚空中百千由旬。随念而去。彼树光明。如日不异。然彼天子。乘彼无量种种妙树。在空而行。百千天女。围绕相随。鬘香涂身。彼天子身。有胜光明。彼天子前。有诸天女。种种妙衣庄严其身。喜笑歌舞。彼歌音声。周匝遍满无量由旬。彼天女中。天子端正。且说少分。善业所得。如星中月。天子端正。亦复如是。然彼天子。千功德胜。种种乐声。歌舞嬉戏。入香林中。百千种鸟。普遍彼林。无量河池。胜妙莲花。以为庄严甚可爱乐。胜于百千日之光明。且以现事少分譬喻。犹如人中可爱园林。流水河池。莲花庄严。于彼四天大王天处。十六分中不及其一。如是四天大王天处。复于三十三天之处。园林可爱。十六分中。亦不及一。如是三十三天之处。园林可爱。于夜摩天园林可爱。十六分中亦不及一。如是次第善业胜故。以有上上胜善业故。园林可爱。设使一切众生之中。善智慧人一心专意。更无异作。方便善巧。相应辩才。而亦不能说其一分。何以故。以非一切人境界故。彼处如是非一切人心之境界。设使第二三十三天。共帝释王于百千岁。亦不能说彼夜摩天一地之中受乐之事。何以故。以非境界。三十三天不曾见故。不曾闻故。故不能说。于彼善业。且说一分。不可具足。一切尽说。此之善业。一切和集。决定受乐。不可思议。受乐之事。可爱之乐。唯说一分譬如一切善巧画师。若其弟子。于壁等处。或画为月。或画为日。然彼画师。而终不能画作光明。及其威德。不能令行。不能令照。不能令凉。不能令炙。唯可能画轮形而已。说夜摩天。亦复如是。唯说乐受。不能说其受乐可爱。不可得其势力之实。若彼光明。若彼园林。若彼胜德。若歌若乐。若彼端正。若境界乐。若光明轮。若近天女。种种受乐。唯可仿佛说其少分比类而已。

又彼天子。于彼天中戏乐之处。无量欲乐种种具足。无量济口。园林庄严。如是地分。既观察已。五欲境界。功德牵心。境界力动令心不住。分别染转。爱河所漂。普眼所见。皆悉可爱。然彼天子。如是见已。次复往向名无量欲具足林中。流水河池。多有种种莲花庄严。无量百千众鸟音声。到彼林已。于彼林中。本未曾见。种种具足。共诸天女。既到彼已。于彼莲花河池之中。有真珠沙饶金银鸟。其翅皆作青宝珠色。在彼河岸。种种妙树。庄严河岸。天子在中游戏受乐。

天子如是既受乐已。次复往向名宝岸林。多有天众天女围绕。见彼胜林。殊妙七宝光明地分。随于何处宝山之峰。流水河池。莲花可爱。百千万峰。庄严山谷。彼地分分妙宝庄严。善业力故。令彼天子。见诸天女。而共嬉戏。游行受乐。以善业故。彼善根因。相似得果。有无量种。如是无量种种受乐。然彼天子。五欲功德。受胜乐已。次复往向。名释迦说地处之中。彼处种种受天乐已。复为所爱境界牵心。分别势力之所迷意。于彼所见境界不住。彼心猕猴。食天乐果。为果所醉。见诸天女生爱乐故。常行不住。何风所吹。令其常转。在彼夜摩天众之中。根不知足境界之乐。有无量种。极甚可爱。终不为他之所侵夺。他则无分。亦不为他之所能毁。

又复普生妙宝莲花。如是如是。种种嬉戏。如是如是种种忆念。彼彼如是宝莲花中。是善业得。若彼天主牟修楼陀夜摩天王。如是思念。我当在彼莲花中坐。共诸天众乘空而行。即生心时。牟修楼陀夜摩天王。共诸天众。于虚空中飞行而去。一切天众如是飞行。身不微动。时一切天坐莲花中。在于虚空。五乐音声。歌舞喜笑。如是游行。受天之乐。五欲功德。彼天如是坐莲花中。行受天乐。如日欲出。初没之时。于人世间虚空端严一切皆赤。彼天莲花。光明端严。亦复如是。

彼一切天。极受快乐。受快乐已。次复往向名拘鞞罗众林之中。名滑高山。向彼顶上。为受乐故。若彼天众。到山顶已。彼有无量七宝庄严流水河池。所有光明。胜百千日。多有端正天子天女。无量七宝光明。如日诸树。庄严彼天。既到滑高山已。于彼胜山。嬉戏受乐。迭共游行。

下彼莲花。次复更上。名白峰山。为戏乐故。然后方及牟修楼陀夜摩天王。向天众所。共诸天女相随围绕。彼诸天众。见已奉迎。心生欢喜。歌舞游戏。相与往向牟修楼陀夜摩天王。自业得果。以彼善业。有下中上。天乐亦尔有下中上。胜色亦尔有下中上。食亦如是有下中上。乐亦如是有下中上。如是乃至一切极劣。下夜摩天所受之乐。十六分中。帝释天王所受之乐。不及其一。彼帝释王所受之乐。尚不可说。况作三倍功德之业。百业行乐。而当可说。彼天如是。唯多善业。如是善业。持戒之人。心常欢喜。有无量种。如是此说。夜摩天中。受大快乐悕望有故。

又复如是牟修楼陀夜摩天王。种种百千。分别忆念。无量种种功德成就。不可譬喻。受诸快乐。牟修楼陀夜摩天王。滑高山上。彼莲花中。胜妙七宝。受快乐已。复见莲花。如是思念。我当入彼大莲花内。既入彼已。一切天众。共受快乐。即于念时。彼莲花台。增长宽大。以善业故。多有如是大莲花台。皆入其中。彼花台内。多有孔穴。彼孔穴中。出大光明。彼莲花内。复有异天。昔未曾见。光明出过。普百由旬。其光备有无量种色。夜摩天王牟修楼陀。及诸天众。见光明已。生希有心。是何光明。于此莲花台中而出。

尔时天王牟修楼陀。告天众言。汝见如是势力光明。如是出不。天众答言。唯然已见。如是光明。甚为希有。尔时如是夜摩天主又复告言。一切天众。今皆共我。从莲花门。入莲花台。入已观察。尔时如是一切天众。一心白言。我等皆如夜摩天王意所希乐。我等意愿。亦复如是。我亦欲入大莲花中。并诸天女。相与共入。

尔时天主牟修楼陀夜摩天王。并诸天众。诸天女众。皆共入彼莲花台中。皆悉欲见希有之事。尔时相与欲从孔入。则有光明。如日光照。火洋金聚。更生日光。照诸天身。遍满虚空。彼大莲花台中光明。如是照耀。天皆见故。一切摄眼。不耐光明。时既入彼大莲花中。生欢喜心。生希有心。何因故有如是光明。不可称说。而我昔来未曾睹见。尔时天主牟修楼陀夜摩天王。在天众前天众在后。相随而入。夜摩天王。心亦欢喜。而共入已。见有无量百千宝珠百千光明。照耀显赫。多有无量游戏之处。园林庄严。无量百千宫殿庄严。光明遍满。有无量树。百千庄严。复有无量七宝诸树园林庄严。有无量色。异异形相。种种众鸟。多有无量游戏妙山。庄严可爱。无量莲花。池水庄严。无量百千妙堂庄严。无量百千流水河池涧谷庄严。如说一切色量形相七宝庄严。牟修楼陀夜摩天王。犹尚不见。何况余天。彼处如是莲花台中。河流清水。彼河两岸。皆是玻璃。或有金岸。或有银岸。或有宝岸。或有青色宝珠为岸。或有赤色莲花宝岸。或有种种间错宝岸。复有胜妙莲花池水。有种种宝莲花庄严。或有一色莲花庄严。有种种色妙叶庄严。所谓青黄赤白等色莲花庄严。彼若青叶。彼叶名为。青色宝叶。若黄色者则名为金。若白色者。则名为银。若赤色者。则名赤宝。如是无量种种莲花。在于如是大莲花中。如是如是。彼天迭共心生欢喜。见彼莲花。无量百千种种诸蜂。满中庄严。

诸天见已。复向异处。极大可爱园林之中游戏之处。彼处多有种种乐音。既闻乐音。意甚爱乐。生欢喜心。天众天女。彼此更互欢喜心往。生希有心入彼园林。多有种种众鸟音声。七宝庄严。其地柔软下足则容。举足还起。一切普生欢喜之心。处处遍看。转胜转胜。彼天之心。迭相爱乐。游戏受乐。彼天久时。迭相爱乐。如是游戏。受快乐已。复向异处。次第受乐。彼处名行种种宝地。既往彼处。音声娱乐。种种音声。欢喜受乐。六欲境界。心爱乐见。多受欲乐。而行放逸。嬉戏游行。于彼地处。见异功德。青黄赤白无量诸种。皆悉可爱。

彼天如是。于彼地处。次第复向。名嬉戏山。受境界乐。犹未厌足。彼嬉戏山。七宝庄严。多有无量。种种诸鸟。种种妙色。种种形相。无量百千诸树庄严。流水河池。莲花庄严。园林戏处。山谷崄岸。峻极之处。鹿众庄严。天众在彼嬉戏山中。五欲功德。而受快乐。迭相爱念。彼天之身。种种光明而为庄严。多有无量种种庄严胜妙天女。共相娱乐。

彼处如是。复于久时受大快乐。未知厌足。次复往向作行重楼。复有行堂。向彼戏乐。未知厌足。五功德乐亦未厌足。无量分别。无量种欲。复更增长。大增长爱。复受无量种种快乐。彼诸天众。诸天女众。彼此迭共欢喜受乐。如是复共夜摩天王牟修楼陀欢喜受乐。彼莲花中。光明照曜。过百千日所有光明。胜而不热。各于其根。迭相爱乐。五根受乐。第一端正。见者甚乐。圣所爱戒。善净胜果。有无量种无量分别。无量境界。受诸快乐。迭共一心。彼此更互心不相妨。共相敬重。迭清净心。彼莲花中。久时受乐。如是之时。于境界中未知厌足。随所忆念。从彼莲花台门出去。如是入故。还如是出。欲出之时。彼滑高山。其中有鸟。名谛见鸟。鸟见彼天欲出去故。即为彼天。而说偈曰。

&nbsp;&nbsp;&nbsp;&nbsp;此天身色空&nbsp;&nbsp;&nbsp;&nbsp;年少亦复然

&nbsp;&nbsp;&nbsp;&nbsp;乐念念向尽&nbsp;&nbsp;&nbsp;&nbsp;愚痴故不觉

&nbsp;&nbsp;&nbsp;&nbsp;如此天一切&nbsp;&nbsp;&nbsp;&nbsp;无量妙善相

&nbsp;&nbsp;&nbsp;&nbsp;时轮所劈割&nbsp;&nbsp;&nbsp;&nbsp;令身分散坏

&nbsp;&nbsp;&nbsp;&nbsp;如彼天身命&nbsp;&nbsp;&nbsp;&nbsp;无量百种相

&nbsp;&nbsp;&nbsp;&nbsp;以其业尽故&nbsp;&nbsp;&nbsp;&nbsp;死王之所杀

&nbsp;&nbsp;&nbsp;&nbsp;此天受乐久&nbsp;&nbsp;&nbsp;&nbsp;恒常心放逸

&nbsp;&nbsp;&nbsp;&nbsp;自罥之所系&nbsp;&nbsp;&nbsp;&nbsp;将欲坏其乐

&nbsp;&nbsp;&nbsp;&nbsp;乐及安力命&nbsp;&nbsp;&nbsp;&nbsp;能令爱别离

&nbsp;&nbsp;&nbsp;&nbsp;死王力甚大&nbsp;&nbsp;&nbsp;&nbsp;在近临欲至

&nbsp;&nbsp;&nbsp;&nbsp;若多放逸者&nbsp;&nbsp;&nbsp;&nbsp;天罥临欲到

&nbsp;&nbsp;&nbsp;&nbsp;必来夺乐命&nbsp;&nbsp;&nbsp;&nbsp;速疾坏令尽

&nbsp;&nbsp;&nbsp;&nbsp;此久时破坏&nbsp;&nbsp;&nbsp;&nbsp;常放逸行天

&nbsp;&nbsp;&nbsp;&nbsp;着胜乐未觉&nbsp;&nbsp;&nbsp;&nbsp;为乐之所诳

&nbsp;&nbsp;&nbsp;&nbsp;此天失光明&nbsp;&nbsp;&nbsp;&nbsp;诸根心劣减

&nbsp;&nbsp;&nbsp;&nbsp;堕于阎罗处&nbsp;&nbsp;&nbsp;&nbsp;彼时则知果

&nbsp;&nbsp;&nbsp;&nbsp;此身念念变&nbsp;&nbsp;&nbsp;&nbsp;乐念念无常

&nbsp;&nbsp;&nbsp;&nbsp;犹故染心天&nbsp;&nbsp;&nbsp;&nbsp;无眼故不见

&nbsp;&nbsp;&nbsp;&nbsp;从爱至胜爱&nbsp;&nbsp;&nbsp;&nbsp;恒常受行乐

&nbsp;&nbsp;&nbsp;&nbsp;若死王来至&nbsp;&nbsp;&nbsp;&nbsp;不能到乐处

&nbsp;&nbsp;&nbsp;&nbsp;不知生死老&nbsp;&nbsp;&nbsp;&nbsp;心见不生怖

&nbsp;&nbsp;&nbsp;&nbsp;彼后欲死时&nbsp;&nbsp;&nbsp;&nbsp;于自业生悔

&nbsp;&nbsp;&nbsp;&nbsp;境界不厌足&nbsp;&nbsp;&nbsp;&nbsp;诸根亦如是

&nbsp;&nbsp;&nbsp;&nbsp;若为智灯照&nbsp;&nbsp;&nbsp;&nbsp;则除着乐闇

&nbsp;&nbsp;&nbsp;&nbsp;常习近境界&nbsp;&nbsp;&nbsp;&nbsp;思念无量种

&nbsp;&nbsp;&nbsp;&nbsp;如火为风吹&nbsp;&nbsp;&nbsp;&nbsp;炽然而增长

&nbsp;&nbsp;&nbsp;&nbsp;欲乐甚大力&nbsp;&nbsp;&nbsp;&nbsp;常增欲火焰

&nbsp;&nbsp;&nbsp;&nbsp;智者谛思量&nbsp;&nbsp;&nbsp;&nbsp;故能调境界

&nbsp;&nbsp;&nbsp;&nbsp;若常迷乱心&nbsp;&nbsp;&nbsp;&nbsp;恒乐于境界

&nbsp;&nbsp;&nbsp;&nbsp;皆是痴力故&nbsp;&nbsp;&nbsp;&nbsp;如是受戏乐

&nbsp;&nbsp;&nbsp;&nbsp;痴故乐近之&nbsp;&nbsp;&nbsp;&nbsp;境界火增长

&nbsp;&nbsp;&nbsp;&nbsp;如薪与火合&nbsp;&nbsp;&nbsp;&nbsp;为风之所吹

&nbsp;&nbsp;&nbsp;&nbsp;属欲未厌足&nbsp;&nbsp;&nbsp;&nbsp;常为欲所使

&nbsp;&nbsp;&nbsp;&nbsp;此天退天堕&nbsp;&nbsp;&nbsp;&nbsp;天欲所诳故

&nbsp;&nbsp;&nbsp;&nbsp;前身受乐时&nbsp;&nbsp;&nbsp;&nbsp;彼身集功德

&nbsp;&nbsp;&nbsp;&nbsp;念念命不住&nbsp;&nbsp;&nbsp;&nbsp;彼坏何处去

&nbsp;&nbsp;&nbsp;&nbsp;如彼人身坏&nbsp;&nbsp;&nbsp;&nbsp;天命尔不疑

&nbsp;&nbsp;&nbsp;&nbsp;虽久会当死&nbsp;&nbsp;&nbsp;&nbsp;天身必破坏

&nbsp;&nbsp;&nbsp;&nbsp;此天境界乐&nbsp;&nbsp;&nbsp;&nbsp;常着心不离

&nbsp;&nbsp;&nbsp;&nbsp;必当退此处&nbsp;&nbsp;&nbsp;&nbsp;而不觉知苦

&nbsp;&nbsp;&nbsp;&nbsp;如此天所受&nbsp;&nbsp;&nbsp;&nbsp;五欲功德乐

&nbsp;&nbsp;&nbsp;&nbsp;不及别天苦&nbsp;&nbsp;&nbsp;&nbsp;十六分之一

&nbsp;&nbsp;&nbsp;&nbsp;如鱼在水中&nbsp;&nbsp;&nbsp;&nbsp;未曾有渴苦

&nbsp;&nbsp;&nbsp;&nbsp;于爱知足者&nbsp;&nbsp;&nbsp;&nbsp;亦未曾有欲

&nbsp;&nbsp;&nbsp;&nbsp;若人不观心&nbsp;&nbsp;&nbsp;&nbsp;常爱行欲乐

&nbsp;&nbsp;&nbsp;&nbsp;长夜久时睡&nbsp;&nbsp;&nbsp;&nbsp;苦恼不曾灭

&nbsp;&nbsp;&nbsp;&nbsp;痴故乐受乐&nbsp;&nbsp;&nbsp;&nbsp;不觉知苦恼

&nbsp;&nbsp;&nbsp;&nbsp;后得衰恼时&nbsp;&nbsp;&nbsp;&nbsp;乃知得何果

&nbsp;&nbsp;&nbsp;&nbsp;欲初似贤善&nbsp;&nbsp;&nbsp;&nbsp;而实甚为恶

&nbsp;&nbsp;&nbsp;&nbsp;此为地狱使&nbsp;&nbsp;&nbsp;&nbsp;专行不饶益

&nbsp;&nbsp;&nbsp;&nbsp;盲者信此欲&nbsp;&nbsp;&nbsp;&nbsp;智眼者则离

&nbsp;&nbsp;&nbsp;&nbsp;犹崄岸相似&nbsp;&nbsp;&nbsp;&nbsp;如是堕地狱

&nbsp;&nbsp;&nbsp;&nbsp;谨慎第一友&nbsp;&nbsp;&nbsp;&nbsp;常能作利益

&nbsp;&nbsp;&nbsp;&nbsp;放逸第一怨&nbsp;&nbsp;&nbsp;&nbsp;故应近善友

&nbsp;&nbsp;&nbsp;&nbsp;欲遍一切身&nbsp;&nbsp;&nbsp;&nbsp;如第一严毒

&nbsp;&nbsp;&nbsp;&nbsp;恶道第一导&nbsp;&nbsp;&nbsp;&nbsp;所谓放逸是

&nbsp;&nbsp;&nbsp;&nbsp;若行于放逸&nbsp;&nbsp;&nbsp;&nbsp;复染着境界

&nbsp;&nbsp;&nbsp;&nbsp;彼以愚痴心&nbsp;&nbsp;&nbsp;&nbsp;常受诸苦恼

&nbsp;&nbsp;&nbsp;&nbsp;若不知是苦&nbsp;&nbsp;&nbsp;&nbsp;不知观察者

&nbsp;&nbsp;&nbsp;&nbsp;彼则与羊等&nbsp;&nbsp;&nbsp;&nbsp;爱乐天亦尔

&nbsp;&nbsp;&nbsp;&nbsp;饮食乐欲乐&nbsp;&nbsp;&nbsp;&nbsp;羊亦有此乐

&nbsp;&nbsp;&nbsp;&nbsp;若天亦如是&nbsp;&nbsp;&nbsp;&nbsp;与羊则不异

&nbsp;&nbsp;&nbsp;&nbsp;以心力胜故&nbsp;&nbsp;&nbsp;&nbsp;业亦如是胜

&nbsp;&nbsp;&nbsp;&nbsp;离业功德已&nbsp;&nbsp;&nbsp;&nbsp;胜则不可得

&nbsp;&nbsp;&nbsp;&nbsp;天不畏而戏&nbsp;&nbsp;&nbsp;&nbsp;是故住死中

&nbsp;&nbsp;&nbsp;&nbsp;死时既到已&nbsp;&nbsp;&nbsp;&nbsp;方知其果恶

&nbsp;&nbsp;&nbsp;&nbsp;乃至未死来&nbsp;&nbsp;&nbsp;&nbsp;意常不错乱

&nbsp;&nbsp;&nbsp;&nbsp;黠慧意乐法&nbsp;&nbsp;&nbsp;&nbsp;皆随顺法行

&nbsp;&nbsp;&nbsp;&nbsp;一切命皆失&nbsp;&nbsp;&nbsp;&nbsp;一切乐皆尽

&nbsp;&nbsp;&nbsp;&nbsp;一切爱别离&nbsp;&nbsp;&nbsp;&nbsp;汝死时欲至

&nbsp;&nbsp;&nbsp;&nbsp;死为第一恶&nbsp;&nbsp;&nbsp;&nbsp;到旷野大道

&nbsp;&nbsp;&nbsp;&nbsp;更无如法归&nbsp;&nbsp;&nbsp;&nbsp;故应随顺法

&nbsp;&nbsp;&nbsp;&nbsp;有异法名死&nbsp;&nbsp;&nbsp;&nbsp;所谓放逸心

&nbsp;&nbsp;&nbsp;&nbsp;放逸前破坏&nbsp;&nbsp;&nbsp;&nbsp;然后为死杀

&nbsp;&nbsp;&nbsp;&nbsp;由法得命乐&nbsp;&nbsp;&nbsp;&nbsp;故说法第一

&nbsp;&nbsp;&nbsp;&nbsp;法为不放逸&nbsp;&nbsp;&nbsp;&nbsp;天道之导师

&nbsp;&nbsp;&nbsp;&nbsp;益不益不异&nbsp;&nbsp;&nbsp;&nbsp;缚脱亦如是

&nbsp;&nbsp;&nbsp;&nbsp;放逸不放逸&nbsp;&nbsp;&nbsp;&nbsp;功德过平等

&nbsp;&nbsp;&nbsp;&nbsp;由彼痴心故&nbsp;&nbsp;&nbsp;&nbsp;令天无所知

&nbsp;&nbsp;&nbsp;&nbsp;共怨聚戏乐&nbsp;&nbsp;&nbsp;&nbsp;智者则舍离


如是彼处。名谛见鸟。谛观察已。诃责彼天无量种过。天未觉知。以有放逸覆其心故。喜乐境界。五欲功德。以乐受故。不觉真谛。故不觉退。如是天处。必归无常。一切世间。悉当无常。而彼不觉。

又复彼天。坐莲花上。在滑高山并莲花座。舍出离去。而身不动。向名广池。有五百堂。七宝庄严。周匝栏楯。处处无量。间错庄严。复有异天。于中受乐。又彼堂中。皆有却入。在上高楼。多有重数。复有诸天。心生欢喜。满彼堂中。无量饮食。衣服床敷。迭相爱敬。心不妨碍。常游受乐。欲食恒丰。一切时有五乐音声。彼处一切天女天众。如是受乐。牟修楼。陀夜摩天王。坐莲华台。一切天众。皆共相随。向彼广池。忽然而至。既到彼已。彼旧住天。既见王至。一切下楼复有离于莲花处者。有出堂者离钩栏者。一切皆从往处而出。生欢喜心。尽共奉迎牟修楼陀夜摩天王。皆向王走。生敬重心。生欢喜心。既见天王在虚空中。合掌在顶。礼敬王已。牟修楼陀夜摩天王在天众前。一切天众。皆悉在后。若歌若舞。近彼广池。彼处一切功德具足。无量妙堂皆悉作行。种种庄严。有种种鸟种种音声。无量百千诸树庄严。所有光明。胜百千日。彼处多饶无量天众。常受快乐。在夜摩天胜妙地上。夜摩天王到已则入。彼一切天心生欢喜。赞叹天主牟修楼陀。牟修楼陀夜摩天王。以善妙语。先安慰之乃临广池。到已次升。名见心乐胜妙堂上。彼堂珍宝。光明照曜。周匝彼处。种种间杂。多有无量。胜相功德。千千庄严。一切天众之所围绕。夜摩天王。升彼堂已。第一胜相。微妙光明。师子之座。七宝庄严。如是妙座。一切乐触。具足而有。天王坐上。彼有第一宿旧天众。围绕现前。多有无量诸天女众。于先歌舞。然后次第。彼宿旧天问天王言。王于何处。乘莲花座。今来至此。已于久时。不曾见王。时宿旧天于彼天王第一尊重。尔时天主牟修楼陀夜摩天王答天众言。我向于彼莲花台中。见希有事。我向入彼莲花台中。一切诸天。及诸天女。俱共入已。一切皆见。时彼天王。如其所见。希有之事。悉为旧天。尽皆具说。如莲花中种种功德。悉为旧天具足尽说。时彼旧天。于先已曾胜胜见来。闻已不生希有之心。彼莲花中种种胜事。于先已曾善见来故。时彼旧天。于是乃为牟修楼陀夜摩天王。说于旧法。作如是言。愿天王听。我先曾闻此大莲华有大势力。此莲花内大势力者。随心忆念。种种功德庄严具足。此夜摩天一切处中。除此更无如是乐处。如莲花中。如是先闻。有迦那迦牟尼世尊无上士调御丈夫天人师。出现于世。彼所说法。初中后善。义善语善。独法具足。清净鲜白。演说正法。所谓此色。此色集。此色灭。此色灭道。如是此法。初中后等。如是说已。彼佛法中。有多百千已见谛者。有得果者。如是次第。得阿那含者。斯陀含者。须陀洹者如是复有。得四禅者。得三禅者。得二禅者。得初禅者。彼佛安住如是人已。复令余人住十善法。随顺法行。令使多人。乃至无量百千亿人。行善业已。然后观察。有何等人。我今调御。彼以清净过人天眼。见夜摩天。我应调御。彼时此处夜摩天王名曰乐见。彼王内藏有善种子。身行放逸。彼王近身。多有无量诸天之众。善根淳熟。而多放逸。行放逸行。彼迦那迦牟尼世尊。以怜愍之。是故来上此夜摩处天世间中。为利益天。尽其苦故。为彼诸天除放逸故。尽漏比丘。有五千人围绕共到夜摩天处。更胜光明。处处普遍。彼时诸天。见佛世尊。若有诸天。从本已来。未见佛者。谓佛是天。于天中胜。彼天于佛。生希有心。不知是佛。而此佛色。于诸天众。最为殊胜。一切功德皆悉具足。无异相似。光遍一切天之世间。彼天既见与佛世尊相随声闻亦生胜上希有之心。作如是念。彼是何人。如是形服。而共此天相随不离。围绕而行。

时彼天子即取种种胜妙莲华。向迦那迦牟尼世尊。尔时世尊见天子来。上升虚空。示现种种胜妙神通。随念分别无量功德身上出水。色香味触。具足而有。彼处天水。于十六分不及其一。其身顶上。出火焰然。有无量种无量色光。遍满虚空。所谓青黄赤紫色等。复现异异胜妙神通。所谓一身。以为多身。或为千身。或百千身。或为亿身。所有光明。遍满一切天处世间。复令多身以为一身。世尊如是。复现神通。夜摩天中。一切地处。一一手捉。举置掌中。并诸园林流水河池。掷在虚空。过眼境界。复还安置本所住处。世尊又复现大神通。彼处大山。以手拨取。掷虚空中。并诸园林河池涧谷及天女众。不知所在。复还安置本所住处。其中诸天。不觉动转。如本不异。世尊又复现异神通。无量种色。无量种作。无量形服。有无量种。诸功德色。现大力势。令彼天众种种异见。或见如来在于山中。或见如来在园林中。或见如来在莲花林。或见如来在堂中行。或见如来在于树下。或见如来在河池中。或见如来在游戏处园林之中。或见如来一切禅处。或见如来遍满一切虚空之中坐禅而住。或见如来于虚空中敷具上坐。复虚空中。若坐若行。若复经行。还复坐禅。

世尊又复示现神通。如是如是。音声说法。五乐音声。胜夜摩天。形夜摩天所有音声。如阎浮提乌鸟之声。彼一切天。如是劣减。彼天既闻如是声已。皆悉舍离能歌慢心。

世尊又复现异神通。所谓在彼虚空之中。作诸天众。化作天女。胜妙殊绝。形夜摩天。夜摩天女。如萤火虫。光明色量如是形相。服饰庄严。园林处乐。皆悉胜妙。彼大天王。并诸天众。见化天已。心生耻愧。皆见自身。色光欲乐。如草无异。彼夜摩天。生如是见。

尔时世尊知其根熟。知其深心。知因果报。无障碍见。为欲利益一切世间极大悲心。如来世尊尔时即向夜摩天王乐见王所。现异神通。如向所现。一切神通。尽为乐见。悉皆现之。百倍胜前。尔时乐见夜摩天王一切慢心。皆悉舍离。

彼时乐见夜摩天王亦复坐彼大莲华中。亦如向者牟修楼陀夜摩天王大莲花中游戏受乐。

时彼世尊大莲花中。示现神通。然后复语夜摩天等。作如是言。汝今所见。一切皆是乐见所感。世尊为化令使离慢。汝见其内游戏之处。园林莲华。河池山谷。并妙堂等。境界行处。无量种见。彼乐见王舍离慢心。时彼世尊入大莲花。化作一切。复于乐见夜摩天王住处之前。有莲华生。亿百千叶。如来坐彼莲花台上。声闻弟子。坐其叶上。而现种种胜妙神通。或有飞至虚空中已。然后还至莲花中者。复现种种异异神通。时彼乐见夜摩天王。作如是念。此是何人。有何善业。以何势力。能作如是奇特之事。我之所有。若多若少。色光明等。甚为微劣。彼则为胜。