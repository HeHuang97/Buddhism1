正法念处经卷第十九
畜生品第五之二
复次比丘。云何观罗睺阿修罗王第二住处。彼以天眼智慧观察阿修罗王所住之处纵广一万三千由旬。园林浴池。莲华郁茂。游戏之处。异类众鸟。以为庄严。阿修罗城。黄金为地。处处多有摩尼宝珠。珂贝严饰。多众婇女。端正殊妙。罗睺阿修罗王之所主领。不相诤讼。随意忆念。能有所至。所住境界。有十三处。何等十三。一名遮迷。二名勇走。三名忆念。四名珠璎。五名蜂旋。六名赤鱼目。七名正走。八名水行。九名住空。十名住山窟。十一名爱池。十二名鱼口。十三名共道。若诸世间。不孝父母。不供养沙门及婆罗门。不行正法。诸天众减。增长阿修罗众。若诸世间。供养沙门及婆罗门。修行正法。减损阿修罗。增益诸天众。以法非法二因缘故。令诸天阿修罗增长损减。

复次比丘。知业果报。观罗睺阿修罗王所住境界。诸阿修罗业法果报。彼以闻慧。知此众生。见渔猎者。张围设网。罝罟遮截。为利众生。令其活命。破彼鱼堰。或有势力。逼令放生。或为自利。或求名誉。或为王者。或为大臣。遮断屠杀。或护种族。先世相习。行不杀法。不行诸善。是人身坏命终堕阿修罗道。受阿修罗身。寿命长远。经五千岁。阿修罗中。一日一夜。比于人间经五百岁如是寿命。满五千岁。少出多减。亦有中夭。以下中心。因缘力故。身相威德。如业得报。比丘当知。观众生心。种种信解。

复次比丘。知业果报。观大海底罗睺阿修罗地。彼以闻慧第一清净利智。观于地下第二地。有地名月鬘。在罗睺阿修罗下二万一千由旬。有阿修罗。名曰陀摩睺(魏言骨咽)阿修罗王。名曰花鬘。彼有大城。名双游戏。纵广八万由旬。园林郁茂。清流浴池。莲花映饰。金山岩崿。山窟幽邃。多有禽兽。周遍庄严。青毗琉璃。以为其地。地生绿草。柔软可爱。种种众鸟。音声和雅。诸阿修罗众。悉住其中。充满国界。丰乐安隐。周遍奇特。甚可爱乐。七宝林树。庄严园观。亦如上说。复有众树。殊特倍前。那伽龙树。无忧龙树。陀婆树。佉提树。无忧力树。复有众树。胜前树林。谓夜光树。夜开敷树。婆究吒树。尼单多树。重花树。普爱树。集花树。繁花树。柔软花树。五岁花树。蜂爱乐树。瞿流瞿流音声树。众鸟游戏树。白齿树。那罗叶树。双游戏城。住四山中。其山金色。一名欢喜山。二名金焰光山。三名不见顶山。四名可爱光山。其山高广五千由旬。种种林树。流泉浴池。河水清冷。群兽异类。种种杂色。随色周游。众婇女等。欢娱受乐。种种众宝。庄严门户。牛头栴檀树。香风凉冷。触身悦乐。常游香林。游戏自娱。种种众宝。以为光明。无所障蔽。种种妙花。庄严其身。无量百千。孔雀音声。大阿修罗王之所守护。寒暑调适。多诸人众。欢乐常悦。音声伎乐。歌舞喜笑。以自娱意。星鬘城中。有大池水。纵广五百由旬。第一清净。最上美味。无有泥浊。亦无垢污。湛然无减。端严可爱。犹如满月。星鬘城中。其池名曰一切观见。以池势力。陀摩睺阿修罗王。若欲斗战。庄严器仗。围绕彼池。自观其身。如视明镜。自观其相。知战胜负。于池水中。如明净镜。自见退走。知天必胜。若于池中。见身偃卧。知为死相。时陀摩睺阿修罗王。勇健阿修罗王。于池水中。自见其身。若走若堕。时阿修罗作是思惟。以何事故。于此池中。见如是事。我与天斗。退堕破坏。即皆还归。所止之处。或至十年。或至百年。或五百年。时勇健阿修罗王。以众器仗。种种鉾铠。涂香末香。花鬘庄严。复至一切观池。围绕自观。何因缘故。见我破坏。即于池中。见阎浮提人。孝养父母。恭敬沙门婆罗门。修行正法。乐生天上。命终之后。生诸天中。是故天众增长。阿修罗众亏损减少。以于池中见如是相。时陀摩睺勇健阿修罗王。作是思惟。以人修行孝养父母。供养沙门婆罗门。行法因缘。以人力故。天得胜力。我今当与世间之人作不安乐不饶益事。令天减劣我等增长。时陀摩睺勇健阿修罗王。复自思惟。以人因缘。天有胜力。我当云何令此众人失其所食。令天亦破。人以食故而得寿命。得修法行。今当方便断人所食。思惟是已。即向海中恶龙王所。是恶龙王。不顺法行。含毒多嗔。常为他人作大衰损不利益事。我今当往至彼住处。恼乱龙王。奋迅龙王。迦罗龙王。如是等龙。不顺正法。时陀摩睺阿修罗王。既至龙所。作如是言。汝于世人。快得自在。人今助天。令我损减。人依食故而得寿命。汝当为我断彼人食。汝若能尔。则无复人。若无人民。天则损减。如婆修吉龙王。德叉迦龙王。是汝大怨。我于诸天。亦复如是。吾之怨敌。汝可为我殄灭人界。尔时恶龙。闻陀摩睺勇健阿修罗王如是说已。答言。甚善。我当与汝共为伴侣。朋翼佐助。是时龙王。自入其宫。起大嗔恚。震动大水。或百由旬。二百由旬。三百由旬。地住水上。以水动故。大地亦动。非法恶龙。动大地已。世间邪见诸论师等。咸作是说。如是相者。国土灾俭。或言丰乐。或言王崩。大臣受殃。或言王者灵瑞吉祥。或言兵起。或言安隐。或言水灾。或言元旱。世间相师如是说于地动之相。而不能知动之因缘。复有异因缘故。令大地动。随诸众生行善不善业因缘故。令地大动。地下有风。名为持风。持风动故。令大水动。大水动故。令大地动。五十由旬。或百由旬。或二百由旬。或三百由旬。或四百由旬。随风广狭。水动亦尔。如水广狭地动亦然。以何因缘。风动故水动。水动故地动。即以闻慧天眼观察。风持于水。水持于地。以风动故。大水则动。以水动故。大地则动。是为二因缘。故令地大动。彼比丘观二种动。若善因缘动。众生丰乐。无诸衰患。若诸众生作不善行因缘动者。众生则有不善事起。善不善等一切诸业。从因缘生。非无因生。非有作者。因果相似。而得果报。邪见相师。不识因果。作是说言。天帝动地。或言风动。灾祸丰乐。饥俭荒坏。王者吉凶。风雨旱涝。兵革军阵。或起不起。天牛婆罗门。或善或恶。世间相师占相吉凶。观星宿者。不识因果。但作此说。记说百灾。一言有征。愚人皆谓我此书记。最胜无比。

复次比丘。知业果报。观陀摩睺阿修罗勇健阿修罗王。非法恼乱恶龙王等。具观察已。为利一切诸世间故。思惟观察。云何恶龙弊阿修罗。何因缘故。损减不胜。不作衰损。坏诸世间。即以闻慧。知阎浮提人若修行正法。孝养父母。供养沙门婆罗门。及诸耆老。若王大臣。修行正法。尔时地神诸夜叉等。见彼恶龙恶阿修罗欲行非法坏诸世间。即向大海。至婆修吉龙王德叉迦龙王等诸龙王所。说如是事。复告虚空诸夜叉号。说如上事。时虚空中诸夜叉等。闻诸地神说是语已。即以大身大神通力。生大嗔恚。口中出烟。乘空上行。往诣四天王所。说如是言。提婆天王。恼乱恶龙弊阿修罗。今欲破坏阎浮提中顺法修行孝养之人。阎浮提中邪见论师。见彼夜叉口中出烟。谓彗星出。言是阎罗王一百一子。不知乃是一百一大力夜叉。时彼世人。或有见者。有不见者。世俗相师说言。是阎罗王一百一子。不如实知。妄生分别。言彗星出。或言丰乐。或言饥馑。或言王者吉祥。或言王崩或说兵起。或言不起。或言牛婆罗门吉与不吉。或言水旱灾异。或言某国凶衰。或言某国无事。虽作此说。虚妄不实。

复次比丘。知业果报。观于恶龙恶阿修罗所行之法。彼以闻慧。见彼大身大神通力行使夜叉。告诸天众。说如上事。时四天王告夜叉曰。汝莫怖畏。汝莫怖畏。诸天尊胜。阿修罗众。怯弱下劣。何所能为。所以者何。阎浮提人。修行正法。孝养父母。供养沙门婆罗门。恭敬长宿。以是义故我众增长。阿修罗弱。无所能为。时虚空神诸大神通。大夜叉等。闻天所说。欢喜踊跃。于彼恶龙阿修罗所。生大嗔恚。即下欲诣法行龙王。婆修吉德叉迦等诸龙王所。说上因缘。从空而下。一切身分。光焰腾赫。见是相者。皆言忧流迦下(魏言天狗下)。若其夜下。世人皆见。若昼下者。或见不见。下入大海。至彼法行大龙王所。说上因缘。见是相已。世间邪见诸咒术师。咸作异说。是相出者。或言丰乐。或言饥馑。或言王者吉凶。或言兵起。或言不起。或言人民丧殁。或言不死。或言牛婆罗门有吉不吉。虽作此说。不知业果。随相似说。无有真实。

复次比丘。观忧流迦天火下者。复有因缘。忧流迦下。诸天欲行。宫殿随身。其行速疾。二殿并驰。互相研磨。令火炽焰。光明腾赫。从上而下。世人见已。诸咒术师及占星者。作如是说。世间饥馑。或言丰乐。或言王者吉凶灾祥。或言国土安宁。或言荒坏。或言畜生疫病流行。民遭重疾。或言人畜安吉。无为诸世邪论。虽作此说。而不能知相之因缘。何以故。但随相说。不识业果故。所以者何。一切世间沙门婆罗门。若天魔梵。若阿修罗。不能如是知微细业因缘果报。不能思惟我此法律十善业道。唯除如来。

复次比丘。知业果报。观于空行大力夜叉。云何而得此大势力。能行天上。能至大海。法行龙王所。彼以闻慧。见空行夜叉大神通力入大海中。至婆修吉德叉迦随顺法行大龙王所。说如是言。陀摩睺阿修罗。勇健阿修罗王。至一切观池。自观其身。如上所说。时婆修吉德叉迦等。诸大龙王。闻夜叉说。告夜叉曰。非法恶龙。我当呵责。令其折伏。我当于彼阎浮提中。降澍时雨。令阎浮提人。百谷苗稼。悉得增长。丰乐安隐。夜叉闻已。欢喜而去。时大龙王。婆修吉德叉迦诸龙王等。自庄严已。往至非法恶龙恼乱龙王奋迅龙王诸恶龙所。作如是言。汝行非法。好作众恶。我行正法。随顺众善。汝于我等。非为善伴。我今欲与汝斗。决其胜负。时恼乱龙奋迅龙等。闻是语已。即起庄严。震雷耀电。霹雳起火。降澍大雨。若阎浮提人。孝养父母。供养沙门及婆罗门。耆旧长宿。时婆修吉德叉迦龙王等。则得胜力。恼乱奋迅恶龙王等。破坏还退。令阎浮提雨泽以时。人民丰乐。时诸咒师占星宿者。妄作邪说。言八曜等功德相故。二十八宿功德相故。是故依时降澍大雨。牛婆罗门力故。令天降雨。非余因缘。若闇浮提人。不孝父母。不供养沙门婆罗门。不敬尊长。不行正法。婆修吉德叉迦如法龙等。退没不如。时恼乱龙奋迅龙等。得大势力。令阎浮提雨泽不时。灾旱水涝。人民饥馑。世间邪见咒术占星诸相师等。作如是说。八曜过故。时节过故。卦相过故。诸外道等。不识业果。不知以众人行恶。令国灾俭。更作异说。非如实见。何以故。若天世间。若魔世间。若梵世间。若沙门婆罗门。非其境界。唯除如来及我弟子诸沙门等。闻我所说诸业果报。及余业报决定之相。非是余人能知此业。

复次比丘。知业果报。观陀摩睺阿修罗所住之处。若如法龙王。婆修吉等。得大势力。非法者坏。陀摩睺阿修罗。住星鬘城。或住林中。心怀憔悴。光明威德悉亦损减。羞愧愁戚。自入其宫。作如是念。我今何时。能破诸天。时陀摩睺。思惟是已。即往罗睺阿修罗所。作如是言。阿修罗王。汝当强力。无得怯弱。不久我当破彼天众。罗睺阿修罗王。闻是语已。告陀摩睺勇健阿修罗言。汝莫愁怖。且自安意。不久我能坏彼天众。及其天主帝释天王。时陀摩睺勇健阿修罗王。闻是语已。复更欢喜。还其所止。

复次比丘。知业果报。观星鬘城已。次观陀摩睺阿修罗王余地园林。彼以闻慧。观陀摩睺有异园林。纵广一万三千由旬。园林流池。众鸟异类游戏之处。莲华浴池。凫雁鸳鸯。周遍庄严。欢娱受乐。其地住处。有七园林。一名云鬘林。二名常林。三名戏乐林。四名果常集林五名风乐林。六名伎乐林。七名杂宝林。是为七种大林。陀摩睺阿修罗之所住处多诸众侣。以自业力。皆受富乐。悉满其中。

复次比丘。知业果报。观陀摩睺阿修罗受业报果。以何业故生于彼处。即以闻慧。知此众生。于前身时。作大施会。供养外道。行不净施。杂漏不坚。以种种食施于破戒杂行之人。心无正思。如是施已。命终生于畜生之中。受陀摩睺阿修罗身。以下中上业。所得乐报。亦下中上。因果相类。

复次比丘。知业果报。观勇健阿修罗王业之果报。以何业报。得阿修罗王。彼以闻慧。见此众生。于人中时。喜作贼盗。偷窃他物。以不正思。施离欲外道。充足饮食。以是因缘。生阿修罗中。

复次比丘。观陀摩睺阿修罗寿命修促。彼以闻慧。天眼观察。见阿修罗寿六千岁。于阎浮提中六百岁。以为陀摩睺阿修罗中一日一夜。如是寿命。满六千岁。少出多减。命亦不定。以善不善业因缘故。为畜生道业果所摄。于阿修罗为第二地。观第二地已。随顺法行。观一切众生。顺法众生。法护众生。一切生死所摄众生。善业生于人天之中。恶不善业。生于地狱饿鬼畜生。

复次比丘。知业果报。观天使者。闻虚空中神通夜叉。说是事已。为何所作。彼以闻慧。知天使者。往诣护世鬘持天所。作如是言。阿修罗众。不顺法行。教诸恶龙。为阎浮提顺法行善诸福德人。作不饶益衰害恼乱。所以者何。恐彼行善顺法之人。命终生天。彼作是念。阎浮提人。以食因缘。能行布施持戒智慧。汝当往至阎浮提中。降澍恶雨。害民百谷。空行顺法诸夜叉等。来至我所。说如是事。我今语汝。汝可展转告余天众。若军持天。三箜篌天。常恣意天。说如是事。普令得闻。时四大天王。闻其所说。往诣善见城中善法堂上。五欲功德眷属具足。憍尸迦天王所。广说上事。天主憍尸迦。即告护世四天王言。汝当往诣阎浮提。观诸众生。有信佛宝法宝比丘僧宝。供养沙门婆罗门耆旧长宿。知恩报恩。质直有信。孝养父母。受持斋戒。不谄不佞。不以斗秤欺诳于人互相陵易。

尔时护世四大天王。闻是语已。为利众生。下阎浮提。一一国土。一一聚落。一一城邑。军营村栅。一一观察修行法教。遍行普观。尔时护世四大天王。见阎浮提人随顺法行。孝养父母。敬信三宝。见此事已。即诣大海大龙王宫戏乐城内婆修吉德叉迦等大龙王所。作如是言。法行龙王。勿怖勿怖。非法减少。正法增长。破坏闇冥。显发光明。动魔军众。天众增长。天人龙王乐行正法。能击法鼓。歌颂法音。增益天众。减损诸魔非法恶龙及阿修罗。时婆修吉德叉迦等。诸大龙王。闻已欢喜。即白护世四天王言。我今欢喜天王。我今不畏非法恶龙非法恶行弊阿修罗。不能恼乱阎浮提中法行众生。唯愿仁者。为我启白释迦天王时诸龙王说此语已。护世天王至帝释所。具说上事。时天帝释闻是语已。欢喜踊跃。伽陀颂曰。

&nbsp;&nbsp;&nbsp;&nbsp;牟尼真知说实道&nbsp;&nbsp;&nbsp;&nbsp;若人能行生天上

&nbsp;&nbsp;&nbsp;&nbsp;谛行布施修慈心&nbsp;&nbsp;&nbsp;&nbsp;护诸众生说爱语

&nbsp;&nbsp;&nbsp;&nbsp;正见清净心离垢&nbsp;&nbsp;&nbsp;&nbsp;佛说三十三天道

&nbsp;&nbsp;&nbsp;&nbsp;净修众善行相应&nbsp;&nbsp;&nbsp;&nbsp;能以善心正依止

&nbsp;&nbsp;&nbsp;&nbsp;从此乐处至乐处&nbsp;&nbsp;&nbsp;&nbsp;复从光明还入明

&nbsp;&nbsp;&nbsp;&nbsp;譬如朝落光明花&nbsp;&nbsp;&nbsp;&nbsp;亦如一灯燃异灯

&nbsp;&nbsp;&nbsp;&nbsp;若人欲得如彼灯&nbsp;&nbsp;&nbsp;&nbsp;莫行放逸自坏心

&nbsp;&nbsp;&nbsp;&nbsp;若有常行净善心&nbsp;&nbsp;&nbsp;&nbsp;离垢明净如宝珠

&nbsp;&nbsp;&nbsp;&nbsp;是人智慧离尘垢&nbsp;&nbsp;&nbsp;&nbsp;能至诸天所生处

&nbsp;&nbsp;&nbsp;&nbsp;持戒习禅及三昧&nbsp;&nbsp;&nbsp;&nbsp;若人有能心修行

&nbsp;&nbsp;&nbsp;&nbsp;是人智慧如真金&nbsp;&nbsp;&nbsp;&nbsp;必得往生诸天宫

&nbsp;&nbsp;&nbsp;&nbsp;若有舍离于杀生&nbsp;&nbsp;&nbsp;&nbsp;于诸众生起慈悲

&nbsp;&nbsp;&nbsp;&nbsp;愍哀质直心寂静&nbsp;&nbsp;&nbsp;&nbsp;如是之人生天宫

&nbsp;&nbsp;&nbsp;&nbsp;于一切人施软语&nbsp;&nbsp;&nbsp;&nbsp;舍离众恶不善业

&nbsp;&nbsp;&nbsp;&nbsp;恶业不能污其心&nbsp;&nbsp;&nbsp;&nbsp;如是之人生天宫

&nbsp;&nbsp;&nbsp;&nbsp;若人视金如草木&nbsp;&nbsp;&nbsp;&nbsp;观诸爱欲如火毒

&nbsp;&nbsp;&nbsp;&nbsp;如是离欲智慧人&nbsp;&nbsp;&nbsp;&nbsp;则生天宫受快乐

&nbsp;&nbsp;&nbsp;&nbsp;若有不为欲境惑&nbsp;&nbsp;&nbsp;&nbsp;不随爱欲之因缘

&nbsp;&nbsp;&nbsp;&nbsp;得脱三恶道怖畏&nbsp;&nbsp;&nbsp;&nbsp;如是之人生天上

&nbsp;&nbsp;&nbsp;&nbsp;若见斗诤能劝喻&nbsp;&nbsp;&nbsp;&nbsp;知识亲族及兄弟

&nbsp;&nbsp;&nbsp;&nbsp;能善和解令无诤&nbsp;&nbsp;&nbsp;&nbsp;如是之人生天上

&nbsp;&nbsp;&nbsp;&nbsp;若人离恶出欲泥&nbsp;&nbsp;&nbsp;&nbsp;常施一切众生乐

&nbsp;&nbsp;&nbsp;&nbsp;离垢寂灭心解脱&nbsp;&nbsp;&nbsp;&nbsp;则能破坏魔军众

&nbsp;&nbsp;&nbsp;&nbsp;若能调伏于心意&nbsp;&nbsp;&nbsp;&nbsp;不为心意之所使

&nbsp;&nbsp;&nbsp;&nbsp;是人清净破怨敌&nbsp;&nbsp;&nbsp;&nbsp;则得上生诸天宫

&nbsp;&nbsp;&nbsp;&nbsp;若有人能净身业&nbsp;&nbsp;&nbsp;&nbsp;远离众恶不善法

&nbsp;&nbsp;&nbsp;&nbsp;离欲修习禅定乐&nbsp;&nbsp;&nbsp;&nbsp;如是之人生天宫

&nbsp;&nbsp;&nbsp;&nbsp;舍离放逸恶知识&nbsp;&nbsp;&nbsp;&nbsp;断除爱毒诸烦恼

&nbsp;&nbsp;&nbsp;&nbsp;不为女人欲所缚&nbsp;&nbsp;&nbsp;&nbsp;如是之人生天宫

&nbsp;&nbsp;&nbsp;&nbsp;若人于法勤精进&nbsp;&nbsp;&nbsp;&nbsp;布施持戒及三昧

&nbsp;&nbsp;&nbsp;&nbsp;志意勇猛心坚固&nbsp;&nbsp;&nbsp;&nbsp;是人则生于天上

&nbsp;&nbsp;&nbsp;&nbsp;若人能于众结缚&nbsp;&nbsp;&nbsp;&nbsp;智刀斩之而不碍

&nbsp;&nbsp;&nbsp;&nbsp;自在离缚无所滞&nbsp;&nbsp;&nbsp;&nbsp;如是之人生天宫

&nbsp;&nbsp;&nbsp;&nbsp;离诸欲垢不贪着&nbsp;&nbsp;&nbsp;&nbsp;灭众过恶除染爱

&nbsp;&nbsp;&nbsp;&nbsp;勇健离垢断悕望&nbsp;&nbsp;&nbsp;&nbsp;则得受于自果报

&nbsp;&nbsp;&nbsp;&nbsp;若有众生受人报&nbsp;&nbsp;&nbsp;&nbsp;能常修行众善法

&nbsp;&nbsp;&nbsp;&nbsp;如是善人业果报&nbsp;&nbsp;&nbsp;&nbsp;令天世间得增长

&nbsp;&nbsp;&nbsp;&nbsp;以人力故天增胜&nbsp;&nbsp;&nbsp;&nbsp;以天拥护人安隐

&nbsp;&nbsp;&nbsp;&nbsp;各各迭互增势力&nbsp;&nbsp;&nbsp;&nbsp;得住正法随顺道

&nbsp;&nbsp;&nbsp;&nbsp;天之善道人世界&nbsp;&nbsp;&nbsp;&nbsp;人之善道天世间

&nbsp;&nbsp;&nbsp;&nbsp;诸恶道地有三种&nbsp;&nbsp;&nbsp;&nbsp;行善之人所远离

&nbsp;&nbsp;&nbsp;&nbsp;汝应勇猛勤精进&nbsp;&nbsp;&nbsp;&nbsp;当乐亲近善知识

&nbsp;&nbsp;&nbsp;&nbsp;如是常应增长法&nbsp;&nbsp;&nbsp;&nbsp;勉力勤加升天宫

&nbsp;&nbsp;&nbsp;&nbsp;法为众乐之根本&nbsp;&nbsp;&nbsp;&nbsp;以法因缘得涅槃

&nbsp;&nbsp;&nbsp;&nbsp;眠睡众生法常觉&nbsp;&nbsp;&nbsp;&nbsp;法为最胜第一道


时天帝释如是教敕。护世四大天王。为护阎浮提人增长正法。得利益故。遍行观察。

复次比丘。知业果报。观天心行已内自思惟。随顺法行。

复次比丘。知业果报。观阿修罗第二地已。次观第三阿修罗地。何等为第三阿修罗地。彼以闻慧。见第三地。在第二地下二万一千由旬。有阿修罗地。名修那婆。纵广一万三千由旬。树林郁茂。浴池流泉。众花常敷。伎乐充满。城名鋡毗罗。纵广八千由旬。于彼城中。有阿修罗王。名曰花鬘。阿修罗民。名游戏行。彼阿修罗鋡毗罗城。种种众宝。以为庄严。园林游戏。清流浴池。莲花具足。游戏阿修罗众。悉满其中。有四大林。以为庄严。于六时中。花常鲜荣。何等为四。一名铃鬘。一一林树。皆有宝铃。出妙音声。二名黄鬘。其林皆悉是真金树。三名焰鬘。其树花色。犹如火焰。四名杂林。诸杂花果。以为庄严。此四种林。庄严阿修罗鋡毗罗城。游戏阿修罗住处。快乐如天无异。以众涂香末香。自涂其身。常乐游戏。歌舞戏笑。百千婇女围绕卫护。花鬘阿修罗王。常游园林而相娱乐。种种众宝。庄严其身。是名游戏阿修罗所受乐处。时第二地勇健阿修罗王遣使。名曰阎婆。来诣花鬘阿修罗所。作如是言。阎浮提人。供养父母。知恩报恩。恭敬沙门及婆罗门。如法行故。令天有力。我当竭力破坏人天所行正法。是时第三地花鬘阿修罗王。闻是说已。如上所说。心怀嗔恚。作如是言。我当云何坏彼人天。因人故天人天即是我之大怨。时第三地游戏阿修罗。即时庄严种种钾胄。执持器仗。欲诣乐城龙王宫殿。时婆修吉德叉迦大龙王等。闻阿修罗声。生大嗔恚。身出电光。赫焰大明。雨大炽电。无量百千亿龙从海中出。共阿修罗兴大斗诤。若阎浮提人修行正法。龙则得胜。阿修罗众四散破坏。若世间人。不顺正法。则阿修罗胜。龙众破坏。既被破已。往白天使者曰。大仙。我今被破。汝应竭力破阿修罗。时天使者闻是事已。心生嗔恚。口中烟出。往告四天王白言。天王。阿修罗胜。龙今破坏。阎浮提中邪见相师。见烟相已。咸作是说。彗星出现。或丰或俭。或水或旱。亦如上说。是为第二因缘彗星出现。若天龙胜。则时雨数降。疫气不行。兵革不起。邪见相师。复作此说。是八曜力之所作为。广说上事。若诸世间。不修正法。不顺法行。不孝父母。不敬沙门及婆罗门。则阿修罗胜。以阿修罗胜故。雨泽不时。人民饥馑。兵刃数起。世间邪见诸相师等。作是思惟。八曜所作。为世人说星宿之过。广说如上。如是一切诸外道等。不知正法。及以非法。以愚痴心。忆想分别。不如实说。以阿修罗胜龙王不如。时护世四天王。即向四天众。伽陀颂曰。

&nbsp;&nbsp;&nbsp;&nbsp;法胜非法减&nbsp;&nbsp;&nbsp;&nbsp;增实离妄语

&nbsp;&nbsp;&nbsp;&nbsp;天胜阿修罗&nbsp;&nbsp;&nbsp;&nbsp;光明胜黑闇

&nbsp;&nbsp;&nbsp;&nbsp;布施胜悭贪&nbsp;&nbsp;&nbsp;&nbsp;持戒莫毁犯

&nbsp;&nbsp;&nbsp;&nbsp;佛胜非外道&nbsp;&nbsp;&nbsp;&nbsp;不动胜退没

&nbsp;&nbsp;&nbsp;&nbsp;实语莫谄曲&nbsp;&nbsp;&nbsp;&nbsp;悲心胜怨害

&nbsp;&nbsp;&nbsp;&nbsp;慈心胜嗔恚&nbsp;&nbsp;&nbsp;&nbsp;天王胜修罗

&nbsp;&nbsp;&nbsp;&nbsp;上胜下莫增&nbsp;&nbsp;&nbsp;&nbsp;丰胜勿饥馑

&nbsp;&nbsp;&nbsp;&nbsp;智胜灭愚痴&nbsp;&nbsp;&nbsp;&nbsp;法戒灭众恶

&nbsp;&nbsp;&nbsp;&nbsp;精进离懈怠&nbsp;&nbsp;&nbsp;&nbsp;丈夫胜女人

&nbsp;&nbsp;&nbsp;&nbsp;长者胜小人&nbsp;&nbsp;&nbsp;&nbsp;忍胜于嗔恚

&nbsp;&nbsp;&nbsp;&nbsp;人胜非恶龙&nbsp;&nbsp;&nbsp;&nbsp;白日胜于夜

&nbsp;&nbsp;&nbsp;&nbsp;月胜非余曜&nbsp;&nbsp;&nbsp;&nbsp;五谷胜菅苗

&nbsp;&nbsp;&nbsp;&nbsp;灭苦乐增长&nbsp;&nbsp;&nbsp;&nbsp;离病常安乐

&nbsp;&nbsp;&nbsp;&nbsp;柔软胜粗恶&nbsp;&nbsp;&nbsp;&nbsp;解脱灭众缚

&nbsp;&nbsp;&nbsp;&nbsp;法戒胜一切&nbsp;&nbsp;&nbsp;&nbsp;善法常增胜

&nbsp;&nbsp;&nbsp;&nbsp;不善常消灭

护世四天王如是说已。即击天鼓。作如是言。诸天大众。龙王退弱。阿修罗胜。时诸天众闻是语已。庄严器仗。于须臾顷。至大海上。若世间人。孝养父母。敬事沙门。阿修罗众。见诸天来。即时退散。还入其宫。若诸世人。不孝父母。不敬沙门及婆罗门。于须臾时。与天共斗。天亦得胜。花鬘阿修罗王。败散还宫。比丘。如是观阿修罗与天共斗。如实见已。生厌世心。顺法修行。

复次比丘。知业果报。观第二地花鬘阿修罗王所受业报。以何业故。生第三地。彼以闻慧。见此众生。因节会日。相扑射戏。樗蒱围棋。种种博戏。因此事故。行不净施。无心无思。亦无福田。是人身坏。堕于恶道。生游戏行阿修罗中。寿七千岁。以人中七百岁。于阿修罗中一日一夜。如是寿命。满七千岁。亦有中夭。命亦不定。

复次比丘。知业果报。观察思惟花鬘阿修罗王。即以闻慧。知此阿修罗王。以食施于破戒病人。心无净思。以此业缘。生阿修罗中。于鋡毗罗城。作阿修罗王。名曰花鬘。其所食味。如天所食须陀之味。一切乐具。如前所说。