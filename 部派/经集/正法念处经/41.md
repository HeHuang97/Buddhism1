## 正法念处经卷第四十一

### 观天品第六之二十(夜摩天之六)

尔时天王牟修楼陀须夜摩天。共诸天众。诸天女众。无量百千那由他千诸天大众。诸天女众。一切皆向山树具足地处之中伽那山所。一切天众。坐莲花座。普遍虚空。上彼山上。见彼天众有无量种形服庄严。无量种色。无量功德。具足天女而为围绕。彼山中天。五欲功德。受诸快乐。尔时天王牟修楼陀如是见已。心甚欢喜。共天女众。即便速向山树具足地处天众。彼处天众。既见天王牟修楼陀。即尔速疾共天女众。一切奉迎。鼓乐音声。种种歌舞。生欢喜心。迭互相近彼此和合。遍山顶上。种种歌舞。赞叹天王牟修楼陀。共到山上。于彼山上。彼此迭互。种种音声娱乐受乐。彼诸天众如是受乐。于长久时。上虚空中。见天狗下。如是天狗光明等事。如前所说。尔时天众既见如是希有事已。而复更生疑虑之心。有大怖畏。即尔前近牟修楼陀夜摩天王依止附近。有向虚空直视观者。有先曾闻彼天狗者。离放逸行。共彼天主牟修楼陀。诚心礼佛。复有怖畏。入金窟者。有依树者。此二种天。无勇无力。有天走趣牟修楼陀夜摩天王望归求救。此如是见。第一希有。生疑虑心。尔时天主牟修楼陀见如是已。告天众言。汝等天众。为知不知。如此光明在虚空中。临欲堕地。汝等皆来。其中有天先不知者。则白天王牟修楼陀而作是言。我实不知。今见如是希有之事。我实不知。尔时天王牟修楼陀。唤一切天而告之言。汝等天众。一切皆听。我今为说以虚空中光炎堕地。汝等天众有怖畏者。希有心者。

尔时如是一切天众。夜摩天王牟修楼陀。为之说言。汝等皆听。于我此处在上极远。复有天众。彼一切种量色形相。长命业因。百倍胜我。是菩萨处第一胜净。在人中时五种持戒。不孔不穿。坚固不犯。有无量种胜修行故。身坏命终。生于善道天世界中。彼天世界。名兜率陀。兜率陀中。若所受乐。若诸园林若诸天女。若诸光明。若色若力。若利智慧。若长寿命。若无量乐。或身或心。若所受用资生之具。若天女色。彼十六分。此夜摩天不及其一。彼天功德。非我能说。彼天光明。形我此处夜摩天光。如萤火虫于日不异。若诸光明。若所受用资生之具。一切不及。彼天久时。无量种种受诸快乐彼天之乐。第一可爱。种种诸物。五欲功德种种境界而受快乐。胜于此处夜摩天乐。于长久时。善业乃尽。无常金刚。打令碎坏。彼无常法。一切众生必定皆有。必定种子。不定种子。一切众生皆悉具有。无常到已。其命则尽。善业尽故。即便退彼兜率天处。一切有为。流动如灯。谓生住灭。一切三界。无物不动。而是常者。一切皆动。一切终尽。非是常法。无处是常。诸有为法。必定退失。是故彼处兜率陀天。必当退失。如灯油尽及炷等尽。其灯则灭。灯既灭已。则有闇生。灯生闇灭。灯灭暗生。如种灭已。则有芽生。如是如是。彼业尽故。其命则尽。彼处诸天。兜率陀中。如是退故。汝等今见彼天已死。以业力故。有如是相。身是无记。虽死而有如是光明。何况复有无量善业所化光明。第一胜上。决定善业所化光明。汝夜摩天。从今应知彼相如是。彼若未死。有何光明。有何威德。有何庄严。有何等业。彼不可说。无有譬喻。彼天如是四倍善业之所化作。如是终尽。何况我此三倍持戒。少业所化。汝等皆生夜摩天处。坏脆无常。有为滓浊。是故此天与彼殊绝。彼天如是。犹尚破坏。何况汝等而不破坏。尔时天王牟修楼陀。而说偈言。

&nbsp;&nbsp;&nbsp;&nbsp;无常天狗瞬&nbsp;&nbsp;&nbsp;&nbsp;烧兜率陀天

&nbsp;&nbsp;&nbsp;&nbsp;不自在故灭&nbsp;&nbsp;&nbsp;&nbsp;如灯油炷尽

&nbsp;&nbsp;&nbsp;&nbsp;业力之所推&nbsp;&nbsp;&nbsp;&nbsp;大力十二辐

&nbsp;&nbsp;&nbsp;&nbsp;业轮之所转&nbsp;&nbsp;&nbsp;&nbsp;上下不停住

&nbsp;&nbsp;&nbsp;&nbsp;取种种境界&nbsp;&nbsp;&nbsp;&nbsp;无量门庄严

&nbsp;&nbsp;&nbsp;&nbsp;以时满足故&nbsp;&nbsp;&nbsp;&nbsp;闇退不自在

&nbsp;&nbsp;&nbsp;&nbsp;时节自在故&nbsp;&nbsp;&nbsp;&nbsp;草木如是生

&nbsp;&nbsp;&nbsp;&nbsp;彼既时到已&nbsp;&nbsp;&nbsp;&nbsp;还复干枯燥

&nbsp;&nbsp;&nbsp;&nbsp;天如是时到&nbsp;&nbsp;&nbsp;&nbsp;则成就天乐

&nbsp;&nbsp;&nbsp;&nbsp;如是复时到&nbsp;&nbsp;&nbsp;&nbsp;还退不自在

&nbsp;&nbsp;&nbsp;&nbsp;业于时到时&nbsp;&nbsp;&nbsp;&nbsp;流转于世间

&nbsp;&nbsp;&nbsp;&nbsp;以时自在故&nbsp;&nbsp;&nbsp;&nbsp;乐者还受苦

&nbsp;&nbsp;&nbsp;&nbsp;若受乐受苦&nbsp;&nbsp;&nbsp;&nbsp;勿信境界常

&nbsp;&nbsp;&nbsp;&nbsp;此一切因缘&nbsp;&nbsp;&nbsp;&nbsp;苦乐则差别

&nbsp;&nbsp;&nbsp;&nbsp;一切皆无乐&nbsp;&nbsp;&nbsp;&nbsp;一切业自在

&nbsp;&nbsp;&nbsp;&nbsp;苦亦尔无常&nbsp;&nbsp;&nbsp;&nbsp;皆是业因故

&nbsp;&nbsp;&nbsp;&nbsp;异异诸果生&nbsp;&nbsp;&nbsp;&nbsp;有为法流转

&nbsp;&nbsp;&nbsp;&nbsp;欲知此因缘&nbsp;&nbsp;&nbsp;&nbsp;应知四圣谛

&nbsp;&nbsp;&nbsp;&nbsp;若知四圣谛&nbsp;&nbsp;&nbsp;&nbsp;彼必得解脱

&nbsp;&nbsp;&nbsp;&nbsp;痴乐境界者&nbsp;&nbsp;&nbsp;&nbsp;世间转如轮

&nbsp;&nbsp;&nbsp;&nbsp;善知义知谛&nbsp;&nbsp;&nbsp;&nbsp;彼则得解脱

&nbsp;&nbsp;&nbsp;&nbsp;不知义谛者&nbsp;&nbsp;&nbsp;&nbsp;则无解脱期

&nbsp;&nbsp;&nbsp;&nbsp;彼若如是知&nbsp;&nbsp;&nbsp;&nbsp;世间无常已

&nbsp;&nbsp;&nbsp;&nbsp;则起解脱意&nbsp;&nbsp;&nbsp;&nbsp;遮不善业心


彼夜摩天如是怖畏。须夜摩天有无量种无量分别。彼夜摩天王牟修楼陀与法相应。如是说道。尔时彼天既闻天王智者语已。心各差别。有厌离者。厌生死者。畏生死者。又复心转喜乐境界。伽那山中种种园林。种种戏处。多有流水莲花池等庄严之处。树枝所覆。宝藏庄严。有种种鸟。音声可爱。有莲花池。种种庄严。有大七宝而庄严山。多有无量。可爱声触味色香等种种境界。共天女众喜乐境界。爱乐成就。忘前厌离。不复忆念。

又诸境界。初乐后苦。共天女众。如是境界。而受诸乐。彼山处故。心之猕猴。以自在力。于中受乐。又复天众。皆共天主牟修楼陀相随而还。有乘空者。坐莲华者。有乘无量庄严处者。所谓有天乘孔雀者。乘白象者。有乘鹅者。乘鸳鸯者。有如是等。种种异乘天女围绕。若歌若舞。种种乐音。如天相应。在其天主牟修楼陀大王之前。向戏乐林牟修楼陀天王住处种种深心。生意觉知。有厌离者。有放逸者。如是种种游戏境界。而受快乐戏乐林中地处诸天。如是差别。种种不同。若复彼处。山树具足。地处住天。在伽那山顶上而住。彼种种意。嬉戏受乐。其中有天。生厌离者。如是种种无量分别。无量境界。而受快乐。如是无量境界受乐。心不厌足。如是乃至善业乐因尽烂坏失。于彼天处。业尽而退。如是退已。种种业绳之所系缚。生于地狱饿鬼畜生。若生人中。常在乐处诸根具足。有善智慧。第一大心。第一大富。为一切人常所供养。端正好色。若为人王。若为大臣。以余业故。

又彼比丘。知业果报。观夜摩天所有地处。彼即闻知。复有地处。名广博行。众生何业生彼地处。彼见闻知。若善男子。近善知识。信业果报。心意正直。随顺法行。受持禁戒。正见不邪。修正见行。常近耆宿。于佛法僧生清净信。信于生死。常一切时善摄诸根。不着境界怖畏生死。知爱别离。生老病死。恩爱聚会。恩爱离别。一切皆知。于五聚阴。识知其过。常勤精进。顺行善业。离恶知识。常一切时乐闻正法。闻已思惟。思已知义。摄持在心。知离欲味。常不杀生。常不偷盗。如前所说。复舍邪行。于妇女根。眼不乐见。于其歌舞庄严音声。闻已不味。于画妇女。若见若闻。无不善念。梦见妇女。觉已不乐。不生爱念。不多行欲。常正观察。舍离邪淫。弃于欲事。如毒无异。彼人如是功德相应。常行善业。恒有善念。离垢染心。持戒普净。善护禁戒。彼人如是。身坏命终。生于善道天世界中。在夜摩天广博行处。彼三功德。乐修多作。爱乐净戒。持戒得果。生于彼处。才生于彼。即闻天鸟种种音声。第一可爱。如跋求声。鼻所嗅香。本未曾有第一天香。嗅彼香已。生第一乐。身所觉触。本未曾得。心意清净。而不浊乱。如心回转。正相应故。则生欢喜。味亦如是。有种种味。本未曾得。彼天如是六识之身前受乐已。如是思念。此何世间。我住何处。此处一切。皆悉可爱。皆悉可乐。与本皆异。此处世间。见一切色。无量好色。复见自身所有光明。胜日光明。离肉骨污。离诸不净。离影离睒。离脉离筋。离大小节。离于坚触。身体柔软。普身诸分一切皆软。离于疲惓。自所念行。若来若去。皆无障碍。离于求索。离身伛曲。彼此迭互。不相憎嫉。身体杂毛头发皆旋。一一毛旋。眼所对瞩。无有妨碍。境界不劣。离于诸障。声触味香。身不增减。不变不老。恒常有力。天女妒嫉。怖畏怯弱。一切皆离。身自具足。离求庄严。离求财物。于诸天女离摄取过。复何所离。于园林中。处处游行无所怖畏。离怨家畏。离不净畏。离于知足。见自己身。则生爱乐。念念增长。天无量种诸境界乐。如所悕望有乐皆得。悕望乐已。以少智故。心如是疑。我何处来。我此身者。为是何身。此是何处。此处何名。彼如是疑。心中思量。譬如醉人。或有睡人。夜有四分。三分已过。从睡而寤。于良久时。彼心疑念。我是何人。我何处住。少时思念。尔乃得知。如是如是。始生天子。于良久时。心思惟已。然后乃知我人中死来生此处。彼天如是。于人中时。持戒熏思。如是相似。生于天中。

若阎浮提不乐境界。在彼天处。初生之时。亦不喜乐。何以故。本熏思故。时彼如是。始生天子。于良久时。如是觉知我在天处。以善业故天世间生。若人如是。于人中死生于天中。彼持戒来。犹故如是。不着境界。如是后时。天上退已。生于人中。本天上时所习熏故。有相似相。如是人中。以熏思故。后时死已。生于天中。不乐境界。不近淫欲。时彼如是。始生天子以持戒故。虽生彼天。不近境界。以余业故。令心如是不乐境界。

若出地狱生天中者。彼生业故。在地狱中难可得出。余善业故。以少愿故。得出地狱生于天中。以在如是苦恼处来。生在天中得乐即着。心生欢喜。又多嗔恚。喜乐园林流水河池种种莲花胜爱乐心。嬉戏游行。彼于饮食。爱乐心强。彼意相续之所熏故。

若出饿鬼有余业故生天中者。意相续熏乐食心强。爱于饮食。常处于冷。多乐妇女。彼熏意故。

若出畜生有余业故生天中者。则多饮食。如畜生中多食多饮。生于天中。亦复如是多食多饮。少饮多食。爱欲心强。以意相续。熏故如是。

若无色界四处退已生彼天者。以本修得三摩跋提。是故生彼无色界中。四地处生。业尽故退。生彼天中。如是本意相续熏故。如是爱触味色香等。如是得已。而复不乐。以心寂静不多乱故。彼熏心故若于色界。依止初禅。如是乃至依止四禅。彼禅尽故。退生欲界。如是本意相续熏故。有下中上。心乐坐禅。境界乐心。少而不多。

若欲界天。欲界中退。还生欲界。以生业故。如是二道作众善业。若天若人。如是二种。欲天中退。还生欲天。作善业故。唯欲界中。一切诸天。二种业熟。除净居天。彼净居天。非生业熟。非余业熟。如是业风。常吹一切世间众生。令其流转。心罥所系。亦为种种业罥所缚。无量百千异心信解。无量分别。次第相续。于五道中流转常行。

尔时如是始生天子。如是观察。如是思念。然后乃知我于某道退来生此。我人中退而来生此。受生业故。彼如是知。彼业故生。若余业生。如是亦知。以何因缘。知此天子非余业生。若余业者。久时因缘。或一百劫。能与果报。有一千劫。或百千劫。少天眼者。不自见知。本过去生久远之业因缘生此生业生者。则知来处。彼如是观生因缘已。心生憍慢。未久之间。善业熏故于境界。中生爱着心。有无量种。彼天尔乃如是念知。我今在于夜摩天中名广博行地处生已即生心时。诸天女众而现在前。以善业故。彼天女众速来围绕。以彼天子善业力故。天女来至。若彼天女生来久者。则不羞耻近欲抱之绕彼天子。共园林中而受诸乐。以善业价。得彼天女种种功德。第一可爱。而共受乐。于彼地处。有好山林。莲华河池。涧谷流水有好平地。有好金窟。树枝之舍。无量百千种种诸鸟。种种音声。无量百千天女之众。迭相围绕。在如是处歌舞游戏。彼处园中。有七宝鹿。处处游行。如是种种眼所见者皆悉可爱。彼处有山。名为广少。彼山之峰。七宝光明。种种庄严。种种宝石。杂杂间错。有莲花林。皆是七宝。在园林中。多有河池。如是种种庄严之处。以善业故。妙色庄严。于如是处歌舞游戏种种受乐。

彼天如是同受乐已。有于水中而游戏者。如是种种欲到地狱饿鬼畜生。以善业故。戏乐不止。彼诸天等自于身中。示一切天业相名字。若天前世作何善业。何心作业。于何时作。何因缘作。何生处作。此如是等。于下中上福田具足。财物具足。而作善业。彼一切相。于自身中见其名字。譬如明了善书画者。各各别处。随其所作历然分明。如彼名字。此天如是。善业画师。于业地处。一切善业。皆悉普画。善业彩色。善净光明。见则极爱。画作彼天。一切乐见。如彼善业巧画之色。如是而生。彼天之身。以有如是画字相现。百倍严胜。譬如第一百炼真金。或复其余赤莲花宝。或青色宝。于如是等种种胜宝。端严可爱。彼天身相。百倍端严。如是画相。自眼不见。何以故。以在颔下咽上相故。是以不见。若彼天子。心未放逸。则便更互相见此相。又善业因。如是更互相见此相。彼广博行地处之天。如是希有。

彼天复有希有之相。如咽之相。额上亦尔。以善业故。有如是相。种种业画。种种色相。所谓相者。云何而退。于何时退。如是退已。当生何处。彼种种色。种种画相。彼天额中皆悉具见。此希有相。是业所作。彼天身上。如是字鬘。种种杂杂。如是端严。如余异处。所有诸天。种种华鬘。庄严身首。端严殊妙。此相庄严。亦复如是。

又彼诸天复有善业果报成熟。自业画身。共诸天女种种画身胜庄严者。受诸快乐。无量种种。园林之内。于广博行地处之中游戏受乐。既受乐已。复向一河。河名善杂。彼河从于杂爱山峰流出而来。故名善杂。有种种宝庄严彼河。无量鸟众。种种音声。多有无量种种异树庄严彼河。有种种花其华杂色。有百千分。异色不同。庄严河岸。无量天女。近彼河岸游戏受乐。又复更有殊妙河水。名为杂河此河从于杂色崖岸山峰流出。故名杂河。如是杂河。若天近之。于本生处则能忆知。彼天若从地狱中来到彼河岸。则便忆知。既忆知已。有极可爱。五欲功德。皆悉具足。有诸天女。心甚欢喜。游戏受乐。以心忆知。曾受苦恼故于乐事一切皆忘。如是厌欲。而说偈言。

&nbsp;&nbsp;&nbsp;&nbsp;地狱炽火中&nbsp;&nbsp;&nbsp;&nbsp;苦切甚大苦

&nbsp;&nbsp;&nbsp;&nbsp;我等恶业尽&nbsp;&nbsp;&nbsp;&nbsp;皆来在此处

&nbsp;&nbsp;&nbsp;&nbsp;业善果亦善&nbsp;&nbsp;&nbsp;&nbsp;诸功德庄严

&nbsp;&nbsp;&nbsp;&nbsp;业恶故果苦&nbsp;&nbsp;&nbsp;&nbsp;必定如是受

&nbsp;&nbsp;&nbsp;&nbsp;我于苦乐中&nbsp;&nbsp;&nbsp;&nbsp;轮转生死处

&nbsp;&nbsp;&nbsp;&nbsp;业风吹令转&nbsp;&nbsp;&nbsp;&nbsp;犹如海中波

&nbsp;&nbsp;&nbsp;&nbsp;若有心作恶&nbsp;&nbsp;&nbsp;&nbsp;喜乐恶事者

&nbsp;&nbsp;&nbsp;&nbsp;彼不善行故&nbsp;&nbsp;&nbsp;&nbsp;因缘堕地狱

&nbsp;&nbsp;&nbsp;&nbsp;得脱彼地狱&nbsp;&nbsp;&nbsp;&nbsp;来生此天处

&nbsp;&nbsp;&nbsp;&nbsp;忘彼处苦已&nbsp;&nbsp;&nbsp;&nbsp;而复行欲乐

&nbsp;&nbsp;&nbsp;&nbsp;此境界流转&nbsp;&nbsp;&nbsp;&nbsp;苦乐如梁绳

&nbsp;&nbsp;&nbsp;&nbsp;而心甚坚[革\*卬]&nbsp;&nbsp;&nbsp;&nbsp;受苦不厌惓

&nbsp;&nbsp;&nbsp;&nbsp;此彼岸和合&nbsp;&nbsp;&nbsp;&nbsp;诸根之所诳

&nbsp;&nbsp;&nbsp;&nbsp;为爱罥所缚&nbsp;&nbsp;&nbsp;&nbsp;一切流生死

&nbsp;&nbsp;&nbsp;&nbsp;出地狱生鬼&nbsp;&nbsp;&nbsp;&nbsp;出鬼生畜生

&nbsp;&nbsp;&nbsp;&nbsp;出余畜作龙&nbsp;&nbsp;&nbsp;&nbsp;出龙生三处

&nbsp;&nbsp;&nbsp;&nbsp;业如是常行&nbsp;&nbsp;&nbsp;&nbsp;世间转如轮

&nbsp;&nbsp;&nbsp;&nbsp;以久来习故&nbsp;&nbsp;&nbsp;&nbsp;犹不生疲惓

&nbsp;&nbsp;&nbsp;&nbsp;爱乐龙宫殿&nbsp;&nbsp;&nbsp;&nbsp;不乐地狱苦

&nbsp;&nbsp;&nbsp;&nbsp;流转于有狱&nbsp;&nbsp;&nbsp;&nbsp;有乐不乐处

&nbsp;&nbsp;&nbsp;&nbsp;千钵头摩苦&nbsp;&nbsp;&nbsp;&nbsp;百亿钵头摩

&nbsp;&nbsp;&nbsp;&nbsp;如是时受苦&nbsp;&nbsp;&nbsp;&nbsp;痴故不厌惓

&nbsp;&nbsp;&nbsp;&nbsp;三界皆无乐&nbsp;&nbsp;&nbsp;&nbsp;普遍一切苦

&nbsp;&nbsp;&nbsp;&nbsp;众生为痴诳&nbsp;&nbsp;&nbsp;&nbsp;而不生厌惓

&nbsp;&nbsp;&nbsp;&nbsp;如是受苦已&nbsp;&nbsp;&nbsp;&nbsp;痴故造苦因

&nbsp;&nbsp;&nbsp;&nbsp;由因故有果&nbsp;&nbsp;&nbsp;&nbsp;如果从种子

&nbsp;&nbsp;&nbsp;&nbsp;境界所迷心&nbsp;&nbsp;&nbsp;&nbsp;勇健有大力

&nbsp;&nbsp;&nbsp;&nbsp;众生调彼心&nbsp;&nbsp;&nbsp;&nbsp;令彼时寂静

&nbsp;&nbsp;&nbsp;&nbsp;彼心调伏已&nbsp;&nbsp;&nbsp;&nbsp;一切界转行

&nbsp;&nbsp;&nbsp;&nbsp;轮回于三有&nbsp;&nbsp;&nbsp;&nbsp;不能见真谛

&nbsp;&nbsp;&nbsp;&nbsp;如以风因缘&nbsp;&nbsp;&nbsp;&nbsp;令海水波动

&nbsp;&nbsp;&nbsp;&nbsp;如是因缘心&nbsp;&nbsp;&nbsp;&nbsp;令世间常转

&nbsp;&nbsp;&nbsp;&nbsp;众生着妇女&nbsp;&nbsp;&nbsp;&nbsp;为苦乐所执

&nbsp;&nbsp;&nbsp;&nbsp;不到于善地&nbsp;&nbsp;&nbsp;&nbsp;无苦恼之处

&nbsp;&nbsp;&nbsp;&nbsp;若忆知苦时&nbsp;&nbsp;&nbsp;&nbsp;则生厌离心

&nbsp;&nbsp;&nbsp;&nbsp;既忘彼苦恼&nbsp;&nbsp;&nbsp;&nbsp;还着乐放逸

&nbsp;&nbsp;&nbsp;&nbsp;若有能忆知&nbsp;&nbsp;&nbsp;&nbsp;地狱苦恼者

&nbsp;&nbsp;&nbsp;&nbsp;如是天中乐&nbsp;&nbsp;&nbsp;&nbsp;犹如小微尘


彼天皆忆本曾生处诸有。近彼杂色崖岸山峰所出杂河岸者。则皆忆知本曾生处。若离去者。于本生处一切皆忘。彼复于苦心既忘已。忘本生处。忘本生已。而复乐着种种境界。有无量种无异相似可爱声触味色香等天妙境界。如是受乐。

既受乐已。而复更向名久欲山。彼久欲山普皆可爱。有第一河。莲花水池。其水清净。围绕彼山。鹅鸭鸳鸯。在彼河池而为庄严。种种金宝。为河两岸。水流之声。有种种音。彼山之中。如是等河。其数一万。种种树林。种种众鸟。而为庄严。彼诸河中。四河最胜。所谓四者。一名速流。二名金鬘。三名毗琉璃水。四名乐漂。是名为四。

尔时天众。自业果熟。一切如是生欢喜心。种种衣服庄严其身。游戏受乐。向速流河。近彼河岸。有长妙花。极大树林。名无量乐。其花开敷。其枝密覆。间无空处。无量百千种种色花。有流水池。种种诸鸟。鸟身皆是种种杂宝。众鸟音声。处处遍满。彼速流河。第二岸边。有莲花池。彼池名曰醉蜂巡行。如日初出。赤色莲花。在彼池中以为庄严。如是莲花。有第一香。普覆池水。彼河二岸。一有树林。一有花池。彼河长量五百由旬。广五由旬。其水普清。水中生花。遍覆其水。花叶杂色。若干种种。有第一香。彼如是香。遍五由旬。尔时彼处如是诸天。随心所念。有天在于园林中者。有天在于莲花中者。如心所念游戏受乐。与天女众彼此迭共欢喜受乐。自有光明。以善业力。在彼处生。彼速流河于两岸边。广博行天。种种游戏。而受快乐。如是一河。彼金鬘河。从山峰出。彼山名衣。又衣山峰。复出此河。此金鬘河。甚为可爱。河在衣山。犹如金鬘。故名此河以为金鬘。彼金鬘河。如是功德。所谓其水。悉是天酒。远离酒过。第一善香。味色触等皆如心意。一切具足。有所忆念。不妨不乱。尔时彼天。共诸天女饮如是酒。复受胜乐。彼一一天。皆有无量诸天女众之所围绕。心意乐着五欲境界。五乐音声。称情美妙。共诸天女。随心所念。如意自在。金鬘河边。成就无量种种胜乐。于境界中。心不厌足。又复歌舞种种游戏受诸快乐。从一山口至一山口。从一山峰至一山峰。从一河岸至一河岸。从莲华池至莲花池。从园林处至园林处。从树根下至树根下。如是种种诸处受乐。既受乐已。次复往向毗琉璃水第三河所。毗琉璃水第三河中。其水清净。如毗琉璃。彼处多有毗琉璃树。又复多有毗琉璃鸟。在彼水中。其水波鬘。其沫如笑。净洁清水。徐流不急。其水极深。有妙音声。善业力故。毗琉璃水。如是缓流。天欲受乐。有心念时。到彼河中。境界渴故。种种爱贪。彼天受乐。不在一处。有在河岸而受乐者。有在水中而受乐者。共诸天女。第一嬉戏而受快乐。彼诸天众。皆悉乘鸟。从一水波到一水波。处处游行。从一水漩入一水漩。从一回波入一回波。有入水者。入已复出。更入急处。又复彼天。从一莲花入一莲花。又复从一优钵罗林。更入其余优钵罗林。如是游行。百到千到。成就乐受。不可譬喻。

又复彼天善业力故。境界寂静。毗琉璃水清净之处。见业果报。若其有天持戒净胜。若智慧胜。彼则能见本何因缘。如是作业。得生彼天毗琉璃水清净之处。一切皆见。以何因缘。如是心生。忆念往事。以前世时于福田中有清净心深生信故。彼一切天。一一各各作如是心。我境界力。如是动转。五欲之水。在爱河中。如是漂我。令我不觉。无常退至。我于此处。必定当退如过去世。所作业相。生此之因。自咽上现。彼天既见如是相故。知过去世作如是等善业因缘。来生此处。如是受乐。若彼业尽。于此天上。必定当退。如是念已。彼此迭互相向而说。复见五道怖畏之处。见怖畏已。彼一切天各生厌离。毗琉璃水河岸边处。而说偈言。

&nbsp;&nbsp;&nbsp;&nbsp;若过去修善&nbsp;&nbsp;&nbsp;&nbsp;为善人所爱

&nbsp;&nbsp;&nbsp;&nbsp;今此天处受&nbsp;&nbsp;&nbsp;&nbsp;念念向尽去

&nbsp;&nbsp;&nbsp;&nbsp;彼尽已则退&nbsp;&nbsp;&nbsp;&nbsp;天中善报处

&nbsp;&nbsp;&nbsp;&nbsp;一切乐因缘&nbsp;&nbsp;&nbsp;&nbsp;皆如是尽灭

&nbsp;&nbsp;&nbsp;&nbsp;既入无常手&nbsp;&nbsp;&nbsp;&nbsp;一切皆破坏

&nbsp;&nbsp;&nbsp;&nbsp;若法无常者&nbsp;&nbsp;&nbsp;&nbsp;令一切皆贪

&nbsp;&nbsp;&nbsp;&nbsp;如是无常法&nbsp;&nbsp;&nbsp;&nbsp;能与一切贪

&nbsp;&nbsp;&nbsp;&nbsp;愚痴少智者&nbsp;&nbsp;&nbsp;&nbsp;贪着于欲味

&nbsp;&nbsp;&nbsp;&nbsp;痴不觉知过&nbsp;&nbsp;&nbsp;&nbsp;如今波迦果

&nbsp;&nbsp;&nbsp;&nbsp;色声等系缚&nbsp;&nbsp;&nbsp;&nbsp;爱故受苦恼

&nbsp;&nbsp;&nbsp;&nbsp;恶业迷众生&nbsp;&nbsp;&nbsp;&nbsp;令不得自在

&nbsp;&nbsp;&nbsp;&nbsp;以迷恶业故&nbsp;&nbsp;&nbsp;&nbsp;则受恶业果

&nbsp;&nbsp;&nbsp;&nbsp;诸着欲味者&nbsp;&nbsp;&nbsp;&nbsp;欲害如毒果

&nbsp;&nbsp;&nbsp;&nbsp;着欲不知足&nbsp;&nbsp;&nbsp;&nbsp;故堕地狱中

&nbsp;&nbsp;&nbsp;&nbsp;常乐行施戒&nbsp;&nbsp;&nbsp;&nbsp;施戒福成就

&nbsp;&nbsp;&nbsp;&nbsp;若常如是行&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;持戒常修行&nbsp;&nbsp;&nbsp;&nbsp;舍离不善业

&nbsp;&nbsp;&nbsp;&nbsp;恭敬修威仪&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;愍众生安慰&nbsp;&nbsp;&nbsp;&nbsp;深信于佛法

&nbsp;&nbsp;&nbsp;&nbsp;摄心寂静者&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若于怨家所&nbsp;&nbsp;&nbsp;&nbsp;慈心离嗔垢

&nbsp;&nbsp;&nbsp;&nbsp;常寂静心者&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若心中无嗔&nbsp;&nbsp;&nbsp;&nbsp;彼善而无恼

&nbsp;&nbsp;&nbsp;&nbsp;勇善调伏者&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;常实语持戒&nbsp;&nbsp;&nbsp;&nbsp;而不多言说

&nbsp;&nbsp;&nbsp;&nbsp;知坚知不坚&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若不乐世间&nbsp;&nbsp;&nbsp;&nbsp;厌离老死法

&nbsp;&nbsp;&nbsp;&nbsp;常乐于涅槃&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若树下冢间&nbsp;&nbsp;&nbsp;&nbsp;如是山谷等

&nbsp;&nbsp;&nbsp;&nbsp;常一心禅者&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;知时敬父母&nbsp;&nbsp;&nbsp;&nbsp;不近恶知识

&nbsp;&nbsp;&nbsp;&nbsp;常行慈心者&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;不乐聚落城&nbsp;&nbsp;&nbsp;&nbsp;及戏处道行

&nbsp;&nbsp;&nbsp;&nbsp;一处住知足&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若善自观身&nbsp;&nbsp;&nbsp;&nbsp;常见其不净

&nbsp;&nbsp;&nbsp;&nbsp;知自身如是&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若能知法网&nbsp;&nbsp;&nbsp;&nbsp;种种法网知

&nbsp;&nbsp;&nbsp;&nbsp;不喜乐生死&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若觉知诸法&nbsp;&nbsp;&nbsp;&nbsp;无量种种生

&nbsp;&nbsp;&nbsp;&nbsp;虽见不喜乐&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;心念念如幻&nbsp;&nbsp;&nbsp;&nbsp;如乾闼婆城

&nbsp;&nbsp;&nbsp;&nbsp;若调伏此心&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若谛知一相&nbsp;&nbsp;&nbsp;&nbsp;或善知二相

&nbsp;&nbsp;&nbsp;&nbsp;心于欲厌离&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;于他妻如母&nbsp;&nbsp;&nbsp;&nbsp;于一切如父

&nbsp;&nbsp;&nbsp;&nbsp;若如是平等&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若恒离两舌&nbsp;&nbsp;&nbsp;&nbsp;常乐和合他

&nbsp;&nbsp;&nbsp;&nbsp;心不悭而直&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;于他一切物&nbsp;&nbsp;&nbsp;&nbsp;皆如土块等

&nbsp;&nbsp;&nbsp;&nbsp;自生知足乐&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若于夜于昼&nbsp;&nbsp;&nbsp;&nbsp;常能离懈怠

&nbsp;&nbsp;&nbsp;&nbsp;勤行精进者&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若离慢贪嗔&nbsp;&nbsp;&nbsp;&nbsp;复离于懈怠

&nbsp;&nbsp;&nbsp;&nbsp;如是舍离者&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;恒不乐五尘&nbsp;&nbsp;&nbsp;&nbsp;五尘不破戒

&nbsp;&nbsp;&nbsp;&nbsp;常护戒智者&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若能知四取&nbsp;&nbsp;&nbsp;&nbsp;四谛亦如是

&nbsp;&nbsp;&nbsp;&nbsp;智者如是知&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若知苦苦报&nbsp;&nbsp;&nbsp;&nbsp;亦复知苦没

&nbsp;&nbsp;&nbsp;&nbsp;如是谛见者&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若得衰恼己&nbsp;&nbsp;&nbsp;&nbsp;而不舍于法

&nbsp;&nbsp;&nbsp;&nbsp;是摄受法者&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若着坏色衣&nbsp;&nbsp;&nbsp;&nbsp;及着粪扫衣

&nbsp;&nbsp;&nbsp;&nbsp;善心不行恶&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若一切时禅&nbsp;&nbsp;&nbsp;&nbsp;常有出世心

&nbsp;&nbsp;&nbsp;&nbsp;恒乐空闲处&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若美若不美&nbsp;&nbsp;&nbsp;&nbsp;随他之所得

&nbsp;&nbsp;&nbsp;&nbsp;心不喜不嗔&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若着粗鄙色&nbsp;&nbsp;&nbsp;&nbsp;尘土粪扫衣

&nbsp;&nbsp;&nbsp;&nbsp;如是衣知足&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若床若地楼&nbsp;&nbsp;&nbsp;&nbsp;或复在余处

&nbsp;&nbsp;&nbsp;&nbsp;不生苦乐心&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;于眼所见色&nbsp;&nbsp;&nbsp;&nbsp;青黄赤白等

&nbsp;&nbsp;&nbsp;&nbsp;若如实谛见&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若闻爱不爱&nbsp;&nbsp;&nbsp;&nbsp;二种声不乐

&nbsp;&nbsp;&nbsp;&nbsp;心正不动乱&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;调伏于六根&nbsp;&nbsp;&nbsp;&nbsp;而不乐境界

&nbsp;&nbsp;&nbsp;&nbsp;摄心不动乱&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;如是大饶益&nbsp;&nbsp;&nbsp;&nbsp;恒常受快乐

&nbsp;&nbsp;&nbsp;&nbsp;若一切皆作&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;如一切业行&nbsp;&nbsp;&nbsp;&nbsp;是则为最胜

&nbsp;&nbsp;&nbsp;&nbsp;行无垢法者&nbsp;&nbsp;&nbsp;&nbsp;彼则生天上

&nbsp;&nbsp;&nbsp;&nbsp;若知于业报&nbsp;&nbsp;&nbsp;&nbsp;而能作业报

&nbsp;&nbsp;&nbsp;&nbsp;于苦常怖畏&nbsp;&nbsp;&nbsp;&nbsp;彼则生天上


彼天如是颔下咽中。见诸相已。极大怖畏。已说此偈。于河岸边。共诸天众。本性放逸。以本业故。于咽中现。若至余处。则不复见。若有因缘。则便见之。若无因缘。虽有不见。何以故。以一切法因缘生故。

又复彼天本性放逸。性放逸行。离久欲山。复向余山。山名宝围。欢喜心故。种种庄严。现在生欲。能牵其心。不计未来所有诸畏。以根摇动不寂静故。于彼天中。受第一乐。歌舞喜笑。种种游戏。于河岸边。种种树枝。诸花具足。彼处多有常欢喜鸟。

复有宝山胜宝围山。无量百千分分之处。皆悉具有。杂宝间错。而彼诸天悕望乐故。欲往见之。时彼天众。遥见彼山。光炎围绕。如穿虚空。光炎上出。天不曾见。忽尔见之。彼山光明。青黄赤紫。普万由旬。

又复如是。杂宝光明。出胜其余。无量宝山。所有光明。如须弥山。所有光明。能坏一切其余诸山所有光明。此宝围山所有光明。能坏其余宝山光明。亦复如是。彼宝围山。眼若看者。能令眼乐。

又复第二能与耳乐。所谓种种河池之声。有孔雀等七宝翅鸟种种音声。有如是等无量种鸟种种音声。彼有宝树。树有铃网。风吹出声。其声美妙。不可譬喻。宝围大山。以如是声。能令耳乐。

彼宝围山。又复能与第三根乐。而彼天众。犹未至山。谓彼山中。从无量华。出无量香。令天鼻乐。彼宝围山。如是能令第三根乐。

彼宝围山。又复能与第四根乐。所谓能令舌根得乐。色香味酒。能令丰足。种种美果。皆令饱满。

彼宝围山。又复能令天身皆得无缕衣触。无量衣服。皆甚柔软。复有冷风。随念乐触以吹其身。

彼大宝山。如是能与天之快乐。彼天五根。如是受乐。如五根乐。意亦如是。得第一乐。此宝围山。于一切根。皆令得乐。如是饶益一切天众。

尔时彼天既到如是宝围山已。彼宝围山。光炎围绕。出无量种炎光明围。多有无量百千莲花流水河地。以为庄严。金毗琉璃青色妙宝。白银宝等种种杂杂。百千庄严。彼天既见如是山已。本性自乐。见彼山故。百倍受乐。共诸天女。迭互各各更相受乐。生欢喜心。胜胜悕望。意甚欲见彼宝围山窟窟谷谷。处处皆有莲花池林。从一山峰至一山峰。从河至河。须陀之处。从一宝林至一宝林。处处遍见。种种鸟众。复闻其声。五乐之音。游戏受乐。彼天眼耳鼻舌身等。五种境界。一切可爱。彼根声触味色香等。各各胜妙。如是诸根。于境界中一一受乐。如是境界爱放逸故。现在世中。若苦若乐。过去世时。若苦若乐。皆悉忘失。如前业果种种字画。于其咽中先所见者。一切皆忘。如是游戏种种受乐。是故皆忘本所作业。彼天胜妙宝围山峰。名净无垢。如是无垢清净之处。见行殿尘。天在殿行。殿所行处。有妙宝尘。彼清净处。尚见殿尘。何况其余。天身等物种种庄严。可爱身色。业尽所作。有异异种。若此天众。命尽故退。何业所作。以善业力。咽中字画如是皆见。彼初见已。不生厌离。何以故。以愚痴故。初得欲味即便乐着不生厌心。彼愚钝天。若为他示。或自觉知。见彼欲过。即便觉知。事至怖畏。彼天如是。贪着欲味。见其过患。则于后时。悔火所烧。云何我本不舍此欲。如毒刀火。此欲乃是地狱饿鬼畜生之因。我今以此欲因缘故。必堕地狱饿鬼畜生恶趣之中。如是后时。悔火所烧若修心者。则于欲味。不生味乐。见欲过患。则于彼欲不味不着。知欲过故。以有智慧见彼过故。后则不悔。若不悕乐彼欲境界。失不忧者。本修心故。