## 正法念处经卷第六十

### 观天品第六之三十九(夜摩天之二十五)

复次夜摩天王善时鹅王。及说法鸟众现前。为令魔王大臣放逸等得调伏故。说迦葉如来修多罗。从昔天子传闻而说。已说六种白法。断除尘垢。我今当说第七垢法。白法能断。何等垢法。所谓见本生处而生乐心。乐见亲里。远离断之。知识亲里。心常乐见。常念亲近。昼夜不离。不乐修禅习业。不近善师。供养三宝。不念未来业。于三业中。不为他说。亦不自作。但念亲里。欲见亲里知识亲旧。云何修理生业。以何自活。作是念已。忧愁所覆。虽为解脱住林树间。不随顺行。是为无智。心入忧海。既入忧海。复入无等生老病死大忧海中。欲见亲里亲旧知识。入魔网中。见亲里故。增长爱心。家家请食。便生贪心。随俗所作。闻在家者有所言说。心则乐着。以心乐故。如其所作。失自利益。愚痴故退。不畏未来恶道之苦。亦不思惟地狱饿鬼畜生及余生处。亦不思惟现在怖畏老病死苦。爱别离苦。怨憎会苦。亦不思惟一切所爱。皆当别离。以怖亲里知识亲戚。而行出家还复习近。乐于亲里知识亲旧。爱他饮食。数至他门。身坏命终堕于恶道。或生地狱。或生饿鬼。或生畜生。所为出家。皆悉退失。既堕地狱饿鬼畜生。受大苦恼。亲里知识。莫能救护。是故一切比丘。若畏地狱饿鬼畜生。不应乐见生处亲里及诸知识。以近此故。得无利益。为念爱尽义故。而行出家。断除爱网。以愚痴故。习近爱网。如人畏火舍之逃走。更入大火。如是畏家。舍家出家。还入畏处。亦复如是。舍离亲里。入林树间。还复习近。是为无眼。无知所闭。诸根不调。是名染法。云何而断。若不能以智慧断除。或不能遮。或不能持。应当长久远避遮之。若无智人。不能以余方便断爱。当远避之。一切人爱。以不见故。断一切爱法。皆当别离。至于死时。无人能救。唯除善业。无量百千生处善法之业。最为能救。非诸亲里能救于人。亦非兄弟。如是比丘。舍离亲属。独处闲居。能断垢法。老病死时。非诸亲里而能救护。比丘如是思惟。断一切爱。或得微薄。是名比丘断亲里爱。复次在家出家。断于第八染法。何等染法。所谓无义语。以正语断之。若在家人空无义语。众人轻贱。犹如草芥。有义之言。第一财物。诸余财物。所不能及。无义之言。虽复富乐。犹名贫穷。空无义语。空而无实。人所轻贱。犹如白羊。无言说财。智人视之。犹如畜生。第一轻毁。如是等法。云何而断空无义语。所谓正语。正语有二。何等为二。一者默然。二者四种正语。何等为四。一者不妄语。二者不恶口。三者不两舌。四者不破坏语。是名正语。在家出家。若能如是。则不轻毁。在家出家。有六因缘。速为人轻。何等为六。谓无义语。突入人家。贪爱他食。坐于尊处。虚说无实。如是六法。人所轻笑。在家出家。应离此法。

复次第九垢染。白法能断。云何白法。断于垢法。谓轻掉法。正住能断。轻掉法者。障一切法。心性轻掉。以掉动故。不信不觉。不知世间所作。不知言语。不知时节。不近善友。以轻掉放逸故。于世间法。不能了达。如是轻掉恶垢。能败现在及未来世。不得利益。在家出家。应以正住白法断除轻掉。在家出家。若身口意离掉正住。众人供养。正戒正智正意。离魔境界。善法满足。终得涅槃。于世间法。智者赞叹。世间所作。皆能成就。众所供养。所至之处。常得安乐。所作成就。如是在家出家。离于轻掉。为一切人之所赞叹。

复次夜摩天王牟修楼陀。为说法鸟众善时鹅王。及以魔王放逸大臣等。以本曾从旧天子所次第传闻迦葉佛经。为天众说。

复次第十垢法。可轻可毁。智人所舍。何等垢法。所谓贫穷。贫有二种。一者贫戒。二者贫智。复有二种。一者贫施。二者贫慧。复有二种。一贫种姓。二者贫见。复有二种一贫宝物。二贫师尊。复有二种。一贫亲族。二贫亲旧。一切贫穷。皆可轻毁。若男若女。云何而断。所谓布施。一切贫穷。布施能断。譬如灯明。能灭诸闇。一切愚痴。智能灭之。一切异见。正见能断。如是非法。法能断之。第一最胜。一切智者。之所爱摄。断众恶道。现在未来。二世安隐。云何布施。施有多种。所谓智施。戒施。法施。安慰施。示正道施。失道路者示道路施。于道行者示以水施。命施。资具施。无畏施。实语施。断疑施。五戒施。出家戒施。具足戒施。病医药施。眼目等施。如是等种种布施。能利现在及未来世。犹如父母。常思修已。断诸贫穷。断于恶道。于天人中。而受安乐。既受乐已。终得涅槃。如是布施。能断贫穷。是故智者。应行布施。

复次第十一闇法。能缚生死闇障诸法。何等闇法。所谓无智。无量无知。乃至无明闇。缚一切生。一切闇聚。以缚其颈。无知如刀。如火如毒。无知亦如一切无明。一切无明因缘而起。能令流转一切地狱饿鬼畜生。能缚众生。令其流转。如是怨垢。云何断除。谓无漏智。犹如明灯。为救为归。于诸众生。如父如母。犹如医师。亦如良药。断无知缚。更不复生。如断树根。树则不生。如火烧薪。不复更生。亦如流水。不复更返以无漏智烧于无知。亦复如是。不复更生。是故应当于一切时。勤修精进。以无漏智。断除无知。如此所说。十一种法。放逸根本。随逐放逸。放逸故生。是故应断一切放逸。一切放逸根本皆无利益能成放逸。譬如依大地故。有一切药草树木丛林流水河池堤防城邑聚落园林。及须弥山王。皆依大地。一切地狱饿鬼畜生。亦复如是。皆依放逸。是故智者。应当舍离。尔时夜摩天王。以偈颂曰。

&nbsp;&nbsp;&nbsp;&nbsp;老人身皮皱&nbsp;&nbsp;&nbsp;&nbsp;无力拄杖行

&nbsp;&nbsp;&nbsp;&nbsp;老而不知法&nbsp;&nbsp;&nbsp;&nbsp;皆由放逸故

&nbsp;&nbsp;&nbsp;&nbsp;以病破坏身&nbsp;&nbsp;&nbsp;&nbsp;偃卧于床席

&nbsp;&nbsp;&nbsp;&nbsp;而不生厌离&nbsp;&nbsp;&nbsp;&nbsp;皆由愚痴故

&nbsp;&nbsp;&nbsp;&nbsp;若遇于饥渴&nbsp;&nbsp;&nbsp;&nbsp;若入崄恶道

&nbsp;&nbsp;&nbsp;&nbsp;而不生厌离&nbsp;&nbsp;&nbsp;&nbsp;皆由放逸故

&nbsp;&nbsp;&nbsp;&nbsp;若得爱别离&nbsp;&nbsp;&nbsp;&nbsp;而生于苦恼

&nbsp;&nbsp;&nbsp;&nbsp;一切放逸故&nbsp;&nbsp;&nbsp;&nbsp;如来如是说

&nbsp;&nbsp;&nbsp;&nbsp;若于五道中&nbsp;&nbsp;&nbsp;&nbsp;具受种种苦

&nbsp;&nbsp;&nbsp;&nbsp;众生常苦恼&nbsp;&nbsp;&nbsp;&nbsp;以其愚痴故

&nbsp;&nbsp;&nbsp;&nbsp;呜呼不厌离&nbsp;&nbsp;&nbsp;&nbsp;生死诸世间

&nbsp;&nbsp;&nbsp;&nbsp;诸业大轮转&nbsp;&nbsp;&nbsp;&nbsp;循环不暂停

&nbsp;&nbsp;&nbsp;&nbsp;三界皆无乐&nbsp;&nbsp;&nbsp;&nbsp;亦无有少常

&nbsp;&nbsp;&nbsp;&nbsp;如是愚痴人&nbsp;&nbsp;&nbsp;&nbsp;不知生厌离

&nbsp;&nbsp;&nbsp;&nbsp;境界皆虚空&nbsp;&nbsp;&nbsp;&nbsp;三界犹如梦

&nbsp;&nbsp;&nbsp;&nbsp;一切皆悉苦&nbsp;&nbsp;&nbsp;&nbsp;无目不见知

&nbsp;&nbsp;&nbsp;&nbsp;如是愚痴人&nbsp;&nbsp;&nbsp;&nbsp;为放逸所害

&nbsp;&nbsp;&nbsp;&nbsp;死畏欲至时&nbsp;&nbsp;&nbsp;&nbsp;无有能遮救

&nbsp;&nbsp;&nbsp;&nbsp;为于不善观&nbsp;&nbsp;&nbsp;&nbsp;恼乱其心意

&nbsp;&nbsp;&nbsp;&nbsp;死王欲将至&nbsp;&nbsp;&nbsp;&nbsp;而人不觉知

&nbsp;&nbsp;&nbsp;&nbsp;死王将欲至&nbsp;&nbsp;&nbsp;&nbsp;夺人保命心

&nbsp;&nbsp;&nbsp;&nbsp;三种无利益&nbsp;&nbsp;&nbsp;&nbsp;恼害诸众生

&nbsp;&nbsp;&nbsp;&nbsp;老病死等苦&nbsp;&nbsp;&nbsp;&nbsp;以放逸故生

&nbsp;&nbsp;&nbsp;&nbsp;追求恼人中&nbsp;&nbsp;&nbsp;&nbsp;放逸害诸天

&nbsp;&nbsp;&nbsp;&nbsp;饥渴恼饿鬼&nbsp;&nbsp;&nbsp;&nbsp;地狱苦所恼

&nbsp;&nbsp;&nbsp;&nbsp;畜生多愚痴&nbsp;&nbsp;&nbsp;&nbsp;迭互相残害

&nbsp;&nbsp;&nbsp;&nbsp;如是众苦恼&nbsp;&nbsp;&nbsp;&nbsp;恼害诸众生

&nbsp;&nbsp;&nbsp;&nbsp;以顺非法行&nbsp;&nbsp;&nbsp;&nbsp;放逸愚痴故

&nbsp;&nbsp;&nbsp;&nbsp;犹如依大地&nbsp;&nbsp;&nbsp;&nbsp;生诸药草第

&nbsp;&nbsp;&nbsp;&nbsp;放逸亦如是&nbsp;&nbsp;&nbsp;&nbsp;增长诸烦恼

&nbsp;&nbsp;&nbsp;&nbsp;此魔王军众&nbsp;&nbsp;&nbsp;&nbsp;第一大臣等

&nbsp;&nbsp;&nbsp;&nbsp;摧以智金刚&nbsp;&nbsp;&nbsp;&nbsp;如日光除闇

&nbsp;&nbsp;&nbsp;&nbsp;于此所说中&nbsp;&nbsp;&nbsp;&nbsp;知功德及过

&nbsp;&nbsp;&nbsp;&nbsp;放逸果受苦&nbsp;&nbsp;&nbsp;&nbsp;无放逸果乐

&nbsp;&nbsp;&nbsp;&nbsp;如是夜摩王&nbsp;&nbsp;&nbsp;&nbsp;无量分别说

&nbsp;&nbsp;&nbsp;&nbsp;放逸之过恶&nbsp;&nbsp;&nbsp;&nbsp;不放逸功德

&nbsp;&nbsp;&nbsp;&nbsp;老病死诸苦&nbsp;&nbsp;&nbsp;&nbsp;爱别怨憎会

&nbsp;&nbsp;&nbsp;&nbsp;无量诸衰恼&nbsp;&nbsp;&nbsp;&nbsp;遍满生死中

&nbsp;&nbsp;&nbsp;&nbsp;若人知方便&nbsp;&nbsp;&nbsp;&nbsp;遮于未来苦

&nbsp;&nbsp;&nbsp;&nbsp;恶业是苦因&nbsp;&nbsp;&nbsp;&nbsp;不作恶业乐

&nbsp;&nbsp;&nbsp;&nbsp;灭烦恼最乐&nbsp;&nbsp;&nbsp;&nbsp;智者如是说

&nbsp;&nbsp;&nbsp;&nbsp;此是涅槃道&nbsp;&nbsp;&nbsp;&nbsp;真智所演说

&nbsp;&nbsp;&nbsp;&nbsp;调伏不放逸&nbsp;&nbsp;&nbsp;&nbsp;住于闲静处

&nbsp;&nbsp;&nbsp;&nbsp;勇猛离贪心&nbsp;&nbsp;&nbsp;&nbsp;去涅槃不远

&nbsp;&nbsp;&nbsp;&nbsp;离怨及亲友&nbsp;&nbsp;&nbsp;&nbsp;灭除于有欲

&nbsp;&nbsp;&nbsp;&nbsp;境界不放逸&nbsp;&nbsp;&nbsp;&nbsp;去涅槃不远

&nbsp;&nbsp;&nbsp;&nbsp;若人舍离恶&nbsp;&nbsp;&nbsp;&nbsp;修行慈悲心

&nbsp;&nbsp;&nbsp;&nbsp;怖畏生死者&nbsp;&nbsp;&nbsp;&nbsp;去涅槃不远

&nbsp;&nbsp;&nbsp;&nbsp;以智断烦恼&nbsp;&nbsp;&nbsp;&nbsp;智慧心清凉

&nbsp;&nbsp;&nbsp;&nbsp;度于懈怠垢&nbsp;&nbsp;&nbsp;&nbsp;去涅槃不远

&nbsp;&nbsp;&nbsp;&nbsp;与四谛相应&nbsp;&nbsp;&nbsp;&nbsp;断于三种过

&nbsp;&nbsp;&nbsp;&nbsp;于诸根自在&nbsp;&nbsp;&nbsp;&nbsp;去涅槃不远

&nbsp;&nbsp;&nbsp;&nbsp;知阿那般那&nbsp;&nbsp;&nbsp;&nbsp;修行二种相

&nbsp;&nbsp;&nbsp;&nbsp;解了智所知&nbsp;&nbsp;&nbsp;&nbsp;去涅槃不远

&nbsp;&nbsp;&nbsp;&nbsp;若脱于过畏&nbsp;&nbsp;&nbsp;&nbsp;若乐不缚心

&nbsp;&nbsp;&nbsp;&nbsp;以能度彼岸&nbsp;&nbsp;&nbsp;&nbsp;是故名牟尼


如是夜摩天王。为说法鸟众善时鹅王。说迦葉如来正法经典。离放逸故。如是无量正法调伏妙音勇胜说法。尔时魔王军众。放逸大臣。闻正法已。作如是念。我今不能转动夜摩天王如此之法。难知深法。不可回转。作是念已。具告同伴。今此牟修楼陀。此法道中。不可转动。乃至一句。如是魔臣。共思惟已。势力劣弱。本念破坏。失大威德。飞升虚空。于须臾顷。还至他化自在天宫魔波旬所到已。时一切魔问使臣言。汝所作事。如忆念不。事究竟不。时三大臣闻是语已。白魔王言。天王。我失势力。夜摩天王牟修楼陀有大智慧。于正法中。乃至一句。不可动转。及其天众。亦复如是。我不能乱。时魔波旬闻此语已。作如是念。放逸行天。我能令其住于欲中。虽有大力。以放逸故。住我境界。作是念已。告魔众言。却后我能破夜摩天。汝勿急速。我有大力悉能坏乱一切天众。后当破之。时魔波旬说是语已。复受无等六欲之乐。于放逸地。转增无量成就大乐。夜摩天王共善时鹅王。及说法鸟众。说无量种法魔军放逸。既已退还。时诸天众所作已办。

尔时新生天众。游戏欢娱。于园林中。来向天王说法之处。及善时鹅王说法鸟众。

尔时夜摩天王。见此天众。告善时言汝观如是放逸行天。今来向此。我今当游寂静园林。说是语已。飞升虚空。入寂静林。此诸天众。放逸游行。五欲具足。园林池中娱乐。乃至爱业所集业尽。随业流转。堕于地狱饿鬼畜生。若有余业。生于人中。财富具足。为世大人。或为大王。或为大臣。大乐之处。众人所爱。以余业故。

复次比丘。知业果报。彼以闻慧。见夜摩天所住地处。名一向乐。众生何业。生彼地处。彼以闻慧。见有善人持戒不杀不盗。如前所说。复舍邪淫。不犯邪行。第一难持。能舍不作。若见禽兽牝牡和合。不生心念。舍不欲见。亦不思惟。于邪行报。生怖畏心。是故舍离见邪行者。劝令不作。说邪行报。令住善道。以此因缘。说如是法。言是邪淫。得不爱报。毕定堕于地狱之报。既自不作。教他不作。如是之人。自利利他。身坏命终。生于善道夜摩天中一向乐地。以善业故。乐常不断。无量诸乐。皆悉增长。于此地中。有诸园林。见之爱乐。如意之林。一切欲乐。随念皆得。于园林中。爱乐受乐。新生天子。有诸园林。一名光明乐。二名流水乐。三名山聚乐。有莲花池。名曰杂池。有名香流复有园林山池。复有异山天之功德。无数具足。林池可爱。新生天子游戏受乐。千倍功德。所谓摩尼栏楯池。次名众鸟音乐池。次名天欢喜池。次名常游戏池。次名受乐池。次名无浊池。次名实有池。次名见当有池。此池周遍。有诸天鸟。出妙音声。色量具足。充满池中。如意之树。遍于池侧。无量功德。皆悉具足。以善业故。与无量天女。受五欲乐。诸天之色。随念顺行。乐观不离。次第观之。受五欲乐。以其持戒集善业故。得如是报。于花池中。游戏歌舞。受五欲乐。如是五欲。渴爱刺林。复以天女而自围绕。于摩尼庄严间错之池。复往诣于余莲花池。庄严之山。游戏受乐。天鬘天衣。五境界乐。目视可爱。升此山上。欲受快乐。所上山峰。名曰山谷。甚可爱乐。于彼山上。复有余天。天鬘天衣。以自庄严。从金山下。天众围绕。游戏而来。百百千千相随而下。新生天子。见诸天众问天女言。如彼天众。共诸天女。游戏受乐。我亦如是。游戏受乐。诸天女言。愿随其意。时初生天子。知天女心。共诸天女。围绕游戏。第一欢喜。五乐音声。以为歌颂。二众共集。游戏受乐。不知厌足。山上有鸟。名曰山冠孔雀王。为诸天众。以偈颂曰。

&nbsp;&nbsp;&nbsp;&nbsp;世间业庄严&nbsp;&nbsp;&nbsp;&nbsp;天亦业庄严

&nbsp;&nbsp;&nbsp;&nbsp;天处无常故&nbsp;&nbsp;&nbsp;&nbsp;业尽还破坏

&nbsp;&nbsp;&nbsp;&nbsp;世间爱和合&nbsp;&nbsp;&nbsp;&nbsp;不爱于别离

&nbsp;&nbsp;&nbsp;&nbsp;和合必有离&nbsp;&nbsp;&nbsp;&nbsp;世间法如是

&nbsp;&nbsp;&nbsp;&nbsp;心爱乐诸乐&nbsp;&nbsp;&nbsp;&nbsp;为境界所诳

&nbsp;&nbsp;&nbsp;&nbsp;诸天命速尽&nbsp;&nbsp;&nbsp;&nbsp;如心之生灭

&nbsp;&nbsp;&nbsp;&nbsp;老病死破坏&nbsp;&nbsp;&nbsp;&nbsp;离别一切人

&nbsp;&nbsp;&nbsp;&nbsp;常有此死法&nbsp;&nbsp;&nbsp;&nbsp;愚者不觉知

&nbsp;&nbsp;&nbsp;&nbsp;老使次第来&nbsp;&nbsp;&nbsp;&nbsp;死时垂欲至

&nbsp;&nbsp;&nbsp;&nbsp;为病军能破&nbsp;&nbsp;&nbsp;&nbsp;愚者不觉知

&nbsp;&nbsp;&nbsp;&nbsp;六种失人身&nbsp;&nbsp;&nbsp;&nbsp;五根能破坏

&nbsp;&nbsp;&nbsp;&nbsp;如人失正道&nbsp;&nbsp;&nbsp;&nbsp;处处皆障碍

&nbsp;&nbsp;&nbsp;&nbsp;若人念因果&nbsp;&nbsp;&nbsp;&nbsp;常念而不失

&nbsp;&nbsp;&nbsp;&nbsp;是人见实果&nbsp;&nbsp;&nbsp;&nbsp;于后不生悔

&nbsp;&nbsp;&nbsp;&nbsp;若人于境界&nbsp;&nbsp;&nbsp;&nbsp;实见不贪着

&nbsp;&nbsp;&nbsp;&nbsp;此人于爱境&nbsp;&nbsp;&nbsp;&nbsp;则能速得脱

&nbsp;&nbsp;&nbsp;&nbsp;若脱于爱网&nbsp;&nbsp;&nbsp;&nbsp;则度恶旷野

&nbsp;&nbsp;&nbsp;&nbsp;能远放逸火&nbsp;&nbsp;&nbsp;&nbsp;是人大智慧

&nbsp;&nbsp;&nbsp;&nbsp;五种大怖畏&nbsp;&nbsp;&nbsp;&nbsp;坏一切世间

&nbsp;&nbsp;&nbsp;&nbsp;以其自业故&nbsp;&nbsp;&nbsp;&nbsp;老病死离别


如是山冠鸟种种庄严孔雀王菩提萨埵。以愿力故。受孔雀身。利益他人。及利孔雀。为天说法。断除放逸。

尔时天众。见新生天子。心生欢喜。以放逸故。于善法语。心不信受。或歌或舞。游戏受乐。五乐音声。于山峰园林。有无量种。不可譬喻。金光明窟。如意之林。庄严此山。无量众鸟。百千山河。花林庄严。共诸天女。具一切欲。天乐具足。无量游戏。如是天众。游戏次第。升杂摩尼间错之山。于此山上。有七宝树。如意之林。庄严其山。纵广五由旬。于其林中。有孔雀王。名种种庄严。住在此林。为天说法。为令天子诸天女等离放逸故。爱说法故。游园林中。莲花林中。种种杂林。河泉流水山峰之中。宝庄严处。百千众鸟。妙音之处。一切天众。庄严之处。诸天女众。庄严之处。多有天子天女和合受乐。此孔雀王。则至其所。以善业故。受种种乐。一切游戏。如是游戏。无量差别。不可譬喻。随念皆得。

尔时孔雀王。于摩尼间错山峰之中。见诸天众受放逸乐。为令天众离放逸故。以偈颂曰。

&nbsp;&nbsp;&nbsp;&nbsp;现在若未来&nbsp;&nbsp;&nbsp;&nbsp;色境无厌足

&nbsp;&nbsp;&nbsp;&nbsp;忆念火所烧&nbsp;&nbsp;&nbsp;&nbsp;数数求境界

&nbsp;&nbsp;&nbsp;&nbsp;虽得生天上&nbsp;&nbsp;&nbsp;&nbsp;生已还归灭

&nbsp;&nbsp;&nbsp;&nbsp;为业网所缚&nbsp;&nbsp;&nbsp;&nbsp;复堕于地狱

&nbsp;&nbsp;&nbsp;&nbsp;出受鬼畜生&nbsp;&nbsp;&nbsp;&nbsp;受无量苦恼

&nbsp;&nbsp;&nbsp;&nbsp;众生行五道&nbsp;&nbsp;&nbsp;&nbsp;以业因缘故

&nbsp;&nbsp;&nbsp;&nbsp;众生种种业&nbsp;&nbsp;&nbsp;&nbsp;甚多不可量

&nbsp;&nbsp;&nbsp;&nbsp;故得种种果&nbsp;&nbsp;&nbsp;&nbsp;天中无量乐

&nbsp;&nbsp;&nbsp;&nbsp;业尽故还退&nbsp;&nbsp;&nbsp;&nbsp;有生则有灭

&nbsp;&nbsp;&nbsp;&nbsp;见于真谛者&nbsp;&nbsp;&nbsp;&nbsp;能见天退灭

&nbsp;&nbsp;&nbsp;&nbsp;此死时欲至&nbsp;&nbsp;&nbsp;&nbsp;其命则破坏

&nbsp;&nbsp;&nbsp;&nbsp;一切能恼乱&nbsp;&nbsp;&nbsp;&nbsp;愚者不觉知

&nbsp;&nbsp;&nbsp;&nbsp;以种种调伏&nbsp;&nbsp;&nbsp;&nbsp;种种说利益

&nbsp;&nbsp;&nbsp;&nbsp;天众乐所迷&nbsp;&nbsp;&nbsp;&nbsp;而不生厌离

&nbsp;&nbsp;&nbsp;&nbsp;善语法相应&nbsp;&nbsp;&nbsp;&nbsp;二世得安乐

&nbsp;&nbsp;&nbsp;&nbsp;愚者不摄受&nbsp;&nbsp;&nbsp;&nbsp;后则生大悔

&nbsp;&nbsp;&nbsp;&nbsp;以多法调伏&nbsp;&nbsp;&nbsp;&nbsp;语真义亦明

&nbsp;&nbsp;&nbsp;&nbsp;而天着放逸&nbsp;&nbsp;&nbsp;&nbsp;不知真利益

&nbsp;&nbsp;&nbsp;&nbsp;死怨害天命&nbsp;&nbsp;&nbsp;&nbsp;大力无能救

&nbsp;&nbsp;&nbsp;&nbsp;大力速驰奔&nbsp;&nbsp;&nbsp;&nbsp;死时欲来至

&nbsp;&nbsp;&nbsp;&nbsp;诸天龙夜叉&nbsp;&nbsp;&nbsp;&nbsp;乾闼毗舍阇

&nbsp;&nbsp;&nbsp;&nbsp;一切无能敌&nbsp;&nbsp;&nbsp;&nbsp;是故死力大

&nbsp;&nbsp;&nbsp;&nbsp;若知力无力&nbsp;&nbsp;&nbsp;&nbsp;是人真知业

&nbsp;&nbsp;&nbsp;&nbsp;不为恶业污&nbsp;&nbsp;&nbsp;&nbsp;不行于恶道

&nbsp;&nbsp;&nbsp;&nbsp;常修行诸善&nbsp;&nbsp;&nbsp;&nbsp;离不善境界

&nbsp;&nbsp;&nbsp;&nbsp;如是作业人&nbsp;&nbsp;&nbsp;&nbsp;则无众苦恼

&nbsp;&nbsp;&nbsp;&nbsp;随顺于法行&nbsp;&nbsp;&nbsp;&nbsp;增长信精进

&nbsp;&nbsp;&nbsp;&nbsp;三昧力相应&nbsp;&nbsp;&nbsp;&nbsp;如母利益子

&nbsp;&nbsp;&nbsp;&nbsp;善法于五道&nbsp;&nbsp;&nbsp;&nbsp;一切能救护

&nbsp;&nbsp;&nbsp;&nbsp;非父非母力&nbsp;&nbsp;&nbsp;&nbsp;能行于彼处

&nbsp;&nbsp;&nbsp;&nbsp;信顺于正法&nbsp;&nbsp;&nbsp;&nbsp;能救恶道苦

&nbsp;&nbsp;&nbsp;&nbsp;随其所至处&nbsp;&nbsp;&nbsp;&nbsp;信常有大力

&nbsp;&nbsp;&nbsp;&nbsp;如灯能除闇&nbsp;&nbsp;&nbsp;&nbsp;如病得良药

&nbsp;&nbsp;&nbsp;&nbsp;如盲者得眼&nbsp;&nbsp;&nbsp;&nbsp;如贫人得财

&nbsp;&nbsp;&nbsp;&nbsp;如水漂溺人&nbsp;&nbsp;&nbsp;&nbsp;信为大船筏

&nbsp;&nbsp;&nbsp;&nbsp;若人放逸行&nbsp;&nbsp;&nbsp;&nbsp;信为能除灭

&nbsp;&nbsp;&nbsp;&nbsp;死时得信故&nbsp;&nbsp;&nbsp;&nbsp;能除生有海

&nbsp;&nbsp;&nbsp;&nbsp;则得寂灭处&nbsp;&nbsp;&nbsp;&nbsp;古世牟尼说

&nbsp;&nbsp;&nbsp;&nbsp;以得信力故&nbsp;&nbsp;&nbsp;&nbsp;名正智修行

&nbsp;&nbsp;&nbsp;&nbsp;信及不放逸&nbsp;&nbsp;&nbsp;&nbsp;精进知止足

&nbsp;&nbsp;&nbsp;&nbsp;集智近善友&nbsp;&nbsp;&nbsp;&nbsp;此六解脱因

&nbsp;&nbsp;&nbsp;&nbsp;施戒善寂灭&nbsp;&nbsp;&nbsp;&nbsp;慈心利众生

&nbsp;&nbsp;&nbsp;&nbsp;及行悲喜舍&nbsp;&nbsp;&nbsp;&nbsp;此法得因缘

&nbsp;&nbsp;&nbsp;&nbsp;轻躁近恶友&nbsp;&nbsp;&nbsp;&nbsp;粗犷喜妄语

&nbsp;&nbsp;&nbsp;&nbsp;邪见放逸行&nbsp;&nbsp;&nbsp;&nbsp;此法地狱因

&nbsp;&nbsp;&nbsp;&nbsp;悭嫉苦恶语&nbsp;&nbsp;&nbsp;&nbsp;放逸行离善

&nbsp;&nbsp;&nbsp;&nbsp;心常贪他物&nbsp;&nbsp;&nbsp;&nbsp;圣说饿鬼因

&nbsp;&nbsp;&nbsp;&nbsp;近痴离智慧&nbsp;&nbsp;&nbsp;&nbsp;爱欲远正法

&nbsp;&nbsp;&nbsp;&nbsp;贪食乐睡眠&nbsp;&nbsp;&nbsp;&nbsp;佛说畜生因

&nbsp;&nbsp;&nbsp;&nbsp;若人身口意&nbsp;&nbsp;&nbsp;&nbsp;作三种不善

&nbsp;&nbsp;&nbsp;&nbsp;如是无智人&nbsp;&nbsp;&nbsp;&nbsp;则堕于地狱

&nbsp;&nbsp;&nbsp;&nbsp;若作如是因&nbsp;&nbsp;&nbsp;&nbsp;受果则不差

&nbsp;&nbsp;&nbsp;&nbsp;如种谷得谷&nbsp;&nbsp;&nbsp;&nbsp;善恶业如是

&nbsp;&nbsp;&nbsp;&nbsp;见此众多人&nbsp;&nbsp;&nbsp;&nbsp;作生死苦因

&nbsp;&nbsp;&nbsp;&nbsp;如是愚天众&nbsp;&nbsp;&nbsp;&nbsp;而犹不觉知

&nbsp;&nbsp;&nbsp;&nbsp;放逸初虽乐&nbsp;&nbsp;&nbsp;&nbsp;后则大苦恼

&nbsp;&nbsp;&nbsp;&nbsp;若法后时苦&nbsp;&nbsp;&nbsp;&nbsp;智者应舍离

&nbsp;&nbsp;&nbsp;&nbsp;乃至未解脱&nbsp;&nbsp;&nbsp;&nbsp;终无有少乐

&nbsp;&nbsp;&nbsp;&nbsp;若得解脱者&nbsp;&nbsp;&nbsp;&nbsp;常乐得成就

&nbsp;&nbsp;&nbsp;&nbsp;无常放逸乐&nbsp;&nbsp;&nbsp;&nbsp;智者所不说

&nbsp;&nbsp;&nbsp;&nbsp;若得常乐者&nbsp;&nbsp;&nbsp;&nbsp;智者说为乐

&nbsp;&nbsp;&nbsp;&nbsp;上上次相续&nbsp;&nbsp;&nbsp;&nbsp;诸业皆如是

&nbsp;&nbsp;&nbsp;&nbsp;其果亦如是&nbsp;&nbsp;&nbsp;&nbsp;上上而不断

&nbsp;&nbsp;&nbsp;&nbsp;既知业果已&nbsp;&nbsp;&nbsp;&nbsp;应舍离放逸

&nbsp;&nbsp;&nbsp;&nbsp;当起智慧心&nbsp;&nbsp;&nbsp;&nbsp;此乐为无上


如是孔雀王菩萨。种种方便。为天说法。断除放逸。种种无畏美妙音声。悉蔽诸天歌咏之音。以善业故。其声遍满二万由旬。闻者悦乐。法乐相应。

尔时诸天众。为求乐故。空中旋转。如四天王。行使天等。或去或来。此诸天众。亦复如是。

尔时兜率陀诸天众。闻此声已。七万天众。从上而下。敬重正法。放逸薄故。向夜摩天种种庄严孔雀王所。时种种庄严孔雀王菩萨。知兜率陀天以心欢喜。告诸天子。善来真天少放逸故。能来至此求未来果。若欲得闻种种法要。汝当速下。如我所闻寂静之法。当为汝说。我已修集。能至涅槃。我于往昔所闻之法。一切师等。本所不闻。我于迦罗村陀佛所。得闻此法。生生之处。以愿力故。常不忘失。为他人说。尔时兜率陀天。闻孔雀王说是语已。从空中下。敬重正法。于山峰中大众共会山峰之中。无量莲花池。无量流泉。无量宝性。无量众鸟。出妙音声。于摩尼间错山峰之中。围绕孔雀王。四面而住。威德殊胜。色相具足。一切光明。胜夜摩天。如夜摩天比阎浮提人。兜率陀天胜夜摩天。亦复如是。时夜摩天见兜率天。破坏色慢及自在乐。往诣孔雀王菩萨所。有乐游戏。入于林中。未曾见于兜率天故。瞻仰而住。或上山顶。欲求游戏。复有诸天。围绕孔雀王四面而住。

尔时孔雀王菩萨告诸天众。有二十二法。我今当说。我所敬习。利益天人。第一安乐。一切众生。令得正行。此二十二法。利益安乐天人爱法。现在未来天人爱法。能断放逸。灭令不生。若诸天人能离放逸。常得安乐。乃至涅槃。此法利益。父母利益所不能及。何等二十二。一者悔心。二者畏恶道。三者忍。四者精进。五者说法。六者悲心。七者软心。八者调伏。九者信业。十者不住坏处。十一者住心。十二者畏恶名。十三者不乐着。十四者独行。十五者心不散乱。十六者念死。十七者离色富财种姓憍慢。十八者软语。十九者于一切众生起平等心。二十者知足。二十一者畏于境界。二十二者舍不信心。此二十二法。若天若人。如实修行。不堕恶道。速得涅槃。云何名悔。云何悔已而得安隐。既生悔已。断不善法。云何生悔。若见他人造作不善。身口意业。他作身业。而呵毁之。应生悔心。不共同住。若有因缘。自起不善觉观之心。随生即舍。不生忆念。不味不着。内心生惭愧。于他人勤修精进。令其不生。不受觉观。心呵恶觉观。譬如大坑满中粪屎死狗不净。有清净人。入中求净。既入坑中不净没咽。尔时其人心生厌恶。若有起于不善觉观。其心生悔。亦复如是。譬如异人。常求净行。以不知故。误食粪秽。或有强力怨家。强令食粪。食已恶贱。心生悔恨。后更不食。若有行于善业之人。惭愧呵毁不善觉观。亦复如是。勤修精进。断除觉观。是名初法。不生放逸。断除放逸。破坏放逸。是故天人。应当修学。若有善人。欲求真谛。怖畏生死。若生微少。不善觉观。应生悔心。不生愿心。不生放逸。不放逸人。能起悔心。放逸之人。则不能悔。如是一法。是诸善业之根本也。所谓断除不善觉观。而生悔心。是名初法。

复次第二善法增长善法。所谓畏于恶道。名大出法。灭于放逸。能断放逸。一切人天。畏恶道行。若有沙门若婆罗门。若复余人。若畏恶道。不作恶业。若见他作。亦不随喜。知不善业堕于地狱饿鬼畜生。是故不作恶不善业。恶业之因。堕于恶道。何以故。于少恶业。习近喜乐。令恶增长。堕于地狱饿鬼畜生。是故沙门若婆罗门。及余畏恶道者。应如是学。常应怖畏。不善果报。甚为大恶。成就地狱饿鬼畜生放逸行人。少智之人。若能如是畏恶道者。不作放逸。不作身口意三种恶业。如是之人。常修善业。舍不善业。是名畏恶道。譬如有人。知自他力。畏于毒蛇。及以刀火。能断人命。畏恶道者。怖畏恶业。亦复如是。如是之人。于微细业。舍而不作。不行放逸。舍放逸故。生天人中。受大富乐。受富乐已。后入涅槃。以胜乐故。无死无变。无退无尽。是故常应怖畏恶道。若有沙门。若婆罗门。及余行者。能如是行。得无上处。彼时世尊。说此偈言。

&nbsp;&nbsp;&nbsp;&nbsp;若人畏恶道&nbsp;&nbsp;&nbsp;&nbsp;应舍放逸垢

&nbsp;&nbsp;&nbsp;&nbsp;修善求功德&nbsp;&nbsp;&nbsp;&nbsp;则到涅槃城

&nbsp;&nbsp;&nbsp;&nbsp;若人畏恶道&nbsp;&nbsp;&nbsp;&nbsp;其人心正直

&nbsp;&nbsp;&nbsp;&nbsp;以其正心故&nbsp;&nbsp;&nbsp;&nbsp;从乐得乐处

&nbsp;&nbsp;&nbsp;&nbsp;若不畏恶道&nbsp;&nbsp;&nbsp;&nbsp;则多造恶业

&nbsp;&nbsp;&nbsp;&nbsp;为恶火所烧&nbsp;&nbsp;&nbsp;&nbsp;将入于地狱

&nbsp;&nbsp;&nbsp;&nbsp;譬如微少火&nbsp;&nbsp;&nbsp;&nbsp;虽小亦能烧

&nbsp;&nbsp;&nbsp;&nbsp;恶道亦如是&nbsp;&nbsp;&nbsp;&nbsp;经劫犹得报

&nbsp;&nbsp;&nbsp;&nbsp;若人欲得乐&nbsp;&nbsp;&nbsp;&nbsp;应畏于恶道

&nbsp;&nbsp;&nbsp;&nbsp;怖畏救恶道&nbsp;&nbsp;&nbsp;&nbsp;则能得安乐


如是法中。若天若人。若沙门婆罗门。及余善人。若畏恶道于少不善。寻即悔过。心不随喜。亦不思惟。心念地狱饿鬼畜生。怖畏苦果。念已畏于三不善道。舍十恶业。止而不作。不教他作亦不随喜。不近如是恶业之人。修行善业。舍一切恶。行净无垢。舍离放逸。止一切恶。于不善法流转有中。而得解脱。于一切法。得解脱已。解脱诸过。则能安隐。度有彼岸。是故应当常畏恶道。当如是学。一切天人若爱此法。能至涅槃。

复次彼佛世尊。说离放逸能至涅槃。利益安乐一切天人。我于先世人中得闻。忆念不忘。我今当为诸天众说。云何名为第三忍法。如是忍者。第一善法。第一清净。佛所赞叹。忍有二种。一者法忍。一者生忍。云何法忍。缘法道行。思惟白法。忍坚固法。思惟善道胜故能忍。故名为忍。譬如大地。忍诸世间山河园林无量种类。忍之不疲。一切法忍。亦复如是。能到涅槃。一切法忍。坚固最胜。白净善法。涅槃道摄。故名法忍。如是之人。坚固世间忍故。能至涅槃。

复次第二忍。所谓若沙门婆罗门。若复余人。欲起嗔恚。忍令不起。知嗔过故。作是思惟。若起嗔恚。自烧其身。其心噤毒颜色变异。他人所弃。皆悉惊避。众人不爱。轻毁鄙贱。身坏命终。堕于地狱。以嗔恚故。无恶不作。是故智者。舍嗔如火。知嗔过故。能自利益。为欲自利。利益他人。应当行忍。譬如大火焚烧屋宅。有勇健者。以水灭之。智慧之人。忍灭嗔恚。亦复如是。能忍之人。第一善心。能舍嗔恚。众人所爱。众人乐见。人所信受。颜色清净。其心寂静。心不躁动。善净深心。离身口过。离心热恼。离恶道畏。离于怨憎。离恶名称。离于忧恼。离怨家畏。离于恶人。恶口骂詈。离于悔畏。离恶声畏。离无利畏。离于苦畏。离于慢畏。若人能离如是之畏。一切功德。皆悉具足。名称普闻。得现在未来二世之乐。众人视之。犹如父母。是忍辱人。众人亲近是故嗔怒。犹如毒蛇。如刀如火。以忍灭之。能令皆尽。能忍嗔恚。是名为忍。若有善人。欲修行善。应作是念。忍者如宝。应善护之。如是忍者。能破嗔恚。正法忍光。犹如炬火。能灭嗔闇。如盲者眼贫正法者之财贿。除邪见之贫穷。犹如父母。利益其子。嗔恚没溺。忍为大船。堕恶道者。忍为救拔。忍如大水。灭地狱火。忍力能断饿鬼悭嫉饥渴之恼。若堕畜生。互相残害。忍力则能施其身命。应乐行忍。常习不舍。若畏恶道。当勤精进。思惟忍力。尔时孔雀王菩萨。以偈颂曰。

&nbsp;&nbsp;&nbsp;&nbsp;若人忍庄严&nbsp;&nbsp;&nbsp;&nbsp;诸庄严中胜

&nbsp;&nbsp;&nbsp;&nbsp;财物可劫盗&nbsp;&nbsp;&nbsp;&nbsp;忍则不可失

&nbsp;&nbsp;&nbsp;&nbsp;若人修行忍&nbsp;&nbsp;&nbsp;&nbsp;一切众所爱

&nbsp;&nbsp;&nbsp;&nbsp;后时得安隐&nbsp;&nbsp;&nbsp;&nbsp;忍为第一戒

&nbsp;&nbsp;&nbsp;&nbsp;若人修行忍&nbsp;&nbsp;&nbsp;&nbsp;舍一切嗔恚

&nbsp;&nbsp;&nbsp;&nbsp;现在及未来&nbsp;&nbsp;&nbsp;&nbsp;常得安隐处

&nbsp;&nbsp;&nbsp;&nbsp;忍辱戒智慧&nbsp;&nbsp;&nbsp;&nbsp;如是三种财

&nbsp;&nbsp;&nbsp;&nbsp;此财最第一&nbsp;&nbsp;&nbsp;&nbsp;非珍宝能譬

&nbsp;&nbsp;&nbsp;&nbsp;若人修行忍&nbsp;&nbsp;&nbsp;&nbsp;一切应供养

&nbsp;&nbsp;&nbsp;&nbsp;善人所赞叹&nbsp;&nbsp;&nbsp;&nbsp;是故应行忍

&nbsp;&nbsp;&nbsp;&nbsp;忍药为第一&nbsp;&nbsp;&nbsp;&nbsp;能除于嗔毒

&nbsp;&nbsp;&nbsp;&nbsp;忍能灭嗔恚&nbsp;&nbsp;&nbsp;&nbsp;令其不复生

&nbsp;&nbsp;&nbsp;&nbsp;闇覆愚痴人&nbsp;&nbsp;&nbsp;&nbsp;忍为胜光明

&nbsp;&nbsp;&nbsp;&nbsp;如灯能除闇&nbsp;&nbsp;&nbsp;&nbsp;忍示于正道

&nbsp;&nbsp;&nbsp;&nbsp;若离正法财&nbsp;&nbsp;&nbsp;&nbsp;流转于五道

&nbsp;&nbsp;&nbsp;&nbsp;若有忍财物&nbsp;&nbsp;&nbsp;&nbsp;于世最豪富

&nbsp;&nbsp;&nbsp;&nbsp;嗔恚大旷野&nbsp;&nbsp;&nbsp;&nbsp;黑闇甚难度

&nbsp;&nbsp;&nbsp;&nbsp;忍资粮具足&nbsp;&nbsp;&nbsp;&nbsp;能过无留难

&nbsp;&nbsp;&nbsp;&nbsp;若迷正法路&nbsp;&nbsp;&nbsp;&nbsp;忍能为正导

&nbsp;&nbsp;&nbsp;&nbsp;怖畏恶道者&nbsp;&nbsp;&nbsp;&nbsp;忍力为救护

&nbsp;&nbsp;&nbsp;&nbsp;常令众生乐&nbsp;&nbsp;&nbsp;&nbsp;能灭于苦恼

&nbsp;&nbsp;&nbsp;&nbsp;常得安隐乐&nbsp;&nbsp;&nbsp;&nbsp;永离诸怖畏

&nbsp;&nbsp;&nbsp;&nbsp;善人之所爱&nbsp;&nbsp;&nbsp;&nbsp;能生信功德

&nbsp;&nbsp;&nbsp;&nbsp;和集善吉祥&nbsp;&nbsp;&nbsp;&nbsp;舍离不善法

&nbsp;&nbsp;&nbsp;&nbsp;示人正解脱&nbsp;&nbsp;&nbsp;&nbsp;能灭生死畏

&nbsp;&nbsp;&nbsp;&nbsp;升天之阶陛&nbsp;&nbsp;&nbsp;&nbsp;灭除地狱火

&nbsp;&nbsp;&nbsp;&nbsp;饿鬼畜生界&nbsp;&nbsp;&nbsp;&nbsp;忍为能救护

&nbsp;&nbsp;&nbsp;&nbsp;忍能满功德&nbsp;&nbsp;&nbsp;&nbsp;令众生寂灭

&nbsp;&nbsp;&nbsp;&nbsp;欲得吉祥乐&nbsp;&nbsp;&nbsp;&nbsp;当修行忍辱


如是忍者。名第一法。以修行故。现在未来。常得安乐。身坏命终。生于天上。后得涅槃。是故为不放逸。生天人中。当修行忍。

复次第四善业。能离放逸。若沙门婆罗门。及余善人。作何等善业。所谓精进勤求善法。与善相应。道法精进。正时相应。时处寂静。修习世间出世间法。相应寂静。非不相应。若沙门婆罗门。于世间出世间法。初夜后夜。知时止息。知时知处。及知方便。如是则得安隐。而住精进。能破一切懈怠。若沙门婆罗门。为破烦恼。勤修精进。既生精进。于色声香味触境界。不起着心。若得因缘。持心令住。正心精进。二法为伴。摄心令离一切境界。若不善力起。精进遮之。正念断除。一切法中。精进第一。以此二法。为同伴故。令诸善法坚固不坏而得果报。正心精进功德力故。终得涅槃。若沙门婆罗门。及余善人。知此功德。当勤精进。于世间中。精进最胜。若世间业。以勤修故。而得坚固。以勤修故。而得果报。久住于世。他不能坏。若人精进。于命终时。其心清净。亦不怯弱。心不散乱。不恐不怖。虽得衰恼。不休不息。常勤修习。诸善增长。怨不能坏。无有人能说其过恶。随所作业。具足成就。如是世间善业精进。智者所赞。何况出世。正智精进。而不胜妙。是故一切法。一切时。一切智。有智和合现前精进。知时知处。正见勤修。发精进故。得一切乐。若行颠倒。则得无利。衰恼忧患。若无智慧。虽复勤苦。不名精进。尔时孔雀王菩萨以偈颂曰。

&nbsp;&nbsp;&nbsp;&nbsp;时处相应故&nbsp;&nbsp;&nbsp;&nbsp;令作业增长

&nbsp;&nbsp;&nbsp;&nbsp;如法勤精进&nbsp;&nbsp;&nbsp;&nbsp;则得善果报

&nbsp;&nbsp;&nbsp;&nbsp;虽法处作业&nbsp;&nbsp;&nbsp;&nbsp;舍离于正法

&nbsp;&nbsp;&nbsp;&nbsp;作业不成就&nbsp;&nbsp;&nbsp;&nbsp;以离精进故

&nbsp;&nbsp;&nbsp;&nbsp;如法勤精进&nbsp;&nbsp;&nbsp;&nbsp;智慧得涅槃

&nbsp;&nbsp;&nbsp;&nbsp;如空中投戟&nbsp;&nbsp;&nbsp;&nbsp;即生于天上

&nbsp;&nbsp;&nbsp;&nbsp;若人勤作业&nbsp;&nbsp;&nbsp;&nbsp;而修行精进

&nbsp;&nbsp;&nbsp;&nbsp;所作皆和合&nbsp;&nbsp;&nbsp;&nbsp;得广大成就

&nbsp;&nbsp;&nbsp;&nbsp;若于世间义&nbsp;&nbsp;&nbsp;&nbsp;若出世间义

&nbsp;&nbsp;&nbsp;&nbsp;皆由精进力&nbsp;&nbsp;&nbsp;&nbsp;一切得成就

&nbsp;&nbsp;&nbsp;&nbsp;若离精进力&nbsp;&nbsp;&nbsp;&nbsp;及离于正法

&nbsp;&nbsp;&nbsp;&nbsp;彼人无富乐&nbsp;&nbsp;&nbsp;&nbsp;如求月中垢

&nbsp;&nbsp;&nbsp;&nbsp;贤圣八分道&nbsp;&nbsp;&nbsp;&nbsp;念为能守护

&nbsp;&nbsp;&nbsp;&nbsp;精进大力人&nbsp;&nbsp;&nbsp;&nbsp;能到第一道

&nbsp;&nbsp;&nbsp;&nbsp;精进得菩提&nbsp;&nbsp;&nbsp;&nbsp;精进故生天

&nbsp;&nbsp;&nbsp;&nbsp;一切诸道果&nbsp;&nbsp;&nbsp;&nbsp;无非精进得

&nbsp;&nbsp;&nbsp;&nbsp;既知此功德&nbsp;&nbsp;&nbsp;&nbsp;精进调诸根

&nbsp;&nbsp;&nbsp;&nbsp;意发勤精进&nbsp;&nbsp;&nbsp;&nbsp;无与精进等


如是孔雀王菩萨。为兜率陀天众夜摩天众。说于本生所持经法。时诸天众。皆悉听受。离于放逸。诸根调伏。一心谛听。时孔雀王知诸天心生大欢喜。发勤精进。以清净心。为之说法。令集安隐。寂灭涅槃。利益安乐一切诸天。一切菩萨。法利众生。