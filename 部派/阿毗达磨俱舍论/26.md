## 阿毗达磨俱舍论 第二十六卷

### 分别智品第七之一

前品初说诸忍诸智。于后复说正见正智。为有忍非智耶。为有智非见耶。颂曰

&nbsp;&nbsp;&nbsp;&nbsp;圣慧忍非智&nbsp;&nbsp;&nbsp;&nbsp;尽无生非见

&nbsp;&nbsp;&nbsp;&nbsp;余二有漏慧&nbsp;&nbsp;&nbsp;&nbsp;皆智六见性

论曰。慧有二种。有漏无漏。唯无漏慧立以圣名。此圣慧中八忍非智性。自所断疑未已断故。可见性摄。推度性故。尽与无生二智。非见性。已息求心不推度故。所余皆通智见二性。已断自疑推度性故。诸有漏慧皆智性摄。于中唯六亦是见性。谓五染污见世正见为六。如是所说圣有漏慧皆择法故并慧性摄。智有几种。相别云何。颂曰

&nbsp;&nbsp;&nbsp;&nbsp;智十总有二&nbsp;&nbsp;&nbsp;&nbsp;有漏无漏别

&nbsp;&nbsp;&nbsp;&nbsp;有漏称世俗&nbsp;&nbsp;&nbsp;&nbsp;无漏名法类

&nbsp;&nbsp;&nbsp;&nbsp;世俗遍为境&nbsp;&nbsp;&nbsp;&nbsp;法智及类智

&nbsp;&nbsp;&nbsp;&nbsp;如次欲上界&nbsp;&nbsp;&nbsp;&nbsp;苦等谛为境

论曰。智有十种摄一切智。一世俗智。二法智。三类智。四苦智。五集智。六灭智。七道智。八他心智。九尽智。十无生智。如是十智总唯二种。有漏无漏性差别故。如是二智相别有三。谓世俗智法智类智。前有漏智总名世俗。多取瓶等世俗境故。后无漏智分法类别。三中世俗遍以一切有为无为为所缘境。法类二种如其次第以欲上界四谛为境。即于如是二种智中。颂曰

&nbsp;&nbsp;&nbsp;&nbsp;法类由境别&nbsp;&nbsp;&nbsp;&nbsp;立苦等四名

&nbsp;&nbsp;&nbsp;&nbsp;皆通尽无生&nbsp;&nbsp;&nbsp;&nbsp;初唯苦集类

论曰。法智类智由境差别分为苦集灭道四智。如是六智若无学摄。非见性者名尽无生。此二初生唯苦集类。以缘苦集六种行相观有顶蕴为境界故。金刚喻定境同此耶。缘苦集因。缘灭道异。于前所说九种智中颂曰

&nbsp;&nbsp;&nbsp;&nbsp;法类道世俗&nbsp;&nbsp;&nbsp;&nbsp;有成他心智

&nbsp;&nbsp;&nbsp;&nbsp;于胜地根位&nbsp;&nbsp;&nbsp;&nbsp;去来世不知

&nbsp;&nbsp;&nbsp;&nbsp;法类不相知&nbsp;&nbsp;&nbsp;&nbsp;声闻麟喻佛

&nbsp;&nbsp;&nbsp;&nbsp;如次知见道&nbsp;&nbsp;&nbsp;&nbsp;二三念一切

论曰。有法类道及世俗智成他心智。余则不然。此智于境有决定相。谓不知胜及去来心。胜心有三。谓地根位。地谓下地智不知上地心。根谓信解时解脱根智不知见至不时解脱心。位谓不还声闻应果独觉大觉。前前位智不知后后胜位者心。此智不知去来心者。唯以现在他相续中能缘心等为境界故。又法类品不互相知。谓法智摄诸他心智不知类品。类智所摄诸他心智不知法品。由法类智以欲上界全分对治为所缘故。此他心智见道中无。总观谛理极速转故。然皆容作此智所缘。若诸有情将入见道。声闻独觉预修加行。为欲知彼见道位心。彼诸有情入见道位。声闻法分加行若满知彼见道初二念心。若为更知类分心故别修加行。至加行满彼已度至第十六心。虽知此心非知见道。麟喻法分加行若满知彼见道初二念心。若为更知类分心故。别修加行。至加行满知彼第八集类智心。以此但由下加行故。有说。知初二及第十五心。世尊欲知不由加行。于彼见道一切能知。尽无生智二相何别。颂曰

&nbsp;&nbsp;&nbsp;&nbsp;智于四圣谛&nbsp;&nbsp;&nbsp;&nbsp;知我已知等

&nbsp;&nbsp;&nbsp;&nbsp;不应更知等&nbsp;&nbsp;&nbsp;&nbsp;如次尽无生

论曰。如本论说。云何尽智。谓无学位若正自知我已知苦。我已断集。我已证灭。我已修道。由此所有智见明觉解慧光观是名尽智。云何无生智。谓正自知我已知苦不应更知。广说乃至。我已修道不应更修。由此所有广说乃至。是名无生智。如何无漏智。可作如是知。迦湿弥罗诸论师说。从二智出后得智中作如是知故无有失。由此后得二智别故。表前观中二智差别。有说。无漏智亦作如是知。然说见言乘言便故。或于谛理现照转故。由此本论亦作是言。且诸智亦是见。如是十智相摄云何。谓世俗智摄一全一少分。法类智各摄一全七少分。苦集灭智各摄一全四少分。道智摄一全五少分。他心智摄一全四少分。尽无生智各摄一全六少分。何缘二智建立为十。颂曰

&nbsp;&nbsp;&nbsp;&nbsp;由自性对治&nbsp;&nbsp;&nbsp;&nbsp;行相行相境

&nbsp;&nbsp;&nbsp;&nbsp;加行办因圆&nbsp;&nbsp;&nbsp;&nbsp;故建立十智

论曰。由七缘故立二为十。一自性故立世俗智。非胜义智为自性故。二对治故立法类智。全能对治欲上界故。三行相故立苦集智。此二智境体无别故。四行相境故立灭道智。此二行相境俱有别故。五加行故立他心智。非此不知他心所法。本修加行为知他心。虽成满时亦知心所。而约加行故立他心智名。六事办故建立尽智。事办身中最初生故。七因圆故立无生智。一切圣道为因生故。如上所言。法智类智。全能对治欲上界法。为有少分治上欲耶。颂曰

&nbsp;&nbsp;&nbsp;&nbsp;缘灭道法智&nbsp;&nbsp;&nbsp;&nbsp;于修道位中

&nbsp;&nbsp;&nbsp;&nbsp;兼治上修断&nbsp;&nbsp;&nbsp;&nbsp;类无能治欲

论曰。修道所摄灭道法智。兼能对治上界修断。欲之灭道胜上界故。已除自怨能兼他故。由此类智无能治欲。于此十智中谁有何行相。颂曰

&nbsp;&nbsp;&nbsp;&nbsp;法智及类智&nbsp;&nbsp;&nbsp;&nbsp;行相俱十六

&nbsp;&nbsp;&nbsp;&nbsp;世俗此及余&nbsp;&nbsp;&nbsp;&nbsp;四谛智各四

&nbsp;&nbsp;&nbsp;&nbsp;他心智无漏&nbsp;&nbsp;&nbsp;&nbsp;唯四谓缘道

&nbsp;&nbsp;&nbsp;&nbsp;有漏自相缘&nbsp;&nbsp;&nbsp;&nbsp;俱但缘一事

&nbsp;&nbsp;&nbsp;&nbsp;尽无生十四&nbsp;&nbsp;&nbsp;&nbsp;谓离空非我

论曰。法智类智。一一具有非常苦等十六行相。十六行相后当广释。世智有此及更有余能缘一切法自共相等故。苦等四智。一一各有缘自谛境四种行相。他心智中。若无漏者唯有缘道四种行相。由此即是道智摄故。若有漏者取自所缘心心所法自相境故。如境自相行相亦尔。故此非前十六所摄。如是二种于一切时一念但缘一事为境。谓缘心时不缘心所。缘受等时不缘想等。若尔何故薄伽梵说如实了知有贪心等。非俱时取贪等及心。如不俱时取衣及垢。有贪心者。二义有贪。一贪相应。二贪所系。贪相应心具由二义。余有漏心唯贪所系。有说。经言有贪心者。唯说第一贪相应心。离贪心者。谓治贪心。若贪不相应名离贪心者。余惑相应者应得离贪名。若尔有心非贪对治不染污性。应许此心非有贪心离贪心等。是故应许余师所说。为贪所系名有贪心。乃至有痴离痴亦尔。毗婆沙师作如是说。聚心者谓善心。此于所缘不驰散故。散心者谓染心。此与散动相应起故。西方诸师作如是说。眠相应者名为聚心。余染污心说名为散。此不应理。诸染污心若与眠相应。应通聚散故。又应违害本论所言。如实知聚心。具足有四智。谓法智类智世俗智道智。沉心者谓染心。此与懈怠相应起故。策心者谓善心。此与正勤相应起故。小心者谓染心。少净品者所好习故。大心者谓善心。多净品者所好习故。或由根价眷属随转力用少多故名小大。染心根少。极二相应故。善心根多。恒三相应故。染心价少。非功用成故。善心价多。大资粮成故。染心眷属少。无未来修故。善心眷属多。有未来修故。染心随转少。唯三蕴故。善心随转多。通四蕴故。染心力用少。所断善根必还续故。善心力用多。忍必永断诸随眠故。由此染善得小大名。掉心者谓染心。掉举相应故。不掉心者谓善心。能治彼故。不静静心应知亦尔。不定心者谓染心。散动相应故。定心者谓善心。能治彼故。不修心者谓染心。得修习修俱不摄故。修心者谓善心。容有二修故。不解脱心者谓染心。自性相续不解脱故。解脱心者谓善心。自性相续容解脱故。如是所释不顺契经。亦不能辩诸句别义。如何此释不顺契经。经言。此心云何内聚。谓心若与惛眠俱行。或内相应有止无观。云何外散。谓心游涉五妙欲境随散随流。或内相应有观无止。岂不前说。染心眠俱便有一心通聚散过。虽说非理。不许眠俱诸染污心是散心故。岂不又说本论相违。宁违论文勿违经说。如何不辩诸句别义。谓依此释不能辩了散等聚等八异相故。依我所释非不能辩此契经中八句别义。谓虽散等同是染心。而为显其过失差别。及虽聚等同是善心。而为显其功德差别。故依八义别立八名。既不能通所违经说。所辩句义理亦不成。又若沉心即掉心者。经不应说若于尔时心沈。恐沈修安定舍三觉支者名非时修。若于尔时心掉。恐掉修择进喜名非时修。岂修觉支有散别理。此据作意欲修名修。非现前修故无有失。岂不我说亦不违经。虽诸染心皆名沉掉懈怠增者经说沉心。掉举增者经说掉心。据恒相应我说体一。随自意语谁复能遮。然实此经意不如是。前说。一切贪所系心。皆名有贪心。贪系是何义。若贪得随故。有学无漏心应名有贪。贪得随故。若贪所缘故。无学有漏心应名有贪。贪所缘故。若不许彼为贪所缘。云何彼心可成有漏。若谓由为共相惑缘应名有痴。痴所缘故。然他心智不缘贪得。亦不可说缘缘心贪。宁知他心是有贪等。故非贪系名有贪心。若尔云何。今详经意贪相应故名有贪心。贪不相应名离贪等。若尔何故余契经言。离贪嗔痴心不还堕三有。依离得说故无有过。岂不于前已破此说。余惑相应者。应得离贪名。彼亦与贪不相应故。若依此意。许亦无违。然不说为离贪心者。彼属有嗔有痴等故。且止傍论应述本宗。此所明他心智。为亦能取他心所缘。及亦取他心能缘行相不。俱不能取。知彼心时。不观彼所缘能缘行相故。谓但知彼有染等心。不知彼心所染色等。亦不知彼能缘行相。不尔他心智应亦缘色等。又亦应有能自缘失。诸他心智有决定相。谓唯能取欲色界系及非所系。他相续中现在同类心心所法。一实自相为所缘境。空无相不相应。尽无生所不摄。不在见道无间道中。余所不遮如应容有。尽无生智除空非我。各具有余十四行相。由此二智虽胜义摄而涉于世俗欲离空非我。谓由彼力于出观时作如是言。我生已尽梵行已立。所作已办不受后有。为有无漏越此十六更是所余行相摄不。颂曰

&nbsp;&nbsp;&nbsp;&nbsp;净无越十六&nbsp;&nbsp;&nbsp;&nbsp;余说有论故

论曰。迦湿弥罗国诸论师言。无无漏行相越此十六。外国师说。更有所余无漏行相越于十六。云何知然。由本论故。如本论说。颇有不系心能了别欲界系法耶。曰能了别。谓非常故苦故空故非我故因故集故生故缘故。有是处有是事。如理所引了别。若谓彼文不为显示不系心了别欲界系法时。除前所明八行相外别有有是处有是事行相。但为显示作八行相。斯有是处斯有是事。此释不然。余不说故。谓若彼论依此意说。应于余处亦说此言。然彼余文但作是说。颇有见断心能了别欲界系法耶。曰能了别。谓我故我所故。断故常故。无因故无作故损减故。尊故胜故上故。第一故能清净故。能解脱故。能出离故。惑故疑故犹豫故。贪故嗔故慢故痴故。不如理所引了别。此等亦应说有是处等言。既无此言故释非理。十六行相实事有几。何谓行相。能行所行。颂曰

&nbsp;&nbsp;&nbsp;&nbsp;行相实十六&nbsp;&nbsp;&nbsp;&nbsp;此体唯是慧

&nbsp;&nbsp;&nbsp;&nbsp;能行有所缘&nbsp;&nbsp;&nbsp;&nbsp;所行诸有法

论曰。有余师说。十六行相名虽十六实事唯七。谓缘苦谛名实俱四。缘余三谛名四实一。如是说者实亦十六。谓苦圣谛有四相。一非常二苦三空四非我。待缘故非常。逼迫性故苦。违我所见故空。违我见故非我。集圣谛有四相。一因二集三生四缘。如种理故因。等现理故集。相续理故生。成办理故缘。譬如泥团轮绳水等众缘和合成办瓶等。灭圣谛有四相。一灭二静三妙四离。诸蕴尽故灭。三火息故静。无众患故妙。脱众灾故离。道圣谛有四相。一道二如三行四出。通行义故道。契正理故如。正趣向故行。能永超故出。又非究竟故非常。如荷重担故苦。内离士夫故空。不自在故非我。牵引义故因。出现义故集。滋产义故生。为依义故缘。不续相续断故灭。离三有为相故静。胜义善故妙。极安隐故离。治邪道故道。治不如故如。趣入涅槃宫故行。弃舍一切有故出。如是古释既非一门故随所乐更为别释。生灭故非常。违圣心故苦。于此无我故空。自非我故非我。因集生缘如经所释。谓五取蕴以欲为根。以欲为集。以欲为类。以欲为生。唯此生声应在后说。与论为异。此四体相差别云何。由随位别四欲有异。一执现总我起总自体欲。二执当总我起总后有欲。三执当别我起别后有欲。四执续生我起续生时欲。或执造业我起造业时欲。第一于苦是初因故说名为因。如种子于果第二于苦等招集故说名为集。如芽等于果。第三于苦为别缘故说名为缘。如田等于果。谓由田水粪等力故令果味势熟德别生。第四于苦能近生故说名为生。如华蕊于果。或如契经说。有二五二四爱行为四种欲。执现总我有五种异。一执我现决定有。二执我现如是有。三执我现变异有。四执我现有。五执我现无。执当总我亦有五异。一执我当决定有。二执我当如是有。三执我当变异有。四执我当有。五执我当无。执当别我有四种异。一执我当别有。二执我当决定别有。三执我当如是别有。四执我当变异别有。执续生我等亦有四种异。一执我亦当有。二执我亦当决定有。三执我亦当如是有。四执我亦当变异有。流转断故灭。众苦息故静。如说苾刍诸行皆苦。唯有涅槃最为寂静。更无上故妙。不退转故离。如正道故道。如实转故如。定能趣故行。如说此道能至清净余见必无至清净理。永离有故出。又为治常乐我所我见故修非常苦空非我行相。为治无因一因变因知先因见故修因集生缘行相。为治解脱是无见故修灭行相。为治解脱是苦见故修静行相。为治静虑及等至乐是妙见故修妙行相。为治解脱是数退堕非永见故修离行相。为治无道邪道余道退道见故修道如行出行相。如是行相以慧为体。若尔慧应非有行相。以慧与慧不相应故。由此应言诸心心所取境类别皆名行相。慧及诸余心心所法有所缘故皆是能行。一切有法皆是所行。由此三门体有宽陕慧通行相能行所行。余心心所唯能所行。诸余有法唯是所行。已辨十智行相差别。当辨性摄依他依身。颂曰

&nbsp;&nbsp;&nbsp;&nbsp;性俗三九善&nbsp;&nbsp;&nbsp;&nbsp;依地俗一切

&nbsp;&nbsp;&nbsp;&nbsp;他心智唯四&nbsp;&nbsp;&nbsp;&nbsp;法六余十九

&nbsp;&nbsp;&nbsp;&nbsp;现起所依身&nbsp;&nbsp;&nbsp;&nbsp;他心依欲色

&nbsp;&nbsp;&nbsp;&nbsp;法智但依欲&nbsp;&nbsp;&nbsp;&nbsp;余八通三界

论曰。如是十智三性摄者。谓世俗通三性。余九智唯是善。依地别者。谓世俗智通依欲界乃至有顶。他心智唯依四根本静虑。法智依此四及未至中间。余依此六地及下三无色。依身别者。谓他心智依欲色界俱可现前。法智但依欲界现起。余八智现起通依三界身。已辩性地身。当辩念住摄。颂曰

&nbsp;&nbsp;&nbsp;&nbsp;诸智念住摄&nbsp;&nbsp;&nbsp;&nbsp;灭智唯最后

&nbsp;&nbsp;&nbsp;&nbsp;他心智后三&nbsp;&nbsp;&nbsp;&nbsp;余八智通四

论曰。灭智摄在法念住中。他心智后三摄。所余八皆通四。如是十智展转相望。一一当言几智为境。颂曰

&nbsp;&nbsp;&nbsp;&nbsp;诸智互相缘&nbsp;&nbsp;&nbsp;&nbsp;法类道各九

&nbsp;&nbsp;&nbsp;&nbsp;苦集智各二&nbsp;&nbsp;&nbsp;&nbsp;四皆十灭非

论曰。法智能缘九智为境。除类智。类智能缘九智为境。除法智。道智能缘九智为境。除世俗智。非道摄故。苦集二智一一能缘二智为境。谓俗他心。世俗他心尽无生智皆缘十智为境。灭智不缘诸智为境。唯以择灭为所缘故。十智所缘总有几法。何智几法为所缘境。颂曰

&nbsp;&nbsp;&nbsp;&nbsp;所缘总有十&nbsp;&nbsp;&nbsp;&nbsp;谓三界无漏

&nbsp;&nbsp;&nbsp;&nbsp;无为各有二&nbsp;&nbsp;&nbsp;&nbsp;俗缘十法五

&nbsp;&nbsp;&nbsp;&nbsp;类七苦集六&nbsp;&nbsp;&nbsp;&nbsp;灭缘一道二

&nbsp;&nbsp;&nbsp;&nbsp;他心智缘三&nbsp;&nbsp;&nbsp;&nbsp;尽无生各九

论曰。十智所缘总有十法。谓有为法分为八种。三界所系无漏有为。各有相应不相应故。无为分二种。善无记别故。俗智总缘十法为境。法智缘五。谓欲界二无漏道二及善无为。类智缘七。谓色无色无漏道六及善无为。苦集智各缘三界所系六。灭智缘一。谓善无为道智缘二。谓无漏道。他心智缘欲色无漏三相应法。尽无生智缘有为八及善无为。颇有一念智缘一切法不。不尔。岂不非我观智知一切法皆非我耶。此亦不能缘一切法。不缘何法。此体是何。颂曰

&nbsp;&nbsp;&nbsp;&nbsp;俗智除自品&nbsp;&nbsp;&nbsp;&nbsp;总缘一切法

&nbsp;&nbsp;&nbsp;&nbsp;为非我行相&nbsp;&nbsp;&nbsp;&nbsp;唯闻思所成

论曰。以世俗智观一切法为非我时犹除自品。自品谓自体相应俱有法。境有境别故。同一所缘故。相邻近故。非此智所缘。此智唯是欲色界摄。闻思所成非修所成。修所成慧地别缘故。若异此者应顿离染。已辩所缘。复应思择。谁成就几智耶。颂曰

&nbsp;&nbsp;&nbsp;&nbsp;异生圣见道&nbsp;&nbsp;&nbsp;&nbsp;初念定成一

&nbsp;&nbsp;&nbsp;&nbsp;二定成三智&nbsp;&nbsp;&nbsp;&nbsp;后四一一增

&nbsp;&nbsp;&nbsp;&nbsp;修道定成七&nbsp;&nbsp;&nbsp;&nbsp;离欲增他心

&nbsp;&nbsp;&nbsp;&nbsp;无学钝利根&nbsp;&nbsp;&nbsp;&nbsp;定成九成十

论曰。诸异生位及圣见道第一刹那定成一智。谓世俗智。第二刹那定成三智。谓加法苦。第四六十十四刹那。如次后后增类集灭道智。诸未增位成数如前。故修位中亦定成七。如是诸位。若已离欲各各增一。谓他心智。唯除异生生无色者。时解脱者定成九智。谓加尽智。不时解脱定成就十。谓增无生。于何位中顿修几智。且于见道十五心中。颂曰

&nbsp;&nbsp;&nbsp;&nbsp;见道忍智起&nbsp;&nbsp;&nbsp;&nbsp;即彼未来修

&nbsp;&nbsp;&nbsp;&nbsp;三类智兼修&nbsp;&nbsp;&nbsp;&nbsp;现观边俗智

&nbsp;&nbsp;&nbsp;&nbsp;不生自下地&nbsp;&nbsp;&nbsp;&nbsp;苦集四灭后

&nbsp;&nbsp;&nbsp;&nbsp;自谛行相境&nbsp;&nbsp;&nbsp;&nbsp;唯加行所得

论曰。见道位中随起忍智。皆即彼类于未来修。然具修自谛诸行相念住。何缘见道唯同类修。先未曾得此种性故。对治所缘俱决定故。唯苦集灭三类智时。能兼修未来现观边俗智。于一一谛现观后边方能兼修故立斯号。由此余位未能兼修。道类智时何不修此。俗智曾于道无事现观故。又必无于道遍事现观故。谓于苦集灭可遍知断证。必无于道可能遍修。虽集灭边未遍断证。而于当位断证已周。道则不然。种性多故。有言。此是见道眷属。彼修道摄。故不能修。理非极成。不应为证。此世俗智是不生法。于一切时无容起故。若尔何故说名为修。先未曾得今方得故。既不能起得义何依。但由得故说名为得。由得故得曾所未闻。故所辩修理不成立。如古师说。修义可成。彼说云何。由圣道力修世俗智。于出观后有胜缘谛俗智现前。得此起依故名得此。如得金矿名为得金。毗婆沙师不乐此义。随依何地见道现前能修未来自地下地。谓依未至见道现前能修未来一地见道二地俗智。至依第四见道现前能修未来六地见道七地俗智。苦集边修四念住摄。灭边修者唯法念住。随于何谛现观边修。即以此行相缘此谛为境。见道力得故。唯加行所得。智增故立智名。若并眷属以欲四蕴色界五蕴为其自性。次于修道离染位中。颂曰

&nbsp;&nbsp;&nbsp;&nbsp;修道初刹那&nbsp;&nbsp;&nbsp;&nbsp;修六或七智

&nbsp;&nbsp;&nbsp;&nbsp;断八地无间&nbsp;&nbsp;&nbsp;&nbsp;及有欲余道

&nbsp;&nbsp;&nbsp;&nbsp;有顶八解脱&nbsp;&nbsp;&nbsp;&nbsp;各修于七智

&nbsp;&nbsp;&nbsp;&nbsp;上无间余道&nbsp;&nbsp;&nbsp;&nbsp;如次修六八

论曰。修道初念。谓第十六道类智时现修二智。未离欲者未来修六。谓法及类苦集灭道。离欲修七。谓加他心不修世俗。有顶治故。断欲修断九无间道八解脱道。俗四法智随应现修。断上七地诸无间道四类世俗灭道法智随应现修。断欲加行有欲胜进。俗四法类随应现修。此上未来皆修七智。谓俗法类苦集灭道。断有顶地前八解脱。四类二法随应现修。此于未来亦唯修七。然除世俗加他心智。断有顶地九无间道。四类二法随应现修。未来修法类苦集灭道六。断欲修断第九解脱。俗四法智随应现修。断上七地诸解脱道。四类世俗灭道法智随应现修。断欲修断第九胜进断上八地诸加行道。俗四法类随应现修。断上七地有顶八品诸胜进道。俗四法类及他心智随应现修。此上未来皆修八智。谓俗法类四谛他心。次辩离染得无学位。颂曰

&nbsp;&nbsp;&nbsp;&nbsp;无学初刹那&nbsp;&nbsp;&nbsp;&nbsp;修九或修十

&nbsp;&nbsp;&nbsp;&nbsp;钝利根别故&nbsp;&nbsp;&nbsp;&nbsp;胜进道亦然

论曰无学初念。谓断有顶第九解脱。苦集类尽随应现修。缘有顶故。胜进九十随应现修。未来随应修九修十。谓钝根者唯除无生。利根亦修无生智故。次辩余位修智多少。颂曰

&nbsp;&nbsp;&nbsp;&nbsp;练根无间道&nbsp;&nbsp;&nbsp;&nbsp;学六无学七

&nbsp;&nbsp;&nbsp;&nbsp;余学六七八&nbsp;&nbsp;&nbsp;&nbsp;应八九一切

&nbsp;&nbsp;&nbsp;&nbsp;杂修通无间&nbsp;&nbsp;&nbsp;&nbsp;学七应八九

&nbsp;&nbsp;&nbsp;&nbsp;余道学修八&nbsp;&nbsp;&nbsp;&nbsp;应九或一切

&nbsp;&nbsp;&nbsp;&nbsp;圣起余功德&nbsp;&nbsp;&nbsp;&nbsp;及异生诸位

&nbsp;&nbsp;&nbsp;&nbsp;所修智多少&nbsp;&nbsp;&nbsp;&nbsp;皆如理应思

论曰。学位练根诸无间道。四法类智随应现修。未来修六。四谛法类。似见道故不修世俗。能断障故不修他心。诸解脱道四法类智随应现修。未离欲者未来修六。四谛法类。已离欲者未来修七谓加他心。有余师言。解脱道位亦修世俗。诸加行道俗四法类随应现修。未离欲者未来修七。已离欲八。谓加他心。诸胜进道若未离欲俗四法类随应现修。未来亦七。若已离欲俗四法类及他心智随应现修。未来亦八。无学练根诸无间道。四类二法随应现修。未来修七。四谛法类尽。不修世俗如治有顶故。五前八解脱。四类二法随应现修。未来修八。四谛法类他心及尽。四第九解脱苦集类尽随应现修。未来修九。最后解脱苦集类尽随应现修。未来修十。诸加行道现修如学。未来修九。诸胜进道钝者九智随应现修。未来亦九。利者十智随应现修。未来亦十。学位杂修诸无间道。四法类俗随应现修。未来修七。诸解脱道唯四法类。加行增俗。诸胜进道又加他心随应现修。未来皆八。无学杂修诸无间道。现修如学。未来所修钝八利九。诸解脱道唯四法类。加行增俗随应现修。未来所修钝九利十。诸胜进道与练根同。学位修通五无间道现修俗智。未来修七。宿住神境。二解脱道。五加行道现修俗智。他心解脱法类道俗及他心智。一切胜进并苦集灭随应现修。此上未来皆修八智。无学修通五无间道。现修如学未来所修钝八利九。解脱加行现修如学。未来所修钝九利十。诸胜进道与练根同。天眼天耳二解脱道。无记性故不名为修。圣起所余四无量等修所成摄有漏德时。现在皆修一世俗智。有学未来未离欲七。已离欲八。无学未来钝九利十。除微微心。此于未来唯修俗故。若起所余无漏功德静虑摄者四法类智随应现修。无色摄者唯四类智随应现修。未来所修同前有漏。异生离染现修世俗断欲三定。第九解脱及依根本四静虑定起胜进道离染加行未来修二。谓加他心。所余未来唯修世俗。修五通时诸加行道二解脱道现修俗智。一解脱道现俗他心。诸胜进道二随应现。未来一切皆修二种。五无间道现未唯俗。依本静虑修余功德皆现修俗。未来修二。唯顺决择分必不修他心。以是见道近眷属故。依余地定修余功德。皆唯世俗现未来修。诸未来修为修几地。诸所起得皆是修耶。颂曰

&nbsp;&nbsp;&nbsp;&nbsp;诸道依得此&nbsp;&nbsp;&nbsp;&nbsp;修此地有漏

&nbsp;&nbsp;&nbsp;&nbsp;为离得起此&nbsp;&nbsp;&nbsp;&nbsp;修此下无漏

&nbsp;&nbsp;&nbsp;&nbsp;唯初尽遍修&nbsp;&nbsp;&nbsp;&nbsp;九地有漏德

&nbsp;&nbsp;&nbsp;&nbsp;生上不修下&nbsp;&nbsp;&nbsp;&nbsp;曾所得非修

论曰。诸道依此地及得此地时。能修未来此地有漏。圣为离此地及得此地时。并此地中诸道现起。皆能修此及下无漏为离此言通二四道。唯初尽智现在前时。力能遍修九地有漏不净观等无量功德。能缚众惑断无余故。如能缚断所缚气通。又彼自心今登王位。一切善法起得来朝。譬如大王登祚洒顶一切境土皆来朝贡。然此生上必不修下。初尽智言显离有顶及五练根位第九解脱道。诸所言修唯先未得令起今得是能所修。谓若先时未得今得用功得者方是所修。若法先时僧得弃舍。今虽还得而非所修。非设劬劳而证得故。若先未得用功现前能修未来。势力胜故。曾得而起不修未来。非多功起势力劣故。为唯约得说名为修。不尔。云何。修有四种一得修。二习修。三对治修。四除遣修。如是四修依何法立。颂曰

&nbsp;&nbsp;&nbsp;&nbsp;立得修习修&nbsp;&nbsp;&nbsp;&nbsp;依善有为法

&nbsp;&nbsp;&nbsp;&nbsp;依诸有漏法&nbsp;&nbsp;&nbsp;&nbsp;立治修遣修

论曰。得习二修依有为善未来唯得。现具二修。治遣二修依有漏法。故有漏善具足四修。无漏有为余有漏法。如次是具前后二修。外国诸师说修有六。于前四上加防观修。防护诸根观察身故。如契经说。云何修根谓于六根善防善护乃至广说。又契经说。云何修身。谓于自身观发毛爪。乃至广说。迦湿弥罗国诸论师言。防观二修即治遣修摄
