## 舍利弗阿毗昙论卷第十

### 非问分缘品第五

善缘方便善缘解有缘方便。圣忍非智有缘方便。圣智非忍有缘方便。受问答因俱生法若因此有此。若无因无此。若此生有此生。若此灭有此灭。若无明缘行。乃至生缘老死。忧悲苦恼苦聚成就。如是纯苦具足。无明灭则行灭。乃至生灭则老死忧悲苦恼聚灭。如是苦聚灭。是缘方便成就。若彼于过去缘疑惑。我过去有。我非过去有。何姓过去有。何因过去有。若于未来缘疑惑。我未来有。乃至何因未来有。若彼因缘疑惑。我云何有。我云何非有。何因有何生处。此众生从何来去至何处。若于佛疑惑。是佛世尊非佛世尊。世尊善说法。世尊不善说法。世尊声闻众善趣。世尊声闻众不善趣。行常行无常。行苦行非苦行。我法非我法。寂静涅槃非寂静涅槃。有与无与。有施无施。有祀无祀。有善恶业果报。无善恶业果报。有今世无今世。有后世无后世。有父母无父母。有天无天。众生有化生。众生无化生。世有沙门婆罗门正趣正至。若今世后世自证知说。世无沙门婆罗门正趣正至。若今世后世自证知说。若于法疑惑心不决定。犹豫二心疑心不了。无量疑不尽非解脱。彼时无有。若有沙门婆罗门。异缘实我世常。此实余虚妄。乃至如去不如去。彼时亦无有。何况圣缘方便成就。终无此烦恼垢。

云何缘。如佛告诸比丘。我当说缘缘生法。云何缘。无明缘行。若诸佛出世若不出世。法住法界。住彼法界。如来正觉正解已。演说开示分别显现。说无明缘行乃至生缘老死。若如此法。如尔非不如尔。不异不异物。常法实法法住法定。如是缘是名缘。云何缘生法。老死无常。有为缘生尽法变异法。离欲法灭法。乃至无明无常有为缘生法尽法变异法。离欲法灭法。是名缘生法。云何缘方便。若彼缘若此缘生法。若见解射方便。是名缘方便。比丘。齐几名善缘方便。彼缘此缘生法。如实知如实见。齐是名善缘方便。云何无明。痴不善根。是名无明。云何无明缘行。无明缘福行非福行不动行。云何非福行。不善身行。不善口行。不善意行。云何不善身行。若人无慧无明不断。行杀盗淫。及余不善身行。是名不善身行。云何不善口行。若人无慧无明未断。行妄语两舌恶口绮语。及余不善口行。是名不善口行。云何不善意行。若人无慧无明未断。起贪欲嗔恚邪见。是名不善意行。此身口意不善行。名非福行无明缘现世行。云何福行。身善行口善行意善行。云何身善行。若人无慧无明未断。不杀盗淫。及余身善行。是名身善行。云何口善行。若人无慧无明未断。不妄语两舌恶口绮语。及余口善行。是名口善行。云何意善行。若人无慧无明未断。无贪无恚正见。是名意善行。此身口意善行。是名福行无明缘现世行。复次若人无慧无明未断。离欲恶不善法。有觉有观离生喜乐。成就初禅行。彼身业无教戒法入摄意识所知。口业无教戒法入摄意识所知。意业由意生受想思触思惟。如是身口意善行。是名福行无明缘现世行。复次若人无慧无明未断。灭觉观内信心。无觉无观定生喜乐。成就二禅行。彼身业无教戒法入摄意识所知。口业无教戒法入摄意识所知。意业由意生受想思触思惟。如是身口意业善行。是名福行无明缘现世行。复次若人无慧无明未断。离喜舍行念知身受乐。如诸圣人解舍念乐行。成就三禅行。彼身业无教戒法入摄意识所知。口业无教戒法入摄意识所知意业由意生受想思触思惟。如是身口意善行。是名福行无明缘现世行。复次若人无慧无明未断。断苦乐先灭忧喜。不苦不乐舍念净。成就四禅行。彼身业无教戒法入摄意识所知。口业无教戒法入摄意识所知。意业由意生受想思触思惟。如是身口意善行。是名福行无明缘现世行。是名福行。云何不动行。若人无慧无明未断。离一切色想。灭嗔恚想。不思惟若干想。成就无边空处行。彼身业无教戒法入摄意识所知。口业无教戒法入摄意识所知。意业由意生受想思触思惟。如是身口意善行。是名不动行无明缘现世行。复次若人无慧无明未断。离一切空处。成就无边识处行。彼身业无教戒法。入摄意识所知。口业无教戒法入摄意识所知。意业由意生受想思触思惟。如是身口意善行。是名不动行无明缘现世行。复次若人无慧无明未断。离一切识处。成就无所有处行。彼身业无教戒法。入摄意识所知。口业无教戒法。入摄意识所知。意业由意生受想思触思惟。如是身口意善行。是名不动行无明缘现世行。复次若人无慧无明未断。离一切无所有处。成就非有想非无想处行。彼身业无教戒法。入摄意识所知。口业无教戒法。入摄意识所知。意业由意生受想思触思惟。如是身口意善行。是名不动行无明缘现世行。是名不动行。复次若人无慧无明未断。作不善身口意行。作不善行故。身坏命终。堕地狱畜生饿鬼。以因绪缘故。堕地狱畜生饿鬼受五阴身。如是缘现世行受未来行。是名无明缘未来行。复次若人无慧无明未断。作有漏身善行。当受欲界生。作有漏口善行意善行。当受欲界生。作善行已身坏命终。若生人中欲界天上。以因绪缘故。人中欲界天上受五阴身。如是缘现世行受未来行。是名无明缘未来行。复次若人无慧无明未断。作有漏身善行。当受色界生。作有漏口善行意善行。当受色界生。作善行已身坏命终。生色界天上。以因绪缘故。色界天上受五阴身。如是缘现世行受未来行。是名无明缘未来行。复次若人无慧无明未断。作有漏身口意善行。当受无色界生。作善行已身坏命终生无色界天上。以因绪缘故。无色界天上受四阴身。如是缘现世行受未来行。是名无明缘未来行。如佛说。阿难。行有缘。如是阿难问已有答。行何缘。无明缘行。此是答。阿难。若无无明者有行不。世尊。无也。阿难。以因绪缘故行。若无明缘行。如向所说。以是故说。

云何行缘识。有缘共欲思生共欲识。如是缘现在行生现在识。名行缘现在识。有共嗔恚。有共愚痴。无共欲无共嗔恚无共愚痴。善不善有缘无记思。有生无记识。如是缘现在行生现在识。是名行缘现在识缘眼缘色生识。彼眼行色行若缘识。如是缘现在行生现在识。是为现在行缘现在识。耳鼻舌身缘意缘法生识。彼意行法行若缘识。如是缘现在行生现在识。是名现在行缘现在识。复次若人无慧无明未断。起不善身行不善口行不善意行。作不善行已。身坏命终。堕地狱畜生饿鬼。以因绪缘故。生地狱畜生饿鬼。初识以业。因绪集缘。生眼识乃至意识及后了识。如是缘现在行生未来识。是为行缘未来识。复次若人无慧无明未断。作有漏身善行。当受欲界生。作有漏口意善行。当受欲界生。作善行已身坏命终。若生人中。若生欲界天上。以因绪缘故。若生人中。若生欲界六天。初识以业。因绪集缘。生眼识乃至意识及后了识。如是缘现在行生未来识。是为行缘识。复次若人无慧无明未断。行有漏身善行。当受色界生。作有漏口意善行。当受色界生。作善行已身坏命终。生色界天上。以因绪缘故。色界天上受初识业。因绪集缘。生眼识乃至意识及后了识。如是缘现在行生未来识。是名行缘未来识。复次若人无慧无明未断。作有漏身善行。当受无色界生。作有漏口意善行。当受无色界生。作善行已身坏命终。生无色界天上。以因绪缘故。无色界天上受初识业。因绪集缘。生意界意识界及后了识。如是缘现在行生未来识。是名行缘未来识。复次若人无慧无明未断。作身口意恶行。作恶行已身坏命终。堕地狱畜生饿鬼。以因绪缘故。地狱畜生饿鬼有不善思共彼思识。如是缘未来行受未来识。是名行缘未来识。复次若人无慧无明未断。作有漏身善行。当受欲界生。作有漏口意善行。当受欲界生。作善行已身坏命终。若生人中生欲界天上。由因绪缘故。若人中欲界天上。有善思共彼思识。如是缘未来行受未来识。是名行缘未来识。复次若人无慧无明未断。作有漏身善行。当受色界生。作有漏口意善行。当受色界生。作善行已身坏命终。生色界天上。以因绪缘故。生色界天上。有思共思识。如是缘未来行生未来识。是名行缘未来识。复次若人无慧无明未断。作有漏身善行。当受无色界生。作有漏口意善行。当受无色界生。作善行已身坏命终。生无色界天上。以因绪缘故。无色界天上有不动思共彼思识。如是缘未来行生未来识。是名行缘未来识。复次若最后行未知而灭。若无间行灭已。识续余道生。彼行彼缘无间缘。若因识续余道生。彼行缘彼识因缘。若思行彼识续余道生。彼行缘彼识境界缘。若彼行识续余道生。彼行缘彼识依缘。若报行识续余道生。彼行缘彼识报缘。若起行识续余道生。彼行缘彼识起缘。若行相应识续余道生。彼行缘彼识异缘。若行增上识续余道生。彼行缘彼识增上缘。此最后识灭。初识续余道生。最后识灭已。初识即生。无有中间。喻如影移日续日移影续。影之与日无有中间。如是最后识灭。初识续余道生。后识灭已。即受初识。无有中间。若最初识。若最后识相应法。不至后识。喻如眼识灭已生耳识。耳识灭已生眼识。眼识相应法不至耳识。耳识相应法不至眼识。如是最后识最后识相应法。不至初识。初识相应法不至后识。后识灭已即生初识。谓此时过。谓此灭彼生。谓此终彼始。非彼命彼身。非异命异身。非常非断。非去非来非变。非无因非无作。非此作此受。非异作异受。知有去来。知有生死。知有业相续。知有说法。知有缘。无有从此至彼者。无有从彼至此者。何以故。业缘相续生。如佛说阿难。识有缘。如是阿难问已有答。识有何缘行缘。此是答。阿难。若无行者当有识不。世尊。无也。以是阿难。此因绪缘识若行缘识。如向所说。以此故说。

云何识缘名色。有缘共欲识生。有欲身业生。有欲口业生。有欲意业生。共有欲身业口业是谓色。共有欲意业。由意生受想思触思惟谓名。如是现在识生现在名色。是名识缘现在名色。共有嗔恚共有愚痴。无共欲无共嗔恚无共愚痴。善不善有缘无记识。无记身业口业意业。无记身业口业谓色。无记意业由意生受想思触思惟谓名。如是缘现在识生现在名色。是名现在识缘现在名色。复次若人无慧无明未断。作不善识。彼作不善识已。身坏命终堕地狱畜生饿鬼。以因绪缘故。生地狱畜生饿鬼名色。四大四大所造色。是色由意生受想思触思惟谓名。是名缘现在识生未来名色。是为识缘未来名色。复次若人无慧无明未断。作有漏善识。当受欲界生。作善识已。身坏命终若生人中。若生欲界天上。以因绪缘故。受人中若欲界天上名色。四大四大所造色。是色由意生受想思触思惟。是名如是缘现在识生未来名色。复次若人无慧无明未断。离欲恶不善法。有觉有观离生喜乐。成就初禅行彼喜乐。初禅尊上堪忍住喜乐。初禅尊上堪忍住已。识依乐取。彼身坏命终生色界天上。以因绪缘故。生色界天上名色。四大四大所造色。是色由意生受想思触思惟。是名如是缘现在识生未来名色。是名识缘未来名色。乃至复次若人无慧无明未断。离一切无所有处。成就非有想非无想处行喜乐。彼非有想非无想处尊上堪忍住喜乐。非有想非无想处尊上堪忍多住已。识依取乐多修行。身坏命终生非有想非无想处天上。以因绪缘故。生非想非非想处天上。名由意生受想思触思惟谓名。如是缘现在识生未来名是名识缘未来名。复次若人无慧无明未断。作不善身行不善口行不善意行。作不善行已。身坏命终生地狱畜生饿鬼。以因绪缘故。生地狱畜生饿鬼。初识共彼识名色。四大四大所造色。是色由意生受想思触思惟。是名如是缘未来识生未来名色。是名识缘未来名色。复次若人无慧无明未断。作有漏身口意善行。当受欲界生。作善行已。身坏命终若生人中欲界天上。以因绪缘故。生人中若欲界天上。初识共彼识名色。四大四大所造色。是色由意生受想思触思惟。谓名如是缘未来识生未来名色。是名识缘未来名色。复次若人无慧无明未断。作有漏身善行。当生色界。作有漏口善行意善行。当生色界。作善行已。身坏命终生色界天上。以因绪缘故生色界。初识共彼识名色。四大四大所造色。是色由意生受想思触思惟。是名如是缘未来识生未来名色。是名识缘未来名色。复次若人无慧无明未断。作有漏身善行。当生无色界。作有漏口善行意善行。当生无色界。作善行已。身坏命终生无色界天上。以因绪缘故。生无色界天上。初识共彼识名。由意生受想思触思惟。是名如是缘未来识生未来名。是名识缘未来名。如佛说。阿难。名色有缘。如是阿难问已有答。名色何缘。识缘名色此是答。阿难。识不入胎有名色生不。世尊。无也。阿难。识入胎不出有名色集不。世尊。无也。阿难。若婴儿识断坏非有。彼有名色增长广大不。世尊。无也。阿难。无一切识者。有名色不。世尊。无也。以是阿难以因绪缘名色。阿难。若识缘名色。如向所说。以是故说。

云何名色缘六入缘抟食。现在眼根润益增长。耳鼻舌身意根润益增长。抟食谓色。由意生受想思触思惟谓名。如是缘现在名色生现在六入。是名名色缘现在六入。缘衣服洗浴调身。现在眼根润益增长。耳鼻舌身意根润益增长。衣服洗浴调身抟食谓色。由意生受想思触思惟谓名。如是缘现在名色生现在六入。是名名色缘现在六入。缘喜处色。现在眼根润益增长。耳鼻舌身意根润益增长。喜处色谓色。由意生受想思触思惟谓名。如是色缘现在六入。复次若有比丘阿罗汉。诸漏已尽所作已办。舍于重担己利具足。有烦恼尽正解脱已。受胜业成就。彼现在眼根润益增长。耳鼻舌身意根润益增长。若实人身业口业谓色。意业由意生受想思触思惟谓名。如是缘现在名色生现在六入。是名名色缘现在六入。复次若有比丘大神足大威力。于自身起心化作余色身。一切支节诸根成就。现在润益增长。眼根耳鼻舌身意根润益增长。若实人身业口业谓色。若实人意业由意生受想思触思惟谓名。如是缘现在名色生现在六入。是名名色缘现在六入。复次若有比丘得神足心得自在命。行住若一劫若减一劫。彼现在眼根润益增长。耳鼻舌身意根润益增长。若实人身业口业谓色。若实人意业由意生受想思触思惟谓名。如是缘现在名色生现在六入。是名名色缘现在六入。复次若人无慧无明未断。作不善身口意行。不善身行口行谓色。不善意行由意生受想思触思惟谓名。作不善名色已。身坏命终生地狱畜生饿鬼。以因绪缘故。生地狱畜生饿鬼眼耳鼻舌身意根。如是缘现在名色生未来六入。是名名色缘未来六入。复次若人无慧无明未断。作有漏身善行。当受欲界生。作有漏口善行意善行。当受欲界生。身善行口善行谓色。意善行由意生受想思触思惟谓名。作善名色已。身坏命终若生人中欲界天上。以因绪缘故。生人中欲界天上。眼耳鼻舌身意根。如是缘现在名色生未来六入。是名名色缘未来六入。复次若人无慧无明未断。离欲恶不善法。有觉有观离生喜乐。成就初禅行。若行人身业口业谓色。若行人意业由意生受想思触思惟谓名。彼作善名色已。身坏命终生色界天上。以因绪缘故。生色界天上眼耳身意根。如是缘现在名色生未来六入。是名名色缘未来六入。复次若人无慧无明未断。灭觉观内净信心。无觉无观定生喜乐。成就二禅行。若行人身口业谓色。若行人意业由意生受想思触思惟谓名。彼作善名色已。身坏命终生色界天上。以因绪缘故。生色界天上眼耳身意根。如是缘现在名色生未来六入。是名名色缘未来入。复次若人无慧无明未断。离喜舍行念智身受乐。如诸圣人能舍念乐行。成就三禅行。若行人身业口业谓色。若行人意业由意生受想思触思惟谓名。彼作善名色已。以因绪缘生色界天上眼耳身意根。如是缘现在名色生未来入。是名名色缘未来入。复次若人无慧无明未断。断苦乐先灭忧喜。不苦不乐舍念净。成就四禅行。若行人身业口业谓色。若行人意业由意生受想思触思惟谓名。作善名色已。身坏命终生色界天上。由因绪缘故。生色界天上眼耳身意根。如是缘现在名色生未来入。是名名色缘未来入。复次若人无慧无明未断。如是思惟。想是我患是痈箭。无想是寂静妙。能成就无。想定行。若行人身业口业谓色。无想定谓名。彼作善名色已。身坏命终生无想天上。以因绪缘故。生无想天上身根。如是缘现在名色生未来入。是名名色缘未来入。复次若人依圣共觉。离欲恶不善法。有觉有观离生喜乐。成就初禅行。若实人身业口业谓色。若实人意业由意生受想思触思惟谓名。彼作善名色已。身坏命终生净居天上。以因绪缘故。生净居天上眼耳身意根。如是缘现在名色生未来入。是名名色缘未来入。复次若人依圣共觉。灭觉观内净信心。无觉无观依定生喜乐。成就二禅行。若实人身业口业谓色。若实人意业由意生受想思触思惟谓名。彼作善名色已。身坏命终生净居天上。以因绪缘故。得净居天上眼耳身意根。如是缘现在名色生未来入。是名名色缘未来入。复次若人依圣共觉。离喜舍行念知身受乐。如诸圣人能舍念乐行。成就三禅行。若实人身业口业谓色。若实人意业由意生受想思触思惟谓名。彼作善名色已。身坏命终生净居天上。以因绪缘得净居天上眼耳身意根。如是缘现在名色生未来入。是名名色缘未来入。复次若人依圣共觉。断苦乐先灭忧喜。不苦不乐舍念净。成就四禅行。若实人身业口业谓色。若实人意业由意生受想思触思惟谓名。彼作善名色已。身坏命终生净居天上。以因绪缘得净居天上眼耳身意根。如是缘现在名色生未来入。是名名色缘未来入。复次若人无慧无明未断离一切色想。灭嗔恚想。不思惟若干想。成就无边空处行。若行人身业口业谓色。若行人意业由意生受想思触思惟谓名。彼作善名色已。身坏命终生空处天上。以因绪缘得空处天上意根。如是缘现在名色生未来入。是名名色缘未来入。复次若人无慧无明未断。离一切空处。成就无边识处行。若行人身业口业谓色。若行人意业由意生受想思触思惟谓名。彼作善名色已。身坏命终生识处天上。以因绪缘得识处天上意根。如是缘现在名色生未来入。是名名色缘未来入。复次若人无慧无明未断。离一切识处。成就无所有处行。若行人身业口业谓色。若行人意业由意生受想思触思惟谓名。彼作善名色已。身坏命终生无所有处天上。以因绪缘得无所有处天上意根。如是缘现在名色生未来入。是名名色缘未来入。复次若人无慧无明未断。离一切无所有处。成就非有想非无想处行。若行人身业口业谓色。若行人意业由意生受想思触思惟谓名。彼作善名色已。身坏命终生非有想非无想处天上。以因绪缘得非有想非无想处天上意根。如是缘现在名色生未来入。是名名色缘未来入。复次若人无慧无明未断。作不善身口意行。作不善行已。身坏命终堕地狱畜生饿鬼。以因绪缘得地狱畜生饿鬼名色。四大四大所造色。由意生受想思触思惟谓名。名色增长。得地狱畜生饿鬼眼耳鼻舌身意根。如是缘未来名色生未来六入。是名名色缘未来六入。复次若人无慧无明未断。作有漏身善行。当受欲界生。作有漏口善行意善行。当受欲界生。作善行已。身坏命终若生人中若欲界天上。以因绪缘得人中欲界天上名色。四大四大所造色。由意生受想思触思惟谓名。名色增长。得人中若欲界天上眼耳鼻舌身意根。如是缘未来名色生未来六入。是名名色缘未来六入。复次若人无慧无明未断。作有漏身善行。当受色界生。作有漏口善行意善行。当受色界生作善行已。身坏命终生色界天上。以因绪缘得色界天上名色。四大四大所造谓色。由意生受想思触思惟谓名。名色增长。得色界天上眼耳身意根。如是缘未来名色生未来入。是名名色缘未来入。复次若人无慧无明未断。作有漏身善行。当受无色界生。作有漏口善行意善行。当受无色界生。作善行已。身坏命终生无色界天上。以因绪缘得无色界天上名。由意生受想思触思惟谓名。名增长得无色界天上意根。如是缘未来名色生未来入。是名名色缘未来入。如佛说。阿难。六入有缘。如是阿难问已有答。六入何缘。名色缘六入此是答。阿难。无一切名色者。有六入不。世尊。无也。如是阿难。以因绪缘六入。阿难。名色缘六入。如向所说。以是故说。

云何六入缘触。六入缘二触。身触心触。是名六入缘触。复次六入缘三触。乐触苦触不苦不乐触。是名六入缘触。复次六入缘三触。欲界系触色界系触无色界系触。是名六入缘触。复次六入缘五触五受根相应触。是名六入缘触复次六入缘六触。眼触耳鼻舌身意触。是名六入缘触。复次六入缘七触。眼识界相应触。耳鼻舌身意界意识界相应触。是名六入缘触。复次六入缘十八触。眼乐触苦触不苦不乐触。耳鼻舌身意乐触苦触不苦不乐触。是名六入缘触。如佛说。阿难。触有缘。如是阿难问已有答。触有何缘。六入缘触。此是答。阿难。若无六入者。有触不。世尊。无也。阿难。以因绪缘触。阿难。六入缘触。如向所说。以是故说。

云何触缘受。触缘二受。身受心受。是名触缘受。复次触缘三受。乐受苦受不苦不乐受。是名触缘受。乃至触缘十八受。如上说。是名触缘受。如佛说。阿难。受有缘。阿难问已有答。受有何缘。触缘受此是答。阿难。若无一切触者有受不。世尊。无也。阿难。以因绪缘受。阿难。触缘受如向所说。以是故说。

云何受缘爱。缘眼触乐受。生眼触乐受。彼触眼触乐受已。彼眼触乐受喜乐爱着堪忍住。是名受缘爱。复次缘眼触乐受。生眼触乐受。彼触眼触乐受已。于异眼触乐受悕望。若相似若胜妙。是名受缘爱。乐受彼触眼触乐受已。于眼触不苦不乐受悕望。是名受缘爱。复次缘眼触苦受。生眼触苦受。彼触眼触苦受已。于眼触乐受悕望。是名受缘爱。复次缘眼触苦受。生眼触苦受。若触眼触苦受已。悕望令我断坏无有。是名受缘爱。复次缘眼触苦受。生眼触苦受。若触眼触苦受已。于眼触不苦不乐受悕望。是名受缘爱。复次缘眼触不苦不乐受。生眼触不苦不乐受。彼触眼触不苦不乐受已。于眼触乐受喜乐爱着住。是名受缘爱。复次缘眼触不苦不乐受。生眼触不苦不乐受。若触眼触不苦不乐受已。于异眼触不苦不乐受。悕望若相似若胜妙。如是受缘爱。复次缘眼触不苦不乐受。生眼触不苦不乐受。若触眼触不苦不乐受已。于眼触乐受悕望。是名受缘爱。复次耳鼻舌身意。缘意触乐受。生意触乐受已。意触乐受喜乐爱着堪忍住。是名受缘爱。复次缘意触乐受喜乐爱着堪忍住。是名受缘爱。复次缘意触乐受。生意触乐受。若触意触乐受已。于异意触乐受。悕望若相似若胜妙。是名受缘爱。复次缘意触乐受。生意触乐受。彼触意触乐受已。于不苦不乐受悕望。是名受缘爱。复次缘意触苦受。生意触苦受。彼触意触苦受已。于意触乐受悕望。是名受缘爱。复次缘意触苦受。生意触苦受。彼触意触苦受已。悕望令我断坏无有。是名受缘爱。复次缘意触苦受。生意触苦受。彼触意触苦受已。于意触不苦不乐受悕望。是名受缘爱。复次缘意触不苦不乐受。生意触不苦不乐受。若意触不苦不乐受已。于意触不苦不乐受悕望堪忍住。是名受缘爱。复次缘意触不苦不乐受。生意触不苦不乐受。若受意触不苦不乐受已。于意触不苦不乐受。悕望若相似若胜妙。是名受缘爱。复次缘意触不苦不乐受。生意触不苦不乐受。若缘意触不苦不乐受已。于意触乐受悕望。是名受缘爱。如佛说。阿难。爱有缘。阿难问已有答。爱何缘受缘爱此是答。阿难。若无一切受者有爱不。世尊。无也。阿难。以因绪缘爱阿难受缘爱。如向所说。以是故说。

云何爱缘取。爱未断爱欲取见取戒取我取。是名爱缘取。云何欲取。除欲界爱初触。若余欲界爱广。是名欲取。云何见取。除戒取若余见取。云何戒取。戒道是名戒取。云何我取。除色无色界爱初触。若余色无色界爱广。是名我取。云何欲界取。除欲界爱初触见取戒取。若余欲界烦恼是名欲取。云何见取。六十二见及邪见。是名见取。云何戒取。戒净道净二俱净解脱无依尽苦边。若于彼堪忍欲爱。戒谓身口戒。道谓邪缘求吉。养发入水事火事日月。牛行鹿行狗行默行。求力行求大人行。种种苦行。及余求邪吉。是名道。若彼戒此道。求觅重求觅究竟求觅。齐是谓净。谓解脱。谓戒净。谓我解脱。谓圣。谓阿罗汉。谓般涅槃。若于彼欲重欲究竟欲堪忍。是名戒取。云何我取。除色无色界初触爱戒取见取。若余色无色界烦恼。是名我取。如佛说。阿难。取有何缘。如是阿难问已有答取由何缘。爱缘取此是答。阿难。若无一切爱者有取不。世尊。无也。阿难。以是因绪缘取。阿难。爱缘取如向所说。以是故说。

云何取缘有。欲取见取戒取我取缘未断。若作欲行色行无色行。有报身口意业。是名取缘有。复次取缘三有。欲有色有无色有。云何欲有。二种欲有。或欲有即业有。或欲有即生有。云何欲有即业有。欲行未竟未知未断。若作欲行有报身口意业。是名欲有即业有。云何欲有即生有。若作业成就已。欲界天上受五种我分身。色受想行识。是名欲有即生有。此谓受有。此谓报有。此谓复有。如是欲行业有。如是欲行生有。是名欲有。云何色有。二种色有。或色有即业有。或色有即生有。云何色有即业有。色行未竟未知未断。若作色行有报身口意业。是名色有即业有。云何色有即生有。若作业成就已。色界天上若受五种我分。色受想行识。是名色有即生有。此谓受有。此谓报有。此谓复有。如是色行业有。如是色行生有。是名色有云何无色有。二种无色有。或无色有即业有。或无色有即生有。云何无色有即业有。无色行未竟未知未断。若作无色行有报身口意业。名无色有即业有。云何无色有即生有。若作业成就已。无色界天上受四种我分身。受想行识。是名无色有即生有。此谓受有。此谓报有。此谓复有。如是无色行业有。如是无色行生有。是名无色有。如佛说。阿难。有有缘。如是阿难问已有答。有何缘。取缘有此是答。阿难。若无一切取者有有不。世尊。无也。阿难。以因绪缘。阿难。取缘有如向所说。以是故说。

云何有缘生。若诸众生众中生重生住胎出胎得生。阴具诸入众和合。是名生。如佛说。阿难。生有缘。阿难问已有答。生何缘。有缘生。此是答。阿难。若无一切有者有生不。世尊。无也。阿难。以因绪缘有缘生。如向所说。以是故说。云何生缘老死忧悲苦恼大苦聚。云何老。谓众生衰老战掉诸根熟念减行。故是名老。云何死。若诸众生终没死尽。时过阴坏舍身此阴变异众别离。是名死。

云何忧。众生触若干苦法。若忧重忧究竟忧。内热内心忧。是名忧。云何悲。忧缠逼迫忧煎具足忧恼心乱。穷叹啼哭追忆并语。或自扑乱语。是名悲。云何苦。若身觉苦。眼触苦受乃至身触苦受。是名苦。云何恼。若心觉苦。意触苦受。是名恼。云何大苦聚。若众苦若骂辱苦若心不定。是名大苦聚。如佛说。阿难。老死忧悲苦恼大苦聚有缘。阿难问已有答。老死忧悲苦恼大苦聚有何缘。生缘老死忧悲苦恼大苦聚。此是答。阿难。若无生有老死忧悲苦恼大苦聚不。世尊。无也。阿难。以因绪缘故。老死忧悲苦恼大苦聚。若生缘老死忧悲苦恼大苦聚。如上说。

云何如是纯苦聚集。谓七苦法。老死忧悲苦恼大苦聚。是名纯苦阴。复次十一苦法。无明行识名色六入触受爱取有生。是名纯苦阴。复次亦十八苦法。无明行识名色六入触受爱取有生老死忧悲苦恼大苦聚。是名纯苦阴。如是纯苦阴有集和合生俱生。生已俱生已。出俱出。出已俱出已得成就是谓纯苦阴集。云何无明灭则行灭。若无明生则行生。若无明灭则行灭。是谓无明灭则行灭。乃至若有生则有老死。若生灭则老死灭。是谓生灭则老死灭。云何纯苦阴灭。纯苦阴者。谓七苦法。老死忧悲苦恼大苦聚。是名纯苦阴。复次十一苦。是名纯苦阴。复次十八苦法。无明乃至大苦聚。是名纯苦阴。如是纯苦阴尽变异。寂静灭没。名纯苦阴灭。