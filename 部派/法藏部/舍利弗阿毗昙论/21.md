## 舍利弗阿毗昙论卷第十五

### 非问分烦恼品第十一

有一人出世。如来无所著等正觉。断恶不善法。生诸善法。断苦法。得乐法。寂静诸漏灭诸漏。除诸所作业。能得寂静第一义清凉。究竟尽究竟梵行。究竟安乐究竟苦际得涅槃。以是因缘故。今当集诸不善法门。

恃生。恃姓。恃色恃财。恃贵。恃尊胜。恃豪族。恃无病。恃年壮。恃命。恃功巧。恃多闻。恃辩才。恃得利养。恃得恭敬。恃尊重。恃备足。恃师范恃戒。恃徒众。恃党侣。恃长宿。恃力。恃神足恃禅。恃无求。恃知足。恃独处。恃阿兰若。恃乞食。恃粪扫衣。恃我能离荒食。恃一受食。恃冢间。恃露处。恃树下。恃常端坐。恃随敷坐。恃但三衣。谀谄。邪敬。现相求利。依使。叹索。以利求利。我胜。嗜味。不护戒嗔相变。忿尊教。违尊教。戾尊教。欺陵。捶打。斛斗欺。称欺。财物欺。伤害。系闭。[打-丁+此]摸。侵夺。故作。长语。横语。轻谤。迫胁。欺善。隐藏。共畜。好说官事。世间事。兵诤事。斗战事。大臣事。车乘事。妇女事。华鬘事。酒肉事。淫欲事。床卧事。衣服事。饮食事。沽酒处事。亲里事。若干语。思惟世间事。说海事。不知法。不知义。不知时。不知足。不知自身。不知众生。不知人。不知胜劣人。如邪见。边见。倒见。求觅见。求觅戒。求觅戒道。身见躁动。自赞。无信。不觉。悭惜。面誉。遮惜。不信业报。毁施。毁学。自叹。誉怨。虚叹。不自在。属他。事他。不怨憎。怨憎。沉没。心悲。不厌足。不勤进。不忍辱。非威仪。不受教。近恶知识。恶亲厚。取恶行。恶行。亲近怯弱者。受怯弱法。知怯弱。持怯弱法。不顺思惟。亲近怯弱道。心乱。喜诤。宽禁戒。敬邪法。退善法。掉。严身。险。耐耻。狂言。不记。外念。随忧喜。自高。毁他。不敬。不自卑。不实敬。难满。难养。窳惰。懈怠。中退。后善。欲勤。苦勤。贪。贪勤缠。恼。悲。苦。忧念。众苦。恐怖。弱颜。强颜。疑惑。无亲。善障碍。不相可。善妨。边实。不亲近。近离。卑下。自强。耐辱。随贪。自举。自放。无持。离禅。不悔。含忿。吝惜。邪教。诤讼。非逊。敬失。灾喜。求失。非行。求禅。无益禅。不知恩。不知己恩。轻毁。嗔恚。性恶。刚强。断修学。呵谏反责。呵已乱说横生嗔恚。所呵不成。呵不自明。取身。见身。见饿。举身。见憧。忧身见。求身见。亲近身见。身慢见。游戏。惜身见。我身见。欲染共欲染。悲。不亲。增。乐欲。悕望。不足重悕望。究竟悕望。不足不满。碍着洒散。如水津流。沉没爱支。能生苦本。欲得嗜着。燋渴。居宅。堪忍。尘疮。爱法。失念。不正智。不护诸根门。食不知足。无明。有爱。有见。非有见。欲漏。有漏。欲求。有求。害戒。害见。戒衰。见衰。衰命。衰仪。衰行。作恶。不作善。亲近在家。亲近出家。以二缘生欲染。以二缘生邪见。嗔恚。伺怨。怀恨。燋热。嫉妒。悭惜。幻变。多奸。无惭。无愧。矜高。诤讼。贡高。放逸。慢。增上慢。二法内和合。外和合。内外合。悕望。大悕望。恶悕望。贪。恶贪。非法欲染。三不善根。三难伏。三闇。三荒。三缠。三动。内三垢。内三竞。内三怨。内三网力。内三害。内三憎。三毒。三胜。三闇聚。三力。复有三力。三爱。三不摄。三恶行。身三恶行。意三恶行。三不净。三不觉。三不直。三痰阴。三欲。三想。三觉。三求。三火。三熅。三暖。三炙。三热。三燋。三恶。三有。三漏。三不轻。三不软。三不除(三法竟)。四流。四扼。四取。四染。口四恶行。四结。四箭。四识住处。四缘生爱。四爱和合。四恶道行。四业烦恼。四颠倒。四怖。复有四怖。复有四退转(四法竟)。五欲。五盖。五下分烦恼。五上分烦恼五道。五心荒。五心缠。五怖。五怨。五无间。五犯戒。五非法语。五不乐。五相憎。五嗔恨法。五忧根法。五嫉妒。五缘生。睡眠犯戒。五过患缘犯戒故。复有五过患。不敬父母。不敬沙门婆罗门。不敬亲长(五法竟)。六依贪喜。六依贪忧。六依贪舍。六染。六乐。复有六乐。六爱。六恚。六钩。六不护。六诤根(六法竟)。七共染。七共欲染。七识住处。七慢。七不敬。七漏。七御弱法。七动。七自恃。七求。七摸。七作。七生(七法竟)。八世间法。八非圣语。八懈怠事。八难处妨修梵行(八法竟)。九若干法。九爱根法。九众生居。九犯戒过患(九法竟)。十烦恼使。十烦恼结。十想十觉十邪十恼事。十不善业道。十法成就堕地狱速如[矛\*(替-曰+貝)]鉾(十法竟)。十一心妒。二十种身见。二十法成就堕地狱速如[矛\*(替-曰+貝)]鉾。二十一心垢。三十法成就堕地狱速如[矛\*(替-曰+貝)]鉾。三十六爱行。三十法成就堕地狱。四十法成就堕地狱速如[矛\*(替-曰+貝)]鉾。六十二见。

何谓恃生。众生贵生。以生自高。以生为境界。若心忆念。谓生妙好而以自高。是名恃生。复次恃生。我生。胜彼中生。彼生卑。世间诸生中我生最胜。众生重于生。常敬于生。若心忆念诸生妙好而以自高。是名恃生。恃姓恃色恃财贵恃尊胜恃豪族恃无病恃年壮恃命壮恃功巧恃多闻恃辩才恃得利养恃得恭敬恃尊重恃备足恃师范恃徒众恃党侣恃长宿恃力恃神足恃禅恃无求恃知足恃独处恃阿兰若恃乞食恃粪扫衣恃我能离荒食恃一受食恃冢间恃露处恃树下恃常端坐恃随敷坐恃但三衣。亦如上广说。

何谓谀谄。若依他求利。改变仪式现摄诸根。是名谀谄。何谓邪敬。若依他求利。饰辞美言。将顺他意诈现巧便。以是行敬。是名邪敬。

何谓现相求利。若依他求利。见有衣食卧具医药诸物。心希欲得现相称好。是名现相求利何谓依使。为人役使虽复轻贱。以利故随逐不息。是名依使。何谓叹索。若依他求利。见有衣服饮食卧具汤药诸物。心希欲得先叹其善。复言我须。是名叹索。何谓以利求利。心希欲得。若从彼人得利。以示此人。若从此人得利。以示彼人。此所得利。向彼叹誉此施主。彼所得利。向此叹誉彼施主。若如是得利。是名以利求利。

何谓我胜。若以慢自高谓身胜。是名我胜。何谓嗜味。贪食多求种种味。是名嗜味。何谓不护戒。若舍出家威仪。是名不护戒。何谓嗔相变。若起不善心。令诸根变异。若以十恼一一发起。令诸根变异。是名嗔相变。

何谓忿尊教。尊谓佛佛弟子。若教授便拒违嗔忿。或多语或嚬蹙现嗔。若教令慎护重禁。便拒逆嗔忿。或多说或复嚬蹙现嗔。是名忿尊教。何谓违尊教。尊谓佛佛弟子。若教授令顺护重禁违返。是名违尊教。何谓戾尊教。若世尊所制。莫作是说。莫作是作。莫作是言。莫作是分别。彼不作是说故说。不应作是作故作。不应作是言故言。不应作是分别故分别。是名戾尊教。

何谓欺陵。若于众生触恼轻蔑。不欲断害其命。是名欺陵。何谓捶打。若轻易手拳捶打。是名捶打。何谓斗欺。若不等心受出多少。是名斗欺。何谓称欺。若不等心受出轻重。是名称欺。何谓财物欺。若好物中杂恶物。若分种种物。若以绳界定移本处。是名财物欺。何谓伤。若侵破他人身。是名伤。何谓侵害。若轻蔑众生。嗔恚希害。欲断其命。是名侵害。何谓系闭。若众生为生死缠缚常处幽闇。是名系闭。何谓[打-丁+此]摸。若起不善心以手求觅。是名[打-丁+此]摸。何谓侵夺。若起不善心。于他财物侵欺劫夺。是名侵夺。何谓故作。若心起不寂静行。心知而造。是名故作。何谓长语。若横言轻谤。是名长语。何谓横言。若无义语。是名横言。何谓轻谤。若无实诳他。是名轻谤。何谓迫胁。若国王国王臣吏。若蹴蹋困苦取他财物。是名迫胁。何谓诈善。若欲欺诳若取财物。而现亲附。是名诈善。何谓隐藏。若人共物未分。私取好者覆匿。是名隐藏。何谓共畜。若人已行筹分物。以物不善强择取好者。是名共畜。何谓好说官事。常以官法言首。或言筹算。或言长短。染乐其事。是名好说官事。世间事。兵甲事。斗战事。车乘妇女事。华鬘事。酒肉事。淫欲事。床卧事。衣服事。饮食事。沽酒事。亲里事。亦复如是。若染乐其事。何谓若干语。除上乐说事。若余事众生异物异境界异自然异。是名若干语。何谓思惟世间事。若忆念为首。思惟世间成坏。是名思惟世间事。何谓说海事。若以海为言首。或说诸宝。或说真伪。染乐其事。是名说海事。

何谓不知法。若于善不善无记法。不知自相不观相不分别相。是名不知法。何谓不知义。若于诸法今世后世义。不知自相不观相不分别相。是名不知义。何谓时不知。若不知时节应入聚落。应出聚落。应诵读应受学应思惟。于此时不知自相不观相不分别相。是名不知时。何谓不知足食。不知足言。不知足不知自相。不观相不分别相。是名不知足。何谓不知自身。不知我应有如是信如是戒如是学问如是施如是慧如是应答。若于此法不知自相不观相不分别相。是名不知自身。何谓不知众生。刹利众婆罗门众。居士沙门众。应如是往反。应如是坐起。应如是言默。若于众中不知自相。不观相不知分别相。是名不知众。何谓不知人。若持戒毁戒人。若可观人。若于此人不知自相。不观相不分别相。是名不知人。何谓不知胜劣人。若尊卑人不知自相。不观相不分别相。是名不知胜劣人。

何谓邪见。或有人起如是见。无施无与无祠。无善恶业报。无今世后世。无父母无天。无化生众生。无世间沙门婆罗门正趣正至。若今世后世自知证分别说。是名邪见。何谓边见。若见一切有见一切无。见一切一见一切异。若见一切种种。是名边见。何谓倒见。若见正觉谓非正觉。若非正觉谓是正觉。若见善法谓非善法。若见不善法谓是善法。若见正趣沙门婆罗门谓非正趣。若非正趣沙门婆罗门谓是正趣。若有作是见。我乐世乐后生当乐恒常不断不变易法常当定住。是名倒见。何谓求觅见。若于诸见中选择选择己。是名求觅见。何谓求觅戒。若以戒为净。若贪求[打-丁+此]摸。是名求觅戒。何谓求觅道。若以道为净。贪求[打-丁+此]摸。是名求觅道。何谓求觅戒道。若俱以为净。若贪求[打-丁+此]摸。是名求觅戒道。何谓身见。若我见。何谓我见。或有人谓色是我。色中有我。色是我有。我是色有。见受想行识亦如是。是名身见。

何谓躁。若动止轻速疾。是名躁。何谓自称。若叹美过能。是名自称。何谓无信。若不信不入信不胜信不真信。若心不信。是名无信。何谓不觉。若无慧。是名不觉。何谓悭惜。若贪不舍。是名悭惜。复次悭惜憎他施与利养所须。是名悭惜。何谓面誉。不求他财利。随顺他意对称其善。是名面誉。何谓遮惜。若悭吝财物。令人防护门户。恐沙门婆罗门得入乞求。是名遮惜。

何谓不信业。若于善不善无记业中不解重不解究竟不解。是名不信业。何谓不信业报。善不善业有报。若于此报不解重不解究竟不解。是名不信业报。何谓毁施。若非法行施者。是名毁施。何谓毁学。若非学者。是名毁学。何谓自胜。若自高我有信戒施闻智慧辩才。是名自胜。何谓誉怨。若人有怨家。欲现其恶反称其善。有信戒施闻慧辩才。是名誉怨。何谓虚叹。心有邪悔。若无信戒施闻慧辩才。叹说言有。是名虚叹。

何谓不自在。若烦恼心起所作众善不得随意。是名不自在。何谓属他。若业不净。若欲现亲。或作奴仆侍从。是名属他。何谓事他。若与贵胜遨游戏笑。恃为形势。是名事他。何谓不怨憎。若爱喜。是名不怨憎。何谓怨憎。若嗔忿是名怨憎。何谓沉没。若善法废退。是名沉没。何谓心悲。若心不善悲。是名心悲。何谓无厌。若于生活具多欲不止。是名无厌。何谓不勤进。若于善法意不专乐。是名不勤进。何谓不忍辱。若于善法不能堪忍受。是名不忍辱。复次不忍辱。或有不耐饥渴寒热风雨蚊虻蟆子。不适意语。若身心苦痛酸楚。终时刀风解形。不能堪忍受。是名不忍辱。何谓非威仪。若毁佛结戒。是名非威仪。何谓不受教。若如法教授心不敬顺。是名不受教。

何谓近恶知识。若杀生盗窃邪淫妄语饮酒放逸处。若近此人作知识重知识究竟知识相敬念。是名近恶知识。何谓恶亲厚。若杀生盗窃邪淫妄语饮酒放逸处。若共此人亲厚重亲厚究竟亲厚相敬不离。是名恶亲厚。何谓取恶行。依杀生者学杀生。心向彼尊上彼倾向彼以彼为解。依盗窃者学盗窃。依邪淫者学邪淫。依妄语者学妄语。依饮酒放逸处者。学饮酒放逸处。心向彼尊上彼。倾向彼以彼为解。是名取恶行。何谓恶行。若不善境界行。是名恶行。

何谓亲近怯弱者。若不信者无惭无愧者。不学问者懈怠者。失念者无慧者。若亲近此人恭敬承事。是名亲近怯弱。何谓受怯弱法。若怯弱者所说法恭敬受行。是名受怯弱法。何谓知怯弱。若怯弱者所说法。恶法善听受心能分别。是名知怯弱法。何谓持怯弱法。若怯弱者所说法。若持此法正持住不忘相续念不失。是名持怯弱法。

何谓不顺思惟。若不顺善思惟。是名不顺思惟。何谓亲近怯道。谓邪见乃至邪定。若亲近多修学。是名亲近于怯道。何谓劣心。若心懈怠。是名劣心。何谓乱心。若心散在五欲色声香味触。是名乱心。何谓喜诤。若诤讼若系闭。常相违返。是名喜诤。何谓宽禁戒。若缺若荒若垢离禁戒。是名宽禁戒。何谓敬邪法。若恶不善法。以此为尊能得定。是名敬邪法。何谓退善法。若出世间法。于此法废退。是名退善法。何谓掉。若掉动心乱不寂静不正寂静。是名掉。何谓严身。若自扪饰。是名严身。何谓险。若身口意业起动不顺。是名险。何谓耐耻。若在众不问妄说。是名耐耻。何谓狂言。若纵语不摄。是名狂言。何谓不记。若失念善。是名心不记。何谓外念。若念在五欲色声香味触。是名外念。复次外念。若念外道。若敬念外道。心在彼法。是名外念。何谓随忧喜。若俗间有种种喜乐种种忧苦。心有希求随顺和同。是名随忧喜。何谓自高。若叹身相是多能。是名自高。何谓毁他。若说他长短。是名毁他。何谓不敬。若轻慢尊长无有敬畏。是名不敬。何谓不自卑。若不下人。是名不自卑。何谓不实敬。若于净行者种种称美虚伪不真。是名不实敬。何谓难满。若饮食无厌。是名难满。何谓难养。求美味是名难养。何谓窳惰。若懈怠。是名窳惰。何谓懈怠。若窳惰。是名懈怠。何谓中止。若求上利则易缘。懈怠故便息。是名中止。何谓后善。若于善法中失灭没。是名后善。何谓欲勤。若乐着于欲。是名欲勤。何谓勤苦。若种种苦身。但非圣法无仪无益无义。是名勤苦。何谓贪。若爱广大极于彼岸。是名贪。何谓贪缠。若爱广大极于彼岸。是名贪缠。何谓恼。若众生若干苦所逼。若恼重恼究竟恼。内燋热内心[夢-夕+登]瞢。是名恼。何谓悲心。若众生为苦恼所逼恼箭入心。若哭泣口说追忆不舍。是名悲心。何谓苦。若身不忍受眼触苦受耳鼻舌身触苦受。是名苦。何谓忧。若心不忍受苦。是名忧。何谓众苦。若为种种苦所逼。心无停息。是名众苦。何谓恐怖。若心惊动。是名恐怖。何谓弱颜。若作善法耽闇喜着。是名弱颜。何谓强颜。如小儿言无忌难。是名强颜。何谓疑惑。二心犹豫不能断结。是名疑惑。何谓无亲。若远离善法。是名无亲。何谓善障碍。若背善法。是名障碍。何谓不相可。若喜斗诤系缠共相言讼。是名不相可。何谓善妨。若作善法因生自高。是名善妨。何谓边实。若边见者执所见为坚实。是名边实。何谓不亲近。若不亲近佛佛弟子。不供养恭敬礼拜。是名不亲近。何谓近离。若曾亲近佛佛弟子供养恭敬礼拜后便废退不复亲近供养恭敬礼拜。是名近离。何谓卑下。身口意业作欺诡不实卑劣法。是名卑下。何谓自强。若起不善心现身口意。是名自强。何谓耐辱。若贪着世俗法希求往来不息。是名耐辱。何谓随贪。若贪逐利养不息。失善人相。是名随贪。何谓自举。若身口意业共掉。是名自举。何谓自放。若心涌散不摄。是名自放。何谓无持。若手足烦恼。无有定操。纵横画地。是名无持。复次无持。若好行来。是名无持。何谓离禅。若不亲近寂静处。是名离禅。何谓不悔。若起不善心欢喜踊跃。无有变失。是名不悔。何谓含忿。若有不可常使不息因增烦恼。是名含忿。何谓吝惜。若于财法护念不舍。是名心吝惜。何谓邪教。若说邪法。是名邪教。若邪见者。集声音句言语口教。是名邪教。何谓诤讼。求他长短不生和顺。是名诤讼。何谓非逊。若所作业心高无有敬顺。是名非逊。何谓敬失。若敬自下非法。是名敬失。何谓灾喜。若见他衰失反生喜快。是名灾喜。何谓求失。若有怨嫌常伺缺漏。是名求失。何谓非行。若比丘犯失威仪作非威仪行。是名非行。何谓求禅。若人聚集处心求名利。便现坐禅相。是名求禅。何谓无益禅。若人坐禅无仪。是名无益禅。何谓不知。恩若从他得财施法施。不知分别正分别不缘分别。是名不知恩。何谓不知己恩。若曾从他得财物施法施不受恩。是名不知己恩。何谓轻毁。若说他过失心不忌难。是名轻毁。何谓嗔恚。若忿怒不。护他意。是名嗔恚。何谓性恶。若身口意卒暴。是名性恶。何谓[鑼-維+(正\*寸)][革\*卬]。若无有忍辱行。是名[鑼-維+(正\*寸)][革\*卬]。何谓断修学。若遮他作善。是名断修学。何谓呵谏反生讥责。若人作恶善谏不受。是名呵谏反生讥责。何谓呵谏。乱语生恚。何谓呵谏不成。何谓呵谏不明。皆如上说。

何谓取身见。缘身见故取身见。身见恶故取身见。如险难道有草木丛林覆上。趣彼道者不知高下深浅。如是取身见者。不识是非好恶。是名取身见。何谓身见饿。缘身见故身见饿。身见恶故身见饿。令众生处诸苦难。如是中渴饿禽兽恶虫饿人非人饿。如是趣彼道者。受无量种种苦。如是取身见。受诸苦痛不至彼岸。是名身见饿。何谓立身见幢。若乐起身见。是名立身见幢。何谓忧身见。若缘身见故生忧恼。重生究竟生忧恼。是名忧身见。何谓求身见。若缘身见故邪求色受想行识。是名求身见。何谓亲近身见。若缘身见故。亲近色受想行识。是名亲近身见。何谓身慢见。若缘身见故。身慢严饰己身。是名身慢见。何谓游戏身见。若缘身见。若缘身见故取爱色受想行识。是名惜身见。若缘身见故取我受想行识。是名我身见。

何谓欲染。若欲界欲色无色界欲。是名欲染。共欲染悲不亲增乐欲亦如是。何谓悕望。若爱初触。是名悕望。何谓重悕望爱。若广大未极彼岸。是名重悕望。何谓究竟悕望爱。若广大以极彼岸。是名究竟悕望。何谓难足。若欲界不足。色无色界不足。是名难足。难满着洒津流没枝网生本希嗜燋渴宅忍尘疮受。亦如上说(一法竟)

何谓失念。若舍善念。是名失念。何谓不正知。或有比丘。不以正知去来屈伸回转。服僧伽梨。执衣持钵。饮食便利。解息睡眠行住坐卧。眠时觉时默时不自护行。是名不正知。何谓不护根门。若见色取。是名不护根门。何谓食不知足。若不量食。是名食不知足。

何谓无明。若痴不善根。是名无明。何谓有爱。若色无色界爱。是名有爱。何谓有见。若常见。是名有见。何谓非有见。若断见。是名非有见。何谓欲漏。若贪着欲界法。是名欲漏。何谓有漏。若贪着色无色界法。是名有漏。何谓欲求。若欲界未度。欲界未知。欲界未断。欲界阴界入色声香味触法。若求觅聚集。是名欲求。何谓有求。若色界无色界未度。色无色界未知。色无色界未断。色无色界阴界。入禅解脱定入定。若求觅聚集。是名有求。何谓不持戒。若破戒。若不持戒。是名不持戒。何谓害见。若六十二见及邪见。是名害见。何谓戒衰。若毁戒不护持。是名戒衰。何谓见衰。若六十二见及邪见。是名见衰。何谓衰命。若邪命。是名衰命。何谓衰仪。若非威仪行。是名衰仪。何谓衰行。若比丘非自境界行。是名衰行。何谓作恶。不善法成就。是名作恶。何谓不作善。出世间善法若不作不成就。是名不作善。何谓亲近在家。若顺世间违于正行。是名亲近在家。何谓亲近出家。若不顺在家法违于世行。是名亲近出家。何谓二缘欲染。若缘净色缘不顺思惟生欲染。是名二缘欲染。何谓二缘嗔恚。缘怨憎缘不顺思惟。是名二缘生嗔恚。熏如烟荒。何谓二缘生邪见。缘他邪说缘不顺思惟生邪见。是名二缘生邪见。何谓嗔恚。若忿怒重忿怒。是名嗔恚。何谓伺怨。若欲报仇缠究竟缠心行痴业究竟忿怒若嗔恚。是名伺怨。何谓怀恨。若心垢秽烦恼所污。是名怀恨。何谓燋热。若不适意。而生忧恼。是名燋热。何谓嫉妒。若他得利养尊重恭敬礼拜。而生嫉妒重嫉妒究竟嫉妒。是名嫉妒。何谓悭惜。若财施法施贪吝。不舍聚集乐着。是名悭惜。何谓幻变。若于尊胜及余人前。为名闻虚誉故。自覆过失。诡谲他人。何谓奸欺。若心邪曲不正。是名奸欺。何谓无惭。若自作恶内心不悔。是名无惭。复次无惭。若人无惭。于可耻法不耻。于恶不善法不耻。是名无惭。何谓无愧。若自作恶不羞他人。是名无愧。复次无愧。若人不愧。于可羞法不羞。于恶不善法不羞。是名无愧。何谓矜高。慢他自誉。是名矜高。何谓诤讼。若起身口意不善掉动粗言忿恼。是名诤讼。何谓贡高。若起不善心。严饰己身称叹己善。意不开解。是名贡高。何谓放逸。若不摄乱念。是名放逸。何谓慢。若言我胜。是名慢。何谓增上慢。言我与胜等。是名增上慢(二法竟)

何谓内集。若于内法中。欲染共欲染。非不增乐欲。悕望重悕望究竟悕望。难足难满。贪洒津漏没枝网生本希嗜着焦渴宅忍尘疮爱。是名内集。何谓外集。若于法欲染共欲染。乃至尘疮爱。是名外集。何谓内外集。若于内外法欲染共欲染。乃至尘疮爱。是名内外集。何谓悕望。若自有善法悕望故欲令他知。是名悕望。何谓大悕望。若多悕望。是名大悕望。何谓恶悕望。若自无善法悕望故。欲令他知有善。是名恶悕望。何谓贪。若于自物财赂妻子等贪欲染贪着。是名贪。何谓恶贪。若于他物财赂妻子等。欲令我有贪欲染贪着。是名恶贪。何谓非法欲染。若母师妻等作欲染行。是名非法欲染。何谓三不善根。贪不善根恚不善根痴不善根。是名三不善根。何谓三难伏。欲难伏恚难伏痴难伏。是名三难伏。何谓三闇。贪闇恚闇痴闇。是名三闇。何谓三荒。欲荒恚荒痴荒。是名三荒。何谓三缠。欲缠恚缠痴缠。是名三缠。何谓三动。欲动恚动痴动。是名三动。何谓内三垢。欲垢恚垢痴垢。是名内三垢。何谓内三竞。欲竞恚竞痴竞。是名内三竞。何谓内三怨。欲怨恚怨痴怨。是名内三怨。何谓内三网。欲网恚网痴网。是名内三网。何谓内三害。欲害恚害痴害。是名内三害。何谓内三憎。欲憎恚憎痴憎。是名内三憎。何谓内三毒。欲毒恚毒痴毒。是名内三毒。何谓三胜。我慢不如慢增上慢。是名三胜。何谓三闇聚。疑惑我过去有我过去无。何姓过去有何因过去有。疑惑我当来有我当来无何姓当来有何因当来。有疑惑我现在有现在无何姓现在有何因现在有。是名三闇聚。何谓三刀。欲刀恚刀痴刀。是名三刀。何谓复有三刀身刀口刀意刀。是名复有三刀。何谓三爱。欲爱有爱非有爱。是名三爱。何谓三不摄。身不摄口不摄意不摄。是名三不摄。何谓三恶行。身恶行口恶行意恶行。是名三恶行。何谓身三恶行。杀盗邪淫。是名身三恶行。何谓意三恶行。贪恚邪见。是名意三恶行。何谓三不净。身口意不净。是名三不净。何谓三不觉。身口意不觉。是名三不觉。何谓三曲。身口意不直。是名三曲。何谓三痰癊。欲痰癊恚痰癊痴痰癊。是名三痰癊。何谓三欲。欲欲恚欲害欲。是名三欲。何谓三想。欲想恚想痴想。是名三想。何谓三觉。欲觉恚觉害觉。是名三觉。何谓三求。身求口求意求。是名三求。何谓三火。欲火恚火痴火。是名三火。何谓三熅。欲熅恚熅痴熅。是名三熅。何谓三暖。欲暖恚暖痴暖。是名三暖。何谓三炙。欲炙恚炙痴炙。是名三炙。何谓三热。欲热恚热痴热。是名三热。何谓三焦。欲焦恚焦痴焦。是名三焦。何谓三恶。身恶口恶意恶。是名三恶。何谓三有。欲有色有无色有。是名三有。何谓三漏。欲漏有漏无明漏。是名三漏。何谓三浊。身口意浊。是名三浊。何谓三不软。身不软口不软意不软。是名三不软。何谓三不除。身不除口不除意不除。是名三不除(三法竟)

何谓四流。欲流有流见流无明流。是名四流。何谓四扼。欲扼有扼见扼无明扼。是名四轭。何谓四取。欲取有取戒取我取。是名四取。

何谓四染欲染色染无色染见染。是名四染何谓口四恶行。妄语绮语两舌恶口。是名口四恶行。何谓四结。悕望身结嗔恚身结戒道身结见实身结。是名四结。何谓四箭。欲箭嗔箭慢箭见箭。是名四箭。

何谓四识住处。比丘识依色作色为境界。色中止爱相续。得增长广大。受想行住处亦如是。是名四识住处。

何谓四缘生爱。若比丘缘衣生爱缘食生爱缘卧具生爱缘医药生爱。是名四缘生爱。何谓四爱相缘。若缘爱生爱缘爱生憎缘憎生憎缘憎生爱。是名四爱相缘。

何谓四恶道行。欲恶道行恚恶道行畏恶道行痴恶道行。是名四恶道行。何谓四业烦恼。杀生业烦恼窃盗业烦恼邪淫业烦恼妄语业烦恼。是名四业烦恼。

何谓四颠倒。无常谓常。想颠倒心颠倒见颠倒。苦谓乐。想颠倒心颠倒见颠倒。无我谓我。想颠倒心颠倒见颠倒。不净谓净。想颠倒心颠倒。见颠倒。是名四颠倒。

何谓四怖。王法怖贼盗怖火怖水怖。是名四怖。何谓复有四怖。老怖病怖死怖恶趣怖。何谓复有四怖。波怖涛涌怖洄澓怖失收摩罗怖(秦言[魚\*曷]鱼)。何谓复有四怖。自衰怖诽谤怖孤遗怖无子怖。是名复有四怖。

何谓四退转法。如世尊说四退转法。何谓四。比丘尊重嗔恚不尊重正法。尊重憎嫉不尊重正法。尊重利养不尊重正法。尊重恭敬不尊重正法。

&nbsp;&nbsp;&nbsp;&nbsp;嗔恚憎嫉&nbsp;&nbsp;&nbsp;&nbsp;利养恭敬&nbsp;&nbsp;&nbsp;&nbsp;如是尊重

&nbsp;&nbsp;&nbsp;&nbsp;比丘失道&nbsp;&nbsp;&nbsp;&nbsp;良田败种&nbsp;&nbsp;&nbsp;&nbsp;善法不生

是名四退转法(四法竟)

何谓五欲。眼识色爱喜适意爱色欲染相续。耳鼻舌身识触亦如是说。是名五欲。

何谓五盖。欲染盖嗔恚睡眠掉悔疑盖。是名五盖。何谓五下分烦恼。身见疑戒盗欲染恚。是名五下分烦恼。何谓五上分烦恼。色染无色染无明慢掉。是名五上分烦恼。

何谓五道。地狱畜生饿鬼人天。是名五道。

何谓五心荒。如比丘疑惑世尊。不信不度不解。比丘心疑惑世尊。心不信不度不解已。比丘心不向世尊不信不亲近不解已。此谓初心荒。法僧亦如是。复次比丘戒有缺行荒行垢行。比丘戒缺行荒行垢行已。比丘心不向戒不信不亲近不解。比丘不向戒不信不亲近不解已。是名四心荒。复次比丘心恼害诸净梵行者。心荒不信。毁骂恶言轻谤诸梵净行者。比丘恼害诸梵净行。诸恼害心荒于不信。毁骂恶言轻谤诸梵净行者已。比丘心不向诸梵净行者。不信不亲近不解。比丘心不向诸梵净行者。不信不亲近不解已。是名五心荒。

何谓五心缠。如比丘身不离染不离欲不离爱不离渴不离燋热。比丘不离染不离欲不离爱不离渴不离燋热已。比丘心不向勤进信寂静断结。比丘不向勤精进信寂静断结已。此谓初心缠。复次比丘勤行色欲等乐。勤行卧具睡眠乐。比丘勤行色欲等乐。勤行卧具睡眠已。比丘心不向勤精进正信寂静行断结。比丘心不向勤精进正信寂静行断已。是名第二第三心缠。复次比丘得少进便住不上求。未得欲得。未解欲解。未证欲证。比丘得少进便住不上求。未得欲得未解欲解未证欲证已。比丘不向勤精进正信寂静行断结。比丘心不向勤精进正信寂静行断结已。是名第四心缠。复次比丘悕望生种种天上故。行梵净行。我以此戒道苦行梵净行。令我作天王或作辅臣。比丘悕望生种种天上故。行梵净行。我以此戒道苦行梵净行。令我作天王。或作辅臣已。比丘心不向勤精进正信寂静行断结。比丘心不向勤精进正信寂静行断结已。是名五心缠。

何谓五怖。若杀生缘杀生故于现世怖未来世怖。窃盗邪淫妄语饮酒放逸处怖亦如是。是名五怖。五怨亦如是。

何谓五无间。杀父无间。杀母无间。杀阿罗汉无间。破众僧无间。恶心出佛身血无间。是名五无间。

何谓五犯戒。杀生盗窃邪淫妄语饮酒放逸。是名五犯戒。

何谓五非法语。非时语无实语无义语非法语不调顺语。是名五非法语。何谓五不乐。不乐独处不乐出世不乐寂静不乐梵行不乐诸善法。是名五不乐。

何谓五憎恶。不亲自亲不应呵横呵数到白衣家常喜多语好行乞求。是名五憎恶。

何谓五嗔恚本法。作碍触恼嗔恚诤讼专执是名五嗔恚本法。

何谓五忧本法。忧悲苦恼众苦。是名五忧本法。

何谓五嫉妒。舍宅嫉妒豪族嫉妒利养嫉妒名闻嫉妒是名五嫉妒。

何谓五缘睡眠。欠呿[夢-夕+登]懵不乐身重心沉没。是名五缘睡眠。

何谓犯戒五过患。自招衰损他为呵责恶名流布死时有悔后堕恶道。是名犯戒五过患。何谓复有犯戒五过患。缘犯戒故。未得财物。不得已得财物欺夺。若至刹利众婆罗门众居士众沙门众中。心怀恐惧。为沙门婆罗门。远称过恶。身坏命终。便堕恶道。是名犯戒五过患。

何谓五不敬顺。不敬顺父母沙门婆罗门尊长不敬顺(五法竟)