## 立世阿毗昙论卷第八

### 地狱品第二十三

#### 第一更生地狱。

&nbsp;&nbsp;&nbsp;&nbsp;过现未来世&nbsp;&nbsp;&nbsp;&nbsp;众生还往生

&nbsp;&nbsp;&nbsp;&nbsp;退起及轮转&nbsp;&nbsp;&nbsp;&nbsp;佛世尊证见

&nbsp;&nbsp;&nbsp;&nbsp;诸业不唐捐&nbsp;&nbsp;&nbsp;&nbsp;有果报不失

&nbsp;&nbsp;&nbsp;&nbsp;随时处成熟&nbsp;&nbsp;&nbsp;&nbsp;圣智者自觉

&nbsp;&nbsp;&nbsp;&nbsp;瞿昙知此说&nbsp;&nbsp;&nbsp;&nbsp;八种大地狱

&nbsp;&nbsp;&nbsp;&nbsp;世尊悉证见&nbsp;&nbsp;&nbsp;&nbsp;成一切法眼

&nbsp;&nbsp;&nbsp;&nbsp;更生及黑绳&nbsp;&nbsp;&nbsp;&nbsp;山磕二叫唤

&nbsp;&nbsp;&nbsp;&nbsp;小大两烧热&nbsp;&nbsp;&nbsp;&nbsp;及大阿毗止

&nbsp;&nbsp;&nbsp;&nbsp;如是八地狱&nbsp;&nbsp;&nbsp;&nbsp;佛说难可度

&nbsp;&nbsp;&nbsp;&nbsp;恶人恒充满&nbsp;&nbsp;&nbsp;&nbsp;各各十六隔

&nbsp;&nbsp;&nbsp;&nbsp;四角及四门&nbsp;&nbsp;&nbsp;&nbsp;分分皆正等

&nbsp;&nbsp;&nbsp;&nbsp;上高百由旬&nbsp;&nbsp;&nbsp;&nbsp;四方百由旬

&nbsp;&nbsp;&nbsp;&nbsp;铁城所围绕&nbsp;&nbsp;&nbsp;&nbsp;铁盖覆其上

&nbsp;&nbsp;&nbsp;&nbsp;下地皆是铁&nbsp;&nbsp;&nbsp;&nbsp;炎炽火遍满

&nbsp;&nbsp;&nbsp;&nbsp;烧恶人可畏&nbsp;&nbsp;&nbsp;&nbsp;恒然难可近

&nbsp;&nbsp;&nbsp;&nbsp;见者必毛竖&nbsp;&nbsp;&nbsp;&nbsp;极苦不可看

&nbsp;&nbsp;&nbsp;&nbsp;我今当为汝&nbsp;&nbsp;&nbsp;&nbsp;如法次第说

&nbsp;&nbsp;&nbsp;&nbsp;恭敬一心听&nbsp;&nbsp;&nbsp;&nbsp;如我所说言


有一地狱名曰更生。一切皆铁昼夜烧然恒有光炎。长多由旬广亦如是。是中罪人狱卒捉持脚上头下。依黑绳分斫以鐇斧。时被斫已唯有余骨。筋所接连闷绝暂死。极大重苦狱卒掷去。是时冷风吹之还活。由此风故皮肉复常。是时罪人手爪自生坚利如剑。与其同类互起怨心作是思惟。是人昔时曾经为我作如是恶。是故我先速害彼。彼起害心亦复如是。更互相斫如芟麻丛。是地狱人受如此相害。上上品苦难可堪忍。极坚极强最为痛辣。乃至恶业受用未尽求死不得。以何行业起此果报。令诸众生于彼中生。昔在人中众多女人。共一夫主互相嗔妒。若多男子共诤一女起怨家心。或邪淫他妇或诤田园及车乘等。或二国王诤于邻地。或劫盗他财为财主所治。共结怨家如人交阵。更相残戮。已结怨家未相解谢。怀此命终由此业报彼中受生。

复次种种诸恶不善业报故于彼中生。复次有增上业感彼中生。彼中生已受用种种恶业果报。云何业因令诸罪人更相残斫。昔在人中执持鐇斧及刀仗等。斩斫有命众生之类。是故于中受相斫报。复次何业为冷风所吹而复更生。昔在人中畜养饮食。牛鹿猪羊鸡鸭之属得肥长已。为得多肉当复烹杀。由此业报感彼冷风还得暂活。云何业报得生利爪如利剑。昔在人中给人刀仗。作如此教汝等可来。某处州郡及县邑等。往彼行杀或人或畜。由此业报剑爪得生。

云何此狱名曰更生。彼中罪人作如此意。我今更生身肉如本故名更生。又复此狱本名更生。尔时世尊欲重明此义。而说偈言。

&nbsp;&nbsp;&nbsp;&nbsp;更生地狱中&nbsp;&nbsp;&nbsp;&nbsp;头下脚在上

&nbsp;&nbsp;&nbsp;&nbsp;执持鐇斧等&nbsp;&nbsp;&nbsp;&nbsp;随绳卒所斫

&nbsp;&nbsp;&nbsp;&nbsp;是时被斫已&nbsp;&nbsp;&nbsp;&nbsp;唯余骨聚在

&nbsp;&nbsp;&nbsp;&nbsp;血肉皮筋等&nbsp;&nbsp;&nbsp;&nbsp;还复如本生

&nbsp;&nbsp;&nbsp;&nbsp;指端利剑爪&nbsp;&nbsp;&nbsp;&nbsp;由业自然生

&nbsp;&nbsp;&nbsp;&nbsp;随昔怨嗔心&nbsp;&nbsp;&nbsp;&nbsp;更互相斩斫

&nbsp;&nbsp;&nbsp;&nbsp;受相斫害已&nbsp;&nbsp;&nbsp;&nbsp;冷风还更吹

&nbsp;&nbsp;&nbsp;&nbsp;生一切身分&nbsp;&nbsp;&nbsp;&nbsp;诤风业所感

&nbsp;&nbsp;&nbsp;&nbsp;如来人天师&nbsp;&nbsp;&nbsp;&nbsp;如实见是已

&nbsp;&nbsp;&nbsp;&nbsp;是故说更生&nbsp;&nbsp;&nbsp;&nbsp;造恶人住处


#### 第二黑绳地狱。

复次地狱名为黑绳一切皆铁。昼夜烧燃火恒光炎。长多由旬广亦如是。是中罪人狱卒捉持扑令卧地。如[狂-王+單]生树随黑绳界斫以鐇斧。或为八角或复六角或复四棱。有诸罪人从其足跟。乃至颈项。斤斧斩斫如蔗节长。复有罪人从项至足。斧斤细断亦如蔗节。是地狱人受此残戮。上上品苦难可堪忍。极坚极强最为痛恼。乃至恶业受用未尽求死不得。是何行业起此果报。令诸众生于彼中生。昔在人中作如此业。随世律制随世量决。自作教他如是重罚。如是多量斩斫其手。如是量者斩斫其脚。劓鼻刵耳亦复如是。如是多量割其背肉。或割二髀或五两或十两。由此业报是诸众生于中受生。复有种种诸恶不善业报于彼中生。复次有增上业感彼中生。彼中生已受用种种恶不善业报。彼中有时狱卒骂詈。怖畏受罪之人恶人起起莫动。时无量罪人心大惊怖。一时竦倚犹如幡林。是时铁衣铁袈裟火恒烧燃出大光炎。无数千万赤铁袈裟及赤铁衣。从空来下时诸罪人作是叫唤。是衣来是衣来。是衣至已随一一人各各缠裹。皮肉筋骨悉皆焦烂。焦烂尽已铁衣自去。是地狱人受此烧炙。上上品苦难可堪忍。极坚极强最为痛辣。乃至恶业受报未尽求死不得。是何行业受此果报。令诸众生于彼中生。昔在人中捉持鞭杖捶挞有命众生。或以皮杖或用萪藤。或复鱼尾鞭枷众生。复有出家破戒受用国土衣服及与腰绳。以此业报于中受生。复次种种诸恶不善果报于彼中生复次有增上业感彼中生。彼中生已受用种种不善业报。有诸罪人狱卒剥皮。从足跟至颈则止不令都离。又狱卒从颈项剥皮。至足跟而止亦不都离。复有罪人从颈剥皮至腰而止。或从腰剥皮至跟而止。令诸罪人身所带皮。垂拖披曳皆至于地。自地践履痛苦难当。譬如世人所著衣服。纵横长短不能整齐。在其身皮亦复如是。此地狱人受自[利-禾+皮]剥。上上品苦难可堪忍。极坚极强最为痛辣。乃至恶业受报未尽求死不得。是何行业受此果报。令诸众生于彼中生。昔在人中作如是业。有命众生生剥其皮。令皮不脱犹着其身似如衣服为戏乐等。复次昔在人中鞭挞众生。或自作为他所教。复次出家破戒。受用国土衣服卧具等。由此业报于彼受生。复有种种诸恶不善业报于彼中生。复次有增上业感彼中生。彼中生已受用种种不善业报。是地狱中极大黑暗。密烟充满烟气燥辣。裂皮破肉彻骨至髓。此烟毒触遍身内外。狱卒驱逼令入烟中然后方置。是诸罪人畏避此烟周章驰走。无数由旬互蹋身皮更相困苦。是地狱人受此烟毒。上上品苦难可堪忍。极坚极强最为痛辣。乃至恶业受报未尽求死不得。是何行业受此果报。令诸众生于彼中生。昔在人中作高密室以烟杀人。或作牢狱人以烟苦。或豪猪或陵鲤或獭或狐或狸或鼠或猾。蜜蜂之属皆在坎中。于其穴中作烟熏取。乃至蚊蚋以烟熏逐。以此业报于中受生。复有种种诸恶不善业报于彼中生。复次以增上业感彼中生。彼中生已受用种种不善业报。云何此狱名为黑绳。是中罪人随黑绳界。斩斫困苦故名黑绳。又复自性本名黑绳。欲重宣此义。而说偈言。

黑绳中狱卒[狂-王+單]罪人如树
&nbsp;&nbsp;&nbsp;&nbsp;随黑绳界道&nbsp;&nbsp;&nbsp;&nbsp;执持鐇斧斫

&nbsp;&nbsp;&nbsp;&nbsp;复次赤铁衣&nbsp;&nbsp;&nbsp;&nbsp;昼夜恒烧热

&nbsp;&nbsp;&nbsp;&nbsp;缠压诸罪人&nbsp;&nbsp;&nbsp;&nbsp;血肉流及燥

&nbsp;&nbsp;&nbsp;&nbsp;剥足皮至颈&nbsp;&nbsp;&nbsp;&nbsp;从颈腰亦然

&nbsp;&nbsp;&nbsp;&nbsp;黑绳中罪人&nbsp;&nbsp;&nbsp;&nbsp;多无皮赤肉

&nbsp;&nbsp;&nbsp;&nbsp;可畏黑暗中&nbsp;&nbsp;&nbsp;&nbsp;毒烟悉充满

&nbsp;&nbsp;&nbsp;&nbsp;狱卒逼驱入&nbsp;&nbsp;&nbsp;&nbsp;入已方舍置

&nbsp;&nbsp;&nbsp;&nbsp;驰走多由旬&nbsp;&nbsp;&nbsp;&nbsp;烟暗无所见

&nbsp;&nbsp;&nbsp;&nbsp;更互履身皮&nbsp;&nbsp;&nbsp;&nbsp;自他俱困苦

&nbsp;&nbsp;&nbsp;&nbsp;此中因及果&nbsp;&nbsp;&nbsp;&nbsp;如实佛自知

&nbsp;&nbsp;&nbsp;&nbsp;如是说黑绳&nbsp;&nbsp;&nbsp;&nbsp;恶人所住处


大巷地狱在更生黑绳二狱中间。其有地狱名曰大巷如大市巷。是中罪人或时仰眠。或时覆眠或置臼中铁杵舂捣。或有罪人从脚至颈分分斩斫。或有罪人褫皮布地。还割其肉以积皮上。复有罪人下剑手断举剑手生。以是因缘积其手聚犹如山高。脚耳鼻头下剑即断举剑还生。头鼻等聚亦如山高。乃至恶业受报未尽求死不得。是何行业受此果报。令诸众生于彼中生。昔在人中屠脍为业。杀羊猪牛鹿以自活命。或捕鱼鸟或辩决牢狱。或自为劫盗或刑剪罪人。由此业报彼中受生。复有种种诸恶业于彼中生。复次有增上业感彼中生。彼中生已受用种种不善业报。是地狱人头如象头身似人身。复有罪人头如马头身如人身。复有罪人头如牛头身亦似人。如是等类种种不同。是中狱卒取诸罪人驾以铁车。昼夜烧燃恒有光炎。赤铁为枙赤铁为绳。是中路地一切皆铁。长多由旬广亦如是。是中狱卒执赤铁锥驱蹙来去。受如此害。上上品苦难可堪忍。极坚极强最为痛辣。乃至恶业受用未尽求死不得。彼是何业受此果报。令诸众生于此中生。昔在人中。或调象师或调马师。或复调牛诸骑乘师等。由此业报彼中受生。复次种种诸恶业报于彼中生。彼有增上业报感彼中生。彼中生已受用种种不善果报。彼中复有众生头作牛头身是人身。亦有鹿头人身。复有猪头人身。如是等类种种无数。狱卒众多聚集围绕。执持弓刀种种器仗。斫刺罪人受此残害。上上品苦难可堪忍。极坚极强最为痛辣。乃至恶业受用未尽求死不得。是何行业受此果报。令诸众生于彼中生。昔在人中持捉刀杖。田猎网捕有命众生。多人围绕或斫或刺或杀或害。由此等业彼中受生。复次种种诸恶业报于彼中生。复有增上业报感彼中生。彼中生已受用种种不善业报。彼中有树名逆刺睒浮利一切皆铁。昼夜烧燃恒有光炎。树高一由旬刺长十六寸。彼中狱卒捉罪人臂。牵上刺树而复牵下。若牵上时刺低向下。若牵下时刺仰向上。牵上下时腹若着树皮肉即尽。若背着树皮肉亦尽。其腹皮肉还复更生。胁背皮肉尽生亦尔。由此事故随腹胁背牵上牵下。如是罪人受此残害。上上品苦难可堪忍。极坚极强最为痛剧。乃至恶业受用未尽求死不得。昔行何业受此果报。令诸众生于彼中生。昔在人中邪淫他妇。或有妇人欺背夫主。由此等业于彼中生。复次种种诸恶业报于彼中生。复有增上业报于彼中生。彼中生已受用种种不善业报。于彼狱中复有众多赤铁炭山。昼夜烧燃恒有光炎。是中狱卒捉罪人臂牵上牵下。随腹着山皮肉焦尽。若背着山皮肉亦尽。腹还复故背胁皮肉尽生亦尔。由此事故随腹胁背牵上牵下。如是罪人受此残害。上上品苦难可堪忍。极坚极强最为痛辣。乃至恶业受用未尽求死不得。昔行何业受此果报。令诸众生于彼中生。昔在人中取有命众生掷置火中。或热砂中或热灰中。或掷不净秽中。或以牛马驾于车乘热砂中行。由此等业彼中受生。复次种种诸恶业报于彼中生。复有增上业报感彼中生。彼中生已受用种种不善业报。

#### 第三聚磕地狱品。

复有地狱名为聚磕。其相犹如二山中间。是中狱卒执持种种器杖恐怖罪人。是时罪人悉皆畏惧。入二山中间无数千人。入山中央已有大火聚塞断前路。是时罪人见是猛火便欲缩退。复见其后有大火聚。周慞宛转二山便合。两山来时一切罪人。发声叫唤作如是言。是山来已是山来已。山遂相合如压麻油。山压罪人亦复如是。既压竟已山开向上。是诸罪人见山耸起。争入其下山即复落重压其身。譬如张压压诸杂狩血流成江。唯筋骨在无复皮肉。受此残害。上上品苦难可堪忍。极坚极强最为痛苦。乃至恶业受用未尽求死不得。昔何行业受此果报。令诸众生于彼中生。昔在人中以竹笪覆人牵象践蹋。或斗战时作诸压车以磕于人。又悬机石缒下杀人。复于崄路作诸机阱陷杀众生。或以爪齿掏啮蚤虱。如是等业受此果报。于中受生。复有种种诸不善业于彼中生。复有增上业感彼中生。彼中生已受用种种不善业报。其中罪人但余筋骨无复血肉。是时狱卒谓其伴言。我今共汝一弹指顷。舂捣罪人即捉诸罪人。内热铁艚中以热铁杵捣碎其身。一弹指顷当人中五百年寿。受此残害上上品苦具如前说。昔行何业感是果报。令诸众生于彼中生。昔在人中或执持矛槊及叉戟等刺害众生。谷米麻麦合虫舂[白\*易]。由此等业于中受生。复有种种不善业报于彼中生。复有增上业感彼中生。彼中生已受用种种不善业报。云何此狱名曰聚磕。是中罪人聚集一处。两山聚磕故名聚磕。又复此狱本名聚磕故名聚磕。重说偈言。

&nbsp;&nbsp;&nbsp;&nbsp;聚磕地狱中&nbsp;&nbsp;&nbsp;&nbsp;大二山中央

&nbsp;&nbsp;&nbsp;&nbsp;无数诸罪人&nbsp;&nbsp;&nbsp;&nbsp;入中如鹿聚

&nbsp;&nbsp;&nbsp;&nbsp;由昔业报故&nbsp;&nbsp;&nbsp;&nbsp;是两山相合

&nbsp;&nbsp;&nbsp;&nbsp;磕压多众生&nbsp;&nbsp;&nbsp;&nbsp;火聚塞前后

&nbsp;&nbsp;&nbsp;&nbsp;从罪人身分&nbsp;&nbsp;&nbsp;&nbsp;流血成江河

&nbsp;&nbsp;&nbsp;&nbsp;如是受困苦&nbsp;&nbsp;&nbsp;&nbsp;中间不得死

&nbsp;&nbsp;&nbsp;&nbsp;安置赤铁艚&nbsp;&nbsp;&nbsp;&nbsp;执杵所舂捣

&nbsp;&nbsp;&nbsp;&nbsp;受昔诸业报&nbsp;&nbsp;&nbsp;&nbsp;弹指五百年

&nbsp;&nbsp;&nbsp;&nbsp;如来人天师&nbsp;&nbsp;&nbsp;&nbsp;如实见其已

&nbsp;&nbsp;&nbsp;&nbsp;是故说聚磕&nbsp;&nbsp;&nbsp;&nbsp;造恶人住处


#### 第四地狱名叫唤品。

复有地狱名为叫唤。其相犹如狭室无量千数。彼中罪人人各一室身大房小。迫迮困苦绝四威仪受烧炙害。是罪人下其火炽然。火势若猛叫声则烈。火势小羸叫声则下受此烧炙。上上品苦难可堪忍。极坚极强最为痛剧。乃至恶业受用未尽求死不得。昔何业行受此果报。令诸众生于彼中生。昔在人中于无救济于无依止众生。自作教他行大重罚。自作教他焚燎原野。或作密室以火杀之。或作牢狱以火苦人。或豪猪陵鲤獭狐狸。鼠等穴处之类。于其穴口以火烧炙。乃至蚊蚋以火熏逐。以此业报于中受生。复有种种诸恶业报于彼中生。复次以增上业感彼中生。彼中生已受用种种不善业报。

#### 第五地狱名大叫唤品。

复有地狱名大叫唤。其相犹如大陷。广长无数由旬。皆是赤铁具如前说。是中狱卒手持铁拍拟怖罪人。罪人见已生大怖畏。或走逃叛或不逃叛。或周章漫走。或面拓壁或复直视。或逢迎赞叹或辞谢乞恩。是时狱卒问逢迎者。汝等云何敢来迎我。即以铁拍打碎其头。如破酪堈头碎脑溅。亦复如尔。语不迎者。汝何敢不来。碎破其头亦复如前。漫走不走拓壁正视。叛不叛者各问打治例皆如是。以此因缘悉皆破头。无得免者受此残碎。上上品苦难可堪忍。极坚极强最为痛剧。乃至恶业受报未尽求死不得。昔何行业受此果报。令诸众生于彼中生。昔在人中凿陷为狱。若犯罪者安置是中。令其不见日月明光。由此业报于彼受生。复有种种诸恶业报。于彼中生。复次诸增上业感彼中生。彼中生已受用种种不善业报。复行何业受碎头报。昔在人中有命众生打破其头。或鱼蛇蜈蚣等种种众生。由是等业受碎头报。此狱烧炙困苦复剧于前。长有碎首等苦。云何此狱名大叫唤。是中罪人由拍由火。大号大叫唯大叫声无所诠辩。乃至不能唤母唤父。是故地狱名大叫唤。又复自性名大叫唤。重说偈言。

&nbsp;&nbsp;&nbsp;&nbsp;叫唤地狱中&nbsp;&nbsp;&nbsp;&nbsp;多人被迫迮

&nbsp;&nbsp;&nbsp;&nbsp;下火若大燃&nbsp;&nbsp;&nbsp;&nbsp;叫唤声可畏

&nbsp;&nbsp;&nbsp;&nbsp;若火势羸弱&nbsp;&nbsp;&nbsp;&nbsp;叫声亦随下

&nbsp;&nbsp;&nbsp;&nbsp;摧折威仪苦&nbsp;&nbsp;&nbsp;&nbsp;及以烧炙痛

&nbsp;&nbsp;&nbsp;&nbsp;第二大叫唤&nbsp;&nbsp;&nbsp;&nbsp;深暗令毛竖

&nbsp;&nbsp;&nbsp;&nbsp;壁立不可登&nbsp;&nbsp;&nbsp;&nbsp;广大无数量

&nbsp;&nbsp;&nbsp;&nbsp;狱卒于彼中&nbsp;&nbsp;&nbsp;&nbsp;执持赤铁拍

&nbsp;&nbsp;&nbsp;&nbsp;碎头如怨家&nbsp;&nbsp;&nbsp;&nbsp;无量百千年

&nbsp;&nbsp;&nbsp;&nbsp;如来人天师&nbsp;&nbsp;&nbsp;&nbsp;如实见是已

&nbsp;&nbsp;&nbsp;&nbsp;故说二叫唤&nbsp;&nbsp;&nbsp;&nbsp;造恶人住处


#### 第六地狱名烧炙品。

复有地狱名曰烧炙。其相犹如陶窖一切皆铁。昼夜烧然恒发光炎。广长无数由旬。是中罪人无数千万。闭塞烧炙熟已内外焦燥。虚脆易脱譬如肉脯。是时狱门自然开。其门外边有无数狗。或乌或驳身高长大。伺待门开争入狱里。牵出罪人咋[狂-王+單]其身。如倒生树恣意啖食。既被食已皮肉皆尽。唯余骨聚困苦难处当时闷绝。冷风来吹皮肉更复。是时狱卒复驱令入。还受先苦烧炙食啖。上上品苦具如前说。昔何行业受此果报。令诸众生于彼中生。昔在人中造作牢狱无有门户。增土象粪杂以泥壁。及以涂地以盐和瞿昙婆树油。溅罪人身掷置狱中。日光照炙于一夜中臭烂膀胀。或蒸或煮杀害罪人。或复安火燃炙杀人。或煮蚕茧或煎炒有命众生。以此业报于中受生。复有种种诸恶业报。及增上业报感彼中生具如上说。复由何业为狗食啖。昔在人中畜养师子虎豹熊罴豺狗之属。令其咋啮有命众生。以是等业受彼中生余如上说。昔何行业得冷风吹。昔在人中为须多肉养饴众生。以此业故得冷风触。云何此狱名之烧炙。是中罪人身心被炙故名烧炙。又复自性名为烧炙。重说偈言。

&nbsp;&nbsp;&nbsp;&nbsp;烧炙地狱中&nbsp;&nbsp;&nbsp;&nbsp;铁舍大炎热

&nbsp;&nbsp;&nbsp;&nbsp;气热极盛猛&nbsp;&nbsp;&nbsp;&nbsp;犹如烧火聚

&nbsp;&nbsp;&nbsp;&nbsp;是中造罪人&nbsp;&nbsp;&nbsp;&nbsp;密塞而受炙

&nbsp;&nbsp;&nbsp;&nbsp;如昔所行业&nbsp;&nbsp;&nbsp;&nbsp;此中受苦报

&nbsp;&nbsp;&nbsp;&nbsp;是时身已熟&nbsp;&nbsp;&nbsp;&nbsp;群狗竞食啖

&nbsp;&nbsp;&nbsp;&nbsp;皮肉皆消尽&nbsp;&nbsp;&nbsp;&nbsp;唯骨是其余

&nbsp;&nbsp;&nbsp;&nbsp;冷风一来吹&nbsp;&nbsp;&nbsp;&nbsp;皮肉还复本

&nbsp;&nbsp;&nbsp;&nbsp;狱卒更驱入&nbsp;&nbsp;&nbsp;&nbsp;还更受前苦

&nbsp;&nbsp;&nbsp;&nbsp;如来人天师&nbsp;&nbsp;&nbsp;&nbsp;如实见是已

&nbsp;&nbsp;&nbsp;&nbsp;故说是烧炙&nbsp;&nbsp;&nbsp;&nbsp;造罪人住处


#### 第七地狱品名大烧炙。

复有地狱名大烧炙。其相如高广山一切皆是赤铁。昼夜烧然恒发光炎。有赤铁利串烧热最剧。恒发光炎周圆上下皆所围绕。或有罪人一串所贯就火山炙。或两三串或十二十。乃至百千纵横穿贯就火山炙。若一边已熟其串自转复炙一边。复有罪人铁串自拔贯未伤处翻转就炙。复有罪人由上上品恶业报故无数诸串并皆自来叉刺其身。是中罪人受此串炙。上上品苦难可堪忍。极坚极强最为痛剧。乃至恶业受报未尽求死不得。昔行何业受此果报。昔在人中串贯火炙。有命众生由此业报于中受生。复有种种诸恶业报于彼中生。复次诸增上业感彼中生。彼中生已受用种种不善业报。云何此狱名大烧炙。彼中罪人为串所刺。以就火山内外烧炙。愁忧苦恼故说大烧炙。又复自性本名烧炙。重说偈言。

&nbsp;&nbsp;&nbsp;&nbsp;大烧炙地狱&nbsp;&nbsp;&nbsp;&nbsp;利串皆是铁

&nbsp;&nbsp;&nbsp;&nbsp;围绕铁火山&nbsp;&nbsp;&nbsp;&nbsp;宿世恶业感

&nbsp;&nbsp;&nbsp;&nbsp;是中行恶人&nbsp;&nbsp;&nbsp;&nbsp;无数被穿贯

&nbsp;&nbsp;&nbsp;&nbsp;如反覆炙鱼&nbsp;&nbsp;&nbsp;&nbsp;随业令其尔

&nbsp;&nbsp;&nbsp;&nbsp;如来人天师&nbsp;&nbsp;&nbsp;&nbsp;如实见是已

&nbsp;&nbsp;&nbsp;&nbsp;故说大烧炙&nbsp;&nbsp;&nbsp;&nbsp;造恶人住处


#### 第八阿毗止地狱品。

复有地狱名阿毗止。其相犹如大城一切皆是赤铁。昼夜烧燃恒发光炎。是狱东壁一切赤铁。昼夜烧燃恒出火炎。西南北壁上下并燃东壁火炎交彻西壁。西壁火炎亦彻东壁。南火彻北北火彻南。上火彻下下火彻上。四方火炎遍满狱中。是中罪人无量千数重沓受烧犹如樵[卄/積]。中有罪人由此恶业上上品故。身体长大虚疏柔软。更相蹙逼身首低垂。不能行走绝四威仪。有诸罪人由此宿业下中品故恒求出离周章漫走。或有时节是大地狱东门自开。是诸罪人咸唱门开竞走求出。未至门边门自还闭。是时西门更复开辟。南门北门亦复自开。是诸罪人唱云门开。疾走向门未至门所门已自闭。是中罪人受此无间地狱大苦。难可堪忍。极坚极强最为痛剧。乃至恶业受报未尽求死不得。昔行何业受此果报。昔在人中或杀母杀父杀阿罗汉。起杀害心出佛身血破和合僧。或复其母已是圣人生于淫逼。杀正定聚人或杀菩萨众生。或破坏如来四种支提。或劫夺聚集因缘四方僧物。或行杀生偷盗邪淫。妄语两舌恶口绮语。贪爱嗔恚邪见等最极上品。随其一二乃至具足。以此恶行于中受生。复有种种诸恶业报于彼中生。复次诸增上业感彼中生。彼中生已受用种种不善业报。云何此狱名阿毗止。彼中罪人恒常受苦无有间息。最上上品余地狱苦则不如此。何以故。余地狱中狱卒或时来或时不来或由冷风大苦暂息。此地狱中则不如是。从始至终受上上品苦难可堪忍。极坚极强最为痛剧。此中罪人寿命一劫。乃至半劫乃至不定。譬如炉冶竟日烧铁星炎沸涌。烧罪人身亦复如是。故说名阿毗止。又复自性亦名阿毗止。重说偈言。

&nbsp;&nbsp;&nbsp;&nbsp;阿毗止地狱&nbsp;&nbsp;&nbsp;&nbsp;一向最剧苦

&nbsp;&nbsp;&nbsp;&nbsp;昼夜火烧燃&nbsp;&nbsp;&nbsp;&nbsp;光炎聚遍满

&nbsp;&nbsp;&nbsp;&nbsp;譬如一日烧&nbsp;&nbsp;&nbsp;&nbsp;铁镬出光炎

&nbsp;&nbsp;&nbsp;&nbsp;如是阿毗止&nbsp;&nbsp;&nbsp;&nbsp;一切火光彻

&nbsp;&nbsp;&nbsp;&nbsp;是中罪人身&nbsp;&nbsp;&nbsp;&nbsp;犹如大火聚

&nbsp;&nbsp;&nbsp;&nbsp;汝等看业力&nbsp;&nbsp;&nbsp;&nbsp;由此不灰炭

&nbsp;&nbsp;&nbsp;&nbsp;或时见门开&nbsp;&nbsp;&nbsp;&nbsp;争竞走驰出

&nbsp;&nbsp;&nbsp;&nbsp;来至门已闭&nbsp;&nbsp;&nbsp;&nbsp;宿业未尽故

&nbsp;&nbsp;&nbsp;&nbsp;如天受乐人&nbsp;&nbsp;&nbsp;&nbsp;求生不求死

&nbsp;&nbsp;&nbsp;&nbsp;此中受苦者&nbsp;&nbsp;&nbsp;&nbsp;求死不求生

&nbsp;&nbsp;&nbsp;&nbsp;如来人天师&nbsp;&nbsp;&nbsp;&nbsp;如实见是已

&nbsp;&nbsp;&nbsp;&nbsp;故说阿毗止&nbsp;&nbsp;&nbsp;&nbsp;造恶人住处


#### 第九外园隔地狱品。

八地狱外四方围绕。各有四重围隔地狱。何等为四。一热灰地狱。二者粪屎地狱。三者剑叶地狱。四烈灰汁地狱。如是四重次第围绕。一一地狱如是应知。若次第说有地狱名热灰。是诸罪人从大地狱出。见外热灰如平坦空地。见此相已起如是心。我今决应往彼。于是罪人往到彼中。脚践热灰皮肉即烂。譬如蜡块投猛火中。随其举脚皮肉还复。或时至膝或时至脐。或时至颈或没不现。此中无数由旬周章漫走。受上上品苦难可堪忍。极坚极强最为痛剧。乃至恶业受报未尽求死不得。昔行何业受此果报。昔在人中取有命众生掷置火中。或热灰中或热砂中。或邪淫他妇过世法则入他境界。或出家破戒行住坐卧僧伽蓝中。或起恶心或蹋践四支堤境界。及履支提影。以此业报于中受生。复有种种诸恶业报于中受生。复次诸增上业感彼中生。彼中生已受用种种不善业报。

第二地狱名曰粪屎。是中罪人出热灰狱外。见粪屎如凉花池。见已起如是心。我今决定必应往彼。是时罪人往入彼中。入其中已有无数虫。虫口坚利皆如剑锋。钻破皮肉乃至筋骨啖食其髓。复有诸虫从鼻孔入食其五藏。或从耳入或从眼入或从口入。或从小大道入并唼食五藏。复有大虫含嚼罪人。血肉既尽吐出其骨如弃枣核。具受如是上上品苦难可堪忍。极坚极强最为痛剧。乃至恶业受报未尽求死不得。昔行何业受此果报。昔在人中取有命众生。掷置粪坑或不净处。乃至沟渎以此业报于中受生。复有种种诸恶业报于中受生。复次诸增上业感彼中生。彼中生已受用种种不善业报。昔行何业受虫食啖困苦果报。昔在人中或令蛇狗蜈蚣鼍鳄之属。啮嚼有命众生。或起恶心受用五尘。由此业报于彼中生。受钻破食啖如是等苦。而说偈言。

&nbsp;&nbsp;&nbsp;&nbsp;已渡粪屎狱&nbsp;&nbsp;&nbsp;&nbsp;见可爱树林

&nbsp;&nbsp;&nbsp;&nbsp;具郁茂枝条&nbsp;&nbsp;&nbsp;&nbsp;往彼欲求乐


如是林中有老乌白颈鸦鹰鹗鹫鸟等。是地复有豺狗野干虎狼师子等。身皆长大是诸禽兽啮[狂-王+單]罪人。如倒生树食啖其肉皮血肉尽。唯余骨在。时诸罪人受此啄害。上上品苦难可堪忍。极坚极强最为痛剧。当时闷绝冷风复吹皮肉更生。复受啖食乃至受报未尽求死不得。昔行何业受此啖食。昔在人中令虎狼师子啖食有命众生。或放鹰犬猎诸禽兽。由此等业彼中受生受食啖报。有种种诸恶业报于中受生。昔行何业被冷风吹。昔在人中畜养众生。使令肥壮欲得多肉。以是业报得冷风吹。

第三地狱名曰剑叶。是诸罪人已度粪屎地狱。见剑叶地狱心起爱着如庵罗林。是剑林路有诸锵刺。匕首剃刀刀剑锋刃遍布其地。时诸罪人行此林路。备受钻刺等苦。得入大林时无数千众生。入此林已恶业因缘。大风卒起雨诸器仗。所谓剑雨箭雨剑雨鐇斧等雨。随所著处身分断绝。头首分离如斫木柄布散狼藉。或雨铁戈从顶贯地。动转不得受此残害。上上品苦极坚极强最为痛剧。乃至恶业受报未尽求死不得。昔行何业受此果报。昔在人中行斗战事。与人刀仗遣令斗战。作如是言。汝等用此器仗取彼国土。长围四合聚集多人肆意杀害。由此业报于彼中生。复有种种业报于中受生。复有增上业报感彼中生。彼中生已受用种种不善业报。剑叶地狱竟。

第四地狱名烈灰汁。是诸罪人从剑叶树林出。见烈灰汁言是清冷江水。心起爱着往入江中。是等罪人先在剑林。遍身破裂入此江水。身并烂坏血肉都尽。唯筋骨相连逐水浮漾受此残酷。上上品苦极坚极强最为痛剧。乃至恶业受报未尽求死不得。昔行何业受此果报。昔在人中取有命众生。热油煎灌或糖或蜡。或煮死尸取汁浇灌。或不净秽身入园人所用池井洗濯。以此业报于中受生。复有种种诸恶业报于中受生。复有增上业报感彼中生。彼中生已受用种种不善业报。灰河两岸有诸狱卒无量千数。身并长大执叉戟等守视罪人。有时罪人语狱卒言官我今大饥。狱卒即以叉取掷置岸上。或用钳钩擘开其口。烧热铁丸恒有光炎。捉内口中唇口焦燃。咽胸心腹五藏肠胃。并皆溃烂丸从下出。是诸罪人受此酷害。上上品苦难可堪忍。极坚极强最为痛剧。乃至恶业受报未尽求死不得。昔行何业受此果报。昔在人中以毒食饴他或鸩杀人。或出家破戒食国土供养。或妄语恶口如是等业。受此果报彼中受生。复有种种诸恶业报于中受生。复次诸增上业感彼中生。彼中生已受用种种不善业报。有时罪人语狱卒言。官我今大渴。狱卒即以叉取罪人掷置岸上。或用钳钩擘开其口。烊热铁汁恒有光炎。灌其口中唇口焦燃。咽胸心腹五藏肠胃。并皆烂溃铁汁下出。是时罪人受此酷害。上上品苦难可堪忍。极坚极强最为痛剧。乃至恶业果报未尽求死不得。昔行何业受此罪苦。昔在人中取象马等尿灌他口鼻。或以五辛辣汁浇他鼻口。或置毒饮中逼令他服。或劝他饮种种诸酒。或为利酤酒或自饮酒。或出家破戒受用国土供养。苏油糖蜜等饮。或复饮他非所堪饮。以此业报于中受生。复有种种诸恶业报于中受生。复有增上业报感彼中生。彼中生已。受用种种余不善业报。重说偈言。

&nbsp;&nbsp;&nbsp;&nbsp;罪人出大狱&nbsp;&nbsp;&nbsp;&nbsp;见此热灰中

&nbsp;&nbsp;&nbsp;&nbsp;犹如平广地&nbsp;&nbsp;&nbsp;&nbsp;起爱即往彼

&nbsp;&nbsp;&nbsp;&nbsp;至已漫驰走&nbsp;&nbsp;&nbsp;&nbsp;无数诸由旬

&nbsp;&nbsp;&nbsp;&nbsp;举下脚生烂&nbsp;&nbsp;&nbsp;&nbsp;备受上品苦

&nbsp;&nbsp;&nbsp;&nbsp;既出热灰狱&nbsp;&nbsp;&nbsp;&nbsp;便见粪屎坑

&nbsp;&nbsp;&nbsp;&nbsp;广长深百丈&nbsp;&nbsp;&nbsp;&nbsp;爱往谓花池

&nbsp;&nbsp;&nbsp;&nbsp;是中无数虫&nbsp;&nbsp;&nbsp;&nbsp;口坚利如锋

&nbsp;&nbsp;&nbsp;&nbsp;穿皮啖血肉&nbsp;&nbsp;&nbsp;&nbsp;破筋骨食髓

&nbsp;&nbsp;&nbsp;&nbsp;复出粪坑已&nbsp;&nbsp;&nbsp;&nbsp;见剑林起爱

&nbsp;&nbsp;&nbsp;&nbsp;谓枝条嫩茂&nbsp;&nbsp;&nbsp;&nbsp;往彼欲求乐

&nbsp;&nbsp;&nbsp;&nbsp;林中种种鸟&nbsp;&nbsp;&nbsp;&nbsp;口啄利如铁

[狂-王+單]人如生树食啖其血肉
&nbsp;&nbsp;&nbsp;&nbsp;是时既食已&nbsp;&nbsp;&nbsp;&nbsp;唯余筋骨在

&nbsp;&nbsp;&nbsp;&nbsp;冷风一来吹&nbsp;&nbsp;&nbsp;&nbsp;皮肉更还复

&nbsp;&nbsp;&nbsp;&nbsp;怖畏起跳踊&nbsp;&nbsp;&nbsp;&nbsp;苦处作安想

&nbsp;&nbsp;&nbsp;&nbsp;路中受残害&nbsp;&nbsp;&nbsp;&nbsp;入可畏剑林

&nbsp;&nbsp;&nbsp;&nbsp;是时身破裂&nbsp;&nbsp;&nbsp;&nbsp;极痛血洪流

&nbsp;&nbsp;&nbsp;&nbsp;出离此林已&nbsp;&nbsp;&nbsp;&nbsp;便复入灰河

&nbsp;&nbsp;&nbsp;&nbsp;如煮豆涌沸&nbsp;&nbsp;&nbsp;&nbsp;或沈或浮转

&nbsp;&nbsp;&nbsp;&nbsp;沸烈灰中汁&nbsp;&nbsp;&nbsp;&nbsp;罪人亦如是

&nbsp;&nbsp;&nbsp;&nbsp;两岸诸狱卒&nbsp;&nbsp;&nbsp;&nbsp;执叉刺其体

&nbsp;&nbsp;&nbsp;&nbsp;将出置地上&nbsp;&nbsp;&nbsp;&nbsp;逼使吞铁丸

&nbsp;&nbsp;&nbsp;&nbsp;或复烊铁汁&nbsp;&nbsp;&nbsp;&nbsp;求饮灌口中

&nbsp;&nbsp;&nbsp;&nbsp;焦烂遍身里&nbsp;&nbsp;&nbsp;&nbsp;然后从下出

&nbsp;&nbsp;&nbsp;&nbsp;如是行恶人&nbsp;&nbsp;&nbsp;&nbsp;受此地狱苦

&nbsp;&nbsp;&nbsp;&nbsp;昔不修善业&nbsp;&nbsp;&nbsp;&nbsp;修行邪曲路

&nbsp;&nbsp;&nbsp;&nbsp;由起正思惟&nbsp;&nbsp;&nbsp;&nbsp;能离诸恶业

&nbsp;&nbsp;&nbsp;&nbsp;一向行善行&nbsp;&nbsp;&nbsp;&nbsp;是人度恶道

&nbsp;&nbsp;&nbsp;&nbsp;知善恶二业&nbsp;&nbsp;&nbsp;&nbsp;果报差别异

&nbsp;&nbsp;&nbsp;&nbsp;智人应离恶&nbsp;&nbsp;&nbsp;&nbsp;当种诸善根

&nbsp;&nbsp;&nbsp;&nbsp;复有别修行&nbsp;&nbsp;&nbsp;&nbsp;八直圣道分

&nbsp;&nbsp;&nbsp;&nbsp;为灭一切苦&nbsp;&nbsp;&nbsp;&nbsp;观无余四法

&nbsp;&nbsp;&nbsp;&nbsp;如来人天师&nbsp;&nbsp;&nbsp;&nbsp;如实见是已

&nbsp;&nbsp;&nbsp;&nbsp;故说园隔狱&nbsp;&nbsp;&nbsp;&nbsp;造恶人住处


#### 第十阎罗地狱品。

如佛婆伽婆及阿罗汉说。如是我闻。一时佛世尊说。比丘我以天眼清净过于肉眼。见诸众生退没生起。善色恶色若妙若粗。或住善道或住恶道。随业受生如实我知。而说偈言。

&nbsp;&nbsp;&nbsp;&nbsp;起造邪恶心&nbsp;&nbsp;&nbsp;&nbsp;及说邪曲语

&nbsp;&nbsp;&nbsp;&nbsp;或作邪身业&nbsp;&nbsp;&nbsp;&nbsp;由昔放逸故

&nbsp;&nbsp;&nbsp;&nbsp;少闻无福德&nbsp;&nbsp;&nbsp;&nbsp;促命中为恶

&nbsp;&nbsp;&nbsp;&nbsp;是人舍身命&nbsp;&nbsp;&nbsp;&nbsp;即堕阎罗狱


佛告比丘。若人宿世不恭敬父母。及沙门婆罗门。不恭敬亲友尊长。不修正善及福德行。于现在恶及未来罪不生怖畏。不行布施不修福德。不受八斋不持五戒。舍寿命已生地狱中。狱卒收录送与阎罗白言。此人往昔不恭敬父母。及沙门婆罗门。不恭敬亲友尊长。不修正善及福德行。于现在世恶及未来罪不生怖畏。不行布施不修福德。不受八斋不持五戒。愿王教诫是人令识善恶因果。时阎罗王依五天使正善教戒。谓众生曰。汝先不见第一天使往彼人中。大王我先不见。王曰。昔汝在人中不见年少童子婴孩。初生仰眠不能避湿就燥时耶。众生言。法王我昔已见。王言。汝见识解何不思计。我今应生未度生法。我应随能依身口意修行善法。为长时中得于正道利益欢乐。众生言。大王我昔放逸不能行善。王言。汝邪恶业自作自长。非父母所作。非国王所作。非天所作。非先亡沙门婆罗门等所作。自作自受。虽不愿求果报决至。时阎罗王因是天使诃责教已。复因第二天使。正善教敕谓众生曰。汝先不见第二天使往彼人中。大王我先不见。王曰。汝昔在人中不见若男若女老长大等。或复背瘘犹如角弓。扶杖前步举身战动。众生言。大王我昔已见。王言。汝既识解何不思计。我今应老未度老法。我应随能依身口意修行善法。为长时中得于正道利益欢乐。众生言。大王我昔放逸不能行善。王言。汝邪恶业自作自长。非父母所作。非国王所作。非天所作。非先亡沙门婆罗门等所作。自作自受。虽不愿求果报决至。时阎罗王因是天使诃责教已。复因第三天使正善教敕。谓众生曰。汝先不见第三天使往彼人中。大王我先不见。王曰。汝昔在人中不见若男若女疾病困苦极难。或滞床席或据筌提或眠地上。是身苦受最坚最强难堪难忍。侵损寿命众苦所逼。大王我昔已见。王言汝已识解何不思计。我今应病未度病法。我应随能依身口意修行善法。为长时中得于正道利益欢乐。众生言。大王我昔放逸不能行善。王言。汝邪恶业自作自受。非父母所作。非国王非天非先亡沙门婆罗门等所作。自作自受。虽不愿求业报决至。时阎罗王因是天使诃责教已。复因第四天使正善教敕。谓众生曰。汝等先不见第四天使往彼人中。大王我先不见。王曰。汝昔在人中不见若男若女或一日死。或二日三日乃至七日。或膖胀或黯黑或臭烂或为禽兽食啖。众生言。大王我昔已见。王言。汝既识解何不思计。我今应死未度死法。我应随能依身口意修行善法。为长时中得于正道利益欢乐。众生言。大王我昔放逸不能行善。王言。汝邪恶业自能自长。非父母所作。非国王非天非先亡沙门婆罗门等所作。自作自受。虽不愿求果报决至。时阎罗王因是天使诃责教已。复因第五天使正善教敕。谓众生曰。汝等先不见第五天使往彼人中。大王我先不见。王曰。汝昔在人中不见世人或杀或盗或复邪淫。乃至妄语恶口等罪。为王人所录。编头面缚打鼓。徇令于四衢道出城南门。至行刑所坐置标下。随罪轻重种种治罚。或杖或鞭或刖手足。或劓耳鼻乃至大辟。众生言。大王我昔已见。王言。汝见识解何不思计。一切恶业现报可见。我今属业随业力行。若善若恶所作诸业。于当来世如因受生。众生言。大王我昔放逸不能行善。王言。汝邪恶业自作自长。非父母非国王非天非先亡沙门婆罗门等所作。自作自受。虽不愿求果报决至。作是言已舍心而住。是时狱卒捉此罪人。倒悬向下入更生地狱。此狱有四角四门铁城围绕上下皆铁。昼夜烧燃恒出光炎。其中罪人随黑绳界。受鐇斧斫血肉俱尽。唯余筋骨困苦难堪闷绝暂死。时冷风吹血肉还复。受此残害上上品苦。乃至恶业受报未尽求死不得。昔行何业受此果报。令诸众生于彼中生。昔在人中陵慢父母。沙门及婆罗门。不恭敬亲友尊长不修正善及福德业。于现在恶及未来罪不生怖畏。不行布施不修福德。不受八斋不持五戒。由此等下品业故于彼中生。受此残害种种困苦。次增重品生第二黑绳狱。次增重品生第三聚磕地狱。次复重品生第四叫唤狱。次复重品生第五大叫唤狱。次重品生第六烧热狱。次复重品生第七大烧热狱。次复增品生第八阿毗止狱。是毗止狱四角四门。铁城围绕上下皆铁。昼夜烧燃遍满火炎。是中罪人无量百千重沓受烧。犹如樵[卄/積]犹如炼铁竟一日夜其身被烧亦复如是。佛言比丘。是毗止地狱。或东门暂开罪人见已向门而走。觅依止处觅救济处求觅出离。未达门所门已还闭。西南北门亦复如是。见是事已。念望断绝。身心苦恼悲号酸痛。无量千岁恒受如是上上品苦。难可堪忍最为痛剧。乃至恶业果报受用未尽求死不得。昔何行业受此果报。昔在人中诽谤调善精进仙人。或孤负恩义或反逆杀害爱念亲友。是大阿毗狱正业家。方便因故于中受生。复有种种诸恶业报于中受生。复次诸增上业感彼中生。彼中生已受用种种不善报。受正报已出大地狱。由残业故入四园隔。先入热灰灰深没膝。下膝焦烂如蜡投火。若举足时皮肉还复是中罪人求觅依止。救济出离周章漫走。无数由旬见粪屎坑。其地皆粪死尸遍满。其中有虫名攘鸠咤。其数无量形似长蛇。身白头黑口如剑锋。举头张口待罪人至。罪人入已是虫穿皮入肉彻骨食髓。受此苦时无数千年恒大叫唤。乃至恶业未尽求死不得。出此狱已见剑叶林。求觅依止救济出离向林疾走。于其路中种种锵刺破裂身脚。次入剑林。时有热风吹动剑树。风触如火举体焦烂。剑林复雨种种器仗斫刺身体。随所著处皮肉无余。受此残害无数千载恒大叫唤。乃至恶业未尽求死不得。复有种种禽兽食啖其身并如前说。出此狱已见热灰汁河溢满沸涌。求觅依止救济出离。驰走入河宛转颠倒犹如煮豆。边有狱卒执持铁网。料出罪人贮赤铁岸。狱卒问言。罪人汝何所须。罪人言。我今饥不可忍是时狱卒即以铁钳。格开其口投热铁丸。随丸所至唇舌心胸肠胃五藏。皆悉焦烂丸直下出。渴饮铁汁亦复如是。无数千年恒大叫唤受此困苦。乃至恶业未尽求死不得。出此狱已见中间巷狱。犹如大市是中树林名睒浮梨。中有狱卒执罪人臂。牵上牵下并如前说。复有铁镬铁汁沸满。狱卒捉人掷置镬中。人中岁数满五百年方得暂出。时裁得唤何不展唤。每复沉没是中。复有罪人或仰或覆。以赤铁钉遍钉其身着热铁地。或牵罪人舌如牛皮大。及身布贮地上以无数赤钉钉之。复有罪人通身被斫如甘蔗节。复有罪人狱卒斩斫。下剑头断举剑头生。由此杀故头聚如山手足亦尔。复有罪人褫皮布地。剑割其肉聚置皮上。复有罪人满铁艚中。狱卒捉杵舂捣令碎。复有罪人狩头人身。或牵车等具如前说。复有无数罪人。为诸狱卒捉仗围绕犹如捕猎。是谓罪人受是残害。上上品苦难可堪忍。极坚极强最为痛剧。乃至恶业未尽求死不得。昔行何业受此罪报。昔在人中造作十恶。以轻品故不感大狱于此中生。或已受大地狱果由残业故于此受生。此中生已具受种种残业果报。尔时佛言比丘。阎罗王恒作是愿。我当何时出离于此得生人道与人同类生富贵家。多诸财宝人身柔软具相安乐。车舆游处足不践地。由年长大六根成熟。已行布施作诸功德。剃除须发被着法衣。由正信智故舍离居家。受无家法既出家已。愿我证得究竟梵行。犹如昔时诸善男子。出家得道梵行究竟。尔时世尊而说偈言。

&nbsp;&nbsp;&nbsp;&nbsp;云何作此业&nbsp;&nbsp;&nbsp;&nbsp;现世生忧悔

&nbsp;&nbsp;&nbsp;&nbsp;未来啼叫唤&nbsp;&nbsp;&nbsp;&nbsp;受种种苦果

&nbsp;&nbsp;&nbsp;&nbsp;恶业未熟时&nbsp;&nbsp;&nbsp;&nbsp;痴人谓甜美

&nbsp;&nbsp;&nbsp;&nbsp;其业既熟已&nbsp;&nbsp;&nbsp;&nbsp;方知是苦难

&nbsp;&nbsp;&nbsp;&nbsp;初造恶业时&nbsp;&nbsp;&nbsp;&nbsp;不如火即烧

&nbsp;&nbsp;&nbsp;&nbsp;如灰覆火上&nbsp;&nbsp;&nbsp;&nbsp;随逐烧罪人

&nbsp;&nbsp;&nbsp;&nbsp;罪人多聪黠&nbsp;&nbsp;&nbsp;&nbsp;一切为损害

&nbsp;&nbsp;&nbsp;&nbsp;渐损自善根&nbsp;&nbsp;&nbsp;&nbsp;如芭蕉结实

&nbsp;&nbsp;&nbsp;&nbsp;恶智行自损&nbsp;&nbsp;&nbsp;&nbsp;犹如治怨家

&nbsp;&nbsp;&nbsp;&nbsp;起造诸恶业&nbsp;&nbsp;&nbsp;&nbsp;能感当来苦

&nbsp;&nbsp;&nbsp;&nbsp;苦行善业好&nbsp;&nbsp;&nbsp;&nbsp;现在无悔心

&nbsp;&nbsp;&nbsp;&nbsp;未来受果报&nbsp;&nbsp;&nbsp;&nbsp;欢喜恒安乐

&nbsp;&nbsp;&nbsp;&nbsp;如来人天师&nbsp;&nbsp;&nbsp;&nbsp;如实见是已

&nbsp;&nbsp;&nbsp;&nbsp;故说阎罗狱&nbsp;&nbsp;&nbsp;&nbsp;造恶人住处