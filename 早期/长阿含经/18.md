## 佛说长阿含经卷第十八

### 第四分世记经第十一

### 阎浮提州品第一

如是我闻：一时，佛在舍卫国祇树给孤独园俱利窟中，与大比丘众千二百五十人俱。

时，众比丘于食后集讲堂上，议言：“诸贤，未曾有也，今此天地何由而败？何由而成？众生所居国土云何？”

尔时，世尊于闲静处天耳彻听，闻诸比丘于食后集讲堂上议如此言。尔时，世尊于静窟起，诣讲堂坐，知而故问，问诸比丘：“向者所议，议何等事？”

诸比丘白佛言：“我等于食后集法讲堂，议言：‘诸贤，未曾有也，今是天地何由而败？何由而成？众生所居国土云何？’我等集堂议如是事。”

佛告诸比丘言：“善哉！善哉！凡出家者应行二法：一贤圣默然，二讲论法语。汝等集在讲堂，亦应如此贤圣默然、讲论法语。诸比丘，汝等欲闻如来记天地成败、众生所居国邑不耶？”

时，诸比丘白佛言：“唯然，世尊。今正是时，愿乐欲闻，世尊说已，当奉持之！”

佛言：“比丘，谛听！谛听！善思念之，当为汝说。”

佛告诸比丘：“如一日月周行四天下，光明所照，如是千世界，千世界中有千日月、千须弥山王、四千天下、四千大天下、四千海水、四千大海、四千龙、四千大龙、四千金翅鸟、四千大金翅鸟、四千恶道、四千大恶道、四千王、四千大王、七千大树、八千大泥犁、十千大山、千阎罗王、千四天王、千忉利天、千焰摩天、千兜率天、千化自在天、千他化自在天、千梵天，是为小千世界。如一小千世界，尔所小千千世界，是为中千世界；如一中千世界，尔所中千千世界，是为三千大千世界。如是世界周匝成败，众生所居名一佛刹。”

佛告比丘：“今此大地深十六万八千由旬，其边无际，地止于水。水深三千三十由旬，其边无际，水止于风。风深六千四十由旬，其边无际。比丘，其大海水深八万四千由旬，其边无际。须弥山王入海水中八万四千由旬，出海水上高八万四千由旬，下根连地，多固地分。其山直上，无有阿曲，生种种树，树出众香，香遍山林，多诸贤圣大神妙天之所居止。其山下基纯有金沙，其山四面有四埵出，高七百由旬，杂色间厕，七宝所成，四埵斜低，曲临海上。

“须弥山王有七宝阶道，其下阶道广六十由旬，挟道两边有七重宝墙、七重栏楯、七重罗网、七重行树；金墙银门，银墙金门；水精墙琉璃门，琉璃墙水精门；赤珠墙玛瑙门，玛瑙墙赤珠门；砗磲墻众宝门。其栏楯者，金栏银桄，银栏金桄；水精栏琉璃桄，琉璃栏水精桄；赤珠栏玛瑙桄，玛瑙栏赤珠桄；砗磲栏众宝桄。其栏楯上有宝罗网，其金罗网下悬银铃，其银罗网下悬金铃；琉璃罗网悬水精铃，水精罗网悬琉璃铃；赤珠罗网悬玛瑙铃，玛瑙罗网悬赤珠铃；砗磲罗网悬众宝铃。其金树者，金根、金枝、银叶华实；其银树者，银根、银枝、金叶华实；其水精树，水精根枝、琉璃华叶；其琉璃树，琉璃根枝、水精华叶；其赤珠树，赤珠根枝、玛瑙华叶；其玛瑙树者，玛瑙根枝、赤珠华叶；砗磲树者，砗磲根枝、众宝华叶。

“其七重墙，墙有四门，门有栏楯。七重墙上皆有楼阁台观，周匝围绕有园观浴池，生众宝华叶，宝树行列，华果繁茂，香风四起，悦可人心；鳬雁鸳鸯，异类奇鸟，无数千种，相和而鸣。又须弥山王中级阶道广四十由旬，挟道两边有七重宝墙、栏楯七重、罗网七重、行树七重乃至无数众鸟相和而鸣，亦如下阶。上级阶道广二十由旬，挟道两边有七重宝墙、栏楯七重、罗网七重、行树七重乃至无数众鸟相和而鸣，亦如中阶。”

佛告比丘：“其下阶道有鬼神住，名曰伽楼罗足；其中阶道有鬼神住，名曰持鬘；其上阶道有鬼神住，名曰喜乐。其四埵高四万二千由旬，四天大王所居宫殿，有七重宝城、栏楯七重、罗网七重、行树七重、诸宝铃乃至无数众鸟相和而鸣，亦复如是。须弥山顶有三十三天宫，宝城七重、栏楯七重、罗网七重、行树七重乃至无数众鸟相和而鸣，又复如是。过三十三天由旬一倍有焰摩天宫，过焰摩天宫由旬一倍有兜率天宫，过兜率天宫由旬一倍有化自在天宫，过化自在天宫由旬一倍有他化自在天宫，过他化自在天宫由旬一倍有梵加夷天宫。

“于他化自在天、梵加夷天中间，有魔天宫，纵广六千由旬，宫墙七重、栏楯七重、罗网七重、行树七重乃至无数众鸟相和而鸣，亦复如是。过梵加夷天宫由旬一倍有光音天宫，过光音天由旬一倍有遍净天宫，过遍净天由旬一倍有果实天宫，过果实天由旬一倍有无想天宫，过无想天由旬一倍有无造天宫，过无造天由旬一倍有无热天宫。过无热天由旬一倍有善见天宫，过善见天由旬一倍有大善见天宫，过大善见天由旬一倍有色究竟天宫，过色究竟天上有空处智天、识处智天、无所有处智天、有想无想处智天；齐此名众生边际、众生世界，一切众生生、老、病、死、受阴、受有，齐此不过。”

佛告比丘：“须弥山北有天下，名郁单曰，其土正方，纵广一万由旬，人面亦方，象彼地形。须弥山东有天下，名弗于逮，其土正圆，纵广九千由旬，人面亦圆，象彼地形。须弥山西有天下，名俱耶尼，其土形如半月，纵广八千由旬，人面亦尔，象彼地形。须弥山南有天下，名阎浮提，其土南狭北广，纵广七千由旬，人面亦尔，象此地形。须弥山北面天金所成，光照北方；须弥山东面天银所成，光照东方；须弥山西面天水精所成，光照西方；须弥山南面天琉璃所成，光照南方。

“郁单曰有大树王，名庵婆罗，围七由旬，高百由旬，枝叶四布五十由旬。弗于逮有大树王，名伽蓝浮，围七由旬，高百由旬，枝叶四布五十由旬。俱耶尼有大树王，名曰斤提，围七由旬，高百由旬，枝叶四布五十由旬；又其树下有石牛幢，高一由旬。阎浮提有大树王，名曰阎浮，围七由旬，高百由旬，枝叶四布五十由旬。金翅鸟王及龙王其树名俱利睒婆罗，围七由旬，高百由旬，枝叶四布五十由旬。阿修罗王有树，名善画，围七由旬，高百由旬，枝叶四布五十由旬。忉利天有树，名曰昼度，围七由旬，高百由旬，枝叶四布五十由旬。

“须弥山边有山，名伽陀罗，高四万二千由旬，纵广四万二千由旬，其边广远，杂色间厕，七宝所成；其山去须弥山八万四千由旬，其间纯生优钵罗华、钵头摩华、俱物头华、分陀利华，芦苇、松、竹丛生其中，出种种香，香气充遍。去佉陀罗山不远有山，名伊沙陀罗，高二万一千由旬，纵广二万一千由旬，其边广远，杂色间厕，七宝所成；去佉陀罗山四万二千由旬，其间纯生优钵罗华、钵头摩华、俱物头华、分陀利华，芦苇、松、竹丛生其中，出种种香，香气充遍。去伊沙陀罗山不远有山，名树巨陀罗，高万二千由旬，纵广万二千由旬，其边广远，杂色间厕，七宝所成；去伊沙陀罗山二万一千由旬，其间纯生四种杂华，芦苇、松、竹丛生其中，出种种香，香气充遍。去树巨陀罗山不远有山，名善见，高六千由旬，纵广六千由旬，其边广远，杂色间厕，七宝所成；去树巨陀罗山万二千由旬，其间纯生四种杂华，芦苇、松、竹丛生其中，出种种香，香气充遍。去善见山不远有山，名马食山，高三千由旬，纵广三千由旬，其边广远，杂色间厕，七宝所成；去善见山六千由旬，其间纯生四种杂华，芦苇、松、竹丛生其中，出种种香，香气充遍。去马食山不远有山，名尼民陀罗，高千二百由旬，纵广千二百由旬，其边广远，杂色间厕，七宝所成；去马食山三千由旬，其间纯生四种杂华，芦苇、松、竹丛生其中，出种种香，香气充遍。去尼民陀罗山不远有山，名调伏，高六百由旬，纵广六百由旬，其边广远，杂色间厕，七宝所成；去尼民陀罗山千二百由旬，其间纯生四种杂华，芦苇、松、竹丛生其中，出种种香，香气充遍。去调伏山不远有山，名金刚围，高三百由旬，纵广三百由旬，其边广远，杂色间厕，七宝所成；去调伏山六百由旬，其间纯生四种杂华，芦苇、松、竹丛生其中，出种种香，香气充遍。

“去大金刚山不远有大海水，海水北岸有大树王，名曰阎浮，围七由旬，高百由旬，枝叶四布五十由旬；其边空地复有丛林，名庵婆罗，纵广五十由旬；复有丛林名曰阎婆，纵广五十由旬；复有丛林名曰婆罗，纵广五十由旬；复有丛林名曰多罗，纵广五十由旬；复有丛林名曰那多罗，纵广五十由旬；复有丛林名曰为男，纵广五十由旬；复有丛林名曰为女，纵广五十由旬；复有丛林名曰男女，纵广五十由旬；复有丛林名曰散那，纵广五十由旬；复有丛林名曰栴檀，纵广五十由旬；复有丛林名曰佉酬罗，纵广五十由旬；复有丛林名曰波柰婆罗，纵广五十由旬；复有丛林名曰毗罗，纵广五十由旬；复有丛林名曰香柰，纵广五十由旬；复有丛林名曰为梨，纵广五十由旬；复有丛林名曰安石留，纵广五十由旬；复有丛林名曰为甘，纵广五十由旬；复有丛林名呵梨勒，纵广五十由旬；复有丛林名毗醯勒，纵广五十由旬；复有丛林名阿摩勒，纵广五十由旬；复有丛林名阿摩犁，纵广五十由旬；复有丛林名柰，纵广五十由旬；复有丛林名甘蔗，纵广五十由旬；复有丛林名苇，纵广五十由旬；复有丛林名竹，纵广五十由旬；复有丛林名舍罗，纵广五十由旬；复有丛林名舍罗业，纵广五十由旬；复有丛林名木瓜，纵广五十由旬；复有丛林名大木瓜，纵广五十由旬；复有丛林名解脱华，纵广五十由旬；复有丛林名瞻婆，纵广五十由旬；复有丛林名婆罗罗，纵广五十由旬；复有丛林名修摩那，纵广五十由旬；复有丛林名婆师，纵广五十由旬；复有丛林名多罗梨，纵广五十由旬；复有丛林名伽耶，纵广五十由旬；复有丛林名葡萄，纵广五十由旬。

“过是地空，其空地中复有华池，纵广五十由旬；复有钵头摩池、俱物头池、分陀利池，毒蛇满中，各纵广五十由旬。过是地空，其空地中有大海水，名郁禅那，此水下有转轮圣王道，广十二由旬，挟道两边有七重墙、七重栏楯、七重罗网、七重行树，周匝校饰，以七宝成。阎浮提地转轮圣王出于世时，水自然去，其道平现。去海不远有山，名郁禅，其山端严，树木繁茂，华果炽盛，众香芬馥，异类禽兽靡所不有。去郁禅山不远有山，名金壁，中有八万岩窟，八万象王止此窟中，其身纯白，头有杂色，口有六牙，齿间金填。过金壁山已，有山名雪山，纵广五百由旬，深五百由旬，东西入海。雪山中间宝山，高二十由旬。

“雪山埵出高百由旬，其山顶上有阿耨达池，纵广五十由旬，其水清冷，澄净无秽，七宝砌垒、七重栏楯、七重罗网、七重行树，种种异色，七宝合成。其栏楯者，金栏银桄，银栏金桄；琉璃栏水精桄，水精栏琉璃桄，赤珠栏玛瑙桄，玛瑙栏赤珠桄，砗磲栏众宝為桄。金网银铃，银网金铃；琉璃网水精铃，水精网琉璃铃；砗磲网七宝為铃。金多罗树，金根、金枝、银叶、银果；银多罗树，银根、银枝、金叶、金果；水精树，水精根枝、琉璃华果；赤珠树，赤珠根枝、玛瑙叶、玛瑙华果；砗磲树，砗磲根枝、众宝华果。

“阿耨达池侧皆有园观浴池，众华积聚，种种树叶华果繁茂，种种香风芬馥四布，种种异类诸鸟哀鸣相和。阿耨达池底，金沙充满，其池四边皆有梯陛，金桄银陛，银桄金陛；琉璃桄水精陛，水精桄琉璃陛；赤珠桄玛瑙陛，玛瑙桄赤珠陛；砗磲桄众宝陛。绕池周匝皆有栏楯，生四种华，青、黄、赤、白，杂色参间，华如车轮，根如车毂。华根出汁，色白如乳，味甘如蜜。阿耨达池东有恒伽河，从牛口出，从五百河入于东海。阿耨达池南有新头河，从师子口出，从五百河入于南海。阿耨达池西有婆叉河，从马口出，从五百河入于西海。阿耨达池北有斯陀河，从象口中出，从五百河入于北海。阿耨达宫中有五柱堂，阿耨达龙王恒于中止。”

佛言：“何故名为阿耨达？阿耨达其义云何？此阎浮提所有龙王尽有三患，唯阿耨达龙无有三患。云何为三？一者、举阎浮提所有诸龙，皆被热风、热沙著身，烧其皮肉，及烧骨髓以为苦恼，唯阿耨达龙无有此患；二者、举阎浮提所有龙宫，恶风暴起，吹其宫内，失宝饰衣，龙身自现以为苦恼，唯阿耨达龙王无如是患；三者、举阎浮提所有龙王，各在宫中相娱乐时，金翅大鸟入宫搏撮，或始生方便，欲取龙食，诸龙怖惧，常怀热恼，唯阿耨达龙无如此患。若金翅鸟生念欲往，即便命终，故名阿耨达。”

佛告比丘：“雪山右面有城，名毗舍离，其城北有七黑山，七黑山北有香山，其山常有歌唱伎乐音乐之声。山有二窟，一名为昼，二名善昼，天七宝成，柔濡香洁，犹如天衣，妙音乾闼婆王从五百乾闼婆在其中止。昼、善昼窟北有娑罗树王，名曰善住，有八千树王围绕四面。善住树王下有象王，亦名善住，止此树下，身体纯白，七处平住，力能飞行。其头赤色，杂色毛间，六牙纤[月+庸]，间为金填，有八千象围绕随从；其八千树王下八千象，亦复如是。

“善住树王北有大浴池，名摩陀延，纵广五十由旬，有八千浴池周匝围绕，其水清凉，无有尘秽，以七宝堑周匝砌垒。绕池有七重栏楯、七重罗网、七重行树，皆七宝成；金栏银桄，银栏金桄；水精栏琉璃桄，琉璃栏水精桄；赤珠栏玛瑙桄，玛瑙栏赤珠桄；砗磲栏众宝桄。其金罗网下垂银铃，其银罗网下垂金铃；水精罗网垂琉璃铃，琉璃罗网垂水精铃；赤珠罗网垂玛瑙铃，玛瑙罗网垂赤珠铃；砗磲罗网垂众宝铃。其金树者，金根、金枝、银叶华实；其银树者，银根、银枝、金叶华实；水精树者，水精根枝、琉璃华实；琉璃树者，琉璃根枝、水精华实；赤珠树者，赤珠根枝、玛瑙华实；玛瑙树者，玛瑙根枝、赤珠华实；砗磲树者，砗磲根枝、众宝华实。

“又其池底金沙布散，绕池周匝有七宝阶道；金陛银蹬，银陛金蹬；水精陛琉璃蹬，琉璃陛水精蹬，赤珠陛玛瑙蹬；玛瑙陛赤珠蹬；砗磲陛众宝蹬，挟陛两边有宝栏楯。又其池中生四种华，青、黄、赤、白，众色参间，华如车轮，根如车毂。华根出汁，色白如乳，味甘如蜜。绕池四面有众园观、丛林、浴池，生种种华，树木清凉，华果丰盛，无数众鸟相和而鸣，亦复如是。善住象王念欲游戏，入池浴时，即念八千象王。时，八千象王复自念言：‘善住象王今以念我，我等宜往至象王所。’于是，众象即往前立。

“时，善住象王从八千象至摩陀延池，其诸象中有为王持盖者，有执宝扇扇象王者，中有作倡伎乐前导从者。时，善住象王入池洗浴，作倡伎乐，共相娱乐。或有象为王洗鼻者，或有洗口、洗头、洗牙、洗耳、洗腹、洗背、洗尾、洗足者，中有拔华根洗之与王食者，中有取四种华散王上者。尔时，善住象王洗浴、饮食，共相娱乐已，即出岸上，向善住树立；其八千象然后各自入池洗浴、饮食，共相娱乐，讫已还出，至象王所。

“时，象王从八千象前后导从，至善住树王所，中有持盖覆象王者，有执宝扇扇象王者，中有作倡伎乐在前导者。时，善住象王诣树王已，坐卧行步随意所游；余八千象各自在树下，坐卧行步随意所游。其树林中有围八寻者，有围九寻至十寻、十五寻者，唯善住象王娑罗树王围十六寻。其八千娑罗树枝叶堕落时，清风远吹，置于林外。又八千众大小便时，诸夜叉鬼除之林外。”

佛告比丘：“善住象王有大神力，功德如是；虽为畜生，受福如是。”

### 郁单曰品第二 <a name="yu-dan-yue-pin"></a>

佛告比丘：“郁单曰天下多有诸山，其彼山侧有诸园观浴池，生众杂华，树木清凉，华果丰茂，无数众鸟相和而鸣。又其山中多众流水，其水洋顺，无有卒暴，众华覆上，泛泛徐流，挟岸两边多众树木，枝条柔弱，华果繁炽。地生濡草，槃萦右旋，色如孔翠，香如婆师，濡若天衣。其地柔濡，以足踏地，地凹四寸，举足还复；地平如掌，无有高下。

“比丘，彼郁单曰土四面有四阿耨达池，各纵广百由旬，其水澄清，无有秽垢，以七宝堑厕砌其边乃至无数众鸟相和悲鸣，与摩陀延池严饰无异。彼四大池各出四大河，广十由旬，其水洋顺，无有卒暴，众华覆上，泛泛徐流，挟岸两边多众树木，枝条柔弱，华果繁炽。地生濡草，槃萦右旋，色如孔翠，香犹婆师，濡若天衣。其地柔濡，以足蹈地，地凹四寸，举足还复；地平如掌，无有高下。

“又彼土地无有沟涧、坑坎、荆棘、株杌，亦无蚊虻、蚖蛇、蜂蝎、虎豹、恶兽。地纯众宝，无有石沙，阴阳调柔，四气和顺，不寒不热，无众恼患。其地润泽，尘秽不起，如油涂地，无有游尘，百草常生，无有冬夏，树木繁茂，华果炽盛。地生濡草，槃萦右旋，色如孔翠，香犹婆师，濡若天衣。其地柔濡，以足蹈地，地凹四寸，举足还复；地平如掌，无有高下。

“其土常有自然粳米，不种自生，无有糠糩，如白华聚，犹忉利天食，众味具足。其土常有自然釜鍑，有摩尼珠，名曰焰光，置于鍑下，饭熟光灭，不假樵火，不劳人功。

“其土有树，名曰曲躬，叶叶相次，天雨不漏，彼诸男女止宿其下。复有香树，高七十里，华果繁茂，其果熟时，皮壳自裂，自然香出。其树或高六十里，或五十、四十，极小高五里，皆华果繁茂，其果熟时，皮壳自裂，自然香出。复有衣树，高七十里，华果繁茂，其果熟时，皮壳自裂，出种种衣。其树或高六十里、五十、四十，极小高五里，皆华果繁茂，出种种衣。复有庄严树，高七十里，华果繁茂，其果熟时，皮壳自裂，出种种严身之具。其树或高六十里、五十、四十里，极小高五里，皆华果繁茂，出种种严身之具。复有华鬘树，高七十里，华果繁茂，其果熟时，皮壳自裂，出种种鬘。其树或高六十里、五十、四十里，极小高五里，亦皆华果繁茂，出种种鬘。复有器树，高七十里，华果繁茂，其果熟时，皮壳自裂，出种种器。其树或高六十里、五十、四十，极小高五里，皆华果繁茂，出种种器。复有果树，高七十里，华果繁茂，其果熟时，皮壳自裂，出种种果。树或高六十里、五十、四十，极小高五里，皆华果繁茂，出种种果。复有乐器树，高七十里，华果繁茂，其果熟时，皮壳自裂，出种种乐器。其树或高六十里、五十、四十，极小高五里，皆华果繁茂，出种种乐器。

“其土有池，名曰善见，纵广百由旬，其水清澄，无有垢秽，以七宝堑厕砌其边。绕池四面有七重栏楯、七重罗网、七重行树乃至无数众鸟相和而鸣，亦复如是。其善见池北有树，名庵婆罗，周围七里，上高百里，枝叶四布遍五十里。其善见池东出善道河，广一由旬，其水徐流，无有洄澓，种种杂华覆蔽水上，挟岸两边树木繁茂，枝条柔弱，华果繁盛。地生濡草，槃萦右旋，色如孔翠，香如婆师，濡若天衣。其地柔濡，足踏地时，地凹四寸，举足还复；地平如掌，无有高下。

“又其河中有众宝船，彼方人民欲入中洗浴游戏时，脱衣岸上，乘船中流。游戏娱乐讫已，渡水遇衣便著，先出先著，后出后著，不求本衣。次至香树，树为曲躬，其人手取种种杂香，以自涂身。次到衣树，树为曲躬，其人手取种种杂衣，随意所著。次到庄严树，树为曲躬，其人手取种种庄严，以自严饰。次到鬘树，树为曲躬，其人手取种种杂鬘，以著头上。次到器树，树为曲躬，其人手取种种宝器。取宝器已，次到果树，树为曲躬，其人手取种种美果，或啖食者，或口含者，或漉汁饮者。次到乐器树，树为曲躬，其人手取种种乐器，调弦鼓之，并以妙声和弦，而行诣于园林，随意娱乐，或一日、二日至于七日，然后复去，无有定处。善见池南出妙体河，善见池西出妙味河，善见池北出光影河，亦复如是。

“善见池东有园林名善见，纵广百由旬，绕园四边有七重栏楯、七重罗网、七重行树，杂色间厕，七宝所成。其园四面有四大门，周匝栏楯，皆七宝成。园内清净，无有荆棘，其地平正，无有沟涧、坑坎、陵阜，亦无蚊虻、蝇蚤虱、蚖蛇、蜂蝎、虎狼、恶兽。地纯众宝，无有石沙，阴阳调柔，四气和顺，不寒不熟，无众恼患。其地润泽，无有尘秽，如油涂地，游尘不起，百草常生，无有冬夏，树木繁茂，华果炽盛。地生濡草，槃萦右旋，色如孔翠，香如婆师，濡若天衣。其地柔濡，足蹈地时，地凹四寸，举足还复。

“其园常生自然粳米，无有糠糩，如白华聚，众味具足，如忉利天食。其园常有自然釜鍑，有摩尼珠，名曰焰光，置于鍑下，饭熟光灭，不假樵火，不劳火功。其园有树，名曰曲躬，叶叶相次，天雨不漏，使诸男女止宿其下。复有香树，高七十里，华果繁茂，其果熟时，皮壳自裂，出种种香。树有高六十里、五十、四十，至高五里，华果繁茂，出种种香乃至乐器树，亦复如是。

“其土人民彼园中游戏娱乐，一日、二日至于七日，其善见园无人守护，随意游戏，然后复去。善见池南有园林，名大善见。善见池西有园林，名曰娱乐。善见池北有园林，名曰等华，亦复如是。

“其土中夜、后夜，阿耨达龙王数数随时起清净云，周遍世界而降甘雨，如构牛顷，以八味水润泽普洽，水不留停，地无泥淖。犹如鬘师以水洒华，使不萎枯，润泽鲜明。时，彼土于中夜后无有云翳，空中清明，海出凉风，清净柔和，微吹人身，举体快乐。

“其土丰饶，人民炽盛，说须食时，以自然粳米著于釜中，以焰光珠置于釜下，饭自然熟，珠光自灭。诸有来者，自恣食之，其主不起，饭终不尽；若其主起，饭则尽赐。其饭鲜洁，如白华聚，其味具足，如忉利天食。彼食此饭，无有众病，气力充足，颜色和悦，无有衰耗。

“又其土人身体相类，形貌同等，不可分别。其貌少壮，如阎浮提二十许人。其人口齿平正洁白，密致无间。发绀青色，无有尘垢，发垂八指，齐眉而止，不长不短。若其土人起欲心时，则熟视女人而舍之去，彼女随后往诣园林。若彼女人是彼男子父亲、母亲骨肉中表不应行欲者，树不曲荫，各自散去；若非父亲、母亲骨肉中表应行欲者，树则曲躬，回荫其身，随意娱乐，一日、二日或至七日，尔乃散去。彼人怀妊，七日、八日便产，随生男女，置于四衢大交道头，舍之而去。诸有行人经过其边，出指令嗽，指出甘乳，充适儿身。过七日已，其儿长成，与彼人等，男向男众，女向女众。

“彼人命终，不相哭泣，庄严死尸，置四衢道，舍之而去。有鸟名忧慰禅伽，接彼死尸，置于他方。又其土人，大小便时，地即为开，便利讫已，地还自合。其土人民无所系恋，亦无蓄积，寿命常定，死尽生天。彼人何故寿命常定？其人前世修十善行，身坏命终，生郁单曰，寿命千岁，不增不减，是故彼人寿命正等。

“复次，杀生者堕恶趣，不杀者生善趣。如是窃盗、邪淫、两舌、恶口、妄言、绮语、贪取、嫉妒、邪见者，堕恶趣中；不盗，不淫，不两舌、恶口、妄言、绮语，不贪取、嫉妒、邪见者，则生善趣。若有不杀，不盗，不淫，不两舌、恶口、妄言、绮语，不贪取、嫉妒、邪见，身坏命终，生郁单曰，寿命千岁，不增不减，是故彼人寿命正等。复次，悭吝贪取，不能施惠，死堕恶道；开心不吝，能为施惠者，则生善处。有人施沙门、婆罗门，及施贫穷乞儿、疮病、困苦者，给其衣服、饮食、乘舆、华鬘、涂香、床榻、房舍，又造立塔庙，灯烛供养，其人身坏命终，生郁单曰，寿命千岁，不增不减，是故彼人寿命正等。

“何故称郁单曰为胜？其土人民不受十善，举动自然与十善合，身坏命终，生天善处，是故彼人得为称郁单曰。郁单曰者，其义云何？于三天下，其土最上最胜，故名郁单曰。”

### 转轮圣王品第三 <a name="zhuan-lun-sheng-wang-pin"></a>

佛告比丘：“世间转轮圣王，成就七宝，有四神德。云何转轮圣王成就七宝？一、金轮宝，二、白象宝，三、绀马宝，四、神珠宝，五、玉女宝，六、居士宝，七、主兵宝。

“云何转轮圣王金轮宝成就？若转轮圣王出阎浮提地，刹利水浇头种，以十五日月满时，沐浴香汤，上高殿上，与婇女众共相娱乐，天金轮宝忽现在前；轮有千辐，其光色具足，天金所成，天匠所造，非世所有，轮径丈四。转轮圣王见已，默自念言：‘我曾从先宿诸旧闻如是语：若刹利王水浇头种，以十五日月满时，沐浴香汤，升法殿上，婇女围绕，自然金轮忽现在前；轮有千辐，光色具足，天匠所造，非世所有，轮径丈四，是则名为转轮圣王。今此轮现，将无是耶？今我宁可试此轮宝。’

“时，转轮王即召四兵，向金轮宝，偏露右臂，右膝著地，以右手摩扪金轮，语言：“汝向东方，如法而转，勿违常则。’轮即东转。时，转轮王即将四兵随其后行，金轮宝前有四神导，轮所住处，王即止驾。尔时，东方诸小国王见大王至，以金钵盛银粟，银钵盛金粟，来诣王所，拜首白言：“善哉！大王，今此东方土地丰乐，多诸珍宝，人民炽盛，志性仁和，慈孝忠顺，惟愿圣王于此治政！我等当给使左右，承受所须。’当时，转轮王语小王言：‘止！止！诸贤，汝等则为供养我已，但当以正法治化，勿使偏枉，无令国内有非法行，自不杀生，教人不杀生、偷盗、邪淫、两舌、恶口、妄言、绮语、贪取、嫉妒、邪见之人，此即名为我之所治。’

“时，诸小王闻是教已，即从大王巡行诸国，至东海表；次行南方、西方、北方，随轮所至，其诸国王各献国土，亦如东方诸小王比。此阎浮提所有名曰土沃野丰，多出珍宝，林水清净，平广之处，轮则周行，封画图度东西十二由旬，南北十由旬。天神于中夜造城廓，其城七重，七重栏楯、七重罗网、七重行树，周匝校饰，七宝所成乃至无数众鸟相和而鸣。造此城已，金轮宝复于其城中，图度封地东西四由旬，南北二由旬。天神于中夜造宫殿，宫墙七重，七宝所成乃至无数众鸟相和而鸣，亦复如是。造宫殿已，时金轮宝在宫殿上虚空中住，完具而不动转。转轮圣王踊跃而言：‘此金轮宝真为我瑞，我今真为转轮圣王。’是为金轮宝成就。

“云何白象宝成就？转轮圣王清旦于正殿上坐，自然象宝忽现在前，其毛纯白，七处平住，力能飞行，其首杂色，六牙纤[月+庸]，真金间填。时，王见已念言：‘此象贤良，若善调者可中御乘。’即试调习，诸能悉备。时，转轮王欲自试象，即乘其上，清旦出城，周行四海，食时已还。时，转轮王踊跃而言：‘此白象宝真为我瑞，我今真为转轮圣王。’是为象宝成就。

“云何转轮圣王绀马宝成就？时，转轮圣王清旦在正殿上坐，自然马宝忽现在前，绀青色，朱鬃尾，头颈如象，力能飞行。时，王见已念言：‘此马贤良，若善调者可中御乘。’即试调习，诸能悉备。时，转轮圣王欲自试马宝，即乘其上，清旦出城，周行四海，食时已还。时，转轮王踊跃而言：‘此绀马宝真为我瑞，我今真为转轮圣王。’是为绀马宝成就。

“云何神珠宝成就？时，转轮圣王于清旦在正殿上坐，自然神珠忽现在前，质色清彻，无有瑕秽。时，王见已言：‘此珠妙好，若有光明，可照宫内。’时，转轮王欲试此珠，即召四兵，以此宝珠置高幢上，于夜冥中，赍幢出城；其珠光明照一由旬，现城中人皆起作务，谓为是昼。时，转轮圣王踊跃而言：“今此神珠真为我瑞，我今真为转轮圣王。”是为神珠宝成就。

“云何玉女宝成就？时，玉女宝忽然出现，颜色从容，面貌端正，不长不短，不粗不细，不白不黑，不刚不柔，冬则身温，夏则身凉，举身毛孔出栴檀香，口出优钵罗华香，言语柔濡，举动安详，先起后坐，不失宜则。时，转轮圣王见已无著，心不暂念，况复亲近？时，转轮圣王见已，踊跃而言：‘此玉女宝真为我瑞，我今真为转轮圣王。’是为玉女宝成就。

“云何居士宝成就？时，居士丈夫忽然自出，宝藏自然财富无量。居士宿福，眼能彻视地中伏藏，有主无主皆悉见知，其有主者能为拥护，其无主者取给王用。时，居士宝往白王言：“大王，有所给与，不足为忧，我自能办。’时，转轮圣王欲试居士宝，即敕严船于水游戏，告居士曰：‘我须金宝，汝速与我。’居士报曰：‘大王小待，须至岸上。’王寻逼言：‘我今须用，正尔得来。’时，居士宝被王严敕，即于船上长跪，以右手内著水中，水中宝瓶随手而出，如虫缘树。彼居士宝亦复如是，内手水中，宝缘手出，充满船上，而白王言：‘向须宝用，为须几许？’时，转轮圣王语居士言：‘止！止！吾无所须，向相试耳！汝今便为供养我已。’时，居土闻王语已，寻以宝物还没水中。时，转轮圣王踊跃而言：‘此居士宝真为我瑞，我今真为转轮圣王。’是为居士宝成就。

“云何主兵宝成就？时，主兵宝忽然出现，智谋雄猛，英略独决，即诣王所，白言：‘大王，有所讨伐，不足为忧，我自能办。’时，转轮圣王欲试主兵宝，即集四兵而告之曰：‘汝今用兵，未集者集，已集者放；未严者严，已严者解；未去者去，已去者住。’时，主兵宝闻王语已，即令四兵，未集者集，已集者放；未严者严，已严者解；未去者去，已去者住。时，转轮圣王见已，踊跃而言：‘此主兵宝真为我瑞，我今真为转轮圣王。’

“是为转轮圣王七宝成就。谓四神德，一者、长寿不夭无能及者，二者、身强无患无能及者，三者、颜貌端正无能及者，四者、宝藏盈溢无能及者。是为转轮圣王成就七宝及四功德。

“时，转轮圣王久乃命驾出游后园，寻告御者：‘汝当善御而行。所以然者？吾欲谛观国土人民安乐无患。’时，国人民路次观者，复语侍人：‘汝且徐行，吾欲谛观圣王威颜。’时，转轮圣王慈育民物如父爱子，国民慕王如子仰父，所有珍琦尽以贡王：‘愿垂纳受，在意所与！’时王报曰：‘且止！诸人！吾自有宝，汝可自用。’

“转轮圣王治此阎浮提时，其地平正，无有荆棘、坑坎、堆阜，亦无蚊虻、蜂蝎、蝇蚤、蚖蛇、恶虫，石沙、瓦砾自然沉没，金银宝玉现于地上，四时和调，不寒不热。其地柔濡，无有尘秽，如油涂地，洁净光泽，无有尘秽；转轮圣王治于世时，地亦如是。地出流泉，清净无竭，生柔濡草，冬夏常青，树木繁茂，华果炽盛。地生濡草，色如孔翠，香若婆师，濡如天衣。足蹈地时，地凹四寸，举足还复，无空缺处。自然粳米无有糠糩，众味具足。时有香树，华果茂盛，其果熟时，果自然裂，出自然香，香气馥薰。复有衣树，华果茂盛，其果熟时，皮壳自裂，出种种衣。复有庄严树，华果茂盛，其果热时，皮壳自裂，出种种庄严具。复有鬘树，华果茂盛，其果熟时，皮壳自裂，出种种鬘。复有器树，华果茂盛，其果熟时，皮壳自裂，出种种器。复有果树，华果茂盛。其果熟时，皮壳自裂，出种种果。复有乐器树，华果茂盛，其果熟时，皮壳自裂，出众乐器。

“转轮圣王治于世时，阿耨达龙王于中夜后起大密云，弥满世界而降大雨，如构牛顷，雨八味水，润泽周普。地无停水，亦无泥淖，润泽沾洽，生长草木。犹如鬘师水洒华鬘，使华鲜泽，令不萎枯；时雨润泽，亦复如是。又时于中夜后，空中清明，净无云曀，海出凉风，清净调柔，触身生乐。圣王治时，此阎浮提五谷丰穰，人民炽盛，财宝丰饶，无所匮乏。

“当时，转轮圣王以正治国，无有阿枉，修十善行；尔时诸人民亦修正见，具十善行。其王久久，身生重患，而取命终；时犹如乐人，食如小过，身小不适，而便命终，生梵天上。时，玉女宝、居士宝、主兵宝及国土民作倡伎乐，葬圣王身。其王玉女宝、居士宝、主兵宝、国内士民，以香汤洗浴王身，以劫贝缠五百张叠，次如缠之。奉举王身，置金棺里，以香油灌，置铁椁里，复以木椁重衣其外，积众香薪重衣其上，而阇维之。于四衢道头起七宝塔，纵广一由旬，杂色参间，以七宝成。其塔四面各有一门，周匝栏楯，以七宝成。其塔四面空地纵广五由旬，园墙七重、七重栏楯、七重罗网、七重行树。金墙银门，银墙金门；琉璃墙水精门，水精墙琉璃门；赤珠墙玛瑙门，玛瑙墙赤珠门；砗磲墙众宝门。其栏楯者，金栏银桄，银栏金桄；水精栏琉璃桄，琉璃栏水精桄；赤珠栏玛瑙桄，玛瑙栏赤珠桄；砗磲栏众宝桄。其金罗网下悬银铃，其银罗网下悬金铃；琉璃罗网悬水精铃，水精罗网悬琉璃铃；赤珠罗网悬玛瑙铃，玛瑙罗网悬赤珠铃；砗磲罗网悬众宝铃。其金树者，银叶华实；其银树者，金叶华实；其琉璃树，水精华叶；水精树，琉璃华叶；赤珠树者，玛瑙华叶；玛瑙树，赤珠华叶；砗磲树，众宝华叶。其四园墙复有四门，周匝栏楯，又其墙上皆有楼阁宝台。其墙四面有树木园林、流泉浴池，生种种华，树木繁茂，华果炽盛，众香芬馥，异鸟哀鸣。其塔成已，玉女宝、居士宝、典兵宝、举国士民皆来供养此塔。施诸穷乏，须食与食，须衣与衣，象马宝乘，给众所须，随意所与。转轮圣王威神功德，其事如是。”