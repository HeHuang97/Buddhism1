## 閱藏知津卷第七

北天目沙門釋智旭　彙輯

### 【大乘經藏 方等部第二之六】

#### 思益梵天所問經（四卷　南五北傷）

姚秦天竺沙門鳩摩羅什譯

- 如來光明品第一。佛在迦蘭陀竹林。與六萬四千比丘。七萬二千菩薩。及天龍八部俱。網明菩薩讚佛光明。佛為說種種光明之名。能利眾生。并放光明。召東方思益梵天。同萬二千菩薩來會。日月光佛。囑以十法遊於娑婆國土。於毀於譽。心無增減。（一）聞善聞惡。心無分別。（二）於諸愚智。等以悲心。（三）於上中下眾生之類。意常平等。（四）於輕毀供養。心無有二。（五）於他闕失。莫見其過。（六）見種種乘。皆是一乘。（七）聞三惡道。亦勿驚畏。（八）於諸菩薩。生如來想。（九）佛出五濁世。生希有想。（十）　
- 四法品第二。思益菩薩問二十事。佛一一答以四法。　
- 菩薩正問品第三。網明菩薩問何謂正問。思益菩薩具答邪問正問不同。五百比丘不解。網明重啟。思益說涅槃者。但有名字。猶如虛空。不可得取。五百比丘漏盡解脫。思益復問種種名義。佛具答之。　
- 四諦品第四。佛為思益說真聖諦。不得一法是實是虛。　
- 歎功德品第五。思益廣歎信解此法功德。　
- 如來五力說品第六。謂一者言說。二者隨宜。三者方便。四者法門。五者大悲。　
- 如來大悲品第七。說如來以三十二種大悲。救護眾生。　
- 幻化品第八。網明問。思益答。佛讚印之。舍利弗歎仰之。普華菩薩。及網明菩薩。皆與舍利弗問答。令舍利弗默然。　
- 菩薩光明品第九。佛因大迦葉問。敕網明放爪指光普照十方。令諸大眾。與佛無異。下方四菩薩來。不知何是真佛。發誠實語。佛乃昇空。令得作禮。　
- 菩薩受記品第十。因迦葉問。授網明菩薩記。因思益問授記義。具明過去不得記及得記因緣。謂依止所行。故不得記。出過一切諸行。具足六波羅密。故得受記。若菩薩能捨諸相。名為檀波羅密。能滅諸受持。名為尸波羅密。不為六塵所傷。名為羼提波羅密。離諸所行。名為毗梨耶波羅密。不憶念一切法。名為禪波羅密。能忍諸法無生性。名為般若波羅密。　
- 薩婆若品第十一。為思益梵天說薩婆若義。答網明菩薩家清淨義。　
- 菩薩無二品第十二。思益梵天與文殊問答。又有等行天子與文殊問答。　
- 名字義品第十三。一切菩薩各各說菩薩名義。　
- 論寂品第十四。思益問等行。及問文殊正行正位義。　
- 如來二事品第十五。謂聖說法。及聖默然。惟如來有此二法。　
- 得聖道品第十六。文殊問。等行答。文殊問。思益答。　
- 志大乘品第十七。等行問發行大乘。佛以偈答。　
- 發菩提心品第十八。文殊白佛。若菩薩起二相發菩提心。是不行菩提道。思益問行菩提行。文殊答行一切法而於法無所行。釋梵四王散華讚護。佛言。惟有如說修行。是名能報師恩。　
- 師子吼品第十九。釋提桓因讚歎菩薩能師子吼。不退轉天子復說師子吼義。　
- 梵行牢強精進品第二十。授不退轉天子記。及說牢強精進法。謂於諸法。不起精進相。　
- 海喻品第二十一。以大海喻諸菩薩。有十二事。　
- 建立法品第二十二。明一切法無說無示。無有護念。是法終不可滅。不可護念。又明不求菩提。不願不貪不樂不念不分別菩提。乃得授記。　
- 如來神咒品第二十三。　
- 囑累品第二十四。

持心梵天所問經（四卷　一名莊嚴佛法義名等御諸法　南五北慕）

西晉月支國沙門竺法護譯

與上經同。而品數稍減。

△勝思惟梵天所問經（六卷　南大北傷）

元魏北天竺沙門菩提留支譯

亦同上經。而不列品。

#### 佛說大乘同性經（二卷 南大北慕）

宇文周中天竺沙門闍那耶舍譯

佛住大摩羅耶精妙山頂。與千二百五十比丘。及大菩薩天龍眾俱。楞伽大城毗毗沙那羅剎王供佛問法。得菩提記。海龍王問其往因。佛為說之。次有海妙深持自在智通菩薩從東方來。以大寶殿供佛問法。佛為說如來十地名。及聲聞十地名。辟支佛十地名。菩薩十地名。復為現如來初地相。及二地相。

△佛說證契大乘經（一卷　有御製序　南常北慕）

唐中印度沙門地婆訶羅譯

與上經同

#### 諸法無行經（二卷　南傷北常）

姚秦天竺沙門鳩摩羅什譯

佛在耆闍崛山。與五百比丘。九萬二千菩薩俱。師子遊步菩薩。偈問一相之法。佛先止。次答。大眾獲益。次說往古高須彌山王佛滅後。淨威儀比丘守護正法。有威儀比丘。不能信解。生不善心。受地獄苦。於是文殊請問滅業障法。及問觀四諦。四念處。八正道。五根。七覺支等。佛一一答之。又請說陀羅尼。佛為說一切法皆不動相種性法門。文殊亦說種種不動相。乃至答諸天子。云我是貪欲尸利。瞋恚尸利等。次有華戲慧菩薩。請問入音聲慧法門。佛亦先止。次答。次敕文殊自說往因。過去師子吼鼓音王佛滅後。喜根比丘。善說諸法實相。勝意比丘持戒得定。行頭陀行。不信深法。墮大地獄。喜根今於東方寶莊嚴國。成勝光明威德王佛。勝意今為文殊。

諸法本無經（三卷　南傷北五）

隋北天竺沙門闍那崛多譯

與上經同

佛說大乘隨轉宣諸法經（三卷今作一卷　南言北之）

宋譯經院沙門紹德等譯

亦同上經。而敘事不甚明白。

#### 大乘理趣六波羅密多經（十卷　前有代宗序　南若北馨）

唐罽賓國沙門般若譯

- 歸依三寶品第一。佛在竹林。與眾多菩薩。眾多苾蒭。及阿僧企耶發心諸有情俱。慈氏菩薩為眾請問三寶及歸依義。佛言。佛寶有二。一者佛身。二者佛德。法寶有三。一者涅槃常樂我淨般若解脫法身。二者戒定智慧諸妙功德。三者八萬四千諸妙法蘊。攝為五分。一素呾纜。二毗柰耶。三阿毗達磨。四般若波羅密多。五陀羅尼門。譬如乳。酪。生酥。熟酥。及妙醍醐。僧寶有三。一者第一義僧。所謂諸佛。二者聖僧。謂四果。四向。及辟支佛。三賢。十聖。三者福田僧。謂苾蒭。苾蒭尼等。為脫苦故。懺悔。隨喜。發大誓願。修行大乘。是名歸依。　
- 陀羅尼護持國界品第二。東方不眴世界無盡藏菩薩。放大光明。現大神變。偈讚來會。以第一義答阿難問。佛為阿難說彼國土種種勝事。文殊請問持經之福。佛較答之。文殊菩薩說六真言。普賢菩薩。觀自在菩薩。曼荼羅諸天菩薩。六波羅密多菩薩。四大天王。執金剛菩薩。鈴鐸耳微那夜迦。閻摩羅王。訶哩底愛子母。摩利支天。迦嚕拏王。迦嚕囉王。大自在天王。各說一咒。　
- 發菩提心品第三。彌勒菩薩請問。佛答以先發五種勝心。次說入海取珠。發三勝心不退之喻。　
- 不退轉品第四。彌勒菩薩復問。佛為細釋。一大悲心。緣五道苦而起。二大精進心。如入海求如意珠。更發三種勝心。誓不退轉。
- 布施波羅密多品第五。　
- 淨戒波羅密多品第六。　
- 安忍波羅密多品第七。　
- 精進波羅密多品第八。　
- 靜慮波羅密多品第九。　
- 般若波羅密多品第十。俱彌勒菩薩問。如來答也。事理詳明。發菩提心者。急宜受持。復有微末底外道。說自在天常。及說神我能生諸法。佛以正量委細破之。次復偈說八識熏習。及轉顯義。外道發菩提心。佛又為慈氏說八善巧。及智慧方便。解絡掖衣授之。四天釋魔。發願護持。

#### 大乘本生心地觀經（八卷　有御製序　南之北興）

唐罽賓國沙門般若等譯

- 序品第一。佛住耆闍崛山。與三萬二千比丘。八萬四千菩薩。及一切天龍八部。他方輪王。十六國王。夫人眷屬。四眾。四姓。外道。餓鬼。畜生。琰王。諸大眾俱。坐寶蓮華師子座上。入心瓔珞寶莊嚴王三昧。天雨華香。復入師子奮迅三昧。大千世界。六種震動。惡趣離苦。詣佛供養。如來於胸臆間。及諸毛孔。放金色光。普現十方五趣苦樂之相。及現三大阿僧祇劫因果本末之相。於是師子吼菩薩為眾說偈。歎佛功德。請佛出定。　
- 報恩品第二。從三昧起。告彌勒菩薩。稱歎心地妙法。五百長者不愛苦行。讚二乘道。佛為廣說世間四恩。一父母恩。二眾生恩。三國王恩。四三寶恩。佛有三身。（一自性身。二受用身。三變化身。受用又二。一自。二他。）法有四種。（教。理。行。果。）僧有三種。（一菩薩。二聲聞。三凡夫。凡夫又二。一具戒。二正見。）具足十義。得名為寶。為求菩提。有三種十波羅密。若修十種真實波羅密多。乃名能報四恩。次有智光長者。與不順子遠來聽法。佛為重宣。令發大心。　
- 厭捨品第三。智光長者問出家不及在家。佛為廣說出家最勝。訶在家過。　
- 無垢性品第四。廣明麤衣。乞食。陳藥。蘭若。四依知足功德。各十勝利。　
- 阿蘭若品第五。為常精進菩薩說阿蘭若功德。　
- 離世間品第六。樂遠離行菩薩。承佛威力。為諸菩薩說阿蘭若行。佛讚印之。　
- 厭身品第七。為彌勒菩薩說三十七觀。訶身不淨。　
- 波羅密多品第八。為彌勒菩薩說阿蘭若能滿十波羅密。　
- 功德莊嚴品第九。為彌勒菩薩說有一德應住阿蘭若處。謂觀一切煩惱根源。即是自心。又有二種法。及兩番二種人。不堪住阿蘭若。次明十一種四法。五種八法。　
- 觀心品第十。為文殊師利說觀心法。并說觀心陀羅尼。　
- 發菩提心品第十一。為文殊說自覺悟心。有四種義。及說初觀菩提心相。并說真言。　
- 成佛品第十二。為文殊說三種大祕密法。謂心祕密。語祕密。身祕密。欲修習者。當著菩薩三十二種大金剛甲。　
- 囑累品第十三。明受持者。得三業各十種清淨。

#### 大乘徧照光明藏無字法門經（五紙餘　南男北潔）

唐中印度沙門地婆訶羅再譯

佛住耆闍崛山。與無量菩薩。及比丘僧。乃至十方恆沙世界諸天龍俱。勝思惟菩薩請問二字之義。佛言。菩薩有九種一法應除滅。謂欲貪。瞋恚。愚癡。我執。懈怠。睡眠。染愛。疑惑。無明。有一法應守護。謂己所不欲。勿勸他人。如自愛命。則不應殺等。次明無有一法是如來所覺所證。以一切法本無有實。從因緣生。因緣亦如電光。念念不住故。次明持此經者。得生淨土。見阿彌陀。及諸聖眾。亦見靈山聖會。

無字寶篋經（五紙）潔

元魏北天竺沙門菩提留支初譯

與前經同

○大乘離文字普光明藏經（四紙）潔

唐中印度沙門地婆訶羅譯

亦同前經。而文稍異。

#### 佛說大乘入諸佛境界智光明莊嚴經（五卷南作三卷北作二卷南言北之）

宋中印土沙門法護等譯

佛在鷲峰法界殿中。與二萬五千比丘。七百二十萬俱胝那庾多菩薩俱。放光集十方眾。有師子座出偈讚佛。佛昇師座。妙吉祥菩薩請問。不生不滅。是何增語。佛言。不生不滅。即是如來增語。因為廣說琉璃地映帝釋宮影喻。忉利天大法鼓喻。空中風雲水喻。大梵王喻。日光照喻。摩尼寶喻。響喻。地喻。虛空喻等。及說種種法句。種種菩薩勝行。於是妙吉祥偈讚禮佛。佛為較顯持經功德。

△如來莊嚴智慧光明入一切佛境界經（二卷　南慕北男）

元魏南天竺沙門曇摩流支譯

度一切諸佛境界智嚴經（半卷　南慕北推）

蕭樑扶南國沙門僧伽婆羅譯

二經並與前同

#### 大方等如來藏經（九紙半　南忘北彼）

東晉迦維羅衛國沙門佛陀跋陀羅譯

佛在耆闍崛山。成佛十年。與百千比丘。六十恆河沙菩薩。及天龍八部俱。以三昧力。現眾蓮華。皆未開敷。華內皆有化佛。須臾昇空舒榮。須臾萎變。化佛各放無數光明。金剛慧菩薩問何因緣。佛為說一切眾生皆有如來藏性。共說九喻。一萎花中佛。二巖樹蜂蜜。三〔禾*會〕中秔粱。四不淨處金。五貧家寶藏。六菴羅果種。七弊物中金像。八貧女貴胎。九模中金像。

#### 十住斷結經（十四卷今作十二卷）　談彼

姚秦涼州沙門竺佛念譯

- 導引品第一。佛於奈園。放舌相光。照十方界。東方執志通慧菩薩。與五萬菩薩來集。佛歎其德。次有菩薩。名曰最勝。請問法要。佛具答之。先明初住法。　
- 留化品第二。明二住法。　
- 空觀品第三。明三住法。　
- 色入品第四。明四住法。　
- 了空品第五。明五住法。　
- 根門品第六。明六住法。　
- 廣受品第七。明七住法。座上諸大聲聞。皆悉號泣。　
- 童真品第八。明八住法。授最勝記。敕令現相。　
- 定意品第九。明九住法。　
- 菩薩成道品第十。明十住法。　
- 滅心品第十一。　
- 神足品第十二。　
- 恭敬品第十三。　
- 勇猛品第十四。　
- 碎身品第十五。大意與華嚴十定品同。　
- 身入品第十六。　
- 辯才品第十七。　
- 權智品第十八。　
- 化眾生品第十九。　
- 三道滅度品第二十。　
- 乘無相品第二十一。　
- 等慈品第二十二。　
- 法界品第二十三。　
- 道智品第二十四。授九萬眾生。十一那術天人。皆於中陰成佛。　
- 身口意品第二十五。一切菩薩。各各說菩薩慧。　
- 夢中成道品第二十六。　
- 菩薩證品第二十七。　
- 解慧品第二十八。　
- 三毒品第二十九。　
- 問泥洹品第三十。　
- 四梵堂品第三十一。　
- 梵天請品第三十二。　
- 梵天囑累品第三十三。

#### 菩薩瓔珞經（十三卷今作二十卷　一名現在報經　南短靡北詩讚）

姚秦涼州沙門竺佛念譯

- 普稱品第一。普照菩薩問菩薩法。凡二十二句。佛答。當以十德瓔珞其體。　
- 識定品第二。寶王菩薩請問瓔珞戒品。佛答以具戒。施。忍。由達唯識。　
- 莊嚴道樹品第三。　
- 龍王浴太子品第四。　
- 法門品第五。略說瓔珞八萬法門中數十名。持者當得十無礙功德。次廣明六根瓔珞法門。　
- 識界品第六。豪賢菩薩問識境界。次敕諸菩薩各說空慧無著行。次感十方佛各說空慧偈已。忽然不現。以決眾疑。　
- 諸佛勸助品第七。說十無盡藏法門。十方諸佛。同聲說頌印之。　
- 如來品第八。說十地各各四神足法。　
- 音響品第九。
- 因緣品第十。
- 心品第十一。　
- 四聖諦品第十二。一無量聖諦。二行盡聖諦。三速疾聖諦。四等聖諦。　
- 成道品第十三。料簡三世各三種成道。　
- 生佛品第十四。　
- 本末品第十五。分別五陰本末空。　
- 非有識非無識品第十六。　
- 無量品第十七。說佛三昧。所知無量。次明月照光菩薩。四果乃至九地中。所修三世禪行。次佛自說有情於無情。無情於有情法。　
- 隨行品第十八。尊復尊梵天請問。佛答以偈。廣明諸度無極。　
- 光明品第十九。　
- 無想品第二十。　
- 無識品第二十一。　
- 受迦葉勸行品第二十二。佛放舌光。十方諸佛。各遣菩薩來會。佛揀聲聞不在聖例。迦葉等脫衣號泣。佛慰喻之。　
- 有行無行品第二十三。諸菩薩各說有行無行。大迦葉亦說有行無行。佛不許可。阿若拘鄰亦說有行無行。佛許可之。舍利弗問答料簡。次目連等亦各說有行無行。　
- 有受品第二十四。　
- 無著品第二十五。說無著行。授明觀菩薩記。并說八種記法。次授帝釋記。次令目連除魔心垢。懸記在彌勒時得決。　
- 淨智除垢品第二十六。為淨一切地菩薩。說種種知他心三昧。廣至知億佛世界。　
- 無斷品第二十七。明種種五法。及六度互具六度。　
- 賢聖集品第二十八。一切菩薩各說六度清淨具足法。慧眼菩薩。與文殊菩薩。更相酬唱。演種種法門。　
- 三道三乘品第二十九。佛為舍利弗分別三道各有三乘。　
- 供養舍利品第三十。佛為須菩提說供舍利。供色身。供法身。優劣不同。　
- 譬喻品第三十一。因退席人。說師子木雀喻。　
- 三世法相品第三十二。佛為劫賓〔少/兔〕說三世受化差別。大眾有疑。十方佛各來說偈。令眾悟解。　
- 清淨品第三十三。為邠耨文陀尼子。分別清淨不清淨法。　
- 釋提桓因問品第三十四。　
- 本末行品第三十五。為眾首瓔珞菩薩。說退不退超不超法。　
- 聞法品第三十六。文殊問有轉無轉法。佛分別答之。　
- 淨居天品第三十七。佛為淨居天說三世常無常義。及說菩薩總持賢聖辯才。并授其記。　
- 十方法界品第三十八。佛述初成道時。一切菩薩勸轉法輪。　
- 十智品第三十九。為彌勒菩薩說十無量智門。　
- 應時品第四十。為法妙菩薩說十種應時之行。　
- 十不思議品第四十一。為道勝子說十法。　
- 無我品第四十二。為心智菩薩說十無我行。　
- 等乘品第四十三。偈答淨眼。　
- 三界品第四十四。淨施王與佛酬唱。菩薩受記。及六十二見皆空平等。次有究竟菩薩問淨施王。淨施王答而不悟。更令問文殊師利。乃決其疑。

#### 佛說華手經（十卷　一名攝諸善根經　南欲難北欲）

- 序品第一。大眾雲集。大迦葉亦來。佛分半座令坐。大千震動。迦葉謙讓。並說法要讚佛。　
- 神力品第二。佛又命迦葉坐。以神力普集大眾。令目連敷座。目連化作大座。佛言。如來不於變化座上說法。復命無量緣菩薩敷座。一切菩薩各以上衣積成高座。佛現神力。令諸菩薩各於衣中。見將來成佛之事。華德藏法王子。請問大法。佛放口光。舉身謦欬。徧至十方世界。　
- 網明品第三。東方菩薩見光聞聲。承佛命來。以華作佛事。　
- 如相品第四。東方不虛行力菩薩。持華來會。乃至佛與跋陀婆羅菩薩論如來義。　
- 不信品第五。佛與跋陀婆羅菩薩論末世不信法事。　
- 念處品第六。佛為跋陀菩薩說末世宜修四念處觀。　
- 發心即轉法輪品第七。此東方菩薩名也。亦因光聲而來。佛乃說其往因。　
- 現變品第八。此菩薩摘十方世界。俱置本國。佛更以神力。令諸世界互相擊碎。以警諸天計有常者。　
- 如來力品第九。　
- 功德品第十。為堅意菩薩說持經功德。　
- 發心品第十一。東方光明威德聚菩薩。持須彌肩佛之命。亦來集會。獻華供養。佛以華付彌勒。彌勒轉付七萬七千菩薩。菩薩俱發大願。仍奉於佛。佛乃廣讚發心功德。　
- 無憂品第十二。佛為彌勒說真菩薩心。當如往昔無憂太子。　
- 中說品第十三。敘東方諸菩薩見光聞聲而來集者。　
- 總相品第十四。廣敘東方佛菩薩名。　
- 上清淨品第十五。亦廣敘東方佛菩薩名。　
- 散華品第十六。東方觀佛定善根莊嚴菩薩。聞此世界佛名。遙散華來。　
- 眾相品第十七。亦廣敘東方佛菩薩。　
- 諸方品第十八。廣敘餘九方佛菩薩。見光聞聲而來集會。　
- 三昧品第十九。佛次第入五十七種三昧。諸天偈讚。　
- 求法品第二十。佛從三昧起。為舍利弗說菩薩求法之要。舍利弗更請法要。　
- 歎德品第二十一。佛為舍利弗說菩薩難事。　
- 驗行品第二十二。佛為舍利弗說二種三事。驗菩薩心。　
- 得念品第二十三。說往昔得念王子。不被失念魔所惑。　
- 正見品第二十四。佛為舍利弗說菩薩正見。　
- 歎教品第二十五。亦說如來本生。　
- 毀壞品第二十六。說毀壞菩薩心之罪報。　
- 眾雜品第二十七。選擇居士。及其愛妻。聞法證果。　
- 眾妙品第二十八。　
- 逆順品第二十九。　
- 不退行品第三十。　
- 為法品第三十一。　
- 歎會品第三十二。　
- 上堅德品第三十三。堅意比丘以衣供佛。發大誓願。衣中見諸神變。阿難問其因緣。佛言且待須臾。堅意比丘請問法門。佛先說其昔為上堅德王。曾問是法。　
- 法門品第三十四。正答堅意之問。　囑累品第三十五。以法門囑菩薩。菩薩發願弘通。次付囑阿難迦葉。皆辭不堪。