## 閱藏知津卷第四

北天目沙門釋智旭　彙輯

### 【大乘經藏　方等部第二之三】

#### 大方等大集經﹙三十卷﹚　位讓國

北涼中天竺沙門曇無讖譯

##### 序品第一。

佛在耆闍崛山。往古佛住大塔之中。與六萬八千比丘。無量諸菩薩俱 。時成正覺。始十六年。知眾大集。堪任受持菩薩法藏。卽入佛境神通實見眾生三昧。於欲色二界中間。出大坊庭。如大千界。從三昧起。放大光明。與諸大眾上升寶坊。六欲天王。各各偈讚隨侍。佛至寶坊。坐師子座。又入無礙解脫三昧 。一一毛孔放光。普照十方無量世界。光中說偈。為勸放逸諸菩薩故。光徧十方 。還從頂入。十方各有一大菩薩。與十恆沙諸大菩薩俱來。右繞萬匝。供養讚歎。次第而坐。佛從定起。謦欬聲徹十方。人及非人。四禪天眾。一切畢集。復放眉間光。入諸菩薩頂。於是諸法自在功德華子菩薩。入瓔珞莊嚴三昧。出師子座。從三昧起。偈讚請佛登座。次有寶杖等十菩薩各入三昧。令眾得益。乃至召魔王來。令其請轉法輪。佛讚其譬如百年闇室。一燈能破。次有法自在王菩薩。廣讚如來境界不可思議。歎惜眾生捨大喜小。會中三十億那由他百千萬億天人。發無上心。　

##### 陀羅尼自在王菩薩品第二。

佛放白毫光明。入陀羅尼自在王菩薩頂。菩薩化大寶葢以覆如來。偈讚問法。佛答菩薩有四瓔珞莊嚴。一戒瓔珞莊嚴。二三昧瓔珞莊嚴。三智慧瓔珞莊嚴。四陀羅尼瓔珞莊嚴。一一各有增一至十等事。次明有八光明能壞諸闇。淨菩薩行。一念光。二意光。三行光。四法光。五智光。六實光。七神通光。八無礙智光。一一光復各八種。次明修習大悲有十六事。一壞妄見。二壞四倒。三破憍慢。四壞五葢。五拔沈沒。六斷七慢。七斷惡道。八斷繫縛。九斷惡友。十施智慧。十一施因緣智。十二斷所見。十三斷三有。十四壞魔網。十五示樂因。十六開涅槃門。次明修三十二善業。壞眾生三十二惡業。一智慧。二上解欲。三法自在。四正命。五正見。六不放逸。七壞麤獷。八一切施。九淨戒。十忍。十一進。十二定。十三智。十四正義。十五壞世行。十六斷煩惱。十七除我見。十八調諸根。十九壞邪說。二十知恩。二十一壞增上慢。二十二善口語。二十三知足。二十四恭敬父母師長。二十五修七財。二十六身念處。二十七燃慧燈。二十八出離道。二十九捨左道。三十捨愛著。三十一信三寶。三十二修六念。次廣答如來十六大悲。非諸聲聞菩薩所及。引古栴檀窟佛。度非非想天一人。入定八萬四千大劫。待其下生與授記已。方般涅槃。次復明如來三十二業。卽是十力。四無所畏。及十八不共法。於是如來顧問大眾。誰能守護如是供具。及此寶坊。令不毀損。待彌勒成佛十六年後。供養彼佛。及賢劫中五百如來。爾時諸法神通自在王菩薩。卽承當之。有一神通魔王。問其安置何器。菩薩令其諦觀我身。見其臍中有水王光世界。佛號寶優鉢羅。坐大寶山。宣說正法。魔王卽發大菩提心。誓不退轉。次陀羅尼自在王菩薩。答師子幢菩薩。廣說八陀羅尼。所謂淨聲光明陀羅尼。無盡器陀羅尼。無量際陀羅尼。大海陀羅尼。蓮華陀羅尼。入無礙門陀羅尼。四無礙智陀羅尼。佛莊嚴瓔珞陀羅尼。佛讚印之。幷說其曾於過去淨光明佛時。名為光頂菩薩。問佛寶炬陀羅尼義。聞已。卽得。故今能說。次有慧聚菩薩。請問得已不失之故。佛廣答以安住慧根。造作慧業。大地震動。次有具足四無礙智菩薩。請問以何因緣。名為慧聚。佛說過去功德佛藏時。曾為念意菩薩。不起於座。答佛所問百億事義。大眾獲益。故得此名。次乃付囑流通。　

##### 寶女品第三。

世尊故在大寶坊中。有寶女手持白真珠貫。隨誠言力。徧著佛及諸菩薩頂。眾歎稀有。佛述成之。女問實語。法語。義語。毗尼語義。佛具答之。十千菩薩得無生忍。女為舍利弗說三十二菩薩寶心。悉無聲聞辟支佛心。又為說四無礙智。舍利弗問其夙因。佛說過去分別見佛時。曾為輪王。供佛發心。久已離男女身。今以方便示女身耳。寶女請問十力世尊。是卽是離。又何故說十。非一非百。佛說非卽非離。能說十事。故名十力。雖說十力。一具無量。為流布故。說言十力。因廣說十力。無畏。十八不共。皆從菩薩修行所得。又答三十二相業因。地動獲益。次答修行法行問。次寶女為舍利弗說不退印。地動獲益。佛又答寶女大乘問。次說三十二障礙事。三十二速得大乘事。結益囑持。　

##### 不眴菩薩品第四。

東方普賢佛所。不眴菩薩來供養佛。讚歎問法。佛為說一切法自在三昧。次明具足一至十法。能得三昧。大眾獲益。次不眴為舍利弗說無住義。無生忍義。佛讚印之。因說得心自在。卽能得法自在三昧。次為舍利弗說不眴夙因。乃於過去自在王佛時。名為法語比丘。久修久證此妙三昧。不眴又為舍利弗說梵行法。大眾獲益。付囑流通。　

##### 海慧菩薩品第五。

大水盈滿。出生無量芬陀利華。大眾各自見在華上。華出大光。彌勒問何因緣。佛言。下方寶莊嚴土。海智神通佛所。有海慧菩薩。欲來聽法故。海慧卽來。先入三昧。令此大眾得見彼土。次偈讚佛。請問淨印三昧。佛為具說菩提心寶。三押不壞。具足六度。次說穿菩提心。次說三昧根本。所謂三業隨智。復有十淨。具三十法。得八不共。次明遠離滓濁。破壞四魔。次為舍利弗說師子初產。小火燒薪等喻。復為海慧說過去勤精進佛。示堅固莊嚴菩薩四法。一者發心。二者作心。三者觀心。四者如法住。旣廣釋已。菩薩奉持。勤行精進。今成世尊。次有修悲梵天請問海慧。何名佛法。答以一切法卽是佛法。無有二相。菩薩有八種力。聞深佛法。不生怖畏。佛讚印之。兼明能護正法。有四四攝。次有功德寶光菩薩問護法義。佛舉過去大智聲力如來。答法護菩薩所問護法之義。兼以付之山王等十九菩薩。各言能護。文殊師利言其悉是謬語。以世尊不得一法故。佛讚印之。文殊又說持經有十利益。大眾發心。地動出光。海慧復問世尊何法攝取大乘。佛答以百種一法。百三十種二法。五十六種三法。及障礙大乘三十七種四法。眾又獲益。大地震動。天人讚善。佛復偈歎大乘功德。又為海慧廣說門句。法句。及金剛句。於是十方菩薩。興供偈讚。慧聚菩薩申明佛出世義。佛舉然燈授記時。七種三淨。以印成之。海慧復問菩薩發何等願。佛答以如本發願。及說種種方便智慧。次說過去無邊光佛。為淨聲輪王說八種四法。王悟無生。出家修道。佛又為說出家二十四益。幷示以當淨自界。淨聲如法觀已。卽得神通辨才。彼時淨聲。卽今海慧。次又為說如法而說。如說而住之義。引古師子捨身救二猴子之事為證。次有二十一菩薩各說如法住義。海慧復廣明魔業。佛廣說壞魔業道。波旬莊嚴四兵。來趣寶坊。海慧以神通力。持置東方破疑淨光佛國。令發大菩提心。又令此彼兩國。互得相見。互得大益。佛復說咒四章。付囑流通。　

##### 虛空藏菩薩所問品第六。

婆伽婆遊妙寶莊嚴堂上。與比丘六百萬。菩薩不可說人俱。世尊分別大法方便。於時大千世界。忽皆不見。唯見微妙寶臺。及見高師子座。舍利弗請問因緣。佛言東方一寶莊嚴佛所。有虛空藏菩薩。欲來至此。菩薩尋與十二億眾俱來。供養讚歎。寶臺震動。乃問云何行六度與虛空等。凡三十問。佛一一答之。於六度中。一一各有四法成就。又有八法能淨。於六念中。詳明念佛三身。及念天差別。於陀羅尼中。具明三十二修。於二十四辯。具明二十四種修因。旣答釋竟。大眾獲益。速辯菩薩問何因緣。名虛空藏。佛言過去普光明王佛時。曾為師子進菩薩。入定雨寶。卽獲此名。於是眾會渴仰。欲見神力。遂承佛命。入稱一切眾生意三昧。雨法及財。大眾獲益。又以神力。釋生疑菩薩之疑。佛又述久遠過去淨一切願威德勝王佛時。曾為眾天灌頂輪王。已得不退菩提心三昧。生疑因請虛空藏說三昧行業。虛空藏答八萬四千諸三昧門。略舉八十三名。次舍利弗問生疑名。生疑自答釋之。虛空藏復請佛說諸菩薩大誓莊嚴。及道莊嚴。次有寶德菩薩問虛空藏修出世聖道之義。及入於涅槃。行菩薩行之義。眾又獲益。如來讚印。虛空藏乃推功於佛力。寶德問其意旨。仍答釋之。次又答阿難問。於是五百聲聞。各脫鬱多羅僧。供虛空藏。虛空藏卽遣此衣至東方袈娑幢世界。山王佛所。施作佛事。次有光明莊嚴梵天。雨花作樂供養。請問菩薩善根資糧。及出要智方便。佛廣答之。天歎稀有。謂能以四句義。總說一切菩薩行。虛空藏語梵天言。一句亦能總攝一切佛法。謂離欲句。空句等。略舉十四一句。一一皆能總攝佛法。如佛法。一切法亦然。以是等句。皆非句故。一切佛法非句。假名為句。次有寶手菩薩。請問何謂安一切佛法根本。虛空藏答以住菩提心。次以二法攝菩提心。次以四法攝二。八法攝四。十六攝八。三十二攝十六。六十四攝三十二。百二十八攝六十四。寶手讚歎興供。波旬化作長者。與佛問答。佛勅十六菩薩。各說過魔界行。波旬興供。虛空藏說咒。魔子亦勉強發心。佛為懸授記莂。申越長者疑悔盡除。六十八億菩薩發願持經。佛為較量功德。幷說咒術。四王帝釋亦各說咒。梵王。彌勒。阿難。及功德莊嚴菩薩。皆悉受持。佛與十方諸佛。同放大光囑累。　

##### 無言菩薩品第七。

王舍城師子將軍生一子。空中有天誡之。八歲不言。今以佛力。同其父母親屬。共到寶坊。現大神通。說偈讚佛。大眾獲益。興供。將欲問佛。先與舍利弗互相問答。次問聞聲。及善思惟。生於正見。佛廣答之。無言復答舍利弗問得正見義。次乃問信。進。念。慧。四力。佛廣答之。眾會得益。無言次答蓮華菩薩倒見如見義。及菩薩義。佛讚其得慧燈三昧。因卽廣明能攝六萬諸三昧門。譬如日出。能為四事。又如寶珠。亦如虛空。亦為一切法頂。眾又得益。動地興供。次於世尊臍中。出一金剛臍菩薩。傳東方慧橋如來命。問安聽法。及六萬億菩薩皆在佛身內坐聽法。次從一毛孔出。禮佛卻坐。金剛臍復與無言問答。顯發無性。無聲。法界無二。深義。無言復入金剛三昧。令此世界悉為金剛。金剛臍盡其神力。不能破一微塵。次明有四四法能得金剛三昧。無言次為同來眷屬說四十事莊嚴菩提之心。十法常得親近諸佛菩薩。父及眷屬。得柔順忍。佛乃付囑受持。　

##### 不可說菩薩品第八。

世尊故在大寶坊中。不可說菩薩讚佛。入定問說大事。地動興供。眾獲大益。又卽演說不誑如來之義。無畏菩薩因問云何名誑如來。不可說分別答之。兼明無出之出。名佛出世。佛讚印已。無畏問誰當信者。寶女遂與廣相問答。次為舍利弗廣說譬喻。明聲聞與如來。於無差別法界中而有差別。又答無畏調伏問。報恩問。謂三十二業名菩提行。此能報恩。二人必死不治。謂聲聞緣覺。無畏以衣供養。寶女不受。復作種種問答。次有勝意天子問說與不說之義。不可說化作比丘證信。復與勝意種種問答。亦與舍利弗種種問答。舍利弗深讚印之。佛亦讚舍利弗。不可說復與佛問難得受記義。八千菩薩得無生忍。昇空說偈。魔王化作比丘而來。不可說以神通力。令其懺悔。為說十六種法。發菩提心。又說三十二法。向菩提心。又請世尊說不可說六波羅密。魔王歡喜。大眾發心。

##### 寶幢分

- 魔苦品第一。世尊在寶坊中。重述初成道時。優波提舍。及拘律陀。遇見馬宿比丘。聞法見諦。魔不能擾之事。　
- 往古品第二。仍述魔眾發心問法。答以四法。不近惡友。速得菩提。於是地意菩薩請問不可說義可覺知否。佛言不可說智。卽一切智。因反問以佛智。十五菩薩各各答已。樂欲菩薩復與文殊問答。佛讚印之。魔眾得無生忍。大會獲益。佛為說過去業。謂往古香功德佛。說寶幢陀羅尼門。華目比丘。化無量眾。善行大臣。發惡誓願。華目今成世尊。善行今為波旬。還得受記。　
- 魔調伏品第三。魔盡其力。欲害於佛。舍利弗目犍連富樓那須菩提入城四門。各調五百魔子。佛現蓮華。說偈遠聞。魔被五縛。詐心歸依。七走不脫。至心聽法。　
- 三昧神足品第四。佛欲入城。諸天競阻。佛以大聲慰之。心遊首楞嚴定。令諸眾生各見所事之像。光味仙人。與五百弟子。聞佛說偈。皆得寶幢三昧。讚佛得記。　
- 相品第五。佛入三昧。令王舍城有十二門。門一如來。諸魔天神。各興供養。於香花中。說偈周聞。佛又入佛莊嚴珞瓔三昧。令界清淨。十方雲集。說偈普益。次登光味所造寶梯。坐蓮華上。勸發波旬。生歡喜心。波旬吐惡歔佛。佛變其氣成須曼華。徧供十方諸佛。集十方佛。及諸菩薩。　
- 陀羅尼品第六。十方諸佛同聲說大集金剛法心因緣自在陀羅尼。月光童子菩薩亦說神咒。菩提自在梵王正語梵天。皆現女身說咒。佛又說咒以加護之。　
- 護品第七。善繫意菩薩變現八萬四千色身。調伏眾生。佛與授記。　
- 授記品第八。莊嚴華魔王。誓以女身廣度眾生。說咒護法。吉意菩薩述其本事。佛皆與記。　
- 悲品第九。十方諸佛。為莊嚴華及吉意二大菩薩說咒。二人受持。佛復勸諭波旬發心。波旬不發。　
- 護法品第十。佛以正法。付囑國王諸天。各發弘願。　
- 四天王護法品第十一。梵王帝釋四王各說一咒。疑心菩薩問魔悉來集否。佛言都集。又問有信心否。佛言皆有信心。唯除波旬眷屬千人。當來破壞三寶。至法滅時。乃得信心。亦當成佛。次有太白魔天說咒動地。護持佛法。　
- 曠野鬼品第十二。五百菩薩以大願力。現鬼畜身。調伏鬼畜。說二神咒。　
- 還本品第十三。十方諸佛欲還本界。動地雨花。月香如來答梵天問。成就十法。能護正法。

##### 虛空目分　

- 聲聞品第一。世尊故在大寶坊中。諸聲聞等猶生大慢。不得四果。佛舉瞻婆華鬘。發大誓願。出生四寶。寶出大光。擲之虛空。鬘中說偈。眾悉來集。佛為宣說雜四真諦。華鬘徧往四方佛上。南方金剛光明功德如來。遣金剛山童子說法目陀羅尼來贈。西方智幢如來。遣勝幢童子說淨目陀羅尼來贈。北方發光明功德如來。遣勝意童子說光目陀羅尼來贈。東方寶葢光明功德如來。遣虛空聲童子說聖目陀羅尼來贈。四童子變此世界令淨。與大眾來。供養偈讚。各傳佛命。地動龍集。正語天女說咒護法。佛為憍陳如廣說法行。具明阿那般那。乃至八忍八智。亦說滅後六部差別。亦說奢摩他。毗婆舍那。四念處。三解脫。四禪。四定。及出世定。是名法目陀羅尼。與金剛山所持來者無異。說是法已。舍利弗目犍連等。皆得四果。　
- 世間目品第二。佛放白毫相光。照十方土。人天畢集。頻婆娑羅請問十二月相。佛說雪山仙人共虎行欲。生十二子。父母亡後。歸依梵天。至十二年。感天與願。（佛說相法悉不譯出）　
- 彌勒品第三。彌勒心念說偈問佛。佛為廣說十二因緣。是名淨目陀羅尼也。　
- 四無量心品第四。頻婆娑羅王問供養修四無量菩薩。得幾所福。佛言。具八事。無八怖。具足八大丈夫。次有淨光菩薩。與無勝菩薩。互相問答。眾會獲益。　
- 淨目品第五。無勝意童子請問慈無量心。相體因緣果報。佛入調伏眾生無所畏懼三昧。放肉髻光。照無邊界。說偈。眾生悉集寶坊。佛為說三種慈。幷說修相。明星天子問慈心果。佛具答之。天子於諸禪定。出入自在。說咒利生。佛因為說十二菩薩現為畜生。調伏眾生。居閻浮外四方海中。每方各三。（東。蛇馬羊。西。豬鼠牛。南。猴雞犬。北。師子兔龍。卽今十二生肖也。）幷說求見咒法。　
- 聖目品第六。明星菩薩問修悲法。佛言。當觀八苦。明星得無生忍。眾獲多益。次說修喜。修捨。　
- 辟支佛乘品第七。無勝意問緣覺乘人所修慈。悲。喜。捨。佛答以修法緣慈等。　
- 聖目無礙智品第八。虛空聲童子請問無緣梵行。佛入虛空幢三昧。面門放光。照十方界。大聲集眾。乃演說之。大眾獲益。　
- 護法品第九。文殊等九萬二千億童子。請佛願力加持法門。佛言。四方四佛。先已有願。今以此法付囑天龍鬼神。十方菩薩請佛制戒。佛言止止。佛自知時。次問頻婆娑羅國法。隨制四重。及囑護佛法者。應擯治不如法惡比丘。　
- 大眾還品第十。佛復安慰諸天。一切眾生各發願。　
- 寶髻菩薩品第十一。東方淨住佛國。寶髻菩薩。與八千菩薩。賚妙寶葢。覆千世界。來供養佛。讚聲徧滿大千。請問淨行法印。佛答以十分之一。謂一者波羅密行。二者助菩提行。三者神通行。四者調眾生行。幷說過去一切眾生樂念如來亦說此法。時有寶聚菩薩。復問莊嚴自身。莊嚴菩提樹法。彼佛答以不放逸法。其時寶聚。卽今寶聚。次又說四種四法。調伏眾生。及說過去廣光明佛時。淨精進菩薩。調伏財功德婆羅門事。寶髻卽解髻珠供佛。佛與授記。

##### 日密分　

- 護法品第一。世尊故在大寶坊中。蓮華光功德大梵菩薩。請說清淨法聚。佛令菩薩各入禪定放光。十方雲集。佛示生身。法身。二種供養。次明破戒受施。現在未來各四惡果。又明未來惡王侵奪法師物者。現得二十種惡。捨身墮大地獄。備歷鬼畜。能護法者。功德甚大。　
- 陀羅尼品第二。東方五功德佛。遣日密菩薩。持真陀羅尼。及蓮華陀羅尼來。南方山王佛。遣香像王菩薩。持隨空三昧陀羅尼。及大行陀羅尼來。西方高貴德王佛。遣光密功德菩薩。持斷業陀羅尼。亦名隨無願。及大神良咒來。北方德華密佛。遣虛空密菩薩。持淨陀羅尼來。　
- 分別說欲品第三。日密偈讚傳欲。佛語舍利弗。受持是陀羅尼。　
- 分別品第四。四大菩薩各各入定放光。憍陳如請問愛。與士夫。行於生死。佛為分別廣說如實陀羅尼。眾得大益。重問蓮華陀羅尼。佛不許說。次問如空空行陀羅尼。佛為說之。眾又得益。次問隨無願陀羅尼。佛為說之。眾亦得益。次問一切世間不可樂想。食不淨想。佛為說之。亦卽是隨無願陀羅尼。眾又得益。舍利弗次問淨陀羅尼。佛說破四倒法。眾又大益。　
- 不思議大通品第五。頻婆娑羅王請問佛光。佛勅四眾各入三昧。佛亦自入佛境界三昧。一切世界。悉入佛身。一切眾生。獲大利益。波旬大苦。命空樹大臣。往勅諸龍。龍集大山。皆失勢力。復有戒梯大臣。先往佛所。佛令憶本誓願。得如法忍。龍受大苦。歸依光味大仙。光味勸令歸佛。　
- 救龍品第六。佛趨須彌山頂。放光救龍王苦。大聲說諸法印。所謂無常。苦。無我等。文來未盡。

大哀經（八卷）　周

西晉月支國沙門竺法護譯

卽前經初二品。分作二十八品。

寶女所問經（四卷）　發

西晉月氏國沙門竺法護譯

卽前經寶女品第三。分作十三品。

○海意菩薩所問淨印法門經（十八卷今作九卷　南澄北似）

宋譯經院沙門惟淨共法護等譯

卽前經海慧菩薩品第五

無言童子經（二卷）　發

西晉月支國沙門竺法護譯

卽前經無言菩薩品第七

寶星陀羅尼經（八卷）　殷

唐中天竺沙門波羅頗密多羅（此云智光）譯

卽前經寶幢分同本別譯

#### ※大乘大方等日藏經（十卷）　有

隋烏萇國沙門那連提黎耶舍譯

卽大集日密分。而詳明。

- 護持正法品第一。　
- 陀羅尼品第二。　
- 菩薩使品第三。佛勅耶舍持日眼蓮華陀羅尼。憍陳如持無盡根陀羅尼。舍利弗持智慧依止陀羅尼。目犍連持惡心者生歡喜心。諸不信者悉皆惽睡。陀羅尼。（卽分別說欲品。而此詳悉）。　
- 定品第四。　
- 惡業集品第五。（此二品卽前日密分別品。）　
- 護持品第六。（此品前經所無）　
- 佛現神通品第七。（卽不思議大通品）　
- 魔王波旬星宿品第八。（前缺略。此詳。）　
- 送使品第九。光味仙為龍見佛。　
- 念佛三昧品第十。　
- 昇須彌山頂品第十一。（卽救龍品）　
- 三歸濟龍品第十二。世尊從須彌頂下。至佉羅低山。說十種業。來生龍中。及為龍說種種夙因。　
- 護塔品第十三。佛以二十八大支提付囑諸龍。及夜叉竟。又說大授記咒。波旬聞已。生歡喜心。與諸眷屬懺悔。受三歸依。伽羅支魔子問眼色因緣等義。佛為解釋諸法性空。眾獲大益。

#### 大方等大集月藏經（十卷）　虞

高齊烏萇國沙門那連提黎耶舍譯

- 月幢神咒品第一。佛在佉羅帝山。與六百萬比丘。無量無邊菩薩俱。說日藏經已。西方現大花雲。雲中現一半月。廣十由旬。月中復現真金重閣講堂。堂中復現半月。月中有千葉青蓮。世尊端坐說法。光照大眾頭上。皆現半月。目連說偈問佛。佛說月藏菩薩欲來。月藏卽來。說偈。幷說神咒。又懺謝來遲之過。佛廣讚其入禪功德。具足六度。　
- 魔王波旬詣佛所品第二。魔宮諸物。變半月形。放光演偈。擊鼓集眾。鼓復說偈。乃與眷屬詐來歸依。興諸供養。佛為憍陳如偈說利養過失。魔懷羞愧。默坐聽法。　
- 諸阿脩羅詣佛品第三。波旬雨諸惡物於脩羅宮。脩羅歸佛。佛以悲風光明三昧救之。尋來見佛。興供偈讚。　
- 本事品第四。說佛於毗舍浮佛時。為化八弟。千年苦行。彼八弟者。卽今四阿脩羅王。波旬。調達。彌勒。維摩。　
- 第一義諦品第五。月藏請問住阿蘭若。修第一義諦法。佛言起大悲心。棄捨愛取。依四聖種。不念四大五陰。根。塵。識。等。以四無礙。成熟眾生。滿六度行。如初日月。乃至十五日月。次問三昧何身。何攀緣。何想。何相。何性。佛具答之。次明隨有第一義禪菩薩居處。得十二種功德利益。　
- 令魔得信樂品第六。一切天人。慈心視魔。勸諫令發道心。深信懺悔。佛為說忍功德。授波旬記。波旬說咒護法。　
- 一切鬼神集會品第七。四王請佛分張付囑一切天龍鬼神。大會亦同勸請。正辯大梵解旨。命四王以燄赫鐵輪。四方遙擲。攝諸鬼神。同來佛所。　
- 諸惡鬼神得敬信品第八。佛為大會說十平等。一眾生平等。二法平等。三清淨平等。四布施平等。五戒平等。六忍平等。七精進平等。八禪平等。九智平等。十一切法清淨平等。羅剎王等自述夙業。悔過獲益。　
- 諸天王護持品第九。佛故問大梵天王已。以四天下付囑一切天龍鬼神。如拘留孫等三佛無異。　
- 諸魔得敬信品第十。魔願護持國界。佛與授記。重囑一切天王。　
- 提頭賴吒天王護持品第十一。日月天子寄願護法。佛讚許之。幷勅天王護閻浮提東方第四分。　
- 毗樓勒叉天王品第十二。佛勅天王護閻浮提南方第四分。　
- 毗樓博叉天王品第十三。佛勅令護閻浮西方第四分。　
- 毗沙門天王品第十四。佛勅令護閻浮北方第四分。　
- 咒輪護持品第十五。佛為四王共說五咒。初總。次北。次東。次南。次西。　
- 忍辱品第十六。羅睺阿脩羅王等。承佛付囑。說咒護法。龍王瞋怒。佛為說忍辱十種近果。及五遠果。幷說不忍過患。月藏又說大慈陀羅尼。於是天龍脩羅。互相懺謝。佛重以三寶事付囑護持。兼明打罵出家人者。得罪無量。大會興供。佛以神力加諸音聲。令演妙法。入眾會耳。各得大益。　
- 分布閻浮提品第十七。佛以一切國土。分布付囑天龍鬼神。各令護持。及說息諸諍訟大陀羅尼。　
- 星宿攝受品第十八。復以諸國囑付二十八宿。七曜。十二辰。　
- 建立塔寺品第十九。梵釋四王舉過去二十五塔為例。請問如來現在未來幾所塔寺。令其護持。佛笑放光。照曜諸國。各現多佛。囑令護持。　
- 法滅盡品第二十。月藏顧月燈說偈。月燈以偈問佛。佛偈答末法時事。囑諸菩薩護持。咸皆默然。唯彌勒等賢劫大士出語承當。佛復說偈。懸記法滅之事。又說金剛堅固深密解脫味體陀羅尼句。眾得大益。大興妙供。復說持經十種清淨功德。八種清淨功德。十三種清淨功德。

#### 大乘大集地藏十輪經（十卷）　陶

唐大慈恩寺沙門釋玄奘譯

- 序品第一。薄伽梵於佉羅帝耶山。說月藏己。南方雲來。雨諸供養。演諸法聲。眾會手中。各各現如意珠。雨寶放光。見十方土。又見身各地界增強。堅重難舉。無垢生天帝釋問佛。佛為廣歎地藏菩薩功德。菩薩尋與無量眷屬。現聲聞像。來禮佛足。讚歎供養。佛又因好疑問菩薩問。廣述地藏無量功德。眾會興供。地藏轉供世尊。兼說神咒。利益一切。　
- 十輪品第二。地藏問佛。云何於五濁世能轉佛輪。佛答由本願力。成就十種佛輪。能居此土。卽十力也。一一喻如轉輪聖王。　
- 無依行品第三。天藏大梵請問禪。誦。營福。三業為出為墜。剎帝輪王為沈為昇。佛答二種十無依行。隨有一行。不成三乘。次明出家破戒。猶能生人十種殊勝思惟。不宜非理辱害。次明五無間罪。四根本罪。謗三寶罪。皆非佛之弟子。宜極護持四根本戒。次因優波離問。具明舉罪有十非法。又十非人。有五法舉。有七法滅。次因地藏願救末世。為說末世有十惡輪。謂國王宰官等。護惡比丘。惱害淨眾。卽名為旃陀羅。乃至破戒。無戒。不應辱害。引古羅剎醉象敬重袈裟為證。若能遠離十惡輪者。則得十法增長。離三十過。天藏乃說護國不退輪心神咒。　
- 有依行品第四。金剛藏菩薩問。旣言破戒非佛弟子。云何不許辱害。又他經處處獨讚大乘。今經云何說三乘法。悉皆不許隱沒。佛答十種有情。難得人身。復有十種無依行法差別。有四種僧。及四沙門。是故破戒雖非佛子。不應受供。猶有聖賢幢相。不得辱害。三乘並是如來度生方便。雖修大乘。不得廢二。次示十有依行。三乘所共。復有十有依行。獨覺大乘所共。次復廣示大乘無塵垢行輪。無取行輪。隨眾生根。說三乘法。戒淨慈悲。安樂一切。乃名大乘。　
- 懺悔品第五。眾會聞法。各懺先罪。佛為說十種法。能令菩薩獲得無罪正路法忍。謂不著五陰。此世。他世。三界。次明已得法忍。許處王位。或行十善。或信三寶。亦可為王。否則決當墮落。　
- 善業道品第六。金剛藏問。云何於三乘人法。得無過失。乃至菩提行願。心無厭足。佛答。十善業道。卽菩薩十輪。廣說因果利益。　
- 福田相品第七。復明菩薩十財施大甲冑輪。十法施大甲冑輪。淨戒大甲冑輪。安忍大甲冑輪。精進大甲冑輪。靜慮大甲冑輪。般若。及善巧方便。大甲冑輪。大慈大甲冑輪。大悲大甲冑輪。堅固大忍大甲冑輪。故為一切聲聞獨覺作大福田。
- 獲益囑累品第八。眾各獲益無量。佛以此法付囑虛空藏菩薩。

佛說大方廣十輪經（八卷）　唐

北涼錄失譯人名

前經同本。而文缺略。

#### 大集須彌藏經（二卷）　唐

高齊烏萇國沙門那連提黎耶舍共法智譯

- 聲聞品第一。功德天女請問禪波羅密。佛為說出入息念。次第得入四禪。入三三昧。滿菩提分。若國土中有此福田。得十可愛樂法。得十殊勝利益。　
- 菩薩禪品第二。復說菩薩不墮二乘定聚。如實觀察。得一切法無語言空三昧。猶如地藏菩薩。自在出入。利益眾生。　
- 滅非時風雨品第三。功德天為地藏述其往昔誓願。及述過去因陀羅幢相王佛所。授作世水宅心陀羅尼。復求地藏起悲愍心。地藏令其請佛演說水風摩尼宮陀羅尼。說已。大地震動。地藏亦說磨刀大陀羅尼。　
- 陀羅尼品第四。佛告須彌藏龍仙菩薩。令調惡龍。龍仙說咒。善住龍王廣歎袈娑功德。若有國王惱亂服袈娑者。則致荒亂。此非龍過。然亦立誓說咒。次諸龍王亦各立誓。復說四咒。乾闥婆仙亦說一咒。地藏復說幢杖大陀羅尼。無盡意復說幢葢摩尼願眼大陀羅尼。文殊亦說能懼尸利子利奴大陀羅尼。觀世音亦為彌勒說船華功德大陀羅尼。帝釋問佛。何因何緣。諸龍損壞世間資財。佛答。貪力。瞋力。二種因緣。功德天以一斛器。盛諸種子。奉觀世音。觀音說咒加護。令其教化眾生。