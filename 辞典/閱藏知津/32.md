## 閱藏知津卷第三十二

北天目沙門釋智旭 彙輯

### 【大乘律藏】

述曰。大乘律法。雜在方等諸經。不同聲聞別部獨行。今於經中。取其扶律義居多者。或是全部。或一品一章。別標如左。

#### 佛說梵網經（二卷　有僧肇序　南攝北安）

姚秦天竺沙門鳩摩羅什譯

菩薩心地品上。釋迦於第四禪。接眾歸蓮華藏。請問盧舍那佛。廣說三十心。十地法門。菩薩心地品下。釋迦示成佛道。十處說法之後。即於菩提樹下。結示十重四十八輕戒法。

此經本與華嚴同部。今惟此品單行。故南北二藏皆歸於律。

#### 菩薩瓔珞本業經（二卷　南職北篤）

姚秦涼州沙門竺佛念譯

- 集眾品第一。佛重遊道場樹下。放四十二光。集十首菩薩。從十林剎。十精進佛所來。及集一切諸天眾等。　
- 賢聖名字品第二。說十住。十行。十迴向。十地。等覺。妙覺。名字。皆華梵雙舉。又說住前十心。信。念。精進。定。慧。戒。迴向。護法。捨。願。又說二十四願偈。亦說十不可悔戒。　
- 賢聖學觀品第三。謂十住名習種性。十行名性種性。十向名道種性。十地名聖種性。次等覺性。次妙覺性。又名六堅。又名六忍。又名六慧。又名六定。又名六觀。又名六寶瓔珞。一銅寶。二銀寶。三金寶。四琉璃寶。五摩尼寶。六水精寶。並說六位所修諸行。　
- 釋義品第四。仍釋前十信。及四十二位之義。　
- 佛母品第五。答敬首菩薩問二諦義。並說小中大劫差別。　
- 因果品第六。明十波羅密。各有三緣。及說七財。四攝。四辯。四依等為因。二種法身為果。　
- 大眾受學品第七。佛復放光集眾。囑文殊及善財等七大菩薩。各領大眾受學。因分別三種受戒。及受戒儀式。由受戒故。次第入於住。行。向。地。等妙覺中。　
- 集散品第八。三勸大眾發菩提心。乃至再囑須受菩薩戒已。方可為說此大法門。

此亦仍似華嚴部攝。智者大師。依此判別圓位次。今因始終申明十重戒法。故南北皆歸律藏。

#### 菩薩善戒經（九卷　一名菩薩地　南仕攝北辭）

劉宋中天竺沙門求那跋摩等譯

序品第一。與寶積中決定毗尼經同。善行性品第二。發菩提心品第三。利益內外品第四。真實義品第五。不可思議品第六。調伏品第七。菩提品第八。菩提力性品第九。施品第十。戒品第十一。忍品第十二。　精進品第十三。禪品第十四。慧品第十五。軟語品第十六。供養三寶品第十七。三十七助道品第十八。助菩提數法餘品第十九。功德品第二十。如法住菩薩相品第二十一。如法住禪品第二十二。如法住定心品第二十三。如法住生菩薩地品第二十四。如法住畢竟地生品第一。畢竟地攝取品第二。畢竟地畢竟品第三。畢竟地行品第四。畢竟地三十二相八十種好品第五。畢竟地住品第六。明十力。四無畏等。後有優波離問結經名。

從第二品以下。並與瑜伽師地論中菩薩地同意。彌勒菩薩宗此經成地論。而地持一經。又從地論錄出別行。故仍與此大同也。

菩薩善戒經（一卷連前經　優波離問菩薩受戒法）

明六重。八重。及四十八輕。即上經戒品中別出。與菩薩戒本。及羯磨文。大同小異。

#### 佛說受十善戒經（一卷　南職北篤）

開元錄拾遺單本

十惡業品第一。佛為舍利弗說十惡業名。並示以授十善戒法。身三。口四。意三。三番歸依而受。次授八戒齋法。　

十施報品第二。頌歎不殺功德。次說殺生十報。略歎不盜功德。次說偷盜十報。讚歎不婬有五功德。次說婬有十過。頌歎不妄語等功德。次說口四過惡業。

#### 佛說十善業道經（五紙欠  南從北初）

唐于闐國沙門實叉難陀譯

佛為海龍王說一切法靡不由心。應修十善。遂廣明十善功德。及攝一切佛法。

即方等部海龍王經中一品

△佛為娑伽羅龍王所說大乘法經（八紙半　南命北盡）

宋北印土沙門施護譯

與十善業道經同

#### 文殊師利問經（二卷）染

蕭梁扶南國沙門僧伽婆羅譯

- 序品第一。佛住耆闍崛山與比丘菩薩眾俱。
- 菩薩戒品第二。與沙彌十戒同。
- 不可思議品第三。明如來不入涅槃。
- 無我品第四。
- 涅槃品第五。
- 般若波羅密品第六。
- 有餘氣品第七。
- 來去品第八。
- 中道品第九。
- 世間戒品第十。亦即沙彌十戒。
- 出世間戒品第十一。明菩薩七聚。
- 上出世間戒品第十二。觀第一義也。
- 菩薩受戒品第十三。發菩提心也。
- 字母品第十四。
- 分別部品第十五。明佛滅後。僧祇上座二部。共出二十部。皆是大乘出。無是亦無非。
- 雜問品第十六。設為外道種種邪難求佛解釋。　
- 囑累品第十七。既囑累已。復廣明在家過患。出家功德。次明念佛三昧。得見餘世界佛。次明用供養華咒法。

#### 佛說菩薩內戒經（一卷　南從北言）

劉宋中天竺沙門求那跋摩譯

佛以十五日說戒時。文殊請問初發意道俗菩薩。當作何功德。佛為說十二時戒法。一歸依懺悔。誓行六度。發三願。及行十法則。二受四十七戒。三受佛法身般若。各二十因緣。四受二十因緣行之。自知宿命。五受四禪法。六受般若三昧法。七受菩薩三昧法。八受月三昧。平心行之。九六根去惡為善。以六度教化一切。十外如地。內如水。十一願一切眾生。各得其樂。十二修六妙門。不住三乘果。次說十住菩薩。各有十功德。

文多梵語。頗難解會。

#### 佛藏經（四卷　南職北篤）

姚秦天竺沙門鳩摩羅什譯

- 諸法實相品第一。為舍利弗說畫空等十喻。喻如來說一切法無生無滅。無相無為。令人信解。倍為稀有。　
- 念佛品第二。明無有分別。無取無捨。是真念佛。　
- 念法品第三。　
- 念僧品第四。　
- 淨戒品第五。明破戒比丘。成就十憂惱箭。必墮惡道。　
- 淨法品第六。明迦葉佛預記釋迦佛法中多受供養。故法當疾滅。譬如諸盲為賊所誑。墮於深坑。　
- 往古品第七。明大莊嚴佛滅後。眾分五部。一解正法者。即今滿慈子。四說邪法者。久墮地獄。今出為調達等。　
- 淨見品第八。明釋迦曾於過去歷侍多佛。以有所得故。不獲受記。至錠光佛時。悟無生忍。乃得受記。　
- 了戒品第九。明三種人不喜聞此經。一破戒。二增上慢。三不淨說法。及貪著我者。次明白毫相光一分。能供如法修道比丘。比丘不必愁慮四事。但當一心辦道。　
- 囑累品第十。具明末世不如法事。並囑累竟。魔王憂惱啼哭。以佛預為之防。不能破正法故。佛更說偈。以結前義。

#### 優婆塞戒經（七卷　南攝北定）

北涼中天竺沙門曇無讖譯

- 集會品第一。善生長者述外道禮六方法。佛告以六波羅密。兼示以一切法無性。發菩提心。持八重六重。名出家在家菩薩。
- 發菩提心品第二。
- 悲品第三。
- 解脫品第四。
- 三種菩提品第五。謂聲聞菩提。緣覺菩提。諸佛菩提。亦名從聞思修得。修三十二相業品第六。
- 發願品第七。
- 名義菩薩品第八。
- 義菩薩心堅固品第九。
- 自利利他品第十。
- 自他莊嚴品第十一。
- 二莊嚴品第十二。即福德。智慧。
- 攝取品第十三。
- 受戒品第十四。明在家六重二十八輕戒。須六月中淨四威儀。乃於二十僧中授之。
- 淨戒品第十五。明受戒後種種法要。三法。四法等。
- 息惡品第十六。
- 供養三寶品第十七。
- 六波羅密品第十八。
- 雜品第十九。具明佈施如法不如法。清淨不清淨事。
- 淨三歸品第二十。
- 八戒齋品第二十一。
- 五戒品第二十二。
- 尸波羅密品第二十三。
- 業品第二十四。即十善十惡。
- 羼提波羅密品第二十五。
- 毗離耶波羅密品第二十六。
- 禪波羅密品第二十七。
- 般若波羅密品第二十八。

#### 佛說法律三昧經（七紙欠　南從北初）

吳月支國優婆塞支謙譯

佛於摩竭提國。先說十二自燒。次為阿難說雖發大意。有四事墮落。次因舍利弗自責昔非。為說大乘法要。次為勇聲菩薩。分別聲聞禪。緣覺禪。如來禪。五通仙人禪之不同。

清淨毗尼方廣經（一卷　南從北初）

姚秦天竺沙門鳩摩羅什譯

佛住耆闍崛山。寂調伏音天子思見文殊。佛放白毫藏光。從寶相佛國召來。與十千菩薩俱。文殊與天子問答第一義諦。及彼土聲聞所證大法。有四眾各五百人。及五千天子。因欲往彼土作聲聞眾。而發大心。得往生記。又問答聲聞菩薩律行不同。及種種法門。因明菩薩住五無間。成無上道。謂從初發意中間。大心。大慈悲。大捨。分證。滿證。皆悉無間。直至成佛。於是問答持此經眾義。又總約大悲。別約六度。明煩惱成菩提義。佛乃讚印。及釋迦葉疑。後文殊以神力教示彼土菩薩。於此土眾生而發大願。

△佛說文殊師利淨律經（一卷　南從北言）

西晉月支國沙門竺法護譯

與上經同。分作四品。而菩薩五無間以下諸文俱闕。天子名寂順律音。

△寂調音所問經（一卷　一名如來所說清淨調伏經　南從北定）

劉宋沙門釋法海譯

亦同上經

#### 佛說文殊悔過經（一卷　南從北定）

西晉月支國沙門竺法護譯

佛在耆闍崛山。新學菩薩狐疑所蔽。有如來齊光照燿菩薩。為之請問文殊。文殊為說懺悔。勸助。請法。興供。迴向。發願。諸法。彼等皆得無生法忍。佛遙聞而讚歎之。（勸助。即隨喜也）

#### 三曼陀颰陀羅菩薩經（六紙　南從北初）

西晉清信士聶道真譯

- 序品第一。佛在摩竭提國。文殊問三曼陀颰陀羅菩薩。若人求菩薩道者。當作何施行。先總答之。
- 悔過品第二。
- 願樂品第三。即隨喜。
- 請勸品第四。
- 法行品第五。即迴向。
- 譬福品第六。

#### 菩薩藏經（九紙欠　南從北初）

蕭梁扶南國沙門僧伽婆羅譯

佛在祇園。舍利弗問懺悔。隨喜。勸請。迴向之法。佛具答之。初明十世界十佛。令結壇受持。後明過去大光明聚如來時。佛為竭伽陀天女。受持此經。即轉女身。若女人聞此如來名者。即不更受女身。

舍利弗悔過經（四紙　南從北初）

後漢安息國沙門安世高譯

大乘三聚懺悔經（一卷　南從北定）

隋北天竺沙門闍那崛多及笈多等譯

二經皆同上。而悔過經文太略。

#### 佛說淨業障經（一卷　南職北篤）

開元附秦錄

佛住毗舍離庵羅樹園。無垢光比丘入城乞食。被婬女所咒。犯根本戒。生大憂悔。見文殊師利菩薩。將至佛所。佛為說無性之法。發心得記。因廣說淨業障法。又說過去無垢光佛滅後。有勇施比丘犯根本戒。得聞深法。頓發大心。今已成佛。

#### 佛說善恭敬經（六紙欠　南效北良）

隋北天竺沙門闍那崛多譯

說教他功德。及示事師軌式。

佛說正恭敬經（四紙餘　南效北良）

元魏北天竺沙門佛陀扇多譯

與上經同。但示事師軌式。

#### 佛說大乘戒經（一紙欠　南履北臨）

宋北印土沙門施護譯

佛在祇園說。文簡義切。最宜流通。

#### 菩薩戒羯磨文（五紙餘　南職北篤）

彌勒菩薩說　唐大慈恩寺沙門釋玄奘譯

受戒羯磨第一。懺罪羯磨第二。得捨差別第三。（出瑜伽師地論）

#### 菩薩戒本經（一卷　南職北篤）

慈氏菩薩說　北涼中天竺沙門曇無讖譯

此即半月半月誦戒本也。此譯最善。

菩薩優婆塞五戒威儀經（一卷　南從北言）

 劉宋中天竺沙門求那跋摩譯

與上經同。而後附有禮佛。發願。受繩床等。諸法。

△菩薩戒本（一卷　有靜邁序　南職北篤）

唐大慈恩寺沙門釋玄奘譯

與上經同。而中有開性罪之八條。

#### 菩薩受齋經（二紙餘　南從北初）

西晉清信士聶道真譯

先明三歸悔過。次明當護十念。次明有十戒。次明解齋法。迴向淨土。

#### 菩薩五法懺悔經（一紙半　南從北初）

開元附梁錄

五悔各作偈語。而無序及流通。蓋西土聖賢撰述也。