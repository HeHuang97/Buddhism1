## 閱藏知津卷第二十五

北天目沙門釋智旭 彙輯

### 【大乘經藏  涅槃部第五】

述曰。大涅槃部。別在一日一夜。通該一代。凡是扶律談常。顯佛實不滅度者。皆此部收。又如遺教等經。雖在此時。以是小機所見。仍歸阿含。

#### 大般涅槃經（四十卷　南率賓歸王北賓歸王鳴）

北涼中天竺沙門曇無讖譯

壽命品第一。佛在拘尸那城。力士生地。阿利羅跋提河邊。娑雙樹間。二月十五日。臨涅槃時。大聲普告眾生。若有所疑。今悉可問。為最後問。面門放光。徧照十方。爾時八十百千諸比丘。六十億比丘尼。一恆河沙菩薩。二恆河沙優婆塞。三恆河沙優婆夷。四恆河沙諸離車等男女大小。五恆河沙大臣長者。六恆河沙諸王眷屬。七恆河沙諸王夫人。八恆河沙諸天女等。九恆河沙諸龍王等。十恆河沙諸鬼神王。二十恆河沙金翅鳥王。三十恆河沙乾闥婆王。四十恆河沙緊那羅王。五十恆河沙摩睺羅伽王。六十恆河沙阿脩羅王。七十恆河沙陀那婆王。八十恆河沙羅剎王。九十恆河沙樹林神王。千恆河沙持咒王。億恆河沙貪色鬼魅。百億恆河沙天諸釆女。千億恆河沙地諸鬼王。千萬億恆河沙諸天子。十萬億恆河沙四方風神。十萬億恆河沙主雲雨神。二十恆河沙大香象王。二十恆河沙師子獸王。二十恆河沙諸飛鳥王。二十恆河沙水牛牛羊。二十恆河沙諸神仙人。一切蜂王。一切山神。海神。河神。皆悉集會。樹林變白。猶如白鶴。四天王。三十三天。乃至第六天。大梵天王。阿脩羅王。所設供養。倍倍勝前。佛皆不受。魔王獻供。並護法咒。佛受其咒。不受其供。大自在天王。設供倍前。東方虛空等佛。遣無邊身菩薩來獻香飯。大地震動。南西北方諸佛世界。亦有無量無邊身菩薩。所持供養。倍勝於前。乃至毐蛇。及惡業者。一切來集。唯除摩訶迦葉阿難二眾。阿闍世王及其眷屬。佛面所出光明。燿覆大眾。所應作已。還從口入。純陀與同類十五人俱。願設最後供養。佛即許之。為說二施果報無別。一者受已得菩提。二者受已入涅槃。純陀因大眾勸。說偈請佛住世。佛以偈答。純陀次答文殊。不應以如來法同於諸行。乃至既去辦供。地大震動。眾會哀請。佛慰諭之。令問所疑。並示祕密之藏。猶如∴字。略斥無常苦無我三修。無有實義。為說勝三修法。又我所有無上正法。悉以付囑摩訶迦葉。當為汝等作大依止。並說明醫禁乳用乳之喻。次勸問戒律所疑。比丘再辭不堪。於是迦葉菩薩承佛神力。說偈問法。佛讚之曰。我初成道。有諸菩薩曾問是義。如是問者。則能利益無量眾生。次為說菩提因業。得壽命長。佛視眾生。同於子想。愛念成就。諸毀禁者。囑令苦治。無有惡心。如來長壽。最為第一。如彼醍醐。賊不能得。法性無減。三歸無異。　

金剛身品第二。佛為迦葉菩薩說如來身常住不壞。由於往昔護法因緣。今得成就是金剛身。

名字功德品第三。釋大般涅槃名義。　

如來性品第四。分別開示四義。一自正。二正他。三能隨問答。四善解因緣義。迦葉菩薩言。世尊唯有密語。無有密藏。咸令眾生悉得知見。佛讚印之。次說百句解脫之義。次說四人為世間依。次明魔說佛說經律。種種差別之相。次明知常住者。知四聖諦。次明四顛倒相。次說貧女金藏喻。塗乳洗乳喻。力士額珠喻。雪山樂味藥喻。次明方等經者。猶如甘露。亦如毒藥。消則為藥。不消為毐。次明大乘無有三歸分別之相。次明無二之性。即是實性。次說金鎞抉膜。示二三指之喻。又廣說十住菩薩見性少分之喻。又說夢語刀刀之喻。次明十四音。名曰字本。應離半字。善解滿字。次明二鳥雙遊之喻。次說月無出沒半滿之喻。日出三時長短之喻。次廣說喻。明大涅槃經利益一切。唯不能益一闡提人。次說先陀婆一名四實之喻。以喻如來密語難解。次明自知有佛性者。名丈夫相。次為文殊釋本無今有偈義。　

一切大眾所問品第五。佛面放光照純陀身。受其供養。又化佛及僧。受諸大眾供養。說偈慰喻。次廣明一切契經有餘無餘之義。為欲調伏諸眾生故。現身有疾。右脅而臥。如彼病人。　

現病品第六。迦葉菩薩勸佛起坐。放光徧照。利益一切。廣為迦葉說祕密教。及說五人有病行處。所謂四果辟支。非如來也。　

聖行品第七。為迦葉菩薩說五種行。一聖行。二梵行。三天行。四嬰兒行。五病行。復有一行是如來行。所謂大乘大涅槃經。次即廣明聖行。護戒如護浮囊。得四念處。住堪忍地。觀四聖諦。乃至住無畏地。得二十五三昧。壞二十五有。次答住無垢藏王菩薩。說從牛出乳喻。並說往昔捨身求半偈事。　

梵行品第八。為迦葉菩薩說住七善法。得具梵行。一知法。謂知十二部經。二知義。三知時。四知足。五知自。六知眾。七知尊卑。復有梵行。謂慈悲喜捨。因即廣明如來慈善根力。令諸眾生見種種事。又為重釋本有今無偈義。又釋一切世間不知見覺。菩薩悉能知見覺義。於中廣明六念法門。次敘阿闍世王見佛之事。次結示天行品者。如雜華說。　

嬰兒行品第九。不能起住來去語言。是名嬰兒。如來亦爾。　

光明徧照高貴德王菩薩品第十。佛告德王。修行大涅槃經。得十事功德。一者有五。（一。所不聞者而能得聞。二。聞已能為利益。三。能斷疑惑之心。四。慧心正直無曲。五。能知如來祕藏。）二。　（昔所不得而今得之。昔所不見而今見之。昔所不聞而今聞之。昔所不到而今得到。昔所不知而今知之。）三。捨世諦慈。得第一義慈。四。有十事。（一。根深難可傾拔。二。於自身生決定想。三。不觀福田及非福田。四。修佛淨土。五。滅除有餘。六。斷除業緣。七。修清淨身。八。了知諸緣。九。離諸怨敵。十。斷除二邊。）五。有五事。（一。諸根完具。二。不生邊地。三。諸天愛念。四。常為天魔沙門剎利婆羅門等之所恭敬。五。得宿命智。）六。得金剛三昧。七。知四法。為大涅槃近因。（一。親近善友。二。專心聽法。三。繫念思惟。四。如法修行。）八。除斷五事。（五陰）遠離五事。（五見）成就六事。（六念）修集五事。（知定。寂定。身心受快樂定。無樂定。首楞嚴定。）守護一事。（菩提心）親近四事。（大慈。大悲。大喜。大捨。）信順一實。（一道大乘）心善解脫。（貪恚癡心永斷滅）慧善解脫。（於一切法。知無障礙）九。初發五事。悉得成就。（一信心。二直心。三戒。四親近善友。五多聞。）十。修集三十七品。入大涅槃常樂我凈。為諸眾生分別解說大涅槃經。顯示佛性。若四果辟支菩薩信是語者。悉得入大涅槃。若不信者。輪迴生死。　

師子吼品第十一。佛告大眾。恣汝所問。吾當解說。師於吼菩薩請問。以何義故。名為佛性。何故復名常樂我淨。若一切眾生有佛性者。何故不見。十住菩薩住何等法。不了了見。佛住何等法。而了了見。佛讚其具二莊嚴。並細答釋。於中具明觀十二緣智。凡有四種。下者得聲聞道。中者得緣覺道。上者住十住地。上上者得無上菩提。是故十二因緣。名為佛性。即第一義空。名為中道。即名為佛。名為涅槃。又凡有心者。定當得成菩提。故說一切眾生悉有佛性。又不可以有退心故。言無佛性。若有修集三十二相業因緣者。得名不退菩薩。次明真修戒定慧相。次答拘尸那城入般涅槃之因。次答何等比丘莊嚴雙樹之問。次答涅槃無十相故。名為無相。（色。聲。香。味。觸。生。住。壞。男。女。）時時修習定慧捨相。能斷十相。次答成就十法。能見涅槃無相。一者信心具足。二者淨戒具足。三者親近善知識。四者樂於寂靜。五者精進。六者念具足。七者軟語。八者護法。九者供給同學。十者具足智慧。次明能修身戒心慧。是名智者。能令重業輕受。不修身戒心慧。名為愚癡。能令輕業重受。次說恆河七種人喻。眾盲觸象喻。次明菩薩當以苦行自試其心。次明大海有八不可思議。大涅槃經亦復如是。次答如來示同胎生之故。師子吼說偈讚佛。　

迦葉菩薩品第十二。問善星比丘事。佛為答之。問未來種種異說事。佛具釋之。又明如是諍訟。是佛境界。非諸二乘所知。若人於是生疑心者。猶能摧壞無量煩惱。若於是中生決定者。是名執著。次明斷善根者。非是下劣愚鈍之人。亦非天中。及三惡道。次明佛性非有非無。亦有亦無。次明十二部經。或隨自意說。或隨他意說。或隨自他意說。次說恆河七眾生喻。次說佛性常故。非三世攝。虛空無故。非三世攝。次明修無常等十想者。能得涅槃。迦葉菩薩以偈讚佛。　

憍陳如品第十三。世尊告憍陳如。色是無常。因滅是色。獲得常住解脫之色。受想行識亦爾。苦空無我不淨亦爾。若離佛法。無有沙門及婆羅門。亦無沙門婆羅門法。爾時外道聞已瞋恚。共往阿闍世所。求與瞿曇論議。王與外道。同來佛所。先答闍提首那婆羅門問。度令出家證果。次答婆私吒梵志問。亦令證果。即入涅槃。次答先尼梵志問。善來得果。次答迦葉梵志問。出家五日而證四果。次答富那梵志問。善來得果。次答清淨梵志問。出家十五日後。得阿羅漢。次答犢子梵志問。出家十五日後。得於初果。復來問法。佛為說奢摩他毗婆舍那。聞已修習。得阿羅漢。寄謝於佛。入般涅槃。次答納衣梵志問。善來得果。次答弘廣婆羅門問。並因憍陳如答。發廣大心。佛為發跡顯本。次明阿難具足八種不可思議。勅文殊師利以咒攝歸。命其往語須跋陀梵志。尋來見佛。問答實相深義。大眾獲益無量。須跋得證四果。

⊙南本大般涅槃經（三十六卷　南鳴至竹北鳳至白）

北涼中天竺沙門曇無纖譯

劉宋沙門釋慧觀同謝靈運再治

- 序品第一。
- 純陀品第二。
- 哀歎品第三。
- 長壽品第四（從壽命品分出為四）。
- 金剛身品第五。
- 名字功德品第六。
- 四相品第七。
- 四依品第八。
- 邪正品第九。
- 四諦品第十。
- 四倒品第十一。
- 如來性起品第十二。
- 文字品第十三。
- 鳥喻品第十四。
- 月喻品第十五。
- 菩薩品第十六（於如來性品分出為十）。
- 一切大眾所問品第十七。
- 現病品第十八。
- 聖行品第十九。
- 梵行品第二十。
- 嬰兒行品第二十一。
- 光明偏照高貴德王品第二十二。
- 師子吼品第二十三。
- 迦葉品第二十四。
- 憍陳如品第二十五

（此文更精練。章安尊者依此作疏。但世罕流通。而舊本則久行世間矣。）

大般泥洹經（六卷 南白北食）

東晉平陽沙門釋法顯共覺賢譯

共十八品。齊至如來現病而止。聖行以下。皆未有。生公明闡提皆有佛性。而見擯斥。想依此經。

#### 大般涅槃經後分（二卷）白

唐南海沙門若那跋陀羅與會寧等譯

憍陳如品之末。敘須跋陀羅焚屍現神變事。　

- 遺教品第一。佛囑阿難大眾。護持大涅槃法。阿泥樓豆令阿難請問四事。佛答。以十二因緣正觀。教示車匿。尸波羅戒。是汝大師。依四念處。嚴心而住。一切經初。當安如是我聞等語。次答滅後供物。不得餘用。次答深心供養舍利如芥子許。與現在供佛無異。次答荼毗方法。當依轉輪聖王。及答荼毗處所。起塔處所。並示辟支四果輪王塔式。止許帝釋一牙舍利。卻衣顯示金身。放光三告。二十四反上昇虛空。殷勤勸諭。　
- 應盡還源品第二。世尊三返從超入諸禪定。普為大眾三返說法。於其中夜。入第四禪。寂然無聲。便般涅槃。八樹變白。十方大暗。尸棄大梵。釋提桓因。樓豆。阿難。各以偈歎。　
- 機感荼毗品第三。金棺自舉。遶拘尸城。待迦葉來。棺開身顯。灌洗纏已。棺門即閉。復現雙足。心胸火踴。七日火盡。　
- 聖軀廓潤品第四。七國興兵。圍拘尸城。煙婆羅門唱分八分。各各起塔。

#### 佛說方等般泥洹經（二卷 南駒北白）

西晉月支國沙門竺法護譯

哀泣品第一。阿難述夢。那律偈歎。大眾哀泣。　

四童子現生品第二。東方善思義菩薩。示生作阿闍世王子。南方喜信淨菩薩。示生作師子長者子。西方空無菩薩。示生作須福長者子。北方神通華菩薩。示生作師子王兵臣子。皆生即跏趺說偈。導一切眾見佛。　

四重子品第三。佛為阿難宣唱四童子德。　囑累品第四。四菩薩說偈慰阿難。佛以阿難。羅云。囑十萬比丘。又囑北方五百佛。　

度地獄品第五。佛身放無數光。光中現化佛說法。又放光度三類地獄。一令生忉利。證初果。二令生兜率。證三果。三令生梵世。入泥洹。　

現諸佛品第六。佛放光照十方同名諸佛。同入泥洹者不可勝數。令此會皆得見。亦聞所說經。　

佛國淨品第七。現此界清淨莊嚴。不異安樂等剎。　

天菩薩品第八。諸天來會。阿那律說偈哀歎。十方菩薩同來。興大供養。　

如來化說法品第九。阿難偈讚佛。佛先入三昧。現無量化佛說法。後復說佛種種三昧勝用。

四童子三昧經（三卷　南駒北白）

隋北天竺沙門闍那崛多譯

與上經同。但至第六品而止。

#### 大悲經（五卷）駒

高齊烏萇國沙門那連提黎耶舍共法智譯

梵天品第一。佛命阿難敷床。右脅而臥。光掩大千。致大梵王問法生信。佛以大千界囑付之。　

商主品第二。魔子商主請佛住世。佛為授辟支記。　

帝釋品第三。佛教帝釋加被之法。並化脩羅。使離鬥諍。　

羅睺羅品第四。羅睺不忍見佛涅槃。往至東北方難勝佛處。佛慰喻之。復往上方商主佛處。佛更慰諭令還此土。釋迦為說見實諦品。大眾獲三乘益。　

迦葉品第五。阿難悲泣。佛以迦葉能弘傳法化事慰之。　

持正法品第六。明佛滅後。有多弘法人。一毗提奢比丘。二提知迦比丘。三優波毱多。四阿輸娑毱多。五鬱多羅。六設陀沙荼上座。七毗頭羅及刪闍耶二人。八大精進。九末田提。十迦葉。十一闍知迦長者。十二法增優婆塞。十三祁婆迦比丘。十四大施國王。　

舍利品第七。極明供養舍利。乃至散一華一念佛之功德。必得涅槃大果。　

禮拜品第八。摩竭大魚聞商人稱南無佛聲。命終生人道中。出家證四果。何況種深善根。　

善根品第九。先說寄滴水喻。次明於佛所種善根。決不失減。　

佈施福德品第十。施佛福田。設求不涅槃。亦決當涅槃。因現五華供燃燈佛之妙報。　

植善根品第十一。明佛從燃燈佛後供養諸佛事。　

以諸譬喻付囑正法品第十二。佛親執阿難手。囑令流通正法寶藏。　

問教品第十三。預示結集法。並囑莫放逸。

#### 大乘方廣總持經（一卷　南五北才）

隋北天竺沙門毗尼多流支譯

佛將涅槃。入如法三昧。令大千界普徧莊嚴。大眾雲集。佛出舌相。徧覆大千。勅彌勒問法決疑。於是淨居天等。請佛說大乘方廣總持法門。佛告彌勒。一切法皆是佛說。不應橫生分別去取。執小廢大。執大廢小。若謗法者。罪則無量。因說彌陀。及自往因。致有佛國淨穢之別。又菩薩必具行六度。不可但言宜修般若。又菩薩不得謗他菩薩。其罪極重。

佛說濟諸方等學經。（一卷　南五北才）

西晉月支國沙門竺法護譯

與前經同

#### 集一切福德三昧經（三卷　南大北化）

姚秦天竺三藏鳩摩羅什譯

佛三月後。當入涅槃。千世界主那羅延菩薩請問護菩薩法。佛為說三昧名。時有淨威力士懷慢而來。佛以父母生力示之。發菩提心。那羅延重請三昧之義。佛以發無上心答之。次明修此三昧應成佈施。持戒。多聞。三種莊嚴。次明成就種種四法。能證無生。次為力士授菩提記。及諸大菩薩。各說菩薩所行法門。（此切菩薩所宜急急受持。令三寶種。永不斷絕。）

等集眾德三昧經（三卷　南四北化）

西晉月支國沙門竺法護譯

與上經同

#### 摩訶摩耶經（二卷　一名佛昇忉利天為母說法經　南忘北彼）

蕭齊沙門釋曇景譯

佛於忉利天。放光現化。並勅文殊請母相見。令證初果。為說神咒。後從天下。漸次化度。受魔王請。乃入涅槃。摩耶來赴棺所。佛復開棺。現千化佛。母子相見。以彰孝道。

#### 大方等大雲經（四卷　南毀北男）

北涼中天竺沙門曇無讖譯

- 大雲初分大眾犍度第一。一切大眾從禪定起。俱集靈山。大雲密藏菩薩云興諸問。如來讚許。當說常樂我淨之法。所謂大雲經。總持大海。三昧大海。如來法師。諸佛法城。法界甚深。常住不變。不可思議。常樂我淨。此經中有四百不可思議解脫法門。及無量法門。亦說妙咒。令降甘雨。震動世界。致諸妙供。
- 三昧犍度第二。
- 陀羅尼犍度第三。
- 密語犍度第四。
- 轉生有藏犍度第五。
- 得轉生死業煩惱犍度第六。
- 智狂入犍度第七。
- 解脫轉福德藏法門犍度第八。
- 解脫有德轉藏犍度第九。
- 轉功德行犍度第十。
- 大雲虛空生犍度第十一。
- 電光轉犍度第十二。
- 電轉犍度第十三。
- 神通犍度第十四。
- 寶泡犍度第十五。
- 金剛智犍度第十六。
- 無盡犍度第十七。
- 正行犍度第十八。
- 師子吼犍度第十九。
- 師子吼神通犍度第二十。
- 善方便犍度第二十一。
- 神通犍度第二十二。
- 金翅鳥犍度第二十三。
- 大捨犍度第二十四。
- 無畏犍度第二十五。
- 入行犍度第二十六。
- 至心犍度第二十七。
- 勇力犍度第二十八。
- 善犍度第二十九。
- 神通犍度第三十。
- 智犍度第三十一。
- 智寶藏犍度第三十二。
- 施犍度第三十三。
- 福田犍度第三十四。
- 正法犍度第三十五。已上即是釋初品中法門。各出其差別名字也。每一犍度。各有一天女天子等供養偈讚。
- 如來涅槃犍度第三十六。健行梵王問法。無盡意天子答之。大雲密藏請說四百三昧義。佛讚許之。先說祈雨神咒。次釋甚深淨水大海三昧等名義。及其勝用。次有善德婆羅門。疑問提婆達及六群事大雲密藏答之。善德思求如來舍利供養。一切眾生樂見童子答之。善德開解。淨光天女問此二人來處。佛為說其往因。並為授記。
- 增長犍度第三十七。南方諸天子來問經名。佛答以三名。一大雲。二大般涅槃。三無想。並授記末法中事。乃至安樂世界無量壽佛。遣無邊光菩薩。來此法會。佛即授淨光天女大菩提記。

此經分分皆有大雲初分四字。當知經來未盡。

#### 菩薩處胎經（五卷）悲

姚秦涼州沙門竺佛念譯

- 天宮品第一。二月八日夜半。佛臥金棺。以神足力。示處母胎宮殿。集十方菩薩。為文殊說法。　

- 遊步品第二。與彌勒及分別身觀菩薩說法。　

- 聖諦品第三。為大眾說十住四禪。　

- 佛樹品第四。化現寶樹。說稀有法。　

- 三世等品第五。答喜見菩薩問。答彌勒菩薩問。　

- 想無想品第六。為彌勒菩薩說。並答迦葉問。有盲人摸象喻。　

- 住不住品第七。答無住菩薩問。　

- 八種身品第八。說八方佛剎事。並說西方有懈慢世界。執心不牢固者生之。　

- 全身舍利品第九。說諸佛舍利住在下方者。　

- 常無常品第十。答觀見無常菩薩問。　

- 隨喜品第十一。答東方頂王菩薩問。　

- 五道尋識品第十二。現無量骨瑣。今彌勒敲。至佛舍利。則不能尋究其識。　

- 諸佛行齊無差別品第十三。變一切菩薩。盡作佛身。同音說法。度無量眾。次答無盡意菩薩問。明往古諸天發心。即成正覺之事。　

- 行定不定品第十四。答常笑菩薩問。令大眾不復願樂在家俗業。　

- 入六道眾生品第十五。答自在菩薩問。令眾生知六道苦。　

- 轉法輪品第十六。放光感上方東南方菩薩來。次說有盡無盡法。　

- 五神通品第十七。答妙勝菩薩問。令諸眾生捨俗五通。得六通慧。　

- 識住品第十八。答普光菩薩問。明識與身非有先後。　

- 善權品第十九。答舉手菩薩問。明苦薩權變適化。　

- 無明品第二十。答智清淨菩薩問。明黑業受黑報。白業受白報。又明補處菩薩生卑賤家。化度父母事。　

- 苦行品第二十一。明六年苦行無益。思惟正道。乃得佛。　

- 四道和合品第二十二。答徧光菩薩問。明不二入。　

- 意品第二十三。答根蓮華菩薩問。明意在去來今。去來今無意。　

- 定意品第二十四。答持空菩薩問。明真實四不思議。　

- 光影品第二十五。佛現光影。令諸會者皆同一色。次答賢光菩薩問。明佛光神德。　

- 破邪見品第二十六。說光明佛時授記事。　

- 文殊身變化品第二十七。顯發文殊過去舍利。現在他方作佛。　

- 八賢聖齋品第二十八。答智積菩薩問。明過去化生龍受八戒齋。化金翅鳥王。亦受八齋。　

- 五樂品第二十九。明往古帝釋憶佛功德。降阿脩羅。　

- 緊陀羅品第三十。信解脫菩薩過去本事。　

- 香音神品第三十一。世尊過去本生事。　

- 地神品第三十二。答善業菩薩問。明六大以識為王。　

- 人品第三十三。答法印菩薩問。明人種法。　

- 行品第三十四。答造行菩薩問。明如來不免九惱。　
- 法住品第三十五。囑彌勒菩薩傳布此經。　
- 復本形品第三十六。世尊還在金棺。寂然無聲。迦葉趨到。說偈哀歎。　
- 起塔品第三十七。分舍利。各起塔供養。　
- 出經品第三十八。大迦葉。與優波離。阿難。五百羅漢。並集他方羅漢。八億四千眾。同結法藏。一胎化藏。二中陰藏。三方等藏。四戒律藏。五十住菩薩藏。六雜藏。七金剛藏。八佛藏。

中陰經（二卷　南絲北景）

姚秦涼州沙門竺佛念譯

- 如來五弘誓入中陰教化品第一。佛示涅槃。碎身舍利入火燄三昧。離舍利七仞。坐寶蓮華。令大眾見。放光普照。集一切中陰。與彌勒論中陰法。次捨釋迦牟尼名。轉名妙覺如來。放舌相光。集十方菩薩而為說法。　
- 妙覺如來將諸菩薩入中陰教化品第二。　
- 妙覺如來入中陰分身品第三。
- 賢護菩薩問事品第四。
- 道樹品第五。
- 神足品第六。
- 破愛網品第七。
- 三世平等品第八。
- 無生滅品第九。
- 空無形教品第十。如來捨中陰身。入虛空藏三昧。但以聲教。不睹其形。　
- 有色無色品第十一。
- 歡喜品第十二。佛見所度已畢。將遊他方。歡喜說偈。

#### 佛說蓮華面經（上下仝卷  南詩北景）

隋烏萇國沙門那連提黎耶舍譯

佛將入涅槃。勅阿難諦觀金身。為說舍利弗所作佛事。又為現將來壞法惡事。令生厭離。次至菩提樹下。諸天哀歎。佛為懸記蓮華面破佛鉢。及破鉢所作佛事。