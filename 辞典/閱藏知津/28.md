## 閱藏知津卷第二十八

北天目沙門釋智旭 彙輯

### 【小乘經藏之三】

##### ○根本分別品第十三。　

- 一分別六界經。佛於陶師屋中。為弗迦羅娑利比丘。說六界聚。六觸處。十八意行。四住處法。　
- 二分別六處經。為比丘說六處。六更樂。十八意行。三十六刀。斷彼成就是。無量說法。內三意止。調御士趣一切方法。　
- 三分別觀法經。佛略說如是觀。心灑散。不住內。不受而恐怖。如是觀。心不灑散。住內。不受不恐怖。說已入室。眾比丘請大迦旃延廣說之。謂根著塵。則心灑散。著四襌八定。則不住內。不離五陰。則恐怖。反是。便不灑散等。　
- 四溫泉林天經。天勸三彌提尊者。受持跋地羅帝偈。尊者問佛。佛說偈曰。慎莫念過去。亦勿願未來。過去事已滅。未來復未至。現在所有法。彼亦當為思。念無有堅強。慧者覺如是。若作聖人行。孰知愁於死。我要不會彼。大苦災患終。如是行精勤。晝夜無懈怠。是故常當說。跋地羅帝偈。說已。入室。比丘請大迦旃延廣釋。迦旃延約根塵釋之。　
- 五釋中禪室尊經。又一天問盧夷強耆尊者偈。並義。尊者問佛。佛為說偈。並約五陰釋義。　
- 六阿難說經。阿難以偈及義。為比丘說。佛讚印之。　
- 七意行經。佛為比丘說八定。及八天處。二俱等等。及說滅定為最勝。　
- 八拘樓瘦無諍經。佛為比丘分別諍無諍法。　
- 九鸚鵡經。鸚鵡摩納父。轉生為白狗。見佛而吠。佛言。汝不應爾。謂汝從護至吠。狗瞋極臥地。鸚鵡怒而見佛。佛為說其成驗。再來見佛。佛為說業報差別之法。　
- 十分別大業經。異學與三彌提論三業義。周那與阿難。以此問佛。佛訶其不善分別。次正說三報受時差別。及臨終善惡念不同。雖天眼所見。不宜執一非餘。惟佛知其所以然耳。兼說柰果生熟四料簡。以喻於人。

##### ○心品第十四。　

- 一心經。有一比丘問。誰將世間去。誰為染著。誰起自在。佛言。一切唯心。多聞聖弟子不隨心。而心隨多聞。次又問多聞義。智慧義。黠慧廣慧義。佛言。順梵行為多聞。知四諦為智慧。能利人為廣慧。　
- 二浮彌經。浮彌為王子說梵行得果。或願。或無願。或願無願。或非有願非無願義。佛為浮彌說四喻。〔穀－禾＋牛〕（音夠）角及乳。抨水又酪。壓沙及麻。取火毋溼及乾。喻邪梵行正梵行。得果不得。　
- 三受法經上。現在未來苦樂四料簡也。婬欲。現樂後苦。強制煩惱。現苦後樂。外道苦行。現苦後苦。歡喜修行。證三果。現樂後樂。　
- 四受法經下。亦四料簡。而約苦樂心。修十善行十惡論。　
- 五行禪經。料簡四種行禪。一熾盛而謂衰退。二衰退而謂熾盛。三知衰退。四知熾盛。八定皆爾。　
- 六說經。分別八定中。皆有退。住。進。及漏盡義。修者應知。　
- 七獵師經。以四種鹿群。喻沙門梵志。三不脫魔境。一能脫之。謂修四禪。四無量。四空。斷漏者。　
- 八五支物主經。此物主先詣異學文祁子處。文祁子立四事為第一義。謂身不作惡。口不惡言。不行邪命。不念惡念。物主以此白佛。佛言。此則嬰孩皆第一義。若多聞聖弟子。當知善戒不善戒。善念不善念。何由生。何由滅。知已。具足八正道。乃至正解脫正智。是名第一義。質直沙門。　
- 九瞿曇彌經。大愛道以金縷衣供佛。佛令施比丘眾。三勸不從。佛為阿難說七施眾。十四私施。皆得大福報。乃料簡施受淨不淨四句。　
- 十多界經。阿難作是思惟。一切恐怖。及災患等。皆從愚癡生。不從智慧。佛為廣申明之。次問云何名愚癡。云何名智慧。佛言。不知界。處。因緣。是處非處者。為愚癡。知者。為智慧。界者。眼等十八。地等六。欲無欲等六。樂。苦。憂。喜。捨。無明。亦為六。覺。想。行。識。為四。欲。色。無色。三。色。無色。滅。三。過。現。未。三。妙。不妙。中。三。善。不善。無記。三。學。無學。俱非。三。漏。無漏。二。為。無為。二。共名六十二界。處者。十二處。因緣者。十二緣生。是處非處者。若因若果。

##### ○雙品第十五。　

- 一馬邑經上。說沙門法。須身行清淨。口行清淨。意行清淨。命行清淨。守護諸根。正知出入。斷除五蓋。成就四禪。趨向漏盡。　
- 二馬邑經下。謂應息貪伺。恚伺。乃至邪見。成就四無量心。乃至漏盡。　
- 三牛角娑羅林經上。舍梨子與阿難等。各說發起此林之法。佛皆讚之。並說不解趺坐。乃至漏盡。是名發起此林。　
- 四牛角娑羅林經下。阿那律等三人。在此林中。佛往問之。各言安隱。並說上人之法。佛讚歎之。長鬼天等展轉讚歎。乃達梵天。　
- 五求解經。佛說求解於如來。正知如來法（第四分別誦訖）。　
- 六說智經。為比丘說與梵行成立人問答法。　
- 七阿夷那經。因異學阿夷那。為比丘略說知法非法。義非義。令學如法如義。諸比丘請阿難廣釋。謂邪見乃至邪智為非法。因此生不善惡法為非義。正見等為法。所生善法為義。　
- 八聖道經。正定為一道。有習。有助。有具。共七支。正見最在前。一一釋已。並正解脫。正智。為十支。約邪。正。斷。修。成四十大法品。　
- 九小空經。從不念人想。不念村想。不念無事想。次第至不住無想心定。　
- 十大空經。因眾比丘集加羅差摩精舍。佛為阿難說遠離法。及說修內空。外空。內外空。不移動法。又說正知法。讚不放逸法。分別煩師。煩弟子。煩梵行法。又誡弟子不恭敬順行者。名於師行怨事。能恭敬順行者。名於師行慈事。

##### ○後大品第十六。　

- 一迦樓烏陀夷經。烏陀夷念世尊恩深。讚斷過中食。佛印可之。深訶不順此戒。謂為小事者。如彼癡蠅。　
- 二牟梨破群那經。此比丘與比丘尼數共集會。護過瞋諍。佛呼而誨之。謂以信捨家。應修無欲。如調馬。治林。於時非時等五言道。皆習慈心。悲喜捨心。如大地不可壞。如恆河不可沸。如虛空不可畫。如治皮無瓦聲。乃至應數數念利鋸刀喻。則所遊皆安。堪證學無學道。　
- 三跋陀和利經。佛讚歎一坐食法。跋陀和利固辭不堪。夏三月竟。復來見佛。佛種種訶之。為說出要。又答其苦治不苦治之問。次說清淨馬喻法。　
- 四阿濕具經。此比丘與弗那婆修二人。不遵佛戒。過中暮食。佛呼而責之。為說樂覺。苦覺。修不修義。及說修行不放逸義。　
- 五周那經。周那述尼犍諍事於阿難。阿難問佛。佛為說六諍本。七滅法。六慰勞法。　
- 六優波離經。問答七滅諍等如法不如法事。　
- 七調御地經。王童子不信阿夷那和提所說法。阿夷那和提白佛。佛為說山下不見園林喻。及說調野象喻。　
- 八癡慧地經。說癡慧各三相。謂思。說。作也。各受現法三苦樂。謂惡名。治罰。惡死。為三苦。善名。無罪。善死。為三樂。又有地獄天宮苦樂果報。　
- 九阿梨吒經。阿梨吒說欲不障道。諸比丘諫而不捨。佛呼而責之。謂比丘於法尚應知如筏喻。況執非法。　
- 十嗏帝經。嗏帝執此識往生不更異。諸比丘諫而不捨。佛呼責之。為比丘細明十二因緣生滅。

##### ○脯利多品第十七。　

- 一持齋經。為毗舍佉說放牛尼犍齋無福。應持聖八支齋。更修五念。念佛如沐首。念法如浴身。念僧如浣衣。念戒如磨鏡。念天如煉金。　
- 二脯利多經。為此居士說八支斷俗事。一離殺。二離盜。三離婬。四離妄。五離貪。六離恚。七離嫉惱。八離增上慢。更有八支。謂欲如骨。如小肉。如手把炬。如火坑。如毒蛇。如夢。如假借。如果樹。離欲得禪。盡漏作證。居土悟道。　
- 三羅摩經。於此梵志家。為諸比丘說聖求。非聖求。隨說未成道時。先學二定。次坐菩提樹。求得正覺。度五比丘事。　
- 四五下分結經。說依道依跡斷結。猶如入林求實。亦如度河。度山水。　
- 五心穢經。說比丘須拔心中五穢。謂疑佛。疑法。疑戒。疑教。疑梵行者。又須解心中五縛。謂身縛。欲縛。說縛。聚會縛。昇進縛。次應修五法。謂四如意足。及堪任。　
- 六箭毛經上。此異學說瞿曇有五法。令諸弟子恭敬不離。謂麤衣。麤食。少食。麤臥具。晏坐。佛言。不以此五法。更有五法。謂無上戒。無上慧。無上知見。說四諦。宿命漏盡通。　
- 七箭毛經下。為此異學說天眼宿命通事。彼述邪師所說上色。佛展轉以螢。火。星。月。日。天光等。破之。及為說四禪道跡。　
- 八鞞摩那修經。亦為此異學破上色邪見。又為說置前世後世。但令質直無諂誑。隨教化。必得知正法。如火不益油。柴不益薪。必期於滅。異學悟道出家。　
- 九法樂比丘尼經。毗舍佉問。此比丘尼答。問答已。尼往白佛。佛印可之。
- 十大拘絺羅經。舍利弗問。此尊者答。

##### ○例品第十八。　

- 一一切智經。佛為波斯匿王說四姓勝如義。阿難與大將論遣退天義。年少與大將互推謬說義。王因多事。讚佛而去。　
- 二法莊嚴經。波斯匿信佛種種法靖。而稱述之。王去之後。佛令比丘受持此說。　
- 三鞞訶提經。波斯匿以佛身行問於阿難。阿難具答行不行義。王喜。以衣佈施。阿難白佛。佛印可之。　
- 四第一得經。佛言一切變易有異法。從人王乃至十一切處。多聞聖弟子總不欲之。況下賤法。惟應廣布八正道耳。　
- 五愛生經。梵志兒死。愁憂見佛。佛言。愛生便生愁苦。梵志不悟。波斯匿王聞之。以告末利夫人。夫人所說同佛。王遣人問佛。佛為廣說。人還白王。夫人更為王詳說。王乃信佛自歸。　
- 六八城經。阿難為此居士說十二禪。居士信心施食及房。　
- 七阿那律陀經上。尊者為諸比丘說四禪及漏盡。為賢死賢命終。　
- 八阿那律陀經下。又說見質直。得聖戒。修念處。四無量。四空定。得漏盡。為不煩熱死。不煩熱命終。　
- 九見經。阿難為異學說如來不一向說有常無常等。　
- 十箭喻經。鬘童子欲如來一向說世有常等。佛訶責之。為諸比丘說拔毒箭喻。　十一例經。佛說欲斷無明。別知無明。乃至老死者。應修念處。正勤。如意。四禪。根。力。覺。道。十一切處。十無學法（第五後誦訖）。

#### 佛說七知經（二紙　南積北緣）

吳月支國優婆塞支謙譯

即知法知義等。中阿含善法經同本。

#### 佛說園生樹經（一紙半　南淵北斯）

宋北印土沙門施護譯

中阿含晝度樹經同本

#### 佛說鹹水喻經（一紙半　南積北緣）

失譯人名附西晉錄

即中阿含七水喻經

#### △佛說薩鉢多酥哩踰捺野經（三紙餘　南履北臨）

宋中印土沙門法賢譯

說劫盡七日出時相狀。警人精進。早求解脫。中阿含七日經同本。

佛說一切流攝守因經（四紙欠　南積北緣）

#### 後漢安息國沙門安世高譯

說智者。見者。得流盡。不智者。不見者。流不盡。及說七種斷流。中阿含漏盡經同本。

#### 佛說四諦經（七紙半　南積北善）

後漢安息國沙門安世高譯

中阿含分別聖諦經同本

#### 佛說恆水經（三紙欠　南積北善）

西晉沙門釋法炬譯

中阿含瞻波經同本

#### 佛說本相倚致經（二紙欠　南積北善）

後漢安息國沙門安世高譯

佛說緣本致經（一紙餘　南福北善）

失譯人名附東晉錄

二經皆即中阿含本際經

#### 佛說輪王七寶經（三紙半　南淵北斯）

宋北印土沙門施護譯

中阿含七寶經同本

#### 佛說頂生王故事經（五紙半　南福北善）

西晉沙門釋法炬譯

佛說文竭陀王經（三紙欠　南福北善）

北涼中天竺沙門曇無讖譯

二經皆即中阿含四洲經同本

#### 佛說頻婆娑羅王經（五紙　南興北臨）

宋中印土沙門法賢譯

王來見佛。及佛令優樓頻螺迦葉釋眾疑事。即中阿含頻婆娑羅王迎佛經。

#### 佛說鐵城泥犁經（四紙餘　南福北緣）

東晉西域沙門竺曇無蘭譯

說五使。並地獄苦狀。

△佛說閻羅王五天使者經（二紙餘　南福北緣）

劉宋沙門釋慧簡譯

二經皆即中阿含天使經

#### 佛說古來世時經（四紙餘　南福北緣）

失譯人名附東晉錄

阿那律說往昔施支佛飯福報。佛讚歎之。並為比丘說未來輪王及彌勒事。以衣施彌勒。令轉施眾僧。即中阿含說本經。

#### △大正句王經（上下合卷　南興北深）

宋中印土沙門法賢譯

即中阿含蜱肆王經

#### 佛說阿那律八念經（三紙餘　南福北緣）

後漢西域沙門支曜譯

即中阿含八念經

#### 佛說離睡經（二紙餘　南福北緣）

西晉月支國沙門竺法護譯

佛為目連說離睡法。即中阿含長老上尊睡眠經。

#### 佛說是法非法經（二紙半　南福北緣）

後漢安息國沙門安世高譯

說恃善生慢為非法。不慢為是法。即中阿含真人經。

#### 佛說求欲經（九紙餘 南福北緣）

西晉沙門釋法炬譯

即中阿含穢經

#### 佛說受歲經（三紙餘　南福北緣）

西晉月支國沙門竺法護譯

即中阿含比丘請經

佛說梵志計水淨經（一紙半　南福北緣）

失譯人各附東晉錄

即中阿含水淨梵志經

#### ⊙佛說大生義經（六紙半　南凊北薄）

宋北印土沙門施護譯

阿難思念緣生法義甚深。問佛。佛為廣說逆從老死。推至識支。即中阿含大因經。

#### 佛說苦陰經（四紙餘 南福北緣）

失譯人名在後漢錄

即中阿含苦陰經上

#### 佛說苦陰因事經（四紙半　南福北緣）

西晉沙門釋法炬譯

即中阿含苦陰經下

佛說釋摩男本經（三紙餘　南福北緣）

吳月支國優婆塞支謙譯

亦即苦陰經下

#### 佛說樂想經（一紙欠　南福北緣）

西晉月支國沙門竺法護譯

說外道計一切為樂。佛不計不樂。即中阿含想經。

#### 佛說漏分佈經（五紙餘　南福北緣）

後漢安息國沙門安世高譯

說五陰苦集。乃至八正道法。即中阿含達梵行經。

#### 佛說阿耨經（五紙　南福北緣）

東晉西域沙門竺曇無蘭譯

說提婆達斷善根。墮地獄。及說如來大人根相。謂善知諸根。即中阿含阿奴波經。

#### 佛說諸法本經（一紙欠　南福北緣）

吳月支國優婆塞支謙譯

說欲為諸法本。即中阿含諸法本經。

#### 佛說瞿曇彌記果經（六紙欠　南福北緣）

劉宋沙門釋慧簡譯

即中阿含瞿曇彌經

#### 佛說瞻婆比丘經（二紙半餘 南福北善）

西晉沙門釋法炬譯

即中阿含大品瞻波經

#### 佛說伏婬經（二紙餘　南福北緣）

西晉沙門釋法炬譯

即中阿含大品行欲經。為阿那邠祇居士。分別求財。及受用勝劣不同。（非法求財。蕩然無禮之謂婬。）

#### 佛說魔嬈亂經（七紙欠　南福北緣）

失譯人名附後漢錄

佛說弊魔試目連經（五紙欠　南福北緣）

吳月支國優婆塞支謙譯

二經皆即中阿含降魔經

#### 佛說賴吒和羅經（九紙餘　南福北善）

吳月支國優婆塞支謙譯

即中阿含賴吒和羅經

#### △佛說護國經（半卷　南溫北薄）

宋中印土沙門法賢譯

佛從俱盧城。至睹盧聚落。護國長者子。願樂出家。父母不許。絕食苦求。既出家已。十夏依佛。乃還本處。住樹下。為俱盧大王說法。令歸依三寶。亦即賴吒和羅經。

#### ○佛說帝釋所問經（十一餘紙　南溫北深）

宋中印土沙門釋法賢譯

即中阿含釋問經

#### 佛說善生子經（六紙半　南福北善）

西晉沙門支法度譯

即中阿含長阿含善生經

#### 佛說數經（四紙餘 南福北善）

西晉沙門釋法炬譯

即中阿含算數目連經

#### 佛說梵志頞波羅延問種尊經（六紙　南福北善）

東晉西域沙門竺曇無蘭譯

即中阿含阿攝和經

#### 佛說須達經（三紙欠　南緣北善）

蕭齊中天竺沙門求那毗地譯

即中阿含須達多經

△佛說長者施報經（六紙餘　南臨北盡）

宋中印土沙門法天譯

佛為給孤獨說過去長者明彌羅摩行大施會。因展轉較量功德。不如歸戒慈心。亦即須達多經。

○三歸五戒慈心厭離功德經（一紙欠　南緣北善）

附東晉錄

亦即須達多經少分

#### 佛為黃竹園老婆羅門說學經（三紙餘　南緣北善）

失譯人名今附宋錄

即中阿含黃蘆園經

#### 佛說梵摩喻經（八紙欠　南緣北善）

吳月支國優婆塞支謙譯

即中阿含梵摩經

#### 佛說尊上經（三紙欠　南緣北善）

西晉月支國沙門竺法護譯

即中阿含釋中禪室尊經

#### 佛說兜調經（三紙餘　南緣北善）

失譯人名附西晉錄

佛說鸚鵡經（八紙欠　南緣北善）

劉宋中天竺沙門求那跋陀羅譯

⊙分別善惡報應經（上下合卷　南力北竭）

宋中印土沙門天息災譯

三經皆即中阿含鸚鵡經

#### 佛說意經（二紙餘　南緣北善）

西晉月支國沙門竺法護譯

即中阿含心經

#### 佛說應法經（三紙餘　南緣北善）

西晉月支國沙門竺法護譯

即中阿含受法經下

#### ⊙佛說分別佈施經（三紙欠　南凊北薄）

宋北印土沙門施護譯　　即中阿含瞿曇彌經

佛說息諍因緣經（半卷　南斯北夙）

宋北印土沙門施護譯

即中阿含周那經

#### 佛說泥犁經（十一紙欠　南福北緣）

東晉西域沙門竺曇無蘭譯

說惡人墮泥犁之苦。亦說五天使者問辭。即中阿含癡慧地經。

#### ◎佛說齋經（四紙　南福北緣）

吳月支國優婆塞支謙譯

即中阿含持齋經

佛說優婆夷墮舍迦經（三紙欠　南福北緣）

附宋錄

亦即上經。而五念法稍異。

八關齋經（一紙餘）敬

劉宋居士沮渠京聲譯

說前五戒皆盡壽。第六齋去。乃一日一夜。與前經大同小異。但無五念法門。

#### 佛說八種長養功德經（一紙　南馨北凊）

宋中印土沙門法護譯

略明發心受齋戒法。疑附齋法中行。

#### 佛說鞞摩肅經（四紙半）緣

劉宋中天竺沙門求那跋陀羅譯

即中阿含鞞摩那修經

#### 佛說婆羅門子命終愛念不離經（三紙餘）緣

後漢安息國沙門安世高譯

即中阿含愛生經

#### 佛說十支居士八城人經（二紙餘）緣

即中阿含八城經

#### 佛說邪見經（一紙）緣

失譯人名今附宋錄

即中阿含見經

#### 佛說箭喻經（三紙餘）緣

附東晉錄失譯人名

即中阿含箭喻經