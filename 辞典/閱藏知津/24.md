## 閱藏知津卷第二十四

北天目沙門釋智旭  彙輯

### 【大乘經藏　法華部第四】

述曰。凡是開權顯實。授聲聞成佛記。發跡顯本。明成佛甚久遠。及但明一乘修證之法。無二無三者。皆此部收。

#### 無量義經（一卷  前有劉虬序）草

蕭齊中天竺沙門曇摩伽陀耶舍譯

德行品第一。大莊嚴菩薩讚佛。

說法品第二。大莊嚴問。何法速成菩提。佛答﹕有一法門。能令速成菩提。謂無量義。從一法生。一法者。名為實相。

十功德品第三。此說法華之前茅也。故收入法華部中。

#### 妙法蓮華經（七卷）草

姚秦天竺沙門鳩摩羅什譯

- 序品第一。佛在耆闍崛山。先說無量義經。次入無量義定。眉光東照萬八千土。彌勒疑問。文殊述往事以釋之。　
- 方便品第二。世尊出定。告舍利弗。諸佛方便不可思議。唯佛與佛。乃能知之。即止不說。舍利弗三請。五千增上慢者退席。乃唱唯一大事。所謂開示悟入佛之知見。一切皆當作佛。實無三乘。　
- 譬喻品第三。授舍利弗記。說火宅喻。　
- 信解品第四。須菩提。迦旃延。大迦葉。目犍連。領解佛旨。說窮子喻。　
- 藥草喻品第五。佛印四人所說。而推廣之。　
- 授記品第六。授大迦葉等四人記。　
- 化城喻品第七。先說大通智勝佛時。十六王子覆講結緣事。次說化城喻。　
- 五百弟子授記品第八。富樓那為上首。五百弟子皆得受記。說繫珠喻。　
- 授學無學人記品第九。阿難。羅睺羅為上首。　
- 法師品第十。佛因藥王菩薩。告八萬大士。持此經。速得佛。並說鑿井喻。　
- 見寶塔品第十一。多寶佛塔從地湧出。大聲讚善。釋迦如來以神力。三變淨土。分身諸佛咸集。與欲開塔。多寶如來。分半座與釋迦同坐。釋迦大聲唱告勸持。　
- 提婆達多品第十二。說如來往昔求法。事阿私仙得聞妙法。今授提婆達多大菩提記。文殊入海弘經。龍女獻珠成佛。　
- 持品第十三。藥王大樂說等。各各發願持經。佛授大愛道及耶輸記。又視八十萬億那由他諸菩薩。諸菩薩亦發願持經。　
- 安樂行品第十四。文殊請問末世持經方法。佛以身口意誓願四安樂行答之。兼說輪王髻珠喻。　
- 從地湧出品第十五。六萬恆沙菩薩。各將眷屬。從地湧出。大眾懷疑。彌勒興問。　
- 如來壽量品第十六。佛自明成道已來甚久。以釋眾疑。說醫王喻。　
- 分別功德品第十七。明在會聞法獲益之多。及明五品弟子功德。　
- 隨喜功德品第十八。　
- 法師功德品第十九。明法師得六根清淨。　
- 常不輕菩薩品第二十。明往古比丘。以隨喜行。得淨六根。速成佛道。　
- 如來神力品第二十一。出廣長舌。放毛孔光。謦欬彈指。聲徧十方。　
- 囑累品第二十二。三摩眾菩薩頂而囑付之。　
- 藥王菩薩本事品第二十三。宿王華菩薩請問。佛為說一切眾生喜見菩薩然身然臂事。
- 妙音菩薩品第二十四。佛放眉間光。照東方世界。召此菩薩來作佛事。
- 觀世音菩薩普門品第二十五。無盡意菩薩請問。佛為說十四無畏。三十二應。種種功德。　
- 陀羅尼品第二十六。菩薩及天神等各各說咒。護法。　
- 妙莊嚴王本事品第二十七。明往古淨德夫人。淨藏淨眼二子。同化父王見佛。　
- 普賢菩薩勸發品第二十八。佛為普賢重示四法。普賢說咒謢持。

此一部經。乃如來究竟極談。具明施設一代時教所以然之線索。如家業之有總帳簿。如天子之有九鼎也。非精研智者大師玄義文句。不盡此經之奧。仍須荊谿尊者釋籤妙樂輔之。

正法華經（十卷）木

西晉月支國沙門竺法護譯

與上經同。但藥草品中。有迦葉問答。及生盲喻。五百弟子授記品初。有入海取寶喻。法師品名為藥王如來品。有寶蓋王及千子與善蓋太子法供養事。一切咒皆翻梵成華。囑累品在最後。

妙法蓮華經（八卷  前有序　南蓋北賴）

隋北天竺沙門闍那崛多共達摩笈多譯

多用什師譯文。但添藥草品後生盲一喻耳。

陀羅尼品在第二十一。囑累品在最後。提婆達多品。合入見寶塔品。故止有二七品。

薩曇芬陀利經（半卷）草

附西晉錄

即寶塔品提婆達多品別出

⊙觀世音菩薩普門品（一卷  南缺北草）

鳩摩羅什譯文闍那笈多譯頌

按藏中法華經普門品。無重頌。今既補入全經。刞此品便為重出。然舉世流通功驗最多。智者大師有別行玄疏。四明尊者復有記解。最精最妙。不可不閱。

#### 法華三昧經（半卷）草

劉宋枳園寺沙門釋智嚴譯

眾會欲問佛。佛放口光徧十方。即不見佛身相。大眾各入三昧。觀察不可得。羅閱王辯通。及女利行等來。佛從地湧。坐蓮華上。利行問佛。乃至得道。與眾問答。諸女發心皆出家。王亦出家。得授記。

#### 廣博嚴淨不退轉法輪經（四卷）髮

劉宋枳園寺沙門釋智嚴共寶雲譯

文殊師利以神通力。同舍利弗到十方世界供佛。集一切菩薩同到祇園。請轉不退法輪。說堅信堅法八人四果聲聞支佛密義。令諸眾會。捨離諸想。其諸羅漢。復作成就五逆。滿足五欲。遠離正見等密語。眾會驚疑。文殊釋之。佛現舌相。普授聞經不退轉記。波旬入會。佛復以密語遣之。大眾騰疑。佛為解釋。次有三菩薩來。一自稱是如來。一自稱是世尊。一自稱是佛。眾又騰疑。佛為解釋。於是眾菩薩各以偈讚。阿難請問較量功德。師子童女。及比丘尼。居士婦。發心受持。捨離女身。乃至明不信罪報。大眾悔過。請佛守護流通。

不退轉法輪輕（四卷）髮

安公涼土譯經在北涼錄

阿惟越致遮經（四卷  南此北蓋）

西晉月支國沙門竺法護譯

二經並與上同

#### 大薩遮尼犍子授記經（十卷）豈

元魏北天竺沙門菩提留支譯

- 序品第一。佛住鬱闍延城。嚴熾王園。於大眾中。現殊勝身相。　
- 問疑品第二。文殊偈讚請問。佛止之。文殊復問。　
- 一乘品第三。明二種十二法。能發菩提。又佈施乃至方便。各十二種妙行。又如來有十二勝妙功德。淨佛國土。為利眾生。示十二濁。實唯一乘。分別說三。　
- 詣嚴熾王品第四。大薩遮詣王所也。　
- 王論品第五。薩遮為嚴熾說聖王法。及小王法。　
- 請食品第六。王請薩遮。　
- 問罪過品第七。王問智人亦有罪否。薩遮次第舉諸人過。並王過。及自過。　
- 如來無過功德品第八。薩遮為王備演如來所有功德。所謂三十二相。八十種好。大慈大悲。三念處。三不護。一切種智。十自在。三十七品。十力。四無所畏。十八不共法。及常無盡法身。　
- 詣如來品第九。薩遮與王。同來見佛。　
- 說法品第十。舍利弗與薩遮論見佛聞法事。佛為薩遮發跡。　
- 授記品第十一。授薩遮大菩提記。　
- 信功德品第十二。

此經文義俱暢。宣說世出世法。曲盡其妙。急宜流通。

△菩薩行方便境界神通變化經（三卷）養

劉宋中天竺沙門求那跋陀羅譯

與上經同。缺王論品。而於如來功德。亦有缺略。

金剛三昧經（二卷　南賢北難）

出北涼錄

- 序品第一。佛於靈山。先說大乘一味真實法。即入金剛三昧。阿伽陀比丘說偈讚歎。　
- 無相法品第二。佛從三昧起。更宣一味法。解脫菩薩。更請為末世眾生。宣說入一味法。　
- 無生行品第三。心王菩薩問得無生忍義。　
- 本覺利品第四。無住菩薩問轉入晻摩羅義。　
- 入實際品第五。大力菩薩問答。　
- 真性空品第六。舍利弗問答。　
- 如來藏品第七。梵行長者問答。　
- 總持品第八。地藏菩藏問答。並囑阿難受持。

#### 大法鼓經（二卷）染

劉宋中天竺沙門求那跋陀羅譯

佛在祇洹。海眾雲集。說有非有法門。波斯匿王。擊鼓吹貝而來。佛言。我今當說大法鼓經。先命迦葉觀察眾會。堪聞與否。乃有百幹萬億阿僧祇分聲聞緣覺。初業菩薩。皆從座去。餘一切住。然後廣讚迦葉。命於此法少問其義。所謂如來常樂我淨。不般涅槃。一切眾生。皆有佛性。無有三乘。實唯一乘。一切空經。是有餘說。惟有此經。是無上說。亦說化城窮子等喻。次囑迦葉。於末世中。護持此法。迦葉辭謝不堪。佛言。迦葉於我滅後。護持此法。有四十年。若至正法餘八十年時。惟一切世間樂見童子能持。

#### 佛說觀普賢菩薩行法經（一卷　一名觀普賢觀經一名出深功德經　南罔北短）

劉宋罽賓國沙門曇摩蜜多譯

阿難。迦葉。彌勒。同問如來滅後修行大乘法要。佛為說普賢觀門。及懺悔六根罪法。此與法華普賢勸發品。相為表裏。故智者大師法華懺儀。全宗此經。