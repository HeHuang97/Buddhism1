## 閱藏知津卷第十九

北天目沙門釋智旭 彙輯

### 【大乘經藏　般若部第三之四】

菩薩住品第四十八。善現白佛。菩薩欲得菩提。當於何住。應云何住。佛言。當於一切有情。住平等心。起平等心。以平等心與語。起大慈心。大悲心。大喜心。大捨心。恭敬心。質直心。調柔心。利益心。安樂心。無礙心。如父母兄弟姊妹男女親族心。朋友心。如親教師軌範師弟子同學心。如預流一來不還阿羅漢心。如獨覺心。如菩薩心。如如來心。應供養恭敬尊重讚歎心。應救濟憐愍覆護心。畢竟空無所有不可得心。空。無相。無願心。當於此住。復次。應自離十惡。勸他離十惡。恆正稱揚離十惡法。歡喜讚歎離十惡者。應自修一切善。勸他修一切善。稱揚一切善法。讚歎修一切善者。應如是住。若如是學。如是安住。則於色等得無障礙。所以者何。從前際來。不攝受色等。何以故。色等不可攝受故。若色等不可攝受。則非色等。說是品時。萬二千菩薩。得無生法忍。　

不退轉品第四十九。善現白佛。不退轉菩薩。有何行。有何狀。有何相。我等云何知。佛言。菩薩如實知異生地。二乘地。菩薩地。佛地。於諸法真如中。無變異。無分別。皆無二無二分。雖如實悟入諸法真如。而於諸法真如無所分別。以無所得為方便故。聞真如與一切法無二無別。而無疑滯。以真如與一切法。不可說一異俱不俱故。是菩薩若無義利。終不發言。不觀視他好惡長短。平等憐愍。而為說法。善現復白佛。以何行狀相。知是不退轉菩薩。佛言。能觀一切法無行狀相。是為不退轉菩薩。謂於色等退轉故。名不退轉。以色等自性無所有。菩薩於中不住。故名退轉。若不退轉菩薩。終不樂觀外道。於毗柰耶。終無疑惑。無戒禁取。不生三惡趣等。受行十善。恆修六度。通利十二分教。持法施善根。與諸有情迴向菩提。於深法門。不生疑惑猶豫。都不見有色等。可於中生疑惑猶豫。成就柔潤三業。於諸有情。心無罣礙。決定不與五蓋共居。恆住正念正知。身心清淨。不貪四事。雖受十二杜多功德。而無所恃。惡魔化現。不信不隨。決定不退一切善法。於色等想退轉。以自相空。觀一切法已入菩薩正性離生。乃至不見少法可得。無所造作。畢竟不生。故名無生法忍。得是忍故。名不退轉。又答善現。是菩薩不復退墮二乘地中。故說不退轉故。名不退轉。遠離二乘地。於彼二地決定退捨。故說以退轉故。名不退轉。隨意能入十二門禪三十七品等。而不受其果。常不遠離大菩提心。不貴重色等。雖現攝受五欲。而不染著。不行邪命。復有所餘諸行狀相。通達諸法。皆無所有。常不遠離大菩提心。不樂觀察論說色等。但樂觀察論說般若。常不遠離一切智智相應作意。修行施等。離慳貪等。雖住一切法空。而愛樂正法。不樂非法。雖住不可得空。而常稱讚不壞法性。饒益有情。雖住真如法界。而愛善友。不樂惡友。常樂見佛聞法。常不遠離念佛聞法作意。生生之處。常不離佛。恆聞正法。護持正法。不惜身命。　

巧方便品第五十。佛告善現。不退菩薩。成就廣大無量無邊。不可數。難思議。勝功德聚。住不共二乘智。引發四無礙解。又色等亦名甚深。色等真如甚深故。色等真如。非即色等。非離色等故。善現白佛。甚奇微妙方便。為不退菩薩遮遣色等。顯示涅槃。佛印述云菩薩應於如是諸甚深處。依深般若相應理趣。審諦思惟。稱量觀察。應作是念。我今應如所說而住。應如所說而學。則能攝取無數功德。超無量劫生死流轉。疾證菩提。若此功德有形量者。恆沙世界不能容受。次以遠離般若所修得福。與依深般若所獲功德。重重較勝。善現白佛。分別所作。皆非實有。何緣是諸菩薩獲福無邊。佛言。菩薩行深般若。知一切種分別所作。空無所有。虛妄不實。善學二十空。如如觀察。即不遠離甚深般若。獲福無數無量無邊。不可數在有為無為界中。不可量在去來現在法中。不可測度彼邊際故。復次。色等亦無數無量無邊。色等空故。善現白佛。一切法空。即是無盡。亦是無數無量無邊。佛言。如是。善現復問。若不可說義無增無減。則佈施等亦無增無減。云何菩薩修行施等。證得無上菩提。佛言。如是。菩薩不作是念。我於般若等若增若減。但作是念。唯有名想。謂為般若等。是菩薩修施等時。持此施等俱行作意。及依此起心及善根。與諸有情平等共有。迴向菩提。如佛菩提微妙甚深而起迴向。由此迴向巧方便力。證得無上菩提。善現白佛﹕何謂無上菩提。佛言。諸法真如是。又問。何謂諸法真如。佛言。色等真如是。諸法真如無增無減故。無上菩提亦無增無減。菩薩不離般若。常樂安住諸法真如。都不見法有增有減。由此不可說義無增無減。施等乃至一切相智。亦無增無減。菩薩依止無增無減。方便修行般若。由此為門。集諸功德。便證無上菩提。善現白佛。用初心證。用後心證。佛言。如然燈時。為初燄能燋炷。為後燄能燋炷。善現言。非初燄亦不離初燄。非後燄亦不離後燄。其炷實燋。佛言。菩薩亦爾。善現言。菩薩不作是念。我當壞相。及壞相想。亦不作是念。我當壞無相。及壞無相想。於一切種無分別故。是菩薩雖能離諸分別。而佛十力等未圓滿故。未證無上菩提。由此善巧方便力故。於一切法。不取不壞。知一切法自相空故。住一切法自相空中。為度有情。入三三摩地。大悲願力所牽逼故。用此三定。成熟有情。佛言。如是。舍利子問菩薩夢中入三三摩地。於深般若有增益不。善現答言。晝時入三三摩地。於深般若有增益者。彼夢中入。亦有增益。晝與夢中無差別故。乃至令與慈氏問答。　

願行品第五十一。佛告善現。菩薩修行施等。見有情苦。作願勤修。速得圓滿鄰近菩提。又見有情三聚無別。墮三惡趣等。皆悉作願勤修六度。令速圓滿。　

殑伽天品第五十二。授天女菩提記。　

善學品第五十三。善現白佛。行深般若菩薩。云何修習。近空三摩地等。云何入空三摩地等。佛言。應觀色等空。不令心亂。若心不亂。則不見法。若不見法。則不作證。善學諸法自相皆空。無法可增。無法可減。故於諸法不見不證。以勝義諦中。能證。所證。證處。證時。及由此證。若合若離。皆不可得不可見故。菩薩觀法空時。先作是念。我為學故觀。不為證故觀。今是學時。非為證時。是菩薩未入定位。繫心於所緣。已入定時。不繫心於境。不退六度二十空等。不證漏盡。如堅翅鳥飛騰虛空。自在翱翔。久不墮地。雖依空戲。而不住空。亦不為空之所拘礙。又如善射。箭箭相承。不令墮落。次廣明不退轉相。及廣明魔惱亂相。又廣明傲慢餘菩薩罪。申明菩薩真遠離行。並示菩薩真勝善友。勸諸菩薩當學般若。於此經中廣說菩薩所應修學一切法相。善現白佛。般若以何為相。佛言。以虛空為相。無相為相。諸法諸相。皆不可得。無所有故。又有因緣故。可說般若所有妙相。諸法亦有如是妙相。所以者何。般若以性空為相。諸法亦以性空為相。般若以遠離為相。諸法亦以遠離為相。以一切法皆自性空。離眾相故。善現白佛。則一切法。一切法空。亦一切法。一切法離。云何有情可施設有雜染清淨。佛言。有情長夜有我我所心。執我我所不。答言。如是。佛言。彼心所執我及我所。空遠離不。答言。如是。佛言。豈不有情。由我我所執。流轉生死。答言。如是。佛言。如是有情流轉生死。由有雜染。以是證知。雜染可得。若諸有情。無心執著我及我所。則無雜染。若無雜染。是則應無流轉生死。流轉生死既現可得。應知有雜染法。既有雜染。亦有清淨。是故應知有情雖自性空。遠離眾相。而有雜染清淨可得。善現白佛。菩薩若如是行。則不行色等。佛言。如是。乃復廣較宣說般若相應作意功德。當知已到福田彼岸。一切有情無能及者。雖於有情平等發起大慈悲等。而於一切無所執著。　

斷分別品第五十四。善現白佛。一切作意。皆自性離自性空。諸法亦爾。云何菩薩不離般若相應作意。不離一切智智相應作意。佛言。如是離空。非二乘菩薩佛作。亦非餘作。然一切法法住法定等。法爾常住。是菩薩不離般若相應作意。亦不離一切智智相應作意。何以故。甚深般若一切智智。及諸作意皆自性離自性空故。如是離空。無增無減。能正通達。名不離故。善現復問。云何修證般若平等性已。證得無上菩提。佛言。非諸佛法有增有減。亦非一切法住法定等有增有減。以甚深般若非一非二。非三非四。亦非多故。善現復問。為即深般若。空虛非有。不自在性。不堅實性。能行般若不。為離深般若。空虛非有。不自在性。不堅實性。有法可得能行般若不。為即深般若能行般若不。為離深般若能行般若不。為即空性能行空不。為離空性能行空不。為即色等能行般若不。為離色等能行般若不。佛一一答言。不也。色等空虛非有。不自在性。不堅實性。若即若離。廣作問答亦如是。色等真如。乃至不思議界。若即若離。廣作問答亦如是。善現白佛。若如是諸法。皆不能行般若。云何菩薩能行般若。佛言。汝見有法。能行般若不。汝見般若。是菩薩所行處不。汝所不見法。是法可得不。不可得法。有生滅不。善現一一答言。不也。佛言。如汝所見諸法實性。即是菩薩無生法忍。成就是忍。便為如來授菩提記。善現復問。菩薩以一切法無生性得記不。以一切法生性得記不。以一切法生無生性得記不。以一切法非生非無生性得記不。佛皆答言。不也。善現白佛。云何菩薩得不退記。佛言。汝見有法得佛記不。善現答言。不也。佛言。如是。菩薩於一切法無所得時。不作是念。我於菩提當能證得。我用是法證得菩提。我由此法。於如是時。如是處證得菩提。所以者何。無分別故。　

巧便學品第五十五。帝釋白佛。若於般若聽受修行。正為他說。乃至菩提。不雜諸餘心心所者。當知必不成就微少善根。佛印述較勝已。帝釋為一苾蒭。復廣較勝。兼為阿難明是佛威神力。佛言。般若功德非人天等所能知故。次為阿難分別有擾亂不擾亂相。及明出罪還補善法。或無或有差別。深囑菩薩。於有情類。不應發起瞋忿等心。亦不應生麤惡言說。次答阿難菩薩與菩薩共住之問。善現白佛。云何菩薩平等性。而諸菩薩於中學故。名平等學。佛言。內空等是平等性。復次色等。色等自性空。是平等性。菩薩於中學故。名平等學。善現復問。為色等盡故學。離故學。滅故學。無生故學。無滅故學。本來寂靜故學。自性涅槃故學。是學一切智智不。如是廣問竟。佛言。如汝所說。於意云何。色等真如盡滅斷不。答言。不也。佛言。若菩薩於真如如是學。是學一切智智。當知真如無盡。無滅。無斷。不可作證。一一述答亦爾。復次如是學時。是學施等。乃至是學無上菩提。若學施等。是學一切智智。至一切學圓滿彼岸。善現白佛。若一切法本性清淨。云何菩薩於諸法中復得清淨。佛言。如是諸法。本來自性清淨。菩薩於中。精勤修學甚深般若。如實通達。無沒無滯。遠離一切煩惱染著。故說菩薩復得清淨。復次雖一切法本性清淨。而諸異生不知見覺。菩薩欲令彼知見覺。修行佈施等。安住內空等。如是學時。於佛十力等無量佛法。皆得清淨。不墮二地。於諸有情心行差別。皆能通達至極彼岸。善巧方便。令諸有情證一切法本性清淨。如是修學。終不發起慳貪破戒等心。終不發起執取色相等相應之心。何以故。都不見法是可得者。無所得故。不起執取色等法相相應之心。修學如是般若。無有一切功德善根而不能得。　

願喻品第五十六。帝釋心念歎勝。佛讚印之。散華發願。問隨喜福。佛答不可數知。善現白佛。云何菩薩以如幻心。能證無上菩提。佛言。汝見如幻心不。答言。不也。佛言。若處無幻。無如幻心。汝見有是心。能證菩提不。答言。不也。佛言。若處離幻。離如幻心。汝見有是法。能證菩提不。答言。不也。都不見即離心法。說何等法。是有是無。以一切法畢竟離故。若法畢竟離。是法不應修。亦不應壞。亦不應引。般若畢竟離故。不應能引。云何離法能證離法。佛言。善哉。以般若等畢竟離故。菩薩可得無上菩提。若般若等非畢竟離。應非般若等。以般若等畢竟離故。名為般若等。是故菩薩非不依般若。能證無上菩提。雖非離法能證離法。而證菩提。非不依止甚深般若。是故菩薩欲得菩提。應學般若。善現白佛。菩薩所行法義。極為甚深。佛言。如是。菩薩能為難事。行甚深義而不作證。善現白言。菩薩所作不難。所以者何。所證法義。能證般若。證法。證者。證處。證時。都不可得。譬如虛空。幻士。影像。如來。變化。機關。於一切法。無分別故。舍利子問。但般若無分別耶。善現答言。靜慮等亦無分別。舍利子問。色等亦無分別耶。善現印答。舍利子問。若一切法皆無分別。云何有五趣差別。云何復有三乘位異。善現言。有情顛倒煩惱因緣造種種業。感異熟果。依此施設五趣差別。無分別故有。修預流及預流果等三乘聖位。去來現在如來。由無分別。分別斷故。可施設有。由此因緣。知一切法皆無分別。以無分別真如法界法性實際為定量故。菩薩應行如是無分別相般若。便能證得無分別相所求菩提。　

堅等讚品第五十七。舍利子問。菩薩行深般若。為行堅實法。無堅實法耶。善現答言。行無堅實法。般若等無堅實故。尚不見無堅實可得。況見有堅實可得。諸天作念。若人發心如深般若義行。不墮二地。甚為稀有。應當敬禮。善現告言。是未稀有。若菩薩知一切法及諸有情。皆不可得。而發心擐功德鎧。度令究竟涅槃。乃甚稀有。如調伏虛空。如與虛空戰。何以故。色等離故有情離。復次。色等離。故施等離。若菩薩聞說諸法無不遠離。心不沈沒驚怖憂悔。是為行深般若。佛言。何因緣故。菩薩於深般若。心不沈沒。善現言。以一切法。皆非有故。皆遠離故。皆寂靜故。無所有故。無生滅故。觀一切法。皆不可得。不可施設是能沈沒。是所沈沒。是沈沒時。是沈沒處。是沈沒者。由此沈沒。若能如是行深般若。釋梵禮敬。佛言。非但釋梵。亦為淨居諸天禮敬。亦為十方佛所護念。則令一切功德圓滿。一切惡魔不能沮壞。以成就二法故。一觀諸法皆畢竟空。二不棄捨一切有情。又一如所言皆悉能作。二為諸佛常所護念。若菩薩聞說般若。心無疑惑。深生淨信。當於不動佛所。及諸菩薩所。廣聞其義。信解不退。證得一切智智。善現白佛。諸法實性。皆不可得。云何安住真如。精勤修學。疾證菩提。佛言。如佛所化。安住真如。修菩薩行。疾證菩提。宣說正法。菩薩亦復如是。帝釋白佛。般若極難信解。菩薩甚為難事。觀一切法。都無所有。於深法性。無疑無滯。善現語言。菩薩觀一切法。無不皆空。都無所有。誰沈誰沒。誰怖誰驚。誰疑誰滯。未為稀有。帝釋白言。如箭射空。近遠無礙。尊者所說。亦復如是。　

囑累品第五十八。帝釋白佛。讚善現所說。無不依空等。佛告帝釋。善現安住空故。觀施等尚不可得。況有行施等者。善現於一切法。住遠離住。寂靜住。無所得住。空住。無相住。無願住。如是等無量勝住。比菩薩所住般若最勝行住。乃至鄔波尼殺曇分。所不及一。於是諸天散華。六千苾蒭得菩提記。同名散華如來。佛語慶喜。雖種三乘善根。要於甚深般若。修行六度。安住二十空等。令得圓滿。是故我以般若。付囑於汝。忘失餘法。其罪猶小。忘失般若。其罪甚大。乃至種種讚說付囑。令受持已。復現神力。令眾皆見不動如來海會說法。彼土莊嚴。佛攝神力。眾忽不見。佛告慶喜。如彼佛土。非此土眼所行境界。一切法亦如是。皆非眼根之所行境。法不行法。法不見法。法不知法。一切法無行者。無見者。無知者。無動無作。能取所取。性遠離故。能所思議。性遠離故。如幻事等。眾緣和合。相似有故。無作受者。妄現似有。無堅實故。若如是知如是見如是行者。是行般若。亦不執著此諸法相。如是學時。於諸學中為最。為勝。為長。為尊。為妙。為微妙。為上。為無上。諸有欲取般若量邊際者。如愚欲取虛空量及邊際。慶喜白佛。何故般若無量。佛言。性無盡故。性遠離故。性寂靜故。如實際故。如虛空故。三世諸佛皆學般若。證得菩提。宣說開示。而此般若。亦無有盡。已不盡。今不盡。當不盡。靜慮等一一皆爾。內空等一一皆爾。所以者何。此等諸法。無生無滅。亦無住異。云何可得施設有盡。佛復出廣長舌。明無虛妄。若能受持般若陀羅尼者。則為總持一切佛法。　

無盡品第五十九。善現問佛。般若為無盡不。佛言。實為無盡。猶如虛空。不可盡故。復問。云何應引般若。佛言。色等無盡故。應引般若。復次色等虛空無盡故。應引般若。復次觀無明等如虛空無盡故。應引般若。如是觀察十二緣起。遠離二邊。是諸菩薩不共妙觀。不見有法無因而生。不見有法無因而滅。不見有法常住不滅。不見有法有我有情等。不見有法若常若無常。若樂若苦。若我若無我。若淨若不淨。若寂靜若不寂靜。若遠離若不遠離。是菩薩雖行般若等。而不見有所行。亦不見有法能見所行。以無所得而為方便。修行如是般若。一切魔大愁惱。次答善現。菩薩能正修行般若。便能具足修滿六波羅密。　

相引攝品第六十。善現白佛。云何安住佈施。引攝淨戒等五。乃至安住般若。引攝佈施等五。佛廣答之。　

多問不二品第六十一。善現白佛。如是菩薩。發心幾時。乃至植幾善根。佛言。發心甚久。善根無不圓滿。如是般若。如日月輪。照餘五度。如有七寶。乃名輪王。如強夫守護美女。如軍將善備鎧杖。如小王朝侍輪王。如水隨恆河入海。如右手能作眾事。如大海同一鹹味。如聖王輪。最居先導而無分別。何以故。波羅密多。及一切法。自性皆鈍。無所能為。虛妄不實空無所有不自在相。譬如陽燄。光影。水月。鏡中像等。其中都無分別作用。真實自體。善現白佛。若一切法自性皆空。云何菩薩勤修六度。當得菩提。佛言。菩薩恆作是念。有情心皆顛倒。沒生死苦。我若不修善巧方便。不能解脫彼苦。作是念已。捨內外物。捨已。復作思惟。我於此物。都無所捨。此內外物。自性皆空。非關於我。不可捨故。又復為諸有情。終不犯戒。不起瞋恨。常無懈怠。不起亂心。修學勝慧。由此觀察修行六度。速得圓滿。疾證菩提。善現白佛。若六度無差別相。皆是般若所攝受故。皆由般若修成滿故。應合成一波羅密多。云何可說般若於佈施等。為最。為勝。及無上等。佛言。如諸有情。種種相別。若近妙高山王。咸同一色。善現復問。波羅密多及一切法。若隨實義。皆無此彼勝劣差別。何緣故說般若最勝。佛言。但依世俗言說作用。說有此彼勝劣差別。施設六度。度脫有情世俗作用生老病死。然諸有情生老病死。皆非實有。但假施設。所以者何。有情無故。當知諸法亦無所有。甚深般若。了達一切都無所有。能拔有情世俗作用生老病死。由此故說般若最勝。善現白佛。般若於諸善法。有取捨不。佛言。無取無捨。以一切法。皆不可取不可捨故。謂於色等無取無捨。善現復問。般若云何於色等無取無捨。佛言。般若不思惟色等。如是於色等無取無捨。善現復問。般若云何不思惟色等。佛言。般若於色等。不思惟一切相。亦不思惟一切所緣。如是不思惟色等。善現復問。若菩薩不思惟色等。云何增長所種善根。云何圓滿波羅密多。云何能得一切智智。佛言。若時菩薩不思惟色等。是時便能增長所種善根。便能圓滿波羅密多。便能證得一切智智。所以者何。要不思惟色等。乃能具足修菩薩行。證得無上菩提。善現復問。何緣要不思惟色等。乃能具足修菩薩行。證得菩提。佛言。若思惟色等。則染著欲界色無色界。不能具足修菩薩行。證得菩提。若不思惟色等。則不染著三界。則能具足修行。證得菩提。善現復問。菩薩勤學般若。當於何住。佛言。不應住色。乃至不應住諸佛無上菩提。又問。何緣不應住色等。佛言。於一切法無執著故。不應住色等。是菩薩不見有法可於其中而起執著。及安住故。如是以無執著及無安住而為方便。行深般若波羅密多。復次。若作是念。能如是無所執著安住行深般若。是行般若。能如是無所執著安住修深般若。是修般若。我應如是行。如是修。由如是念。取相執著。遠離般若。亦遠離靜慮等。乃至遠離無上菩提。何以故。甚深般若。於一切法無所執著。非深般若有執著性。所以者何。甚深般若。都無自性。可於諸法有所執著。是故菩薩修行般若。於一切法及深般若。皆無執著。復次。若起是想。此是般若。我行般若。則是徧行諸法實相。菩薩由起此想。便退般若。亦退靜慮等。何以故。般若是一切種白法根本。若退般若則為退失一切白法。復次。若作是念。般若徧能攝受六度二十空等。則退失般若。亦不能攝受六度二十空等。何以故。非離般若。能徧攝受殊勝善法。及證菩提。復次。若作是念。安住般若。便於菩提定得受記。則為退失般若。不得受記。復次。若作是念。安住般若。則徧引發佈施等。亦徧安住內空等。則退失般若。不能引發佈施等。不能安住內空等。復次。若作是念。佛知諸法無攝受相。自證菩提。得菩提已。為諸有情宣示諸法實相。則為退失般若。何以故。如來於法。無知無覺。無說無示。以諸法實相。不可知覺。不可施設。云何得有知覺說示一切法者。若言實有知覺說示一切法者。無有是處。善現白佛。云何遠離種種過失。佛言。若作是念。諸法無所有。不可取。無有能現等覺者。亦無有能宣說開示。若如是行。是行般若。離諸過失。若著無所有不可取法。則離般若。何以故。甚深般若。於一切法無所執著。無所攝受。善現白佛。般若於般若。為遠離為不遠離。乃至三智於三智。為遠離為不遠離。若般若於般若等。設遠離設不遠離。云何能無執著引發般若等。（內空等。則云安住。）佛言。非遠離非不遠離。是故能無執著。引發安住。何以故。非即自性。非離自性。而能安住引發自性。復次。菩薩行深般若時。不執著色等。謂此是色等。此色等屬彼。於如是一切法無執著故。便能引發般若等。安住內空等。若於諸法中有所執著。謂此是法。此法屬彼。則不能隨意引發安住殊勝功德。復次。菩薩行深般若時。不觀色等若常若無常。乃至若遠離若不遠離。便能引發安住殊勝功德。復次。若行深般若。則為行靜慮。乃至行一切相智。復次。甚深般若。隨所行處。餘善皆從。隨所至處。餘善皆至。如四軍隨輪王。又般若如善御者。御餘善法。行於正道。至一切智智。善現白佛。云何為道。云何非道。佛言。諸異生道。聲聞道。獨覺道。非菩薩道。自利利他道。一切智智道。不住生死及涅槃道是菩薩道。甚深般若。能為大事。示現道非道相。令菩薩知。速證一切智智。復次。能為大事。度諸有情。皆獲利益安樂。雖作無邊利樂他事。而於此事無所取著。雖能示現色等所作事。而無取著。引導菩薩。令趣菩提。定不退轉。而於諸法。無起無滅。以法住性為定量故。善現白佛。若深般若。於一切法無起無滅。云何菩薩應修六度。佛言。菩薩應緣一切智智。為諸有情而修施等。持此善根。與諸有情平等共有。迴向菩提。於迴向時。遠離三心。謂誰迴向。用何迴向。迴向何處。是菩薩持此善根。如是迴向菩提。則修六度四等。速得圓滿。疾得一切智智。善現白佛。云何能與六度常共相應。不相捨離。佛言。如實觀色等非相應非不相應。是能與六度常共相應。不相捨離。復次。恆作是念。我不應住色等。以色等非能住非所住故。是能與六度相應不離。善現白佛。菩薩應於般若。常勤學耶。佛言。如是。般若如大海。是諸善法生長方便所趣向門。三乘皆當勤學。菩薩於般若勤修學時。應勤修學佈施等。應勤安住內空等。如善射人。甲冑堅固。執好弓箭。不懼怨敵。菩薩亦如是。攝受般若及靜慮等諸功德時。皆以般若而為方便。一切魔外皆不能伏。便為三世諸佛護念。以能行佈施。乃至能行一切相智故。善現復問。云何行佈施等。便為諸佛護念。佛言。行施等時。觀施等不可得故。為佛護念。復次。三世諸佛如色等不可得故。謢念是菩薩。復次。三世諸佛不以色等故。護念是菩薩。善現白佛。菩薩雖多處學。而無所學。佛言。如是。實無有法。可令菩薩於中學故。善現復言。佛為菩薩。或略或廣宣說六度相應之法。若欲證菩提。皆應聽受讀誦通利。如理思惟。審正觀察。心心所法。於所緣相。皆不復轉。佛言。如是。又問。云何於一切法。如實了知略廣之相。佛言。若如實了知色等真如相。是於一切法知略廣相。又問。云何色等真如相。菩薩如實了知而於中學。於一切法知略廣相。佛言。色等真如無生無滅。亦無住異而可施設。菩薩如實了知當於中學。於一切法。如實了知略廣之相。乃至無上菩提。一一問答亦爾。復次。如實了知色等實際相。是於一切法。如實了知略廣之相。善現白佛。云何色實際相。佛言。無色際是名色實際相。乃至無上菩提。一一問答亦爾。復次。如實了知色等法界相。是於一切法如實了知略廣之相。善現白佛。云何色法界相。佛言。色界虛空界。是名色法界。此色法界無斷無別而可施設。是名色法界相。乃至無上菩提。一一問答亦爾。善現又問。復云何應知一切法略廣相。佛言。如實了知一切法不合不散。當知一切法略廣相。謂色等皆不合不散。何以故。如是諸法。皆無自性。則無所有。則不可說有合有散。於一切法如是了知。則能了知略廣之相。善現白佛。如是名為略攝六度。若於中學。能多所作。初修業。乃至十住地。皆應於中學。學此略攝波羅密多。於一切法知廣略相。佛言。如是。如是法門。利根能入。中根亦能入。定根能入。不定根亦能入。若專於中學。無不能入。非懈怠等之所能入。若如所說而學。能隨證得六度二十空等。福聚甚多。善知所緣門。善知行相門。善知字門。善知非字門。善知言。不言。一增語。二增語。乃至善知界。善知非界。又善知色等作意。又善知色等色等相空。又善知止息道。不止息道。生滅住異。乃至善知安立三乘方便。善現白佛。菩薩云何當行般若。當引般若。當修般若。佛言。觀色等乃至老死寂靜故。可破故。不自在故。體虛妄故。不堅實故。應行般若。又如引虛空。應引般若。如修虛空。應修般若。又問。為經幾時當行。當引。當修。佛言。從初發心。乃至坐菩提座。應行。應引。應修。又問。住何等心。無間當行。引。修。佛言。從初發心。乃至菩提。不容發起諸餘作意。唯常安住一切智智相應作意。應行。引。修般若。如是行。引。修般若。乃至能令心心所法。於境不轉。又問。菩薩行。引。修般若。當得一切智智不。不行。不引。不修般若。當得一切智智不。亦行亦不行般若等。當得一切智智不。非行非不行般若等。當得一切智智不。佛一一答言。不也。又問。若爾。菩薩云何當得一切智智。佛言。如真如。云何真如。如實際。云何實際。如法界。云何法界。如我界。乃至補特伽羅界。云何如我界等。佛言。若我若有情等。為可得不。善現言。不也。佛言。若我等不可得。云何可施設我界等。若菩薩不施設般若。亦不施設一切智智。及一切法。定得一切智智。善現又問。為但般若不可施設。為靜慮等亦不可施設耶。佛言。一切法皆不可施設。又問。云何可施設是地獄。是傍生。乃至是諸佛。是一切法耶。佛言。有情施設。及法施設。實可得不。善現言。不也。佛言。菩薩行般若時。應學一切法皆不可施設。善現又問。豈不應於色等學。佛言。應於色等學。不增不減。又問。云何應於色等學。不增不減。佛言。應於色等不生不滅故學。又問。云何應於色等不生不滅故學。佛言。應於色等不起作諸行若有若無故學。又問。云何應於色等不起作諸行若有若無故學。佛言。應觀諸法自相皆空故學。如是應於色等不起作諸行若有若無故學。又問。云何應觀諸法自相皆空故學。佛言。應觀色等色等相空故學。又問。若色等色等相空。云何菩薩當行般若。佛言。由此般若不可得。菩薩不可得。行亦不可得。若能行者。若由此行。若所行處。皆不可得。是故都無所行。是行般若。以於其中一切戲論不可得故。又問。初修業菩薩。云何當行。佛言。從初發心。應於一切法常學無所得。修施等時。以無所得而為方便。應修施等。住內空等時。以無所得而為方便。應住內空等。又問。云何名有所得。云何名無所得。佛言。諸有二者。名有所得。諸無二者。名無所得。諸眼諸色為二。乃至諸菩提諸佛為二。如是一切有戲論者。皆名有二。非眼非色為無二。乃至非菩提非諸佛為無二。如是一切離戲論者。皆名無二。又答善現。非由有所得故無所得。亦非由無所得故無所得。然有所得無所得平等性。是名無所得。菩薩於有所得無所得平等性中。應勤修學。如是學時。名學般若無所得義。離諸過失。善現白佛。若不著有所得。不著無所得。云何從一地至一地。漸次圓滿。佛言。非住有所得中。能從一地至一地。亦非住無所得中。能從一地至一地。何以故。般若無所得故。菩提無所得故。行者。行處。行時。無所得故。此無所得法。亦無所得故。應當如是修行般若。又問。若般若等俱不可得。云何菩薩修行般若時。於一切法常樂決擇。謂此是色等。佛言。雖於諸法常樂決擇。而不得色等。又問。若不得色等。云何能圓滿六度。入正性離生位。嚴淨佛土。成熟有情。得一切智智。轉法輪。作佛事。解脫有情生死眾苦。令證涅槃。佛言。菩薩不為色等故修行般若。又問。為何事故修行般若。佛言。無所為故。以一切法無所為。無所作。應以無所為無所作而為方便。修行般若。又問。若一切法皆無所為無所作。不應安立三乘差別。佛言。非無所為無所作法安立可得。要有所為有所作法安立可得。所以者何。愚夫異生。執著色等。由執著故。念色得色。乃至念菩提得菩提。作如是念。色等實可得。我當決定證得菩提。脫諸有情生死眾苦。令獲究竟常樂涅槃。是諸愚夫無聞異生。顛倒因緣。作如是念。則為謗佛。何以故。佛以五眼求色等尚不可得。若有決定當得菩提。及脫有情生死。令獲涅槃。無有是處。又問。若諸如來。皆以五眼求色等不可得故。諸有情類亦不可得。則定無有證得菩提。及脫有情生死。令獲涅槃。云何世尊證得菩提。安立有情。三聚差別。佛言。我以五眼如實觀察。決定無我能證菩提。安立有情。三聚差別。然諸有情。愚癡顛倒。於非實法。起實法想。於非實有情。起實有情想。我為遣除彼虛妄執。依世俗說。不依勝義。善現復問。為住勝義證得菩提耶。為住顛倒證得菩提耶。將無世尊不證菩提耶。佛皆言。不也。我雖證得菩提。然不住有為界。亦不住無為界。如諸如來所變化者。雖不住有為無為界。然有去來坐立等事。亦行佈施等。亦住內空等。如來亦爾。知一切法皆如變化。說一切法皆如變化。雖有所作。而無真實。雖度有情。而無所度。如所化者。度化有情。如是菩薩修行般若。應如佛所化者。雖有所為而無執著。次引過去善寂慧佛。留化半劫。作諸佛事。應信諸法皆如變化。次明佛身由法性故。作淨福田。化佛亦爾。由法性故。作淨福田。供佛供化。福皆無盡。慈敬憶念。散華稱名。善根亦皆無盡。菩薩應以諸法法性而為定量。修行般若善巧方便。入諸法法性已。而於諸法不壞法性。謂不分別此是般若。此是般若法性等。善現白佛。云何如來自壞諸法法性。謂佛常說此是色等。乃至此是有為法。此是無為法。佛言。我不自壞諸法法性。但以名相方便。假說諸法法性。令諸有情得悟諸法法性無差別理。又問。云何佛於無名無相法。以名相說。令他悟入耶。佛言。我隨世俗假立名相。方便宣說諸法法性。而無執著。如諸愚夫。聞說苦等。執著名相。不知假說。佛及弟子。如實知隨世俗說。無有真實諸法名相。菩薩住一切法但假名相。應行般若。而於其中不應住著。善現又問。若一切法但有名相。菩薩為何事故。發菩提心。勤苦修行。佛言。以一切法但有名相。但假施設。名相性空。諸有情類顛倒執著。生死不脫。是故菩薩發心行行。證得一切相智。以三乘法。度脫令出生死。入涅槃界。而諸名相無生無滅。亦無住異施設可得。又問。三智有何差別。佛言。一切智。共二乘。道相智。共菩薩。一切相智。是如來不共妙智。一切智者。謂蘊處界等。二乘亦能了知。而不能知一切道相及一切法一切種相。菩薩應學徧知一切道相。雖令此道作所應作。而不令其證於實際。知一切法皆同一相。謂寂滅相。故名一切相智。復次。諸行狀相能表諸法。如來如實能徧覺知。故名一切相智。又問。道與涅槃。俱無自性。佛何故說此是預流。乃至此是如來。佛言。如是一切。無為所顯。又問。無為法中。實有預流乃至如來差別義不。佛言。我依世俗言說顯示。不依勝義。非勝義中有語言路。或分別慧。或復二種。然彼彼邊斷。立彼彼後際。又問。既一切法自相皆空。前際尚無。況有後際。佛言。如是。然諸有情。不解諸法自相皆空。為饒益彼。方便為說此是前際。此是後際。然一切法自相空中。前際後際俱不可得。菩薩達一切法自相空已。修行般若無所執著。次達般若波羅密多名義。次明行般若甚深義趣。應作是念。我不應行貪等義非義。我不應行色等義非義。所以者何。如來得菩提時。不見有法。能與少法為義非義。如來出世。若不出世。諸法法性。法住。法定。法爾常住。無法於法為義非義。如是菩薩應離義非義。常行般若甚深義趣。