## 閱藏知津卷第六

北天目沙門釋智旭　彙輯

### 【大乘經藏　方等部第二之五】

#### 佛說老女人經（一紙半　南男北潔）

吳月支國優娑塞支謙譯

佛在樂音處。與八百比丘。萬菩薩俱。有窮貧老女。請問生老病死五陰六根四大等。從何所來。去至何所。佛答。來無所從。去無所至。兼說緣生眾喻。老女開解。佛為出其往因。幷記其往生極樂。後成佛道。

佛說老母經（一紙半　南男北潔）

附劉宋錄第二出

佛說老母女六英經（一紙欠　南男北潔）

劉宋中天竺沙門求那跋陀羅譯

二經並與前同。而第三譯甚簡略。

#### 楞伽阿跋多羅寶經（四卷）　惟

劉宋中天竺沙門求那跋陀羅譯

一切佛語心品之一。佛住楞伽山頂。與大比丘僧。及大菩薩眾俱。大慧菩薩以偈問百八句。佛以偈領。幷為出所未問。總以一切句非一切句答之。次答諸識生住滅有二種。次明七種性自性。七種第一義。次答心。意。意識。五法。自性。相。次明上聖智三相。次答所問聖智事分別自性經。次答淨除自心現流頓漸之問。次答常不思議非同外道之問。次明五無間種性。及菩薩一闡提。次明三自性。次明二種無我相。次答離建立。誹謗。見。次答一切法空。無生。無二。離自性相。之問。　

一切佛語心品之二。答如來藏不同外道所說之我。次答修行者大方便。次答一切諸法緣因之相。次答言說妄想相心經之問。次答自覺聖智所行之問。次明四種禪。次答般涅槃問。次明二種自性相。二種神力建立。次答緣起不同外道因緣之問。次答常聲為惑亂。次明一切法如幻。次明當善觀名。句。形。身。及四種計論。次答四果差別通相之問。次明有二種覺。次明當善四大造色。次明當說諸陰自性相。次明外道有四種涅槃。次說妄想自性分別通相。次答自覺聖智相。及一乘之問。　

一切佛語心品之三。說三種意生身。次答五無間不入地獄之問。次答佛知覺問。次答諸佛四等。謂字等。語等。法等。身等。次答不說是佛說問。次答離有無有相問。次答宗通相問。次答不實妄想問。次答善語義問。次明智識相。次明外道九種轉變論。次答一切法相續義。解脫義。次答一切法妄想自性非性問。次明一切法不生不應立宗。次答智不得問。次分別說通及宗通。次答勿習近世間論問。次答外道妄想涅槃。非順涅槃。　

一切佛語心品之四。答如來為作為不作等問。次答不生不滅是如來異名問。次答不生不滅無奇特問。次答外道七種無常。非是佛法。次答滅正受次第相續問。次答如來非常非無常。次因誰生誰滅之問。明如來藏是善不善因。次答五法。自性。識。二種無我。究竟分別相。次答如恆河沙問。次答一切法剎那問。次答六波羅密有三種分別。次答種種相違問難。次答不食肉義。

達磨大師指此可以印心。故獨流通於世。

△入楞伽經（十卷）　鞠

元魏北天竺沙門菩提留支譯

有十八品

○大乘入楞伽經（七卷　前有御製序）　養

唐于闐國沙門實叉難陀譯

有十品。文筆順暢。　二部並同前經。但多初品。及後二品耳。

#### 佛說首楞嚴三昧經（三卷）　靡

姚秦天竺沙門鳩摩羅什譯

佛在耆闍崛山。與大比丘僧三萬二千人俱。菩薩摩訶薩七萬二千。及天龍八部。皆來集會。時堅意菩薩請問三昧法。佛唱首楞嚴名。一切眾會。各敷妙座。各見如來坐其座上。等行梵王問何佛是實。佛言。一切皆是真實。次攝神力。以百句義釋此三昧。次說學射之喻。次有持須彌山釋現三昧力。次現意天子現三昧力。次佛放眉光。照於魔宮。使大眾皆見魔王被五繫縛。次有魔界行不汙菩薩化度魔女。魔尋見佛。佛與授記。因說四種授記不同。次為二百魔女授現前記。次說住三昧神力。次堅意菩薩。問文殊師利菩薩福田及多聞等諸義。次授淨月藏天子道記。次文殊師利自說往昔曾三百六十億世。示現作辟支佛。於是二百菩薩還發大心。誓得十力。次令彌勒菩薩現三昧力。次摩訶迦葉解知文殊師利久已成佛。佛卽說其過去名為龍種上佛。佛昇虛空。光照十方。十方諸佛。同說此法。亦同放光。交互相見。次明佛壽甚長。次明受持者。有二十不思議功德。

#### 維摩詰所說經（三卷　一名不可思議解脫）　方

姚秦天竺沙門鳩摩羅什譯

- 佛國品第一。佛在菴羅樹園。與八千比丘。三萬二千菩薩。及梵釋八部四眾俱。寶積等五百長者子。各持寶葢供佛。佛令合為一葢。普現世界中事。及現十方諸佛說法。寶積偈讚。幷問淨土之行。佛答以眾生之類。是菩薩淨土。乃至隨其心淨。則佛土淨。舍利弗疑此土何以獨穢。佛按指現淨土相。　
- 方便品第二。維摩詰長者方便現疾。為眾說法。
- 弟子品第三。佛遣十大弟子。乃至五百弟子問疾。皆辭不堪。　
- 菩薩品第四。佛遣彌勒等諸菩薩問疾。亦辭不堪。　
- 文殊師利問疾品第五。大眾同往。相見酬答。　
- 不思議品第六。借座於須彌燈王佛國。演不思議解脫之法。　
- 觀眾生品第七。維摩答文殊問。觀眾生如幻。如水月。如鏡像等。乃至從無住本。立一切法。次有天女散華。舍利弗等不能去華。與天女種種問答。　
- 佛道品第八。維摩答文殊問。明菩薩行於非道。通達佛道。文殊答維摩問。明一切煩惱為如來種。維摩答普現色身問。明法門眷屬。智度母。方便父等。　
- 入不二法門品第九。三十二菩薩各說入不二法門。最後文殊問維摩。維摩默然。　
- 香積佛品第十。維摩遣化菩薩往上方香積佛所。乞世尊所食之餘。悉飽眾會。　
- 菩薩行品第十一。維摩與大眾見佛。佛為阿難說諸佛一切施為。無非佛事。及為香積世界諸菩薩。說不盡有為。不住無為。法門。　
- 見阿閦佛品第十二。維摩答佛觀如來問。及斷取妙喜世界。來示此會大眾。　
- 法供養品第十三。天帝讚歎持經。誓願擁護。佛為說過去藥王佛時。寶葢轉輪聖王。與其千子。供養於佛。有一王子。名為月葢。思惟供養。以何為勝。乃至問佛。佛示以法供養最。遂於末後守護法城。今得成佛。　
- 囑累品第十四。囑彌勒及阿難廣宣流布。

按智者大師。曾有玄義及疏。今皆流入高麗。此間僅存四教義六卷。乃玄義中一分耳。

維摩詰經（三卷　亦名不可思議法門之稱）　方

吳月支國優婆塞支謙譯

△說無垢稱經（六卷　南方北蓋）

唐大慈恩寺沙門釋玄奘譯

二經並與前同

#### 善思童子經（二卷　南賴北敢）

隋北天竺沙門闍那崛多譯

佛住菴婆羅波梨園。與八千比丘。萬菩薩俱。化作天身。入毗耶離城乞食。至毗摩羅詰家。善思童子從高樓上投身禮佛。獻彼所執蓮華。誓成菩提。與舍利弗。富樓那。阿難陀。互相問答。佛復為說大菩提路。無有一法而可得者。幷說不驚不怖不畏之法。童子證無生忍。佛為授記。

大方等頂王經（一卷　一名維摩詰子問經）　萬

西晉月支國沙門竺法護譯

△大乘頂王經（一卷）　萬

蕭梁優禪尼國王子月婆首那譯

二經並與前同

#### 月上女經（二卷）　染

隋北天竺沙門闍那崛多譯

佛在毗耶離草茅精舍。與五百比丘。八千菩薩眾俱。有一離車。名毗摩羅詰。生美女。名為月上。一切童子爭欲娶之。約七日後。自行選擇。至第六日。手有蓮華。華有化佛。執華而出。說偈訶欲。引眾見佛。路答舍利弗問。旣到佛所。復答諸菩薩問。次以手中蓮華供佛。化成華帳。如是共出十華。共發十願。卽得記。轉男出家。（記中先生天。次末世護法。次生兜率。次隨彌勒受持正法。次生阿彌陀佛國。次供養十方諸佛。乃成月上如來。）

#### 大乘密嚴經（三卷　前有聖教序　南染北凊）

唐中印度沙門地婆訶羅譯

- 密嚴會品第一。佛住出過三界密嚴之國。與十億佛土微塵菩薩眾俱。放光照現莊嚴勝相。答如實見菩薩之問。有金剛藏菩薩。問第一義法性。佛答以如來藏不生不滅。如月普現。　
- 妙身生品第二。如實見菩薩。請金剛藏菩薩。說諸聖人內證之境。金剛藏以偈答之。又請示歸依之處。亦以偈答。復示繢像夢境等喻。又以偈明三性五法等義。復現大小無量身形。次有眾多菩薩。同問世間一切誰之所作。金剛藏偈答阿賴耶識。能現眾法。次有螺髻梵王。承佛威力。來密嚴國。以偈問法。金剛藏亦以偈說如來善示現義。　
- 胎生品第三。金剛藏菩薩告螺髻梵王。訶斥胎生不淨。應當捨離。亦不應為三昧所縛。若離二取。生密嚴國。　
- 顯示自作品第四。金剛藏菩薩復告螺髻梵王。深明五蘊不實。寶髻菩薩更請隨宜說法。金剛藏深明一切唯心。　
- 分別觀行品第五。金剛藏復說舍拳軍車等喻。以明諸法無實。應速發廣大心。修清淨觀行。生清淨佛土。　
- 阿賴耶建立品第六。金剛藏復明阿賴耶識。與染淨法恆作所依。　
- 自識境界品第七。金剛藏菩薩放髻珠光。普照一切。告如實見菩薩。以雪山惡獸。喻外道於阿賴耶。所生我見。　
- 阿賴耶微密品第八。寶手菩薩白眾色最勝王。令問金剛藏菩薩名想等義。金剛藏偈答。依相立名。名無實事。乃至賴耶與七識。如鐵與磁石。二俱無有思。若得如幻首楞嚴定。則於一切法皆得自在變現。又復廣明阿賴耶識。隨迷悟緣。為凡為聖。於是眾色最勝王等。復以偈請說法。月幢世尊分身眷屬。亦咸集會。金剛藏重以偈明唯識妙義。菩薩天人。咸皆讚歎供養。更請說法。金剛藏又與大樹緊那羅王。持進菩薩。觀自在等諸大菩薩。演說諸法性空。從心而起。乃至阿賴耶識。與如來藏不一不異等義。

△大乘密嚴經（三卷　有新翻御製序　南不北凊）

唐北天竺沙門大廣智不空譯

品數並同前經。而名目稍異。多是偈語。

#### 解深密經（五卷　南常北效）

唐大慈恩寺沙門釋玄奘譯

序品第一。薄伽梵住超過三界所行之處。與無量大聲聞俱。及無量菩薩。從種種佛土而來集會。　

勝義諦相品第二。如理請問菩薩問。解甚深義密意菩薩答。具明有為非有為非無為。無為亦非無為非有為。但是本師假施設句。如幻事等。法湧菩薩向佛述東方外道之所思議。佛為說勝義超過一切尋思境相。善清淨慧菩薩。向佛述修解行地菩薩之所疑惑。佛為說勝義超過諸行一異性相。佛告善現。有情界中。幾懷增上慢。幾離增上慢。善現答以懷者甚多。離者甚少。佛為說徧一切一味相。　

心意識相品第三。廣慧菩薩問佛。齊何名為於心意識祕密善巧菩薩。佛言。於內各別如實不見阿陀那及識。不見阿賴耶及識。不見積集及心。不見六根。六塵。六識。是名勝義善巧菩薩。　

一切法相品第四。德本菩薩問佛。何名於諸法相善巧菩薩。佛為說徧計依他圓成三相。如實了知。　

無自性品第五。為勝義生菩薩。說三種無自性性密意。勝義生言。初鹿林中。轉四諦法輪。雖甚希有。猶未了義。第二時中。依一切法皆無自性。以隱密相轉正法輪。雖更希有。猶未了義。今第三時。以顯了相轉正法輪。最為希有。是真了義。　

分別瑜伽品第六。佛答彌勒菩薩種種諸問。謂奢摩他。毗鉢舍那。四種所緣境事。及緣別法。緣總法。三三摩地。知法。知義。聞。思。修。三慧。及總空性相等。　

地波羅密品第七。佛答觀自在菩薩所問十一地義。及十波羅密義。　

如來成所作事品第八。佛答文殊師利所問法身解脫身義。及答言音差別相。一切智者相。如來心無加行生起相。成正覺。轉法輪。入涅槃。皆無二相。乃至穢土淨土。何事易得。何事難得。

深密解脫經（五卷　有曇寧序　南常北效）

元魏北天竺沙門菩提留支譯

與上經同。而第二品分作四品。

佛說解節經（一卷　南敢北髮）

陳優禪尼國沙門真諦譯

卽前經勝義諦相品。分作四品。

相續解脫地波羅密了義經（半卷　南敢北髮）

劉宋中天竺沙門求那跋陀羅譯

卽前經地波羅密品

相續解脫如來所作隨順處了義經（半卷　南敢北髮）

劉宋中天竺沙門求那跋陀羅譯

卽前經如來成所作事品

#### 佛說佛地經（八紙）　行

唐大慈恩寺沙門釋玄奘譯

佛住最勝大宮殿中。與無量聲聞。無量菩薩眾俱。為妙生菩薩說五種法相大覺地。謂清淨法界。及與四智。一一細釋。妙生復問。何等菩薩受用和合一味事智。佛言。證得無生法忍。由遣自他二種想故。得平等心。自他異想。不復現前。受用和合一味事智。如天入雜林。眾流入海。

#### 金光明最勝王經（十卷　前有聖教序）　場

唐大薦福寺沙門釋義淨譯

- 序品第一。佛入甚深法界。大眾雲集。佛觀察說頌。　
- 如來壽量品第二。妙幢菩薩疑佛壽短促。四方四佛於室中現。為說佛壽無量。妙幢與諸大眾。往鷲峰見佛。四佛亦到鷲峰。遣侍者勸說此經。佛許可之。有婆羅門。名法師授記。預求舍利。有童子名一切眾生喜見。以偈答之。妙幢因問。若無舍利。及般涅槃。云何經中說有涅槃。及流布舍利事。佛答以三種十法。說有涅槃。又應知十種希有如來之行。　
- 分別三身品第三。虛空藏菩薩啟問。佛答以化。應。法。三身實義。　
- 夢見懺悔品第四。妙幢夢金鼓出大音聲。說懺悔偈。次日述之於佛。　
- 滅業障品第五。佛先放光息苦。次為帝釋廣說懺悔。勸請。隨喜。迴向。四法。滅除四種重障。四重障者。一於菩薩律儀。犯極重惡。二於大乘經心生誹謗。三於自善根。不能增長。四貪著三有。無出離心。四法如次治之。　
- 淨地陀羅尼品第六。師子相無礙光燄菩薩問菩提心義。佛先以勝義諦答之。次明十度為因。各依五法成就。次明波羅密義。次明十地先相。次釋十地名義。次明十地及佛地。各有二無明為障。次明十地行十波羅密。次說十咒。護於十地。　
- 蓮華喻讚品第七。佛為菩提樹神。說過去金龍主王。以蓮華喻。讚於諸佛。今感金鼓妙夢。　
- 金勝陀羅尼品第八。佛為善住菩薩說咒。幷持法。　
- 重顯空性品第九。偈說二空境觀。　
- 依空滿願品第十。寶光耀天女問修行法。佛示依於法界。修平等行。天女領解。轉成梵身。佛授道記。幷五十億苾芻重發大心。皆得授記。　
- 四天王觀察人天品第十一。發弘護願。　
- 四天王護國品第十二。有多聞天王如意寶珠咒法。　
- 無染著陀羅尼品第十三。　
- 如意寶珠品第十四。佛。觀世音。金剛祕密主。各說一咒。梵天王。帝釋。各說一咒。四天王共說一咒。龍王說一咒。　
- 大辯才天女品第十五。　
- 大吉祥天女品第十六。　
- 大吉祥天女增長財物品第十七。　
- 堅牢地神品第十八。　
- 僧慎爾耶藥叉大將品第十九。　
- 王法正論品第二十。　
- 善生王品第二十一。佛昔為王。請寶積法師說此經王。　
- 諸天藥叉護持品第二十二。　
- 授記品第二十三。授妙幢。幷二子。及十千天子記。　
- 除病品第二十四。說流水長者子作醫本事。　
- 長者子流水品第二十五。說救十千魚得生天事。　
- 捨身品第二十六。說往昔薩埵王子捨身濟餓虎事。　
- 十方菩薩讚歎品第二十七。　
- 妙幢菩薩讚歎品第二十八。　
- 菩提樹神讚歎品第二十九。　
- 大辯才天女讚歎品第三十。　
- 付囑品第三十一。

此經於三譯中最在後。而文義周足。亦猶華嚴之有唐譯也。最宜流通。

○金光明經（四卷　前有釋宗頤序　南食北化）

北涼中天竺沙門曇無讖譯

有十八品。　按此經同前。而來未盡。但因智者依此譯說玄義及文句。故舉世流通。

#### 合部金光明經（八卷　南食北被）

隋大興善寺沙門釋寶貴對志德等合入

共二十四品。彥悰序云。此經有三本。初。涼世曇無讖譯為四卷。止十八品。（今存）次。周世耶舍崛多譯為五卷。成二十品。（今亡）後逮梁世真諦三藏。譯三身分別。業障滅。陀羅尼最淨地。依空滿願等四品。足前出沒為二十二品。重尋梵本。得囑累品。及銀主陀羅尼品。

莊嚴菩提心經（六紙欠　南邇北壹）

姚秦天竺沙門鳩摩羅什譯

大方廣菩薩十地經（六紙半　南邇北壹）

元魏西域沙門吉迦夜共曇曜譯

二經皆與淨地陀羅尼品同

○毗沙門天王經（四紙半　南不北清）

唐北天竺沙門大廣智不空譯

與前經第十二品。多聞天王如意寶珠咒法同。

##### ◎菩薩投身飼餓虎起塔因緣經（十紙餘　南賢北悲）

北涼高昌沙門釋法盛譯

佛遊乾陀越國。說法垂畢。微笑放光。阿難請問。乃說往古栴檀摩提太子。廣行布施。賣身為奴。得栴檀。醫他國王病。及出家山中。以身飼虎。餘骨起塔事。與捨身品事義相類。故附於此。

#### 無所有菩薩經（四卷）　絲

隋北天竺沙門闍那崛多譯

佛在毗富羅山。與百千比丘。百千菩薩。及四眾八部俱。無所有菩薩。為斷眾疑。隱身不現。種種問法。令難調怨讎害人者。信佛神通。乃至得記。次為女人現身。令得成男。佛為波斯匿王等。說此菩薩大方便力。

#### 諸佛要集經（二卷　南彼北靡）

西晉月支國沙門竺法護譯

佛遊柰叢樹間。與五千比丘。二萬菩薩俱。因諸四部弟子。不能專心聽法。乃囑阿難宣傳法教。於石室中。布芻草坐。晏坐三月。變身往詣東方普光世界天王佛所。與諸如來說要集法。文殊勸諸菩薩同往。諸菩薩皆不往。文殊獨往。天王如來移置鐵圍山頂。文殊卽於山頂修四意止。四萬二千天子來覲聽法。各證無生法忍。直俟諸佛說要集竟。各還本土。天王如來放右掌光。入文殊頂。文殊與諸天子同到佛所。見離意女在佛前坐。入於普月離垢光明三昧。因問何故移我而不移女。幷問此女本末。佛言。待女出定。汝自問之。文殊盡其神力。不能令女出定。因問誰能令出定者。佛言。唯有如來。及棄諸陰蓋菩薩。能令出定。說此語已。世界六種震動。文殊求佛。請此菩薩從下方來。勅令出女子定。菩薩謙讓於佛。佛乃令女出定。與文殊酬唱法要。佛遂發明文殊本從此女發心。此女又從棄諸陰蓋菩薩發心。假使滿世界文殊。不及此女所得三昧。假使滿世界此女。不及棄諸陰蓋所得三昧。假使滿世界棄諸陰蓋。不及如來舉足下足事。然而天王如來。亦此菩薩之所開化。十方無量諸佛。從其開化。已滅度者不可計。現成佛者不可計。說此法時。普光世界。獲益無量。此土遙聞。亦獲大益。釋迦佛勅彌勒受持流通。

#### 不思議光菩薩所說經（一卷　南罔北短）

姚秦天竺沙門鳩摩羅什譯

佛在祇陀林中。婬女棄一小兒於路空處。眾皆往觀。佛至其所。種種問答。次令現通。諸天蒙光。皆悉來集。因名為不思議光。佛為波斯匿王說其往因。幷授其記。

#### 央掘摩羅經（四卷）　悲

劉宋中天竺沙門求那跋陀羅譯

佛在祇園。說執劍大方廣經。有婆羅門孤子。名一切世間現。順惡師教。取千指作鬘。將欲害母。佛往度之。說種種偈。欲稅佛指。佛亦說種種偈答之。遂令降伏。帝釋梵王四王獻與衣鉢。各受訶斥。魔及樹神。亦皆被訶。大弟子等。皆悉被難。亦與文殊菩薩論不空義。佛為授三皈五戒。央掘答以一皈無三。及殺煩惱盜菩提。等義。佛又問以一學之義。央掘偈答。增一至十。具明大乘與聲聞異。佛唱善來。示成羅漢。同入祇洹。十方菩薩。悉皆雲集。央掘問佛。云何住無生際而復住此。佛勅與文殊同往北方問於他佛。乃至十方各問十佛。十佛皆言釋迦卽是我身。彼當為汝解說。央掘仍來問佛。佛為廣釋百句生因。次明持經之難。須成就五八四十功德。次有波斯匿王。興四種兵。共來佛所。佛為發迹。央掘卽是一切世間樂見上大精進佛化身。文殊是歡喜藏摩尼寶積佛化身。