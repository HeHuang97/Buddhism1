## 閱藏知津卷第二十九

北天目沙門釋智旭　彙輯

### 【小乘經藏之四】

#### 佛說長阿含經（二十二卷  前有僧肇序  南克念北習聽）

姚秦罽賓國沙門佛陀耶舍共竺佛念譯

##### ○第一分

- 初大本緣經第一。說七佛事。　
- 遊行經第二。因阿闍世王問伐鄰國事。廣為比丘說七法六法。乃至歷敘入涅槃分舍利事。　
- 典尊經第三。般遮翌子。述梵童為忉利天說過去大典尊臣事。以之問佛。佛為說究竟梵行法。　
- 闍尼沙經第四。此云勝結使。乃摩竭國王。命終生四王天。為毗沙門作子。述梵童為諸天所說法。佛即以之酬阿難請。

##### ○第二分

- 四姓經第一。為二出家婆羅門說。四姓平等。作惡墮落。作善超昇。見諦證道。　
- 轉輪聖王修行經第二。誡勅比丘當自熾然。當自歸依。謂修四念處觀。並說古先聖王治世。末後出家。至第七王。不如法治。漸生惡法。致成減劫。刀兵劫後。漸次修善。倍倍壽增。至八萬歲時。慈氏出世。是故比丘當修善法。則壽命延長。謂四神足。顏色增益。謂具戒品。安隱快樂。謂成四禪。財寶豊饒。謂行四等。威力具足。謂見四諦。力能降魔。　
- 弊宿經第三。童女迦葉。為弊宿婆羅門種種說法。破其斷見。皈依設會。死得生天。　
- 散陀那經第四。此居士往梵志尼俱陀處。梵志毀佛。佛至其處。為說苦行淨不淨法。折伏梵志。　
- 眾集經第五。佛勅舍利弗說法。因說種種增一之法。　
- 十上經第六。佛勅舍利弗說法。因說十上法。謂多成法。修法。覺法。滅法。退法。增法。難解法。生法。知法。證法。各各增一至十。共五百五十法。　
- 增一經第七。佛為比丘說多成法。修法。覺法。滅法。證法。皆增一至十。　
- 三聚經第八。佛為比丘說三法聚。謂趨惡趣。趨善趣。趨涅槃法。各增一至十。　
- 大緣方便經第九。為阿難廣說十二因緣甚深義。　
- 釋提桓因問經第十。為帝釋說因調有想。因想有欲。有愛憎。有貪嫉。乃至共相傷害。
- 阿[少／兔]夷經第十一。為房伽婆梵志說善宿比丘事。及說破世見事。
- 善生經第十二。為善生長者子。說離四惡行。禮敬六方法。　
- 清淨經第十三。因周那沙彌。述外道徒眾鬥諍事。佛為說無諍正法。　
- 自歡喜經第十四。舍利弗向佛師子吼。稱說如來難及之法。　
- 大會經第十五。諸天集會。佛為結咒。

##### 第三分

- 阿摩晝經第一。沸伽羅娑羅。遣其弟子阿摩晝。觀佛相好。阿摩晝輕慢釋種。佛出其種姓之因。並為說妙法。如大小持戒犍度所明。次令得見相好。還白厥師。師來見佛。睹相設供。為阿摩晝悔過。除白癩病。自復悟道。生不還天。　
- 梵動經第二。佛誡比丘。於毀三寶者。不得懷忿。於稱讚者。亦勿歡喜。凡夫寡聞。直讚小緣威儀戒行。唯賢聖弟子。能以甚微妙大法光明讚佛。謂佛善知六十二見本末因緣。知已不著。而得解脫。　
- 種德經第三。種德婆羅門見佛。佛問以婆羅門法。於五法中。以次揀去生。誦。端正。惟持戒。智慧。缺一不可。佛讚印之。並為說比丘戒慧。彼即受三歸五戒。　
- 究羅檀頭經第四。佛為此婆羅門說大祀法。及說歸戒。慈心。出家。功德。此婆羅門即放牛羊等物。受歸戒。供佛證果。生不還天。　
- 堅固經第五。堅固長者子。三請佛勅弟子現神足。佛言。我但教弟子於空閒處。靜默思道。覆德。露過。以現神足。能起謗故。
- 倮形梵志經第六。為此梵志說苦行亦有善惡二趣。不皆訶責。但非出要。惟如來大師子吼。能令人出家成道。此梵志即出家證果。　
- 三明經第七。為二梵志弟子。破三明所說梵道虛妄。及為正說梵道。　
- 沙門果經第八。為阿闍世說沙門現在得果。並受其懺。　
- 布吒婆樓經第九。破梵志相違論。為說有因緣想生。有因緣想滅。　
- 露遮經第十。此婆羅門見佛。請佛。尋起惡見。謂不應為人說法。佛受供時破之。

##### 第四分世記經第十一。

- 閻浮提洲品第一。
- 鬱單越品第二。
- 轉輪聖王品第三。
- 地獄品第四。
- 龍鳥品第五。
- 阿須倫品第六。
- 四天王品第七。
- 忉利天品第八。
- 三災品第九。
- 戰鬥品第十。
- 三中劫品第十一。
- 世本緣品第十二。

##### △佛說七佛經（一卷　南深北命）

宋中印土沙門法天譯

佛在祇園。為比丘說七佛氏族名字。及大弟子等。又廣說毗婆尸佛降生瑞應。長阿含初大本緣經前分同本。

##### △毗婆尸佛經（上下合卷　南臨北盡）

宋中印土沙門法天譯

佛為苾蒭說過去毗婆尸佛。遊觀四門。出家轉法輪事。長阿含初大本緣經後分同本。

##### 佛般泥洹經（二卷　南禍北福）

西晉河內沙門白法祖譯

因阿闍世王遣雨舍大臣。問伐越祇國事。佛為說七不衰法。大臣去後。為比丘說七七之法。次說四痛八戒之法。乃至受奈女供。展轉遊行。至雙樹間入滅。焚身起塔。結集經典。

大般涅槃經（三卷　南禍北駒）

東晉平陽沙門釋法顯譯

佛三語阿難。設得四神足者。欲住壽一劫。皆得隨意。阿難不解勸請。魔來請佛涅槃。佛遂許之。周歷諸處。詔告四眾。於雙樹間。入滅荼毗。二經皆長阿含遊行經同本。

佛說方等泥洹經（二卷　南禍北駒）

附東晉錄

與前經大同小異

##### 佛說大堅固婆羅門緣起經（上下同卷　南淵北斯）

宋北印土沙門施護譯

長阿含典尊經同本

##### 佛說人仙經（六紙半餘　南興北臨）

宋中印土沙門法賢譯

頻婆娑羅王命終。作毗沙門天王太子。名曰人仙。來述忉利天梵王說法事。長阿含闍尼沙經同本。

##### 佛說白衣金幢二婆羅門緣起經（上中下合卷　南馨北夙）

宋北印土沙門施護譯

二婆羅門近佛。而恆見佛問法。佛為說世界四姓起因。即出家證果。長阿含初四姓經同本。

##### 佛說尼拘陀梵志經（上下合卷　南馨北夙）

宋北印土沙門施護譯

和合長者至拘尼陀梵志所。彼方止其世論。長者問之。反言瞿曇慧何能轉。佛往問之。彼則默不能答。長阿含散陀那經同本。

##### △佛說大集法門經（二卷　南斯北薄）

宋北印土沙門施謢譯

佛遊末利城。有末利優婆塞。新造一舍。請佛及僧安止。佛示安臥。舍利子說增一至十法。長阿含眾集經同本。

##### 長阿含十報法經（二卷今作一卷　南聽北因）

後漢安息國沙門安世高譯

即十上經。五百五十法。

##### 佛說人本欲生經（一卷　南禍北福）

長阿含大緣方便經同本

##### 佛說尸迦羅越六方禮經（五紙　南禍北福）

後漢安息國沙門安世高譯

長阿含善生經同本

##### △佛說信佛功德經（八紙　南興北深）

宋中印土沙門法賢譯

佛在菴羅園中。舍利弗歎佛種種最勝功德。長阿含自歡喜經同本。

##### △佛說大三摩惹經（四紙半　南臨北盡）

宋中印土沙門法天譯

佛在迦毗羅林。四梵王各以頌讚。大眾雲集。有大黑神祖蹲那作惡。佛說聲聞法調伏之。長阿含大會經同本。

##### ◎佛說梵志阿颰經（一卷　南禍北善）

吳月支國優婆塞支謙譯

長阿含阿摩晝經同本

##### 佛說梵網六十二見經（一卷　南禍北福）

吳月支國優婆塞支謙譯

長阿含梵動經同本

##### 佛說寂志果經（一卷　南禍北善）

東晉西域沙門竺曇無蘭譯

長阿含沙門果經同本

##### 佛說樓炭經（六卷　南積北福）

西晉沙門釋法炬共法立譯

即長阿含世記經。品稍不同。文亦簡拙。

○起世經（十卷　南因北積）

隋北天竺沙門闍那崛多譯

亦即世記經。而品次稍異。文義俱暢。
△起世因本經（十卷）惡

隋北天竺沙門達摩笈多等譯

與上經同

#### 雜阿含經（五十卷）谷傳聲虛堂

宋天竺三藏求那跋陀羅譯

第一品不出名。然多就五陰。廣破愛見。誦六入處品第二。皆就內六入。外六塵。及六識。六觸。六受。六想。六思。六愛等。廣明無常苦空。破於愛見。雜因誦品第三。弟子所說誦品第四。第五誦道品第一（品名多缺略）大約有小半與中阿含增一阿含相同。而文順暢。

△別譯雜阿含經（二十卷今作十六卷　南習聽北禍因）

附秦錄

。雜阿含經（一卷　南聽北因）

附吳魏二錄

右二經。皆於大部中撮要。譯出別行。

##### 佛說七處三觀經（上下仝卷　南緣北慶）

後漢安息國沙門安世高譯

出雜阿含第二卷。及三十四卷

##### 五蘊皆空經（半紙餘　南緣北善）

唐大薦福寺沙門義淨譯

初為五比丘說苦空無常義。亦出雜阿含第二卷。

##### ○佛說聖法印經（一紙餘　南緣北慶）

西晉月支國沙門竺法護譯

說空無欲無我無常清淨之業。出雜阿含第三卷。

##### △佛說法印經（一紙餘　南凊北薄）

宋北印土沙門施護譯

說三解脫門為聖法印。出雜阿含第三卷。

##### △五陰譬喻經（二紙欠　南善北慶）

後漢安息國沙門安世高譯

沫。泡。燄。蕉。幻。五喻也。出雜阿含第十卷。

佛說水沫所漂經（二紙欠　南善北慶）

東晉西域沙門竺曇無蘭譯

與上經同

##### 佛說不自守意經（一紙欠　南善北慶）

吳月支國優婆塞支謙譯

說自守不自守法。出雜阿含第十一卷。

##### △佛說滿願子經（二紙欠 南善北慶）

附東晉錄

請略說法。而往化惡國。出雜阿含第十三卷。

##### 轉法輪經（一紙半　南善北慶）

後漢安息國沙門安世高譯

於鹿野樹下。手撫飛輪。三轉四諦行法。

##### 佛說三轉法輪經（二紙半 南善北慶）

唐大薦福寺沙門釋義淨譯

即最初為五比丘說法。二經出雜阿含第十五卷

##### 佛說八正道經（一紙半　南善北慶）

後漢安息國沙門安世高譯

出雜阿含第二十八卷

##### 難提釋經（三紙半　南善北慶）

西晉沙門釋法炬譯

為此釋說五法六念。出雜阿含第三十卷。

##### 佛說馬有三相經（一紙欠　南善北慶）

後漢西域沙門支曜譯

說官馬三善相

##### 佛說馬有八態譬人經（一紙　南善北慶）

後漢西域沙門支曜譯

說惡馬八態。喻惡比丘。二經出雜阿含第三十三卷。

##### 佛說戒德香經 （一紙餘 南福北緣）

東晉西域沙門竺曇無蘭譯

說戒香順逆普聞。勝世間諸香。出雜阿含三十八卷。

○佛說戒香經（一紙　南興北深）

宋中印土沙門法賢譯

與上經同

##### 佛說相應相可經（一紙欠　南善北慶）

西晉沙門釋法炬譯

說善惡人各以類相聚。出單卷雜阿含中。

#### 本事經（七卷　南與北孝）

唐大慈恩寺沙門釋玄奘譯

一法品第一。無明蓋。貪愛結。一劫身骨。心意染汙。墮惡趣。心意清淨。昇善趣。皆由自業。意為前導（惡善）。破僧。僧和。一結斷時餘亦斷。所謂我慢。不放逸。捨貪。捨欲。捨瞋。捨恚。捨癡。捨覆。捨惱。捨忿。捨恨。捨嫉。捨慳。捨嗜。捨慢。捨害。念佛。念法。念眾。念戒。念施。念天。念休息。念安般。念身。念死。知貪。知瞋。知癡。知覆。知惱。知忿。知恨。知嫉。知慳。知耽。知慢。知害。知一切。修慈。外強緣。無如善知識。內強緣。無如正作意。惠施果報。犯戒報。持戒報。妄語。無慚愧。有慚愧。最勝有情八。邪見過。正見益。心速疾迴轉。

二法品第二。根門不守護。飲食不知量。守護根門。飲食知量。惟作罪。不修福。惟修福。不作罪。樂苦二速行。二遲行。惡戒。惡見。善戒。善見。作。不作各二。法智。類智。世間智。出世智。不真出家。真出家（三番）。於惡應了知應厭背。不淨斷貪。慈悲斷瞋。有餘涅槃。無餘涅槃。有見。無有見。二纏。隨證有餘。或不還果（二番）。有慚。有愧。靜慮。聽法。聖尋求。非聖尋求。慚。愧。不害尋思。永斷尋思。力。法。二輪。奢摩他。毗鉢舍那。慧。及解脫。無明。慧明。為惡善上首。斷無明愛。轉於法輪。剃髮。乞求。二苦。二有情墮地獄。一破戒。二謗他。父母恩難報。業智無欺誑。父母應供養。財施。法施。財祠祀。法祠祀。法言。宴默。言說。宴默。各有善惡。思擇力。修習力。業。壽。相隨。短壽。長壽行。所緣行相。作意行相。生死相乖無間。不調伏死。調伏死。雜染法。清淨法。有見。無有見。互為怨害。世間正見。出世正見。

三法品第三。劣勝解妙勝解有情。三世各相親近。三因三緣。能感後有。無明。愛業。貪欲。耽著。受用。不見過患。三因緣。生多過患。三欲天。不出生死。三似驢鳴。增上三學（四番）。調善戒。法。慧。無學戒。定。慧。三種樂事。應持淨戒。三種香。不如戒香。等子。勝子。劣子。應修三善根。四念處等。三尋思能令退失。一親裏。二利養。三妒勝。又一事業。二談話。三睡眠。淨信。施物。福田。三法和合現前。生無量福。三不堅。易三堅。身。命。財。三無漏根。三有情應親近。一劣（三學）。二等。三勝。身。不淨觀。息。隨念。行。無常。苦。無我。老。病。死。三怨賊。施。戒。修。三福業。佛。法。僧。最勝。三大師佛。二無學。三有學。三時諸天集會歡喜。一發心出家。二如法持戒。三依法證果。三事天勝於人。長壽。端嚴。快樂。然亦無常。

#### 佛本行集經（六十卷　南父事君日嚴北父事君日嚴與）

隋北天竺沙門闍那崛多譯

發心供養品第一。受決定記品第二。賢劫王種品第三。託兜率品第四。俯降王宮品第五。樹下誕生品第六。從園還城品第七。相師占看品第八。私陀問瑞品第九。姨母養育品第十。習學技藝品第十一。遊戲觀矚品第十二。捔術爭婚品第十三。常飾納妃品第十四。空聲勸厭品第十五。出逢老人品第十六。淨飯王夢品第十七。見病人品第十八。路逢死尸品第十九。耶輸陀羅夢品第二十。捨宮出家品第二十一。剃髮染衣品第二十二。車匿等還品第二十三。觀諸異道品第二十四。王使往還品第二十五。問阿羅邏品第二十六。答羅摩子品第二十七。勸受世利品第二十八。精進苦行品第二十九。向菩提樹品第三十。魔怖菩薩品第三十一。菩薩降魔品第三十二。成無上道品第三十三。昔與魔競品第三十四。二商奉食品第三十五。梵天勸請品第三十六。轉妙法輪品第三十七。耶輸陀因緣品第三十八（耶輸陀。即耶舍。此
~p 1364-1365
雲上傘）。耶輸陀宿緣品第三十九。富樓那出家品第四十（即富樓那彌多羅尼子。此云滿慈子。亦云滿願子）。那羅陀出家品第四十一（即迦旃延也）。娑毗耶出家品第四十二。教化兵將品第四十三。先明三歸得戒。次化提婆大婆羅門夫婦證初果。迦葉三兄弟品第四十四。優波斯那品第四十五（即三迦葉波之甥。亦有二百五十人。同出家證果）。佈施竹園品第四十六。大迦葉因緣品第四十七。跋陀羅夫婦因緣品第四十八（即紫金光比丘尼也）。舍利目連因緣品第四十九。五百比丘因緣品第五十。斷不信人行品第五十一。說法儀式品第五十二。尸棄佛本生地品第五十三。優陀夷品第五十四。優波離品第五十五。羅睺羅因緣品第五十六。難陀出家因緣品第五十七。婆提唎迦等因緣品第五十八。摩尼婁陀品第五十九。阿難因緣品第六十。

摩訶僧祇師。名為大事。薩婆多師。名此經為大莊嚴。迦葉維師。名為佛往因緣。曇無德師。名為釋迦牟尼佛本行。尼沙塞師。名為毗尼藏根本。

○佛說諸佛經（三紙　南履北臨）

宋北印土沙門施護譯

佛本行集經初品同本

#### 過去現在因果經（四卷　南慶北尺）

劉宋中天竺沙門求那跋陀羅譯

說佛於過去普光佛所。得授記已。生生行菩薩道。乃至生兜率。示入胎。出胎。出家。降魔。成道。轉法輪。度五比丘。三迦葉。舍利弗。目犍連。大迦葉等事。一一結示往因。中有與仙人論破冥諦非想事。

修行本起經（二卷　南善北尺）

後漢西域沙門竺大力共康孟詳譯  

過去現在因果經同本

太子瑞應本起經（二卷　南慶北尺）

吳月支國優婆塞支謙譯

異出菩薩本起經（十一紙）維

西晉清信士聶道真譯

二經並同上

#### 中本起經（二卷　次名四部僧始起出長阿含　南積北緣）

後漢西域沙門曇果共康孟詳譯

- 轉法輪品第一。
- 現變品第二。
- 化迦葉品第三。
- 度萍沙王品第四。
- 舍利弗大目連來學品第五。
- 還本國品第六。
- 須達品第七。
- 本起該容齋品第八。
- 瞿曇彌來作比丘尼品第九。
- 無常品第十。
- 自愛品第十一。
- 大迦葉始來學品第十二。
- 度奈女品第十三。
- 尼犍問疑品第十四。
- 佛食馬麥品第十五

（略敘如來行跡。文筆古雅）。

#### 佛說初分說經（上下合卷　南馨北夙）

宋北印土沙門施護譯

即是度三迦葉。及舍利弗。目連事。與他經大同小異。

#### 佛說興起行經（三卷北作二卷　一名嚴威宿緣經　南與北當）

後漢康居國沙門康孟詳譯

佛在阿耨達池。為舍利弗說夙緣十品。孫陀利。奢彌跋。頭痛。骨節煩疼。背痛。木槍刺腳。地婆達兜擲石。婆羅門女旃沙謗。食馬麥。苦行。

#### 佛說眾許摩訶帝經（十三卷南作九卷北作七卷　南深北命）

宋中印土沙門法賢譯

佛在迦毗羅國。釋眾欲聞過去種族之事。佛勅目連說之。次敘摩耶及摩賀摩耶生緣。次敘降神因緣。阿私陀占相因緣。童子時學書學射等緣。耶輸陀羅等三夫人緣。出家因緣。成道因緣。初受商主布薩婆梨迦食石鉢因緣。度五比丘因緣。度耶舍因緣。度彼四友因緣。度五十人因緣。度六十賢眾作優婆塞因緣。度難那及長女作近事因緣。度三迦葉波因緣。受民彌娑囉王請因緣。給孤長者請佛因緣。舍利弗議論降伏外道因緣。立祇園名因緣。化迦羅城因緣。烏波梨出家為上座。眾釋禮足。並說其往昔因緣。

#### 佛垂般涅槃略說教誡經（五紙餘　亦名佛遺教經　南行北食）

姚秦天竺沙門鳩摩羅什譯

囑諸比丘。以戒為師。離諸惡法。對治諸苦。及諸煩惱。勤修出世大人功德。所謂無求。知足。遠離。精進。不忘。禪定。智慧。及不戲論。蓋是最後丁寧。不啻一字一血。宜深玩而力行之。

#### 佛臨涅槃記法住經（四紙欠　南賢北食）

唐大慈恩寺沙門釋玄奘譯

說從初百年。乃至第十百年事。

#### 佛說當來變經（二紙　南賢北景）

西晉月支國沙門竺法護譯

說當來壞法事。增一至五。並示修持要法。

#### 佛說法滅盡經（二紙欠　南賢北景）

僧祐附劉宋錄

佛在拘夷那竭國。當般涅槃。默無所說。光明不現。阿難三問。佛為說末世眾魔比丘不如法事。乃至袈裟變白。

#### 般涅槃後灌臘經（一紙餘　南賢北食）

西晉月支國沙門竺法護譯

預問四月八日。七月十五日。浴佛陳供之法。佛誡不得口許而負其物。此物眾僧應分。或施貧窮孤老。

#### 佛滅度後棺斂葬送經（二紙半　南當北食）

附西晉錄

阿難請問荼毗之法。佛言。應如轉輪聖王。又懸記千年後鉢顯神變事。

#### 迦葉赴佛般涅槃經（二紙欠　南宜北既）

東晉西域沙門竺曇無蘭譯

迦葉趨赴涅槃。悲哀說偈。

#### 佛入涅槃密跡金剛力士哀戀經（五紙餘　南宜北既）

失譯人名

力士哀戀。帝釋慰止。