## 閱藏知津卷第二十

北天目沙門釋智旭 彙輯

### 【大乘經藏　般若部第三之五】

實說品第六十二。佛答善現。譬如良田種樹。是人雖復不見此樹根莖枝葉華果受者。而種樹已。溉灌守護。漸得生長。眾人受用。愈疾獲安。菩薩亦復如是。雖不見有有情佛果。而為有情求趣菩提。修六度滿。證得菩提。令諸有情受用佛樹。葉饒益者。脫惡趣苦。華饒益者。生人天中。果饒益者。住三乘果。是諸有情得成佛已。復用佛樹枝葉華果饒益有情。雖作如是大饒益事。而都不見真實有情得涅槃者。唯見妄想眾苦寂滅。如是菩薩修行般若。不得有情。及彼施設。然為除彼。我執顛倒。求趣菩提。甚為難事。善現白佛。當知菩薩。即是如來。佛言。如是。若無菩薩。則無三世諸佛。亦無三乘。亦無有能永斷三界。若由此真如施設如來。即由此真如施設獨覺。乃至施設色等及一切法。如是一切法真如。一切有情真如。一切如來真如。一切菩薩真如。實皆無異。故名真如。菩薩於此真如修學圓滿。證得菩提。故名如來。如是菩薩應學真如甚深般若。若學真如甚深般若。則能學一切法真如。則能圓滿一切法真如。則於一切法真如得自在住。則能善知有情根性勝劣。則能具知有情勝解差別。則知有情自業受果。則能具足願智。則能淨修三世妙智。則能無倒行菩薩行。則能如實成熟有情。則能如實嚴淨佛土。則能證得一切智智。則能轉妙法輪。則能安立有情於三乘道。則令有情入涅槃界。菩薩見是自利利他一切功德。應發無上覺心。勇猛精修般若。堅固無退。次較福勝。次問初發心菩薩。何所思惟。佛言。恆正思惟一切相智。無性為性。無性為所緣。正念為增上。寂靜為行相。無相為相。又問﹕為色等亦無性為性。佛印述之。又問。何緣一切相智無性為性。色等亦無性為性。佛言。一切相智自性無故。若法自性無。是法無性為性。色等亦爾。又問。何緣一切相智自性無。佛言。無和合自性故。若法無和合自性。是法則以無性為性。色等一一問答亦爾。復次。一切法皆以空無相無願為自性。皆以真如法界等為自性。善現白佛。若一切法皆以無性為自性者。初發心菩薩。成就何等善巧方便。能行佈施等。能住內空等。成熟有情。嚴淨佛土。佛言。謂雖修學知一切法皆以無性為其自性。而常精勤成熟有情。嚴淨佛土。雖常精勤成熟有情。嚴淨佛土。而勤修學知諸有情及諸佛土。皆以無性為其自性。是菩薩雖行佈施等。住內空等。學菩提道而知菩提道。無性為自性。如是修行佈施等。安住內空等。學菩提道。乃至未得如來十力等。皆名學菩提道未得圓滿。若於此道已得圓滿。則於一切波羅密多亦已圓滿。由一剎那相應妙慧。證得如來一切相智。以無障礙清淨佛眼。徧觀十方三界諸法。尚不得無。況當得有。如是菩薩最勝善巧方便。謂行般若。觀一切法尚不得無。況當得有。常作是念。諸法皆以無性為性。如是無性。本性自爾。非佛等所作。以一切法皆無作者。離作者故。善現白佛。一切法皆無知為性。云何菩薩修行般若。顯示諸法若有若無。佛言。隨世俗故顯示。非隨勝義。又問。世俗勝義為有異不。佛言。不也。世俗真如。即是勝義。顛倒妄執。於此真如不知不見。哀愍彼故。隨世俗相。顯示諸法若有若無。復次。有情於蘊等法起實有想。菩薩哀愍彼故。分別諸法若有若無。令知皆非實有。　

巧便行品第六十三。善現白佛。當於何處。行菩薩行。佛言。當於色等空行菩薩行。如佛菩提。於諸法中。不作二相。次答佛陀名義。菩提名義。次問行佈施等時。住內空等時。於何等法為益為損。為增為減。為生為滅。為染為淨。佛言。菩薩為菩提故。行佈施等時。住內空等時。於一切法無益無損。乃至無染無淨。又問。若為菩提。行深般若。於一切法都無所緣而為方便。不為益。不為損。乃至不為染不為淨故現在前者。云何攝受六度二十空等。佛言。不以二故。攝受施等。乃至不以二故。證得菩提。又問。若不以二故。攝受施等。云何從初發心。乃至最後心起。於一切時。善法增長。佛言。若以二故行。則諸善法不得增長。行不二故。善根堅固。不可制伏。次明若不敬供諸佛。不能圓滿善根。不得善友攝受者。不能證得一切智智。又雖敬供佛等。遠離方便善巧力故。猶不能證一切智智。因即廣明方便善巧修行六度之相。及修一切善法之相。　

徧學道品第六十四。佛告善現。菩薩能於色等無性自性無動。善現問言。有性法能現證無性不。無性法能現證有性不。有性法能現證有性不。無性法能現證無性不。佛皆答言。不也。又問。將無世尊不得現觀。佛言。有得現觀。然離四句。非有非無。絕諸戲論。乃名現觀。得亦如是。又問。何為戲論。佛言。觀色等若常無常。乃至若是所徧知。若非所徧知。是為戲論。復次。若作是念。苦應徧知。集應永斷。滅應作證。道應修習。應修四靜慮等。應超預流果等。應行佈施等。應住內空等。應趨入正性離生。應圓滿十地正行。應成熟有情。應嚴淨佛土。應起佛十力等。應斷煩惱習氣。應證無上菩提。是為戲論。復次。菩薩行深般若時。應觀色等若常若無常等。不可戲論故。不應戲論。復次。觀苦聖諦。若應徧知。若不應徧知。不可戲論故。不應戲論。以一切法有性不能戲論有性。無性不能戲論無性。有性不能戲論無性。無性不能戲論有性。離有無性。法不可得。若能戲論。若所戲論。若戲論處。都無所有。是故色無戲論。乃至佛菩提無戲論。菩薩應行無戲論甚深般若。善現白佛。云何觀一切法皆無戲論。佛言。觀色等無自性。若法無自性。則不應戲論。是故色等無戲論。又問。菩薩用何等道。得入正性離生。佛言。非用聲聞道。非用獨覺道。非用佛道。然於一切道先徧學已。用菩薩道而入正性離生。謂菩薩從初發心。勇猛勤修六度。以勝智見。超過靜觀。至獨覺等八地。用道相智而入正性離生。復用一切相智。永斷習氣。入如來地。乃成一切智智。是菩薩所學第八。乃至獨覺若智若斷。皆是菩薩摩訶薩忍。又問。云何當起一切淨道相智。佛言。若諸行狀相。能顯發起淨道相智。菩薩徧現等覺。如實為他宣示施設。令諸有情得無倒解。趣向利樂。菩薩應於音聲語言。皆得善巧。徧為有情說法。令所聞皆如谷響。雖有解了。而無執著。應如實知有情隨眠意樂種種差別。應如實知六道因果。隨其所應。遮障彼道。及彼因果。應如實知三十七品。乃至三智。三乘道及因果。以如是道。安立有情。善現白佛。若一切種菩提分法及諸菩提。皆非相應。非不相應。無合。無散。無色。無見。無對。一相所謂無相。云何如是菩提分法。能取菩提。譬如虛空。於一切法無取無捨。自相空故。諸法亦爾。自相皆空。非於餘法有取有捨。佛言。如是。如是。然諸有情於一切法自相空義。不能解了。哀愍彼故。方便宣說菩提分法能取菩提。復次。若色等一切法。於聖法毗奈耶中。皆非相應非不相應。乃至一相無相。佛為饒益有情。令得正解。入法實相。以世俗說。非以勝義。菩薩於二乘法。學智見已。如實通達。不應攝受。於一切智智相應諸法。學智見已。如實通達一切種相。應可攝受。善現又問。若菩薩不於如是諸法相學。亦應不於諸行相學。既不能學。云何能超二地。乃至以三乘法安立有情。令脫眾苦。佛言。若一切法實有相者。菩薩應於中學。以一切法實非有相。無色。無見。無對。一相。所謂無相。是故不於有相法學。亦不於無相法學。又問。若爾。云何菩薩能修般若。超二乘地。乃至安立有情。佛言。如汝所說。一切法非有相。非無相。非一相。非異相。若菩薩知一切法若有相。若無相。若一相。若異相。咸同一相。所謂無相。修此無相。是修般若。又問。云何修此無相。是修般若。佛言。若修遣色等。亦遣此修。是修般若。又問。云何修遣色等。亦遣此修。佛言。若念有色等。有遣此修。非修般若。何以故。非有想者能修般若。是故修遣色等。亦遣此修。是修般若。復次。住有想者。若修佈施等。若住內空等。必當執有我及我所。便著二邊。不解脫生死。無道。無涅槃。云何如實能修佈施等。能住內空等。又問。何等是有。何等是非有。佛言。二是有。不二是非有。色想等為二。色想等空為不二。乃至一切想皆為二。乃至一切二皆是有。乃至一切有皆有生死。不能解脫。諸想空者。皆為無二。皆是非有。皆無生死。則能解脫。由此一切有二想者。定無六度。無道無果。亦無現觀。下至順忍。彼尚非有。況有色等徧知。況得三乘聖果。　

三漸次品第六十五。善現白佛。住有想者。若無道果。住無想者。豈有道果。佛言。如是。又問。菩薩行深般若時。為有有想有無想不。為有色等想不。為有色等想。有色等斷想不。佛言。於一切法。皆無有想。亦無無想。當知即是順忍。即是修道。即是得果。當知無性即菩薩道。無性即菩薩現觀。又問。若一切法皆以無性為自性者。云何如來現等覺已。於一切法及諸境界。皆得自在。佛言。我本修學菩薩道時。無倒修行六度。入四靜慮。於諸靜慮。及靜慮支。雖善取相。而無所執。都無味著。都無所得。無所分別。具足安住。善淳熟已。發起五通。亦無所執。乃至無所分別。以一剎那相應妙慧。證得無上菩提。謂現等覺四諦。都無所有。成就十力等無邊功德。安立三聚有情。令獲利樂。又問。云何如來能起無性為自性四靜慮。能發無性為自性五神通。能證無性為自性菩提。能立無性為自性有情。作三聚已。令獲利樂。佛言。若諸欲惡不善法等。有少自性。或復他性為自性者。我不應通達彼無性為自性已。能入靜慮。以彼無自他性。但以無性為自性故。我通達已。能入靜慮。廣說五通。乃至有情。亦復如是。又問。云何於無性為自性法中。有漸次業。漸次學。漸次行。由此證得菩提。佛言。菩薩聞一切有情一切行。一切法。皆以無性為自性。思惟勝解。發趣菩提。為度有情。作漸次業。修漸次學。行漸次行。如諸過去菩薩。次第修行六度。六念。二十空等。如是學一切法。皆以無性為其自性。於中尚無少念可得。況有念色等。又問。則應無色等。乃至一切法。皆應是無。佛言。於一切法皆以無性為自性中。有性無性為可得不。答言。不也。佛言。若有性無性俱不可得。云何可為是問。則應無色等。善現白佛。我於是法。無惑無疑。然當來世。有苾蒭等求三乘者。彼作是說。佛說一切法。皆以無性為其自性。誰染誰淨。誰縛誰解。彼於染淨縛解不了知故。破戒。破見。破威儀。破淨命。當墮三塗。受諸劇苦。輪迴生死。難得解脫。我觀未來有是可怖畏事。故問如來如是深義。佛言。善哉。如汝所說。有性無性俱不可得。不應於此執有無性。　

無相無得品第六十六。善現白佛。若一切法。皆以無性為自性者。菩薩見何等義。為利有情。求趣菩提。佛言。以一切法皆以無性為自性故。菩薩為利有情。求趣菩提。何以故。有情具斷常見。住有所得。難可調伏。愚癡顛倒。難可解脫。由有所得想。無得。無現觀。亦無菩提。若無所得。即是得。即是現觀。即是菩提。以不壞法界故。若有於是無所得中。欲有所得。欲得現觀。欲得菩提。當知彼為欲壞法界。又問。云何得有極喜地等。佛言。以一切法無所得故。得有極喜地等。又問。六度有何差別。佛言。無所得者。皆無差別。為欲令彼有所得者離染著故。方便宣說有差別相。又問。何故無所得者。皆無差別。佛言。不得佈施。不得施者。不得受者。不得所施。而行佈施。乃至不得一切佛法而得無上菩提。菩薩行是無所得般若。魔及眷屬所不能壞。又問。云何一心具攝一切佛法。佛言。所行佈施等。所住內空等。不離般若。皆為般若之所攝受。如是一剎那心。則能具攝一切諸法。又問。云何諸有所作。不離般若。般若所攝受故。一剎那心則能具攝施等。佛言。菩薩所行佈施等。所住內空等。皆為般若所攝受故。遠離二想。又問。云何雖行施等。而無二想。佛言。為欲圓滿施度故。即於施度中攝受一切佛法而行佈施。由是因緣而無二想。廣說乃至修八十好。亦如是。復次。行施等時。住無漏心而行施等。故無二想。又問。云何住無漏心而行施等。佛言。以離相心。修行施等。又問。於一切無相無覺無得無影無作法中。云何能圓滿施等。佛言。以離相無漏之心而行施等。一一廣明行相。　

無雜法義品第六十七。善現白佛。云何於一切無雜無相自相空法中。能圓滿修六度。云何於一切無漏無差別法中。施設如是諸法差別。及可了知。云何於般若中。攝受一切世出世法。云何於一切異相法中。施設一相。所謂無相。及於一相無相法中。施設種種差別法相。佛言。安住如夢如響乃至如變化事五取蘊中。修行六度。如實了知如夢等。五取蘊皆無相。所以者何。諸夢響等。皆無自性。無性則無相。無相則一相。由此因緣。佈施無相。施者無相。受者無相。施物無相。若如是知而行佈施。則能圓滿施度。則不遠離六度。則能圓滿一切佛法。廣說乃至般若亦爾。　

諸功德相品第六十八。善現白佛。云何如夢響等。而可安立是善是非善。乃至是菩提。是能證耶。佛言。愚夫異生。得夢。得見夢者。乃至得變化事。得見變化事者。得已。顛倒執著。造身口意業。福。非福。不動行。往來生死。流轉無窮。菩薩行深般若。觀察畢竟無際二空。安住畢竟無際二空。為彼有情宣正法言。色等是空。無我我所。色等如夢等。都無自性。當知此中無色等。無夢等。亦無見夢者等。一切法皆無實事。皆以無性而為自性。汝等虛妄分別力故。無色中見有色。乃至無無為法中見有無為法。當知蘊處界等一切法性。皆從眾緣和合建立顛倒所起。諸業異熟之所攝受。汝等何為於是虛妄無實事法。起實事想。是時菩薩修行般若。方便善巧。拔濟有情。令修施等一切佛法。若諸有情。耽著有為施等及果。以諸方便安慰拔濟。令住三乘。如是菩薩觀察安住畢竟無際二空。雖知諸法如夢響等。而能安立是善是非善等。皆無雜亂。甚奇稀有。次更分別菩薩甚奇稀有之法。謂住異熟生佈施等法。及四攝等。善現白佛。若一切法。一切有情。自性畢竟皆不可得。云何菩薩修行佈施等。安住內空等。乃至住異熟生六神通已。為諸有情說法。世尊。不可得中。無有情。無有情施設。無色等。無色等施設。一切有情法及施設。既不可得。云何菩薩為諸有情說法。何以故。菩薩行深般若時。尚不得菩提。況有菩提分法可得。尚不得菩薩。況有菩薩法可得。佛言。如是。一切有情。有情施設。一切法。法施設。皆不可得。無所有故。當知內空。乃至無性自性空。真如空。乃至不思議界空。苦聖諦空。集滅道聖諦空。色空。乃至八十隨好空。見一切法皆悉空已。為諸有情說法。令離顛倒。而於有情及法。都無所得。於諸空相。不增不減。無取無捨。由是雖說諸法。而無所說。於一切法。得無障智。不壞諸法。無二分別。如化如來。教所化眾。雖不分別破壞法相。而能如實安立有情。住所應住。雖於有情及法。都無所得。而令有情解脫妄想顛倒執著。所以者何。色等本性無縛無脫。則非色等。畢竟淨故。復次。以無所住為方便故。住色空等。色等無所住。色空等無所住。色等無自性不可得。色空等無自性不可得。非無自性不可得法有所住故。非無性法住無性法。非有性法住有性法。非無性法住有性法。非有性法住無性法。非自性法住自性法。非他性法住他性法。非自性法住他性法。非他性法住自性法。何以故。是一切法皆不可得。不可得法。當何所住。菩薩以是諸空修遣諸法。亦能如實說示有情。善現白佛。若真法界真如實際無轉越者。色等與法界真如實際為有異不。佛言。不異。又問。若不異者。云何世尊安立黑法感黑異熟。白法感白異熟。非黑非白法感非黑非白異熟。佛言。依世俗諦安立。不依勝義。勝義諦中。不可說有因果差別。色等無生無滅。無染無淨。以畢竟空無際空故。又問。若依世俗安立因果。不依勝義者。則愚夫異生皆應有三乘果。佛言。愚夫異生不如實知世俗諦。及勝義諦。無聖道。無修聖道。云何有聖果。唯諸聖者。如實知二諦。有聖道。有修聖道。得有聖果差別。又菩薩自於諸法無所執著。亦能教他於法無所執著。無執著故。於一切處皆得無礙。如佛所變化者。雖行施等。而於彼果不受不著。唯為有情般涅槃故。　

諸法平等品第六十九。善現白佛。云何於一切法。善達實相。佛言。如佛所變化者。不行於貪等。乃至不行於道果。於一切法都無所行。是為善達諸法實相。謂於法性都無分別。又問。一切色等皆如化不。佛言。如是。一切法皆如化。又問。諸所變化。皆無實色等。云何菩薩於諸有情。有勝士用。佛言。菩薩頗見有情可脫三界不。答言。不也。佛言。菩薩於一切法。知見通達。皆如幻化。又問。為何事故修行施等。佛言。若諸有情。能知皆如幻化。則菩薩不應無數劫為有情行道。以有情自不能知。皆如幻化。是故菩薩為諸有情行道。復次。若菩薩不如實知皆如幻化。則不應無數劫修菩薩行。嚴淨佛土。成熟有情。以如實知皆如幻化。故無數劫修菩薩行。又問。若一切法加夢幻等。所化有情。住在何處。拔濟令出。佛言。住在名相虛妄分別。拔濟令出。名皆是客。皆是假立。皆屬施設。謂此名色等。愚夫妄執。菩薩教令遠離。說離名法相有二種。一色相。二無色相。愚夫執著。取相分別。生諸煩惱。菩薩教令遠離二相。雖教安住無相界中。而不令其墮二邊執。謂此是相。此是無相。又問。若一切法但有名相。皆是假立。分別所起。非實有性。云何於諸善法能自增進。亦能令他增進。佛言。若諸法中少有實事。非但假立有名相者。則應於善法不自增進。不令他進。以諸法中無少實事。是故以無相為方便。能圓滿般若等諸善法。亦令他滿。復次。若諸法中。有毛端量實法相者。則菩薩於一切法不應覺知無相無念亦無作意無漏性已。證得菩提。安立有情於無漏法。何以故。諸無漏法。皆無相無念無作意故。安立有情於無漏法。乃名真實饒益他事。復次。菩薩學三脫門。則能學五蘊等無量無邊佛法。次廣答學五蘊等。又問。若行般若時。如實了知五蘊等法展轉差別。豈不以色等壞法界耶。法界無二。無差別故。佛言。若離法界。餘法可得。可言彼法能壞法界。然離法界無法可得。故無餘法能壞法界。菩薩應學法界無二無別不可壞相。又問。欲學法界。當於何學。佛言。當於一切法學。以一切法。皆入法界故。不由佛說。若學一切法。即學法界。又問。若一切法。皆入法界。無二無別。云何菩薩當學般若。亦學靜慮等。非法界中有如是等種種分別。將無由此分別。行於顛倒。無戲論中。起諸戲論。世尊。法界非色等。亦不離色等。法界即色等。色等即法界。佛言。如是。色等非法界。亦不離色等別有法界。色等即法界。法界即色等。菩薩知一切法即法界。以方便善巧無名相法。為諸有情寄名相說。謂此是色等。如幻師幻作種種。無有實事可得。