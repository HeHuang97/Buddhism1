## 閱藏知津卷第五

北天目沙門釋智旭　彙輯

### 【大乘經藏　方等部第二之四】

#### 虛空藏菩薩經（一卷）　弔

姚秦罽賓國沙門佛陀耶舍譯

佛住佉羅底翅山。說破惡業障陀羅尼。西方勝蓮敷藏佛所。虛空藏菩薩。欲來供養。先現如意寶珠。照空大會。唯存佛光。除大菩薩。餘皆迷惑。梵頂菩薩問佛。佛說無斷常法。大眾復見如故。佛指西方。廣歎虛空藏功德。大眾渴仰。虛空藏復以神力。淨此世界。令眾手中各有寶珠。雨諸供具。現大寶葢。供養如來。現寶蓮華。而坐其上。彌勒致疑。藥王答釋。佛讚藥王。重歎虛空藏神力。說求請咒。彌勒問頂上妙珠之因。佛具答之。明其能除國王五根本罪。亦除大臣五根本罪。亦除聲聞五根本罪。亦除初心菩薩八根本罪。亦滿眾生一切所求。虛空藏次從座起。跪問何以能於五濁施作佛事。佛以虛空自性清淨之義答之。虛空藏卽說無盡降伏師子奮迅陀羅尼。佛讚印其能滅重罪。令生佛國。

△虛空孕菩薩經（二卷）　弔

隋北天竺沙門闍那崛多譯

卽前經異出。而小不同。

△虛空藏菩薩神咒經（十五紙）　弔

劉宋罽賓國沙門曇摩密多譯

亦卽前經同本。而有缺略。

#### 觀虛空藏菩薩經（二紙）　弔

劉宋罽賓國沙門曇摩密多譯

佛住佉陀羅山。優波離問。欲治罪者。云何作觀。佛言。先依決定毗尼。敬禮三十五佛。次想此菩薩頂。有如意珠。若見此珠。卽見天冠中現三十五佛。珠中現十方佛。或得除罪字印臂。或聞空中唱罪滅。便堪入僧。或使知毗尼者得夢。須更懺悔。乃至八百日治廁。再三七懺。重與授戒。

無盡意菩薩經（四卷）　罪

劉宋枳園寺沙門釋智嚴共寶雲譯

佛遊寶莊嚴堂。說大集經。東方大金色光。照此世界。出大蓮華。無盡意菩薩。與六十億眷屬俱。讚禮於佛。舍利弗問所從來。菩薩答以不來不去。次復問佛。佛答從不眴國普賢佛所來。兼明彼諸淨土菩薩。唯修念佛三昧。悟無生忍。無盡意以三昧力。令此眾會得見彼土。遙申禮供普賢如來。亦令彼眾得見此土。遙申禮供。舍利弗問。誰字仁者為無盡意。答言。一切諸法不可盡故。卽廣說八十無盡法門。所謂發心無盡。淨心無盡。六種四行無盡。心畢竟無盡。六波羅密無盡。大慈。大悲。大喜。大捨。無盡。五通無盡。四攝無盡。四無礙智無盡。四種依法無盡。修習助道無盡。（懺悔。隨喜。勸請等）三十七品無盡。定慧無盡。總持辯才無盡。撰集四法無盡。（無常。苦。無我。寂滅。）一道無盡。方便無盡。

阿差末菩薩經（七卷）　罪

西晉月支國沙門竺法護譯

與上經同本。梵語阿差末。此翻無盡意也。

#### 佛說菩薩念佛三昧經（六卷﹚　弔

劉宋天竺沙門功德直共玄暢譯

- 序品第一。佛住耆闍崛山。淨居天子於夜後分供佛。請說念佛三昧。佛默許之。天子去後。微笑謦欬。聲徧十方。天人畢集。佛出僧坊。遙見寶地。復更微笑。不空見菩薩問知其故。卽入三昧。於彼寶地。化作法座。請佛往坐。佛更動地。出廣長舌。述彼淨居天子請說念佛三昧。　
- 不空見本事品第二。過去寶肩佛時。無量力王。與二王子。一名師子。二名師子意。同供養佛。佛入涅槃。師子投火說誓。佛於火中復起。作大利益。然後滅度。師子尋生梵天。歷侍普密王等諸佛。無量力王。卽今世尊。師子意。卽今彌勒。師子。卽不空見。佛說此已。還入僧坊靜室。右脇而臥。　
- 神通品第三。不空見以神通力。莊嚴此界。阿難徧問目連。舍利。迦葉。滿慈。羅睺。及須菩提。各師子吼。述己平日神通。各言今非已作。眾會各獲大益。　
- 彌勒神通品第四。彌勒入城乞食。以一食供恆沙諸佛。化彼長者發菩提心。大地震動。彌勒亦師子吼。自說往因。　
- 讚佛音聲辯才品第五。不空見從三昧起。為眾說佛音聲辯才。眾會獲益。　
- 讚如來功德品第六。不空見說佛德已。心念如來降臨眾會。佛以神力。動地放光。來至大會。不空見復告阿難。廣歎佛德。　
- 如來神力證正說品第七。佛摩不空見頂。印其所說。不空見復說偈。述其所見三世佛事。　
- 不空見勸請品第八。問法興供。述意請答。　
- 讚三昧相品第九。顯示念佛三昧功能。　
- 正觀品第十。先觀五陰不實。深生怖畏。具足慚愧。修行止觀。三空。四念。及以四等。乃至十二頭陀。三十七品。十善。十力。等法。次復相續念佛十號。相好。六通。五分。等法。又當續觀卽蘊異蘊是如來耶。六根四大。亦復如是。又觀無上菩提。不以身得。不以心得。不離身心。得無上道。次明離我見法。放光授記。　
- 微密王品第十一。不空見問捨無慚愧得三昧法。佛述過去明相佛時。勝微密王聞法出家秉二二法。修此念佛三昧已。成蓮華上佛。　
- 三法品第十二。不貪。不瞋。不癡。觀一切法無常。苦。無我。供佛。勸人供。發願。讚佛德。讚相好。發願隨喜。三世佛所。求念佛三昧。　
- 勸持品第十三。說過去寶勝光佛滅後。樹王比丘流通此三昧寶王。有帝幢天轉輪王。夢中聞此三昧。出家修學。成高行佛。是故得聞此三昧者。決定成佛。　
- 諸菩薩本行品第十四。九萬百千億那由他菩薩發心持說修行。佛笑印之。　
- 正念品第十五。佛說正念諸法實相。是名念佛。菩薩聞已。得無生忍。安住三昧。皆見十方恆沙諸佛。　
- 大眾奉持品第十六。菩薩天人興供。佛重現瑞讚持。

※佛說大方等大集菩薩念佛三昧經（十卷）　民

隋南天竺沙門達磨笈多譯

與上經同。而文周足。　正觀品分為三。於十號相好下。名思惟三昧品第十一。於放光授記。名示現微笑品第十二。　神通品第十三。卽微密王品。　修習三昧品第十四。卽三法。勸持。兩品。但缺正念。奉持。兩品。

#### 大方等大集賢護經（五卷　開元錄云亦名拔陀經　南伐北罪）

隋北天竺沙門闍那崛多共笈多等譯

- 思惟品第一。佛在王城竹園。放光集眾。賢護問法。佛讚其德。為說思惟諸佛現前三昧。（卽般舟三昧也）先說具諸方便功德。次說如聞阿彌陀佛在西方。便依所聞。繫念思惟。觀察不已。了了分明。終獲見之。如夢所見。無物能障。未得天眼。能見彼佛。亦無天耳。聞彼法音。如有三人。各念婬女。夢與從事。寤已。來詣賢護。賢護為彼方便說法。住不退轉。得菩提記。念佛三昧。亦復如是。又昔須波日佛時。有飢人夢得飽食。寤已還飢。因思諸法皆空如夢。悟無生忍。如是隨佛方所。卽向彼方至心頂禮。渴仰欲見。專精思惟色相。亦卽作彼虛空之想。住正思惟。得見彼佛光明清徹。如淨琉璃。其形端正。如真金柱。　
- 三昧行品第二。具四四法。得成三昧。　
- 見佛品第三。敬師如佛。精勤修學。則見十方各多多佛。不假作意。自然現前。　
- 正信品第四。當應勇猛發勤精進莫如海船。未到先破。莫如愚人。嫌赤栴檀。莫如癡人。毀摩尼寶。因卽較量持經功德。　
- 受持品第五。能受持者。已於無邊佛所。種諸善根。一切功德。不能格量。　
- 觀察品第六。一心思惟佛坐說法。相好殊特。樂觀無厭。見如來已。當先諮問不見頂相。次第徧觀諸相。皆令明了。願我未來得具妙相。得清淨戒。具足威儀。定慧解脫等亦爾。復更思惟。菩提為身得耶。為心得耶。身如草石。心不可見。菩提無色。亦不可見。無漏無為。無有以色證色。以心證心。無有證知。亦非無證。以如來身心。皆無漏故。五陰五分。及所說法。亦無漏故。如是觀一切法。則入寂定。無有分別。非無分別。何以故。定有分別。卽是一邊。定無分別。復為一邊。如是觀察知如來時。不可執著。　
- 戒行具足品第七。出家應護十支戒行。（一清淨。二不缺。三不染。四不汙。五不濁。六不著。七不動。八不被訶。九智所讚。十聖愛敬是也。）在家應修布施。三歸。五戒。八齋。乃堪行此三昧。次記此經行世時節。多人發願。末世弘持。佛為授記。　
- 稱讚功德品第八。具四法。得三昧現前。獲五功德。　
- 饒益品第九。過去無畏王佛時。須達多長者子持此三昧。成然燈佛。欲成此三昧王。當勤觀察彼四念處。　
- 具足五法品第十。賢護請佛設供。隨佛入園。復問幾法能證三昧。佛答六種五法。　
- 授記品第十一。然燈佛時。聞此三昧。卽證三昧。得菩提記。　
- 甚深品第十二。觀五陰不取著。觀念處不分別。一切法中無障礙。成就三昧。卽得覩見阿僧衹佛。聞法受持。　
- 十法八法品第十三。具十法為他解斯三昧。當得八事。　
- 不共功德品第十四。當成十八不共法。當受如來十力。　
- 隨喜功德品第十五。四種隨喜（隨過去。隨當來。隨現在。隨三世。）功德。不可格量。昔師子意佛時。梵德輪王隨喜功德已。成堅固精進佛。是故十由旬內。應往聽受。盡壽應隨法師不離。　
- 覺寤品第十六。昔薩遮那摩佛後。和輪比丘說是三昧。佛為國王。夢中聞告。寤遂出家。承事法師三萬六千歲。魔障竟不得聞。汝等當應急疾聽受。事師不懈。　
- 囑累品第十七。

※般舟三昧經（三卷　一名十方現在佛悉現在前立經）　伐

後漢月支國沙門支婁迦讖譯

卽前經先出。而文古澀。

拔陂菩薩經（一卷　南伐北罪）

後漢錄失譯人名

亦卽前經。文來未全。梵語拔陂。此翻賢護。

#### 自在王菩薩經（二卷）　發

姚秦天竺沙門鳩摩羅什譯

佛在給孤獨園。與二萬比丘。一萬菩薩俱。自在王問自在法。佛答戒自在。五神通自在。陰智。性智。入智。因緣智。諦智。自在。無礙慧自在。及說菩薩十力。四無所畏。十八不共法。

※奮迅王問經（二卷）　發

元魏中天竺婆羅門瞿曇般若流支等譯

與上同本

#### 大集譬喻王經（二卷）　周

隋北天竺沙門闍那崛多等譯

為奢利弗。以諸譬喻。說菩薩二乘智慧功德差別。勸人發心。迴向菩提。親近善友。

#### 佛說大集會正法經（五卷北作四卷　南淵北凊）

宋北印土沙門施護譯

佛在鷲峰山中。普勇菩薩請問。佛為說聞大集會正法者。功德甚大。次有折伏尼犍事。普勇隱身往十方剎諸事。又為藥王軍菩薩。分別久生初生二義。

僧伽吒經（四卷北作三卷　南可北羊）

元魏優禪尼國王子月婆首那譯

與上同本先出。舊人不察。收入密部。

月燈三昧經（十一卷北作十卷　一名大方等大集月燈經）　女

高齊烏萇國沙門那連提黎耶舍譯

- 佛在靈山。月光童子問法。佛答一法速得菩提。謂於眾生起平等心。救護心。無礙心。無毒心。證得諸法體性平等無戲論三昧。從彼三昧。成就二十一種十法。得種種美名。說已。大眾獲益。次說三昧四十義。次說古聲德佛事。次明於此三昧最初所行。以大悲心為首。次明應知入三忍法。次說古無所有起佛事。於是月光請佛及僧。佛詣其家受供養已。月光默念。作偈問法。佛告以一法相應。速成菩提。謂如實了知一切法體性離相無相。次明應修習顯示三昧智。月光偈讚佛德。佛亦偈答授記。乃還靈山。童子隨來。更問法要。佛言。成就四法。能速得此三昧。若如說行。得四功德。應善巧知於不思議佛法。應諮請。應深信。應求。應聞。而不怖。次加持乾闥樂音。宣此不思議法。次明應知色身。及以法身。次明七十四種四不可思議。次明應成善巧方便。所謂隨喜他善。次明應住不放逸行。次明六度。多聞。法施。住空。宴坐。空閒。乞食。各得十利。亦得見佛藏。得聞法藏。得智藏。得三世智慧藏。謂得五通。次明應修神通本業。謂攝一切善法。而不取著。次又明古聲德佛時事。次明欲求三昧。應修法施財施。四種迴向而迴向之。應奉事持戒持三昧人。乃至以身分血肉除其病患。因說往昔血肉供法師事。次有阿難問苦行事。佛說古善華月法師因緣。（己上皆屬初品。元無初品之名。）　
- 懺悔品第二。明古勇健得王。瞋心殺善華月法師。後極悔過。猶墮三塗。從三塗出。今成世尊。　
- 校量功德品第三。　
- 讚歎品第四。彌勒說偈。　
- 本因品第五。先偈說古眾自在佛事。次勸修身戒。清淨身業。清淨身行。口戒。意戒。各具一切佛功德法。次釋初品中美名。凡三百句。是為大方等大集一切諸佛說月燈正行。一切諸法體性平等無戲論三昧。

月燈三昧經（半卷）　慕

劉宋沙門釋先公譯

卽上經中六度等各十功德

#### 占察善惡業報經（二卷　出六根聚經中　南詩北景）

隋外國沙門菩提登譯

婆伽婆住耆闍崛山。示廣博嚴淨無礙道場。說甚深根聚法門。堅淨信菩薩。為末世眾生請問方便。佛令轉問地藏菩薩。地藏為示三種輪相。占察三世善惡業報。兼示懺悔之法。次示一實境界。二種觀道。及示善巧說法。安慰怯弱。離相違過。此誠末世救病神丹。不可不急流通。僭述玄疏。及行法。以公同志。

#### 佛說佛名經（十二卷）　已長

元魏北天竺沙門菩提留支譯

佛在衹園。無問自說。共計佛菩薩及辟支佛名。一萬一千九十三尊。

#### 佛說五千五百佛名神咒除障滅罪經（八卷北作五卷　南信北長）

隋北天竺沙門闍那崛多共笈多譯

共四千七百零四佛。及多神咒。

#### 三劫三千諸佛名經（三卷　亦名集諸佛大功德山）　長

開元拾遺附梁錄

先五十三佛。次莊嚴劫。賢劫。星宿劫。各千佛。

#### 千佛因緣經（一卷）　維

姚秦天竺沙門鳩摩羅什譯

佛在耆闍崛山。與五千比丘。八萬四千菩薩俱。是諸菩薩。各各自說過去因緣。聲徧大千。天龍八部皆悉集會。世尊從石室出。入大眾中。跋陀波羅菩薩敷座。諸菩薩等瓔珞供佛。請問千佛過去因緣。佛為說種種往因。經來未盡。

#### 賢劫經（十卷　亦名颰陀劫三昧經。晉曰賢劫定意。）　恃

西晉月支國沙門竺法護譯

- 問三昧品第一。喜王菩薩請問。佛答以了諸法本三昧。成就二千一百諸度無極事。致八萬四千諸三昧門。諸總持門。　
- 行品第二。　
- 四事品第三。明行四種四事。得此三昧。　
- 法師品第四。　
- 法供養品第五。　
- 諸度無極品第六。喜王與佛從三昧起。更請問法。佛乃唱二千一百度無極名。　
- 習行品第七。　
- 無際品第八。　
- 聞持品第九。　
- 神通品第十。　
- 三十二相品第十一。　
- 順時品第十二。　
- 三十七品第十三。　
- 寂度品第十四。　
- 十種力品第十五。　
- 四無所畏品第十六。　
- 十八不共法品第十七。　
- 方便品第十八。　
- 八等品第十九。已上共十三品。皆細釋諸度無極。各有六事。　
- 千佛名號品第二十。　
- 千佛興立品第二十一。明國土。光明。父母。子。侍。弟子。壽命。法住。各各不同。　
- 千佛發意品第二十二。明最初發心因緣。　
- 歎古品第二十三。　
- 囑累品第二十四。

#### 稱揚諸佛功德經（三卷　亦名集諸佛華　南罔北靡）

元魏西域沙門吉迦夜共曇曜譯

佛在靈山。為舍利弗。及彌勒。迦葉。說諸佛名號功德。東五十三。南三十八。西三。北六。上二十七。與百七十佛名略同。

#### 百佛名經（六紙欠　南忘北信）

隋烏萇國沙門那連提黎耶舍譯

舍利弗問。佛唱百名。勅令夜三。晝三。各誦一徧。

#### 佛說大乘大方廣佛冠經（上下合卷　南松北凊）

宋中印土沙門法護等譯

佛在鷲峰。告大迦葉。　東方定手最上吉祥如來。離麈步菩薩。　蓮華最上吉祥如來。蓮華手菩薩。　日輪光明最勝吉祥如來。日光明菩薩。　一寶蓋最上如來。　定最上吉祥如來。　寶輪光明高勝吉祥王如來。　南方無邊步跡如來。　無邊香最上王如來。　寶上如來。　西方大光明照如來。　北方寶開花普耀吉祥如來。　東方寶藏如來。　寶勝如來。

#### 佛說十吉祥經（一紙餘　南賢北信）

開元附秦錄

佛為離垢蓋大士。說東方十佛名號功德。

#### 佛說八佛名號經（三紙半　南才北知）

隋北天竺沙門闍那崛多譯

因舍利弗問。為說東方八佛名號。聞者得不退菩提善說稱功德如來。因陀羅相幢星王如來。普光明功德莊嚴如來。善鬥戰難降伏超越如來。普功德明莊嚴如來。無礙藥樹功德稱如來。步寶蓮華如來。寶華善住娑羅王如來。

佛說八吉祥神咒經（二紙半　南效北知）

吳月支國優婆塞支謙譯

佛說八陽神咒經（二紙半　南才北知）

西晉月支國沙門竺法護譯

佛說八吉祥經（二紙　南才北知）

蕭梁扶南國沙門僧伽婆羅譯 

三經並與前同本。梁譯缺舍利弗問。

#### 佛說八部佛名經（二紙半　南賢北信）

元魏中天竺婆羅門瞿曇般若流支譯

佛為善作長者。說東方八佛名功德。

#### 佛說滅十方冥經（六紙）　維

西晉月支國沙門竺法護譯

佛教面善悅童子。念十方佛名。以除恐懼。

#### 受持七佛名號所生功德經（四紙半）　維

唐大慈恩寺沙門釋玄奘譯

為舍利弗說東方五佛。南方二佛。名號。

#### 大乘寶月童子問法經（四紙　南盡北則）

宋北印土沙門施護譯

佛在鷲峰。頻婆娑羅王子請問佛號功德。佛以十方各一佛名答之。幷出夙願功德。

#### 佛說寶網經（一卷　南忘北彼）

西晉月支國沙門竺法護譯

佛遊獼猴江邊。與六萬比丘。三十億菩薩。九十億諸天。九十九億龍王。及阿須倫王民眾俱。維耶離城寶網童子。年始八歲。夢兜率天人頌歎佛德。啟白父母。見佛設供。請問法要。佛為稱說六佛功德。東方寶光月殿妙尊音王佛。南方樹根華王佛。西方造王神通燄華佛。北方月殿清淨佛。下方善寂月音王佛。上方無數精進願首佛。

#### 佛說不思議功德諸佛所護念經（二卷　出眾經　南長北信）

南云闍那崛多譯。北云曹魏錄。失譯人名。

共有千一百二十佛名

#### 藥師琉璃光七佛本願功德經（二卷）　惟

唐大薦福寺沙門釋義淨譯

善名稱吉祥王佛八願。　寶月智嚴光音自在王佛八願。　金色寶光妙行成就佛四願。無憂最勝吉祥佛四願。　法海雷音佛四願。　法海勝慧遊戲神通佛四願。　藥師琉璃光佛十二願。　金色寶光妙行成就佛。有大力神咒。藥師琉璃光佛。有大陀羅尼咒。又因少智諸天。心生疑念。七佛同來此土。說大神咒。復有執金剛菩薩。說二神咒。餘與流通本大同。理應流通此本。然亦不列八菩薩名。

○佛說藥師如來本願經（一卷　前有序文）　惟

隋南天竺沙門達摩笈多譯

與灌頂第十二經同。而無神咒。及八菩薩名。

※藥師琉璃光如來本願功德經（一卷）　惟

唐大慈恩寺沙門釋玄奘譯

此卽流通本也。然亦無神咒。及八菩薩名。今之八菩薩名。乃後人依灌頂第十二經添入。今之神咒。乃後人依七佛本願經添入。

#### 觀佛三昧海經（十卷）　量

東晉迦維羅衛國沙門佛陀跋陀羅譯

- 六譬品第一。佛住尼拘樓陀精舍。僧自恣竟。父王閱頭檀。姨母憍曇彌。欲來見佛。佛令徧集比丘菩薩。及天龍八部等眾。父王為後世眾生。請問云何觀佛身色相好光明。佛入徧淨色身三昧。微笑放光。說師子在胎喻。栴檀生伊蘭林中喻。金翅鳥王心喻。多勒果喻。波利質多羅樹喻。阿脩羅幻力喻。皆喻念佛三昧。　
- 序觀地品第二。言眾生樂觀佛相。各有不同。或順或逆等。　
- 觀相品第三。一明觀如來頂。二明觀如來髮。三明觀髮際。四明觀白毫相。從初生乃至成佛。敘事最詳。五明觀額廣平正。六明觀眉。七明觀眼睫。八明觀耳。九明觀方頰車。十明觀師子欠。十一觀鼻。十二觀髭。十三觀脣。十四觀廣長舌。十五觀頸相。缺〔分／瓦〕骨滿相。胸臆卍字印相。十六悉現具足身相。大眾所見。各各不同。其見如炭如墨等者。由昔惡業。各各殷重懺悔。乃見好相。十七明觀放常光相。十八明觀眉間光明。十九復明額廣平正。面上三輪。髮際等相。二十復觀鼻出光明。二十一復觀面門光明。二十二復觀耳出五光。二十三復觀頸出二光。二十四復觀缺骨滿相光明。二十五復觀胸卍字相。腋下摩尼珠。皆放光明。二十六觀寶臂。指縵。掌輪。各放光明。二十七觀臍相。光照十方。二十八因父王請。現心內境。　
- 觀佛心品第四。具明大慈悲心。專緣地獄等罪苦眾生。幷廣敘地獄苦事。　
- 觀四無量品第五。使大眾見佛心中。有無數佛。乘大寶船。往來五道。救苦眾生。大慈。大悲。大喜。大捨。　
- 觀四威儀品第六。行佛。住佛。坐佛。臥佛也。於中具明度老婢事。上忉利天為母說法事。伏曠野鬼將事。降毒龍事。降力士事。　
- 觀馬王藏品第七。明宮中為諸女所現相。舍衛國度婬女所現相。波羅柰國度婬女所現相。伽耶城為尼犍所現相。　
- 本行品第八。先明念佛三昧。能滅大罪。次文殊菩薩。十方十佛。四方四佛。財首菩薩。釋迦如來。阿難尊者。各言本修念佛三昧。　
- 觀像品第九。彌勒為末世眾生請問。佛為廣說觀像除罪方法。　
- 念七佛品第十。　
- 念十方佛品第十一。　
- 密行品第十二。言得三昧者。當密身口意。莫起邪命。莫生貢高。次復說種種喻。以喻念佛三昧。結名受持。阿難復問無見頂相。佛入頂三昧海。現大勝相。眾倍獲益。

#### 佛說彌勒成佛經（一卷）　貞

姚秦天竺沙門鳩摩羅什譯

佛經行波沙山頂。說偈集眾。舍利弗請問彌勒菩薩成佛時事。佛為說其國土。時節種族。出家。成道。轉法輪。度人。見迦葉。乃至法住等事。

佛說觀彌勒菩薩下生經（六紙半）　貞

西晉月支國沙門竺法護譯

佛在衹園。因阿難請。為說彌勒下生成佛之事。與前經大同小異。

佛說彌勒來時經（二紙餘）　貞

附東晉第四譯

佛說彌勒下生經（六紙餘　一名彌勒當來成佛）　貞

姚秦天竺沙門鳩摩羅什第三譯

佛說彌勒下生成佛經（五紙）　貞

唐大薦福寺沙門釋義淨第六譯

舍利子以偈問。佛以偈答。　三經皆與前同

#### 佛說觀彌勒菩薩上生兜率陀天經（一卷）　貞

劉宋居士沮渠京聲譯

佛在衹園。放金色身光。幷現化佛。唱千佛始末名。大眾雲集。佛出舌相。放千光明。現無量化佛。說諸陀羅尼法。彌勒菩薩聞已。得百萬億陀羅尼門。起住佛前。優波離請問。此人命終。生於何處。佛為說兜率天中莊嚴之事。作此觀者。皆得往生彼天。隨侍下生。得菩提記。

#### 佛說一切智光明仙人慈心因緣不食肉經（一紙　南賢北信）

大乘單本失譯人名

佛住寂滅道場。彌勒來見。梵志問其往因。佛言。過去有彌勒佛。說慈三昧光大悲海雲經。一切智光明婆羅門聞經發心。入山修行。絕糧七日。白兔母子捨身供之。仙人不食。仙。卽今之彌勒。白兔母子。卽今釋迦及羅睺羅。

#### 佛說師子月佛本生經（六紙半　南賢北信）

新附三秦錄

佛住竹園。有婆須蜜多比丘。緣樹上下。與八萬四千金色獼猴跳戲。大眾譏嫌。頻婆娑羅大王詣佛問之。佛言。比丘卽是師子月佛。補彌勒處。幷說獼猴往因。授菩提記。

#### 文殊師利般涅槃經（四紙欠）　維

西晉清信士聶道真譯

佛在衹園。於後夜分。入定放光。照文殊房。作諸化現。阿難集眾。跋陀婆羅問其始末。佛為略說觀文殊法。及說示滅起塔種種佛事。

#### 佛說觀藥王藥上二菩薩經（一卷　南得北知）

劉宋西域沙門畺良耶舍譯

佛在青蓮華池精舍。與千二百五十比丘。一萬菩薩。及十億十方菩薩。五百離車子俱。佛入普光三昧。身毛放光。化七寶葢。現十方事。又放眼光。照藥王藥上二菩薩頂。住其頂上。如金剛山。十方諸佛。皆悉映現。長者子寶積請問觀法。佛言。具五因緣。方得聞此二菩薩名。二菩薩遂各說咒。復以瓔珞供佛。住佛肩上。如須彌山。山有梵宮。十方十佛。坐宮中華。讚二菩薩所說神咒。佛卽授二菩薩記。次說觀法。說五十三佛名。次為阿難說二菩薩往昔因緣。

#### 地藏菩薩本願經（二卷流通本作三卷　南思北斯）

唐于闐國沙門實叉難陀譯。

忉利天宮神通品第一。佛在忉利天。為母說法。十方諸佛菩薩集會讚歎。如來含笑。放光明雲。出微妙音。十方天龍鬼神。亦皆集會。佛為文殊菩薩說地藏菩薩往因。　

分身集會品第二。十方地獄處分身地藏菩薩。與諸受化眾生。來見世尊。世尊摩頂付囑。　

觀眾生業緣品第三。摩耶夫人問業報所感惡趣。地藏略答五無間事。　

閻浮眾生業感品第四。定自在王菩薩更問往因。佛又略說二事。四天王請問菩薩大願方便。佛述其所說報應之法。　

地獄名號品第五。普賢菩薩問。地藏菩薩答。　

如來讚歎品第六。佛放身光。出大音聲。讚歎地藏菩薩。普廣菩薩請問利益。佛為廣說。　

利益存亡品第七。地藏菩薩白佛。普勸眾生斷惡修善。大辨長者請問薦亡功德。地藏為說七分獲一。　

閻羅王眾讚歎品第八。鬼王與閻羅天子。承佛菩薩神力。俱詣忉利。請問眾生不依善道之故。佛以如迷路人喻之。次有惡毒鬼王。主命鬼王。各發善願。佛讚印之。幷授主命道記。　

稱佛名號品第九。地藏菩薩為利眾生。演說過去諸佛名號功德。　

校量布施功德緣品第十。地藏請問。佛分別答。　

地神護法品第十一。堅牢地神明供像十利。　

見聞利益品第十二。佛放頂光。妙音稱讚地藏菩薩。觀世音菩薩請問不思議事。佛分別答。　

囑累人天品第十三。佛又摩地藏頂。以諸眾生付囑令度。次為虛空藏菩薩。說見像聞經二十八益。又說七益。

#### 佛說師子莊嚴王菩薩請問經（三紙餘　有宣律師序　南賢北景）

唐中印土沙門那提譯

佛在耆闍崛山。有師子莊嚴王菩薩。請問大會莊嚴之因。佛言。昔作方曼荼羅供八菩薩所致。謂觀世音菩薩。彌勒菩薩。虛空藏菩薩。普賢菩薩。執金剛主菩薩。文殊師利菩薩。止諸障菩薩。地藏菩薩。

#### 佛說八大菩薩經（一紙半　南思北斯）

宋中印土沙門法賢譯

佛在祇園。與千二百五十苾芻。及八大菩薩俱。謂妙吉祥菩薩。聖觀自在菩薩。慈氏菩薩。虛空藏菩薩。普賢菩薩。金剛手菩薩。除蓋障菩薩。地藏菩薩。又有無能勝等諸大菩薩。皆來會坐。佛為舍利弗說東方五佛名。　善精進吉祥如來。　普照如來。　吉祥如來。　印捺囉計都特嚩惹王如來。喜功德光自在王如來。

#### 六菩薩名亦當誦持經（一紙　南籍北旣）

後漢失譯人名見費長房錄

師子戲菩薩。師子奮迅菩薩。師子幡菩薩。師子作菩薩。堅勇精進菩薩。擊金剛慧菩薩。又四菩薩。棄陰蓋菩薩。寂根菩薩。慧威菩薩。不離菩薩。

#### 離垢慧菩薩所問禮佛法經（四紙半　前有宣律師序）　維

唐中印土沙門那提譯

佛在給孤獨園。與五百比丘。無央數菩薩。及人天八部俱。離垢慧請問。於如來所。云何恭敬禮拜供養。佛先示五輪著地。應發五願。次示十方佛名。次示皈依。懺悔。勸請。隨喜。迴向。發願。之法。