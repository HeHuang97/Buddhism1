## 閱藏知津卷第三十九

北天目沙門釋智旭　彙輯

### 【大乘論藏　宗經論第二之三】

#### 肇論（三卷　前有慧達序　二藏俱缺）

姚秦長安沙門釋僧肇著

宗本義。物不遷論第一。不真空論第二。般若無知論第三（附劉遺民問答書）。涅槃無名論第四（奏秦王表。九折。十演）。

#### 寶藏論（一卷）　敦

晉僧肇法師著

廣照空有品第一。離微體淨品第二。本際虛無品第三。

#### 大乘止觀法門（四卷　前有朱頃序　南踐北途）

陳南嶽思大禪師曲授心要

先總示大乘止觀。次廣作五番建立。

- 第一明止觀依止。又三。
  - 一明何所依止。謂自性清淨心。
  - 二明何故依止。以此心是一切法根本故。
  - 三明以何依止。先明以意識依止此心。修行止觀。次破小乘人執。後破大乘人執。
- 第二明止觀境界。謂三自性法。各論清淨染濁。
- 第三明止觀體狀。先就染濁三性以明。次就清淨三性以明（正是修行方法）。
- 第四明止觀斷得。謂約三性修止觀。各明所除障。所得益也。
- 第五明止觀作用。謂證體起用也。後更示禮佛止觀。食時止觀。大小便利時止觀。後有遵式序

#### 法華經安樂行義（一卷　南煩北土）

陳南嶽思大禪師撰

明一切新學菩薩。欲求大乘。超過一切諸菩薩。疾成佛道。須持戒。忍辱。精進。勤修禪定。專心勤修法華三昧。觀一切眾生皆如佛想。偈云。菩薩學法華。具足二種行。一者無相行。二者有相行。無相四安樂。甚深妙禪定。觀察六情根。諸法本來淨。眾生性無垢。無本亦無淨。不修對治行。自然超眾聖。無師自然覺。不由次第行。釋云。無相行者。一切諸法中。心相寂滅。畢竟不生。行住坐臥。飲食語言。一切威儀。心常定故。諸餘禪定。三界次第。從欲界地。未到地。初禪地。乃至非非想處地。有十一種差別不同。有法無法二道為別。是阿毗曇雜心聖行。若安樂行中深妙禪定。即不如此。不依止欲界。不住色無色行。如是禪定。是菩薩徧行。畢竟無心想故。名無相行。有相行者。如勸發品中。專念法華文字。精進不臥。如救頭然。若行成就。即見普賢等。得三陀羅尼。若顧身命。貪四事供養。不能勤修。經劫不得。

#### 諸法無諍三昧法門（二卷　南煩北途）

陳南嶽思大禪師撰

先總明欲學一切佛法。先持淨戒。勤禪定。乃能得之。無量佛法功德。一切皆從禪生。次問答釋疑。後具明四念處。各各具足一切佛法。

#### 摩訶止觀（二十卷　南困衡北霸趙）

隋天臺智者大師說　門人灌頂記

章安記曰。止觀明靜。前代未聞。智者大師。隋開皇十四年四月二十六日。於荊州玉泉寺。一夏敷揚。二時慈霔。雖樂說不窮。纔至見境。法輪停轉。後分弗宣。此之止觀。天臺智者說己心中所行法門。天臺傳南嶽三種止觀。一漸次（即釋禪波羅密次第法門）。二不定（即六妙門。今已亡失）。三圓頓（即今摩訶止觀）皆是大乘。俱緣實相。同名止觀。漸則初淺後深。如彼梯隥。不定前後更互。如金剛寶。置之日中。圓頓初後不二。如通者騰空。為三根性。說三法門。今圓頓者。初緣實相。造境即中。無不真實。繫緣法界。一念法界。一色一香。無非中道。己界及佛界。眾生界亦然。陰入皆如。無苦可捨。無明塵勞。即是菩提。無集可斷。邊邪皆中正。無道可修。生死即涅槃。無滅可證。無苦無集。故無世間。無道無滅。故無出世間。純一實相。實相外。更無別法。法性寂然名止。寂而常照名觀。雖言初後。無二無別。是名圓頓止觀。此菩薩聞圓法。起圓信。立圓行。住圓位。以圓功德而自莊嚴。以圓力用建立眾生。大經云。雪山有草。名曰忍辱。牛若食者。即得醍醐。又云。譬如有人在大海浴。當知已用諸河之水。當知止觀。諸佛之師。以法常故。諸佛亦常。樂我淨等。亦復如是。開章為十。一大意。二釋名。三體相。四攝法。五偏圓。六方便。七正觀。八果報。九起教。十旨歸。

○初釋大意。囊括始終。冠戴初後。今撮為五。謂發大心。修大行。感大果。裂大網。歸大處。一發大心者。約十種發心以簡非。發菩提心。即是觀。邪僻心息。即是止。約四諦。四弘。六即。以顯是。二修大行者。勸進四種三昧。入菩薩位。一常坐。二常行。三半行半坐。四非行非坐。三感大果者。若行順中道。即有勝妙果報。設未出分段。所獲花報。亦異七種方便。況真果報耶！此義在後第八重中。當廣分別。四裂大網者。若人善用止觀觀心。則內慧明瞭。通達漸頓諸教。如破微塵。出大千經卷。恆沙佛法。一心中曉。此義至第九重當廣說。攝法中亦略示。五歸大處者。自向三德。引他同入三德。故名旨歸。入祕密藏。至第十重中。當廣說也。記曰。此五略。祇是十廣。初五章。祇是發菩提心一意耳！方便。正觀。祇是四三昧耳！果報一章。祇明違順。違即二邊果報。順即勝妙果報。起教一章。轉其自心。利益於他或作佛身。施權實。或作九界像。對揚漸頓。轉漸頓。弘通漸頓。旨歸章。祇是同歸大處秘藏中。故知略廣意同也。

○二釋止觀名。略有四。一相待。二絕待。三會異。四通三德。一相待者。止觀各三義。止三義者。息義。停義。對不止止義。觀三義者。貫穿義。觀達義。對不觀觀義。二絕待者。橫破豎破上三止觀。則不可說。有因緣故。亦可得說。以六即望之。初心無所失。聖境無所濫。三會異者。會諸經論異名。四通三德者。以三德共通兩字。又三德各通兩字。

○三釋止觀體相為四。一教相。二眼智。三境界。四得失。一教相者。止觀名教。通於凡聖。不可尋通名。求於別體。故用相簡之。簡前三教。顯圓頓教止觀體也。二眼智者。止觀為因。智眼為果。用不思議眼智。得圓頓止觀體也。三境界者。若得能顯眼智中意。無俟所顯諦境之說。為未解者。更此一科。夫信行尚多聞。因此分別以會圓妙。法行宗深觀。緣此思惟以見正境耳！四得失者。失即思議。得即不思議也。

○四明止觀總持。徧收諸法。一攝一切理。二攝一切惑。三攝一切智。四攝一切行。五攝一切位。六攝一切教。

○五明偏圓者。簡偏就圓。一明大小。二明半滿。三明偏圓。四明漸頓。五明權實。

○六明方便。謂善巧修行。以微少善根。能令無量行成解發。入菩薩位。圓教以假名五品觀行等位。去真猶遠。名遠方便。六根清淨。相似鄰真。名近方便。今就五品之前假名位中。復論遠近。二十五法為遠方便。十種境界為近方便。橫豎該羅。十觀具足。成觀行位。能發真似。今釋遠方便。略為五。一具五緣。二訶五欲。三棄五蓋。四調五事。五行五法。具五緣者。一持戒清淨。二衣食具足。三閒居靜處。四息諸緣務。五得善知識。訶五欲者。謂色。聲。香。味。觸。棄五蓋者。謂貪欲。瞋恚。睡眠。掉悔。疑。調五事者。謂食。眠。身。息。心。行五法者。謂欲。精進。念。巧慧。一心（已上俱有事解理解）。

○七明正修止觀者。前六重。依脩多羅以開妙解。今依妙解以立正行。膏明相賴。目足更資。行解既勤。三障四魔。紛然競作。重昏巨散。翳動定明。不可隨。不可畏。隨之。將人向惡道。畏之。妨修正法。當以觀觀昏。即昏而朗。以止止散。即散而寂。如豬揩金山。眾流入海。薪熾於火。風益求羅耳。開止觀為十。一陰界入。二煩惱。三病患。四業相。五魔事。六禪定。七諸見。八增上慢。九二乘。十菩薩。此十境通能覆障。始自凡夫正報。終至聖人方便。陰入一境。常自現前。恆得為觀。餘九境。發可為觀。不發何所觀。又八境去正道遠。深加防護。得歸正轍。二境去正道近。至此位時。不慮無觀。薄修即證。又若不解諸境互發。大起疑網。如在歧道。不知所從。先若聞之。恣其變怪。心安若空。

○第一觀陰界入境者。五陰十二入。十八界也。界內外一切陰入。皆由心起。佛告比丘。一法攝一切法。所謂心是。心是惑本。若欲觀察。須伐其根。如炙病得穴。今當去丈就尺。去尺就寸。置色等四陰。但觀識陰。識陰者。心是也。觀心具十法門。一觀不可思議境。二起慈悲心。三巧安止觀。四破法徧。五識通塞。六修道品。七對治助開。八知次位。九能安忍。十無法愛。此十重觀法。橫豎收束。微妙精巧。初則簡境真偽。中則正助相添。後則安忍無著。意圓法巧。該括周備。規矩初心。將送行者。到彼薩云。非闇證禪師。誦文法師。所能知也。一觀心是不可思議境者。若無心而已。介爾有心。即具三千。亦不言一心在前。一切法在後。亦不言一切法在前。一心在後。若從一心生一切法者。此則是縱。若心一時含一切法者。此則是橫。縱亦不可。橫亦不可。祇心是一切法。一切法是心。故非縱非橫。非一非異。玄妙深絕。非識所識。非言所言。所以稱為不可思議境也。此不思議境。何法不收。此境發智。何智不發。依此境發誓願。乃至無法愛。何誓不具。何行不滿足耶！說時次第。行時一心中具一切心。二發真正菩提心者。既深識不思議境。知一苦一切苦。自悲悲他。發兩誓願。眾生無邊誓願度。煩惱無盡誓願斷。又識不可思議心。一樂一切樂。我及眾生。昔雖求樂。不知樂因。今方始解。故起大慈。興兩誓願。法門無量誓願學。佛道無上誓願成。三善巧安心者。善以止觀安於法性也。隨根。隨病。迴轉。自行。化他。有六十四番安心法等。四破法徧者。不思議一境一切境。一心一切心。橫豎諸法。悉趣於心。破心故。一切皆破。故言徧也。是中先約空無生門。以次第破顯圓頓破。然後以一門破。例餘門破。文廣義深。須細尋之。五識通塞者。破塞存通。如除膜養珠。破賊護將。六明道品調適者。由圓三十七品。入圓三解脫門。七助道對治者。以根鈍故。不能即開三解脫門。以遮重故。牽破觀心。為是義故。應須治道。對破遮障。於助六度。但作一事解。不能助道。當觀此助不思議。攝一切法。八明次位者。夫真似二位。有解脫知見。朱紫分明。終不謬謂未得謂得。豈有凡夫造心。即言上聖。此非增上慢。推與誰乎。次明從五悔登隨喜品。乃至十信。四十二位。究竟妙覺。無有叨濫。名知次位。九安忍者。若名利眷屬從外來破憶此三術。囓齒忍耐。雖千萬請。確乎難拔。讓哉！隱哉！去哉！若煩惱業定見慢等。從內來破者。亦憶三術。即空即假即中。十無法愛者。行上九事。過內外障。應得入真。而不入者。以法愛住著而不得前。若破法愛。入三解脫。發真中道。所有慧身。不由他悟。自然流入薩婆若海。是十種法。名大乘觀。學是乘者。名摩訶衍。行。住。坐。臥。語作。見色。聞聲。嗅香。嘗味。覺觸。知法。一切緣中。一切境中。皆可修之。

○第二觀煩惱境。乃至第七觀諸見境。各為四意。各論十乘。具如全帙。後三境不說。後三大章亦不說。

#### 釋禪波羅密次第法門（十卷　南刑北煩）

隋天臺智者大師說　弟子法慎記　灌頂再治

大意第一。釋名第二。明門第三。辨詮次第四。簡法心第五。分別前方便第六。釋修證第七。於中有四。初修證世間禪相。謂四禪。四無量心。四無色定。二修證亦世間亦出世間禪相。謂六妙門。十六特勝。通明觀。三修證出世間禪相。謂對治無漏。緣理無漏。對治無漏有九。九想。八念。十想三種名壞法觀。八背捨。八勝處。十一切處。三種名不壞法觀。九次第定。名練。師子奮迅。名熏。超越三昧。名修。緣理無漏未說。四修證非世間非出世間禪相未說。八顯示果報。九從禪起教。十結會歸趣。皆未說。

#### 六妙門禪法（一卷　元藏謹字號南北藏並缺）

天臺大師於都下瓦官寺略出此法門

#### 修習止觀坐禪法要（二卷　前有元照序　一名童蒙止觀亦名小止觀　南踐北途）

天臺山修禪寺沙門智顗述

具緣第一。訶欲第二。棄蓋第三。調和第四。方便第五。正修第六。善發第七。覺魔第八。治病第九。證果第十。後附梁肅天臺止觀統例。及天臺法門議。

#### 釋摩訶般若波羅密經覺意三昧（一卷　南煩北法）

隋天臺智者大師說　門人灌頂記

辨法相第一。釋覺意三昧名第二。釋方便行第三。明心相第四。入觀門第五。證相門第六。

#### 四念處（四卷　南煩北法）

隋天臺山修禪寺智者大師說

先明一切諸法。皆不可思議。不可宣說。次明四悉檀因緣故。亦可得說。乃約生生等四句。各明四門。四念處。三十七品。因行果位。差別不同。

#### 法界次第初門（三卷　南翦北刑）

隋天臺智者大師撰

天臺山修禪寺沙門釋智顗。輒依經附論。撰法界次第初門三百科。裁為七卷。流傳新學。略為三意。一為讀誦尋論隨見法門。脫有迷於名數者。二為未解聖教所制法門淺深之次第。三為學三觀之者。當以此諸法名相義理。一一歷心而轉作。則觀解無礙。觸境不迷。若於一念心中。通達一切佛法者。則三觀自然了了分明也。故出此三百科。名教仍當。名下略辯體相。始得三卷。（僅六十科）

#### 淨土十疑論（一卷十四紙　前有楊傑序　南起北刑）

隋天臺智者大師說

一釋求生淨土無大慈悲疑。二釋求生乖無生理疑。三釋偏求生一土疑。四釋偏念一佛疑。五釋具縛得生疑。六釋即得不退疑。七釋不求內院疑。八釋十念得生疑。九釋女人根缺不生疑。十釋作何行業得生疑。  後有陳瓘序

#### 觀心論（亦名煎乳論　二藏俱缺）

天臺修禪寺沙門智顗述

### 【大乘論藏  諸論釋第三】

#### 瑜伽師地論釋（一卷　南心北退）

最勝子等諸菩薩造　唐大慈恩寺沙門釋玄奘譯

總釋瑜伽師地名義。略釋一十七地名義

#### 攝大乘論釋（十卷　南持北枝）

唐大慈恩寺沙門釋玄奘譯

世親菩薩。釋前攝大乘論本

△攝大乘論釋（十五卷　有慧愷序　南操好北友投）

陳優禪尼國沙門真諦譯

▲攝大乘論釋（十卷　南堅北連）

隋南天竺沙門達摩笈多譯

二譯並同前本

#### 攝大乘論釋（十卷　南雅北交）

唐大慈恩寺沙門釋玄奘譯

無性菩薩。釋前攝大乘論本。

#### 成唯識論（十卷　有沈玄明後序　南縻北義）

唐大慈恩寺沙門釋玄奘譯

護法等十菩薩。各造論十卷。釋世親三十頌。奘師糅為十卷。乃瑜伽一宗之精要也。

#### 成唯識寶生論（五卷　一名二十唯識順釋論　南自北沛）

唐大薦福寺沙門釋義淨譯

護法菩薩。釋天親所造論。

#### 大乘廣五蘊論（十三紙半　南都北投）

安慧菩薩造  唐中印土沙門地婆訶羅譯

#### 觀所緣緣論釋（八紙餘　南華北投）

唐大薦福寺沙門釋義淨譯

護法菩薩。釋緣緣論中破執縱奪之法。

#### 釋摩訶衍論（十卷　元藏笙字號南北藏俱缺）

龍樹菩薩造　筏提摩多譯

釋馬鳴菩薩大乘起信論

#### 廣百論釋論（十卷　南真北廉）

唐大慈恩寺沙門釋玄奘譯

護法菩薩。釋前廣百論本。與成唯識論破我法二執處。相為表裏。最宜詳玩。

#### 華嚴懸談會玄記（四十卷）钜野洞庭

元蒼山再光寺普瑞集

消釋懸談文義。乃座主家學問耳。

#### 佛說觀無量壽佛經疏妙宗鈔（六卷　南韓北約）

宋四明沙門知禮述

先略明大意云。果佛圓明之體即我凡夫本具性德。故一切教所談行法。無不為顯此之覺體。故四三昧。通名念佛。但其觀法。為門不同。今此觀門。及般舟三昧。託彼安養依正之境。用微妙觀。專就彌陀。顯真佛體。雖託彼境。須知依正同居一心。心性徧週。無法不造。無法不具。據乎心性觀彼依正。依正可彰。託彼依正觀於心性。心性易發。所言心性具一切法者。實無能具所具。能造所造。即心是法。即法是心。能造因緣。及所造法。皆悉當處全是心性。是故今觀若依若正。乃法界心。觀法界境。生於法界依正色心。故釋觀字。用一心三觀。釋無量壽。用一體三身。體。宗。力用。義並從圓。判教屬頓。

#### 金光明經玄義拾遺記（六卷　南遵北會）

宋四明沙門知禮述

序曰。寶雲講次。學徒隨錄。義或闕如。未及補治。不幸歸寂。孤山之製。多事消文。復於中間。毀除觀心。斯實不忍。今故秉筆。拾先師遺餘之義。拾後人遺棄之文。使教行二塗。不致壅蔽。大師深解法性。可尊可貴。當體名金。寂而常照。當體名光。大悲益物。當體稱明。是知法性具金光明。真實名義究竟成就也。此經以金光明為名。以金光明為體。以金光明為宗。以金光明為用。以金光明而為教相。亦可三字。別對五章。以金為體。以光為宗。以明為用。總三為名。分別三名而為教相。法體既爾。體德合然。甚深。是光之德。窮法性底故。無量。是明之德。達法性邊故。此二不二。是金之德。法性究竟尊貴義故。亦可三義皆甚深。皆無量。皆不二也。五章之德。莫不如是。

#### 金光明經文句記（十二卷　南約法北盟何）

宋四明沙門知禮述

即釋文句也

#### 請觀音經疏闡義鈔（四卷　南煩北法）

宋錢塘沙門智圓述

即釋智者疏。約文敷義。筆之為鈔。

#### 仁王護國般若經疏神寶記（四卷　南弊北韓）

宋四明沙門柏庭善月述

是經有六名。其末名龍寶神王。今摭二字。以名所釋。抑輪王興世。有神寶自至之言。故云。

天臺名家。實以傳宗為本。而釋經次焉。然以得佛心宗。發旋總持。故凡申一經。釋一義。亦必有法。

#### 般若波羅密多心經略疏連珠記（一卷北作二卷　南青北百）

宋玉峰沙門釋師會述

#### 佛母般若波羅密多圓集要義論釋（四卷今作二卷　南書北星）

宋北印土沙門施謢譯

三寶尊菩薩造。釋大域龍樹菩薩所造頌。

#### 法華玄義釋籤（二十卷　前有普門子緣起序　南晉楚北多士）

唐天臺沙門湛然述

昔於台嶺。隨諸問者籤下所錄。不暇尋究文勢生起。亦未委細分節句逗。晚還毗壇。輒添膚飾。裨以管見。然所記者。莫非述聞。兼尋經論。但識用暗短。而繁略頗馴。呈露後賢。敢悕添削。

#### 法華文句記（二十卷北作三十卷　南趙魏北晉楚更）

唐天臺沙門湛然述

即釋智者文句也。後記云。適與江淮四十餘僧。往禮臺山。因見不空三藏門人舍光。奉勅在山修造。云與不空親遊天竺。彼有僧問曰。大唐有天臺教跡。最堪簡邪正。曉偏圓。可能譯之。將至此土耶。豈非中國失法。求之四維。而此方少有識者。如魯人耳。故厚德向道者。莫不仰之。敬願學者。行者。隨力稱讚。應知自行兼人。並異他典。若說若聽境智存焉。若冥若顯。種熟可期。並由弘經者有方故也。若直爾講說。是弘經者。何須衣。座。室。三之誡。如來所遣。豈可聊爾。余省躬揣見。自覺多慚。迫以眾緣。強復疏出。縱有立破。為樹圓乘。使同志者。開佛知見。終無偏黨。而順臆度。冀諸覽者。悉鑑愚忱。一句染神。咸資彼岸。思惟修習。永用舟航。隨喜見聞。恆為主伴。若取若捨。經耳成緣。或順或違。終因斯脫。願解脫之日。依報正報。常宣妙經。一剎一塵。無非利物。唯願諸佛。冥熏加被。一切菩薩。密借威靈。在在未說。皆為勸請。凡有說處。親承供養。一句一偈。增進菩提。一色一香。永無退轉。

#### 觀音玄義記（四卷　南何北遵）

宋四明沙門知禮述

即釋智者玄義也

#### 觀音義疏記（四卷　南何北遵約）

宋四明沙門知禮述

即釋義疏也。後附天竺寺沙門遵式釋重頌云。第二重頌。是隋煬大業中。智者滅後。笈多所譯。方入大部。故疏闕釋。

#### 涅槃玄義發源機要（四卷　南土北同）

宋錢唐沙門釋智圓述

#### 大乘百法明門論解（一卷）　敦

唐大慈恩寺沙門釋窺基述

#### 大乘起信論疏（五卷）　巖

唐西太原寺沙門釋法藏述

#### 大乘起信論疏筆削記（十五卷）　巖岫

宋長水沙門釋子璿錄

肇論新疏遊刃（二十卷）　杳冥

#### 元大白馬寺沙門釋文才述

科一卷　新疏九卷　遊刃十卷

#### 摩訶止觀輔行傳弘決（四十卷　前有普門子序　南假途滅虢北魏困橫假）

唐毗陵沙門湛然述

述此緣起。凡有十意。一為知有師承。非任胸臆。異師心故。二為曾師承者。而棄根本。隨末見故。三為後代展轉。隨生異解。失本依故。四為信宗好習。餘方無師。可稟承故。五為義觀俱習。好憑教者。行解備故。六為點示關節。廣略起盡。宗要文故。七為建立師解。使不淪墜。益來世故。八為自資觀解。以防謬誤。易尋討故。九為呈露所解。恐有迷忘。求刪削故。十為隨順佛旨。運大悲心。利他行故。

#### 止觀義例（二卷　南踐北途）

唐毗陵沙門湛然述

第一所傳部別例。第二所依正教例。第三依正消釋例。第四大章總別例。第五心境釋疑例。第六解行相資例。第七喻疑顯正例。

#### 止觀大意（十紙餘　南剪北起）

唐毗陵沙門湛然述

因員外李華欲知止觀大意。略報綱要。初敘祖承。二敘教觀。先敘教。次敘觀。

#### 觀心論疏（三卷北作五卷　南起北刑）

隋天臺國清寺沙門灌頂撰

論有序。正。流通。從初問佛經無量下去。至四月一歲。有四紙半論文。並是序分。從問觀自心生。云何四不說下去。至寂然無言說。有三十六行偈。是正說。從今約觀一念下去。有十行三字。是流通分。