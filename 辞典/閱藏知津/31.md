## 閱藏知津卷第三十一

北天目沙門釋智旭　彙輯

### 【小乘經藏之六】

#### 佛說解憂經（三紙欠　南深北命）

宋中印土沙門法天譯

先有偈讚。偈述。次長行。乃佛在祇園。為諸比丘說一切無常。應求解脫。

#### 佛說無上處經（半紙餘）當

失譯人名附東晉錄

即指三寶。為三無上處。

#### 佛說無常經（三紙欠 南當北孝）

唐大薦福寺沙門釋義淨譯

說老。病。死。三法不可愛。經前有偈讚。偈述。絕妙。經後有五言偈頌。七言咒願頌。並臨終方訣二紙。

#### 佛說信解智力經（五紙　南興北臨）

宋中印土沙門釋法賢譯

說佛五力。十力。

#### 佛說四無所畏經（二紙欠　南履北臨）

宋北印土沙門施護譯

佛在祇園。說四無畏。及八大眾中無畏。

#### 佛說四品法門經（四紙　南思北斯）

宋中印土沙門釋法賢譯

佛在祇園。阿難請問世間所有驚怖等事。愚人所有。智者即無。佛言。愚人不了界法。不了處法。不了緣起法。不了處非處法。智人善了此四品法。

#### 佛說法乘義決定經（上中下合卷　南言北之）

宋西夏沙門金總持等譯

佛在祇園。有一比丘名甚深勇猛。請問鹿野苑中所說法乘決定之義。佛為廣說五蘊。五取。十二處。十八界。十二緣生。四聖諦。二十二根。五三摩地。四禪。四無色定。四無量心。四三摩地。四念處。四正斷。四神足。五根。五力。七覺支。八聖道。十六心念。四果。十力。四無所畏。四無礙辯。十八不共法。三十二相。及行所感八十種好。

#### 佛說決定義經（九紙半　南溫北薄）

宋中印土沙門法賢譯

佛在祇園。為諸苾蒭說五蘊。五取蘊。十八界。十二處。十二緣生。四聖諦。二十二根。如來十力。四無所畏。四禪定。四無色定。四無量行。四無礙智。四三摩地想。三十七品。

#### 佛說廣義法門經（八紙欠　出中阿含一品　南福北緣）

陳優禪尼國沙門真諦譯

舍利弗為比丘說十二離難隨順道時。當為如理而說。聽法之人。具十六相。心得清淨。十法成熟般若。十相應法。十四違障不淨想。六障無常苦想。十一障生光明想。三多恩德。十四於不淨觀多恩德。二十勤修障。十一於伏滅障多恩德。二十多恩德。二十二時處當觀。七相能滿。二十種行。未得道者。當為恐意。二十種行。速得依住。十一障礙法為難。十勝智。十三喜樂依止法。依四法行。令五法滿。能滅八刺。得無學十法。

佛說普法義經（七紙餘）緣

後漢安息國沙門安世高譯

與上經同。而文苦澀。

#### 佛說海八德經（二紙餘　南尺北璧）

姚秦天竺沙門鳩摩羅什譯

因牽犯戒者出。為眾說八法如大海。（阿含及律俱有之）

佛說法海經（二紙半　南尺北璧）

西晉沙門釋法炬譯

與上經同

#### 佛說身毛喜豎經（三卷南作卷半北作一卷　南馨北夙）

宋譯經院沙門惟淨等譯

善星捨離佛法。以多種緣謗佛法僧。舍利子聞之。白佛。佛為廣說佛法。所謂九次第定。十力。四無畏等。及說樹下證果之相。龍護尊者請名奉持。

#### 黑氏梵志經（二紙半）敬

吳月支國優婆塞支謙譯

閻羅王聽梵志說法。悲其七日當死。死當墮落。梵志懼而見佛證果。

#### 長爪梵志請問經（二紙餘）當

唐大薦福寺沙門釋義淨譯

佛為梵志。說八支戒所獲佛身果報。梵志遂受八支齋戒。

#### 佛說婦人遇辜經（一紙餘）孝

乞伏秦沙門釋聖堅譯

婦人親戚一時亡絕。見佛得道。

#### 須摩提長者經（七紙餘　一名會諸佛前亦名如來所說示現眾生）　敬

吳月支國優婆塞支謙譯

長者子死痛苦。佛說一切法無常。以開喻之。

#### 盧至長者因緣經（一卷）當

失譯人名今附東晉錄

長者生平最慳。節會日。飲醉自歌。帝釋化作相似人以惱亂之。乃令見佛。證初果。

#### 佛說耶祇經（一紙半餘　南孝北當）

劉宋居士沮渠京聲譯

迦奈國婆羅耶祇。捨外道歸佛。受五戒。不能持。向佛還戒。佛默不答。有五鬼神來競害之。佛放光救令得蘇。懺悔更受戒。即得初果。仍出家。證四果。

#### 佛說貧窮老公經（二紙　南尺北敬）

劉宋沙門釋慧簡譯

年百二十。而甚貧窮。欲來見佛。釋梵斷之。佛令阿難喚來。說其夙因。出家證果。

#### 佛為阿支羅迦葉說自他作苦經（一紙半）敬

後漢安息國沙門安世高譯

為說苦非自作。他作。共作。無因作。見諦得道。牛觸死。入滅。

#### 佛說長者音悅經（三紙餘　南尺北敬）

吳月支國優婆塞支謙譯

長者得四吉祥。佛往歎之。令其植福。後得四不吉祥。尼犍往歎。乃得痛打。佛因說其夙緣。

#### 佛說鬼子母經（三紙欠）當

失譯人名附西晉錄

鬼子母喜盜食人間兒子。佛令比丘取其多子藏之。化令見佛受法。立願保護世間。

#### 佛說孫多耶致經（二紙欠）當

吳月支國優婆塞支謙譯

梵志自謂日三浴。噉果。飲水。行勝沙門。佛為說二十一惡行。不得受好衣食。及說洗心垢法。彼即出家得道。

#### 佛說八師經（三紙餘　南尺北敬）

吳月支國優婆塞支謙譯

梵志邪旬問佛何師。佛以八師答之。殺。盜。邪淫。妄語。飲酒。老。病。死。

#### 佛說九橫經（一紙）當

後漢安息國沙門安世高譯

一不應飯為飯。乃至九可避不避。皆招橫死。慧人當識當避。

#### 佛說沙曷比丘功德經（二紙　南孝北當）

西晉沙門釋法炬譯

即莎伽陀比丘也。佛讚說其降龍功德。並非實醉。有似大乘發跡顯本之意。

#### 佛說得道梯隥錫杖經（五紙欠　附佛說持錫杖法　南尺北敬）

失譯人名附東晉錄

此與律制錫杖迥異。已於毗尼集要杖法中略辯之。

#### 佛說呵鵰阿那含經（一紙半）孝

東晉西域沙門竺曇無蘭譯

佛讚呵鵰優婆塞有八事。而不欲人知。

#### 佛說燈指因緣經（八紙欠）孝

姚秦天竺沙門鳩摩羅什譯

說長者子燈指先富中貧。後又大富。皆由宿因。

#### 佛說五無返復經（二紙　南孝北當）

劉宋居士沮渠京聲譯

羅閱祇梵志遊學舍衛國。見耕者子死。而父不哭。乃至舉家不哭。問佛決疑。

佛說五無返復經（二紙　南孝北當）

（此經與竺本前後異同。義理俱好。故依竺本重出。竹堂講主校訂。）

#### 長者子懊惱三處經（二紙餘）敬

後漢安息國沙門安世高譯

說長者子於天中。人中。龍中。一時令三處哭泣。

#### 五母子經（一紙半　南善北慶）

吳月支國優婆塞支謙譯

沙彌憶五世令母哭事。而笑。

沙彌羅經（一紙餘）慶

失譯人名。安公云。關中異經。

與上經同

#### 佛說栴檀樹經（二紙）當

失譯人名附漢錄

窮人依栴檀樹神得活。後報王伐此樹。身死樹下。佛微笑放光。說其夙緣。

#### 佛說佛大僧大經（五紙半　南孝北當）

劉宋居士沮渠京聲譯

王舍國有富者。名為厲。求生二子。一名佛大。二名僧大。僧大出家。佛大貪其弟婦。弟婦不從。佛大遣賊往殺僧大。僧大臨死。截四肢。得四果。弟婦哭死。得生天。佛大遂墮地獄。

#### 阿鳩畱經（三紙）敬

後漢失譯人名出僧祐錄古典經

賈客阿鳩畱不信後世。於曠野樹下得遇豪薜荔。乃深信因果。勤行佈施。後得生天。然不如施迦葉者。

#### 佛說頞多和多耆經（一紙餘）當

失譯人名附西晉錄

栴檀調弗天啟請於佛。佛為諸弟子說佈施八事。及說愚人不知佈施。有十因緣。

#### 佛說越難經（一紙半　南尺北敬）

西晉清信士聶承遠譯

越難長者大富而慳。死作盲乞兒。乞食至其家。為子所打。佛因之說偈。

#### 佛說摩訶迦葉度貧母經（四紙欠）孝

劉宋中天竺沙門求那跋陀羅譯

迦葉度最貧母生天。天帝釋化作貧人以供迦葉。

#### 佛說佈施經（二紙　南臨北則）

宋中印土沙門法賢譯

佛在給孤獨園。說三十七種佈施感果不同並為國王說佈施及十善法。

#### 佛說五大施經（十行　南思北之）

宋北印土沙門施護等譯

能持五戒。是為五種大施。

#### 佛說四天王經（二紙欠）孝

劉宋枳園寺沙門釋智嚴共寶雲譯

說六齋日。四王下巡人間善惡。而生喜慼。

#### 佛說出家緣經（一紙餘）敬

後漢安息國沙門安世高譯

為難提優婆塞說犯五戒過。前四事各十惡。飲酒三十五惡。

#### 孝子經（二紙欠）敬

失譯人名

明供養。不若勸親為善去惡。

#### 佛說進學經（十七行　南尺北敬）

劉宋居士沮渠京聲譯

一孝順。二仁慈。三惠施。四捨俗。又聖默然。及聖說法。又財法二施。法施為最。

#### 佛說賢者五福經（一紙欠）當

西晉河內沙門白法祖譯

明說法得五種福。一長壽。二大富。三端正。四名聞。五聰智。並出其因。

#### 佛說解夏經（二紙餘　南溫北深）

宋中印土沙門法賢譯

佛向舍利弗等問三業可忍。舍利弗亦向佛求可忍。並為五百比丘求可忍。尊者嚩儗舍說伽陀讚。

#### 佛說蟻喻經（二紙欠　南淵北斯）

宋北印土沙門施護譯

佛放大光普照。告諸苾蒭。於一時中。有諸蟻聚。夜中出煙。晝日火然。婆羅門見。乃作是言。若有執持快利刀者。必能破散其聚。次復見龜。見諸蟲等。皆作是言。乃至最後見一大龍。托一苾蒭問我。我為彼言。蟻聚。即是五蘊。煙。即尋伺。火。即身語二業。龜。即五障染法。蟲等。即是忿。恚。慳。嫉。五欲。無明。疑。惑。我慢。龍者。即阿羅漢。婆羅門者。即是如來。快利者。即有智人。刀者。即是智慧。破散者。即發起精進勝行。

#### 佛說自愛經（四紙欠　南孝北當）

東晉西域沙門竺曇無蘭譯

佛受舍衛國王四街道請。說三種自愛之法。有兩商人見之。一人心念讚佛。一人心念毀佛。毀者。隨即轢死。讚者。尋得作國王。請佛至其國內供養。佛為說最重五罪。一不忠孝。二惡心向羅漢。三謗佛。四破僧。五毀盜三寶物。

#### 佛說罵意經（十三紙餘）敬

後漢安息國沙門安世高譯

多似律中語。及雜說一切善惡法。

#### 佛說堅意經（一紙餘　南尺北當）

後漢安息國沙門安世高譯

囑比丘雖受人謗。當如水火。又囑人一心聽經。

#### 佛說佛治身經（一紙欠　南宜北既）

失譯人名今附西晉錄

說當學工語。不離法行。

#### 佛說佛醫經（三紙餘　南終北明）

吳天竺沙門竺律炎共支越譯

說人身中四大得病因緣。及九橫。四飯。食多五罪。財屬五家。

#### 佛說治意經（一紙欠　南宜北既）

失譯人名今附西晉錄

說安般守意。

#### 佛說大魚事經（一紙餘）孝

東晉西域沙門竺曇無蘭譯

借大魚勅小魚。以喻大比丘囑小比丘。若小比丘不守根門。如彼小魚隨線就死。

#### 佛說法受塵經（半紙餘）敬

後漢安息國沙門安世高譯

誡諸男勿染女。女勿染男。

#### 佛說阿含正行經（三紙欠）敬

後漢安息國沙門安世高譯

說五陰為賊。五根相欺。及說十二因緣。誡持五戒。修四念處。得度五道。

#### 佛說所欲致患經（四紙半　南尺北敬）

西晉月支國沙門竺法護譯

佛為比丘代答外道之問

#### 佛說八無暇有暇經（三紙餘　南當北孝）

唐大薦福寺沙門釋義淨譯

有八無暇。一地獄。二餓鬼。三畜生。四長壽天。五邊地。六聾啞。七邪見。八無佛世。惟一有暇。可修道業。誡人勿致後悔也。

#### 佛說譬喻經（一紙）當

唐大薦福寺沙門釋義淨譯

佛為勝光王說空井。樹根。二鼠。四蛇。毒龍。蜜滴。蜂螫。火燒之喻。

#### 四願經（四紙欠）敬

吳月支國優婆塞支謙譯

為純陀說人間四願。皆不可保。復說思。想。識。等法門。前後文不相蒙。頗似錯簡。

#### 佛說四自侵經（四紙欠　南孝北當）

西晉月支國沙門竺法護譯

先說夙夜不學。老不止婬。得財不施。不受佛言。為四自侵。次說一切警策之語。

#### 佛說諸行有為經（一紙餘　南力北忠）

宋中印土沙門法天譯

佛在給孤獨園說一切行遷流。乃至佛亦不免棄捨此身。

#### 佛說木槵經（一紙餘）當

失譯人名附東晉錄

波琉璃國王。遣使求佛法要。佛示以木槵百八。稱佛陀。達磨。僧伽名。並分別功德淺深。

#### 佛說醫喻經（一紙餘　南馨北夙）

宋北印土沙門施護譯

說醫王有四種。法王亦爾。說四諦法。

#### 佛說中心經（四紙餘　與阿含正行經同本別譯）孝

東晉西域沙門竺曇無蘭譯

先由目連神通。化彼移山梵志。令得信心。佛乃為說五賊五欺諸法。

#### 佛說身觀經（二紙欠　南當北孝）

西晉月支國沙門竺法護譯

說身不淨。無可愛樂。後附偈頌。七言七首。五言十首。皆妙絕。

#### 佛說禪行三十七品經（二紙　南當北孝）

後漢安息國沙門安世高譯

明少時修三十七品。亦非愚癡食人信施。何況能多。

#### 禪行法想經（半紙餘）敬

後漢安息國沙門安世高譯

一彈指間思惟死想等。不是愚癡食人信施。

#### 佛說新歲經（四紙）當

東晉西域沙門竺曇無蘭譯

坐夏既畢。佛集眾僧各相懺悔。諸天興供偈歎。

#### 佛說時非時經（二紙　南孝北當）

西晉外國沙門若羅嚴譯

分別十二月。各有時與非時。

#### 佛說護淨經（二紙）當

失譯人名附東晉錄

因見大池中蟲。乃說食不淨食之報。並示護淨之法。亦明齋法。得六十萬世餘糧。

似結集家結撮語

#### 佛說因緣僧護經（一卷　南當北竭）

失譯人名今附東晉錄

龍變形受具戒。佛遣之歸。五百商人入海。請僧護為說法師。逮至海中。龍王乞去授四龍子四阿含經。商人還時。僧護出海同還。路中相失。見地獄中五十六事。次至五百仙人處。寄宿一夜。度令證果。還來見佛。問佛因緣。佛一一答之。

#### 比丘避女惡名欲自殺經（一紙欠　南當北孝）

西晉沙門釋法炬譯

比丘因惡名。欲往林中自殺。正住天神說偈曉之。即得道。

#### 阿難同學經（二紙餘　南緣北善）

後漢安息國沙門安世高譯

掘多比丘思返俗。阿難啟佛開示之。證果入滅。

#### 佛說月喻經（二紙欠　南馨北夙）

宋北印土沙門施護譯

說比丘法。及讚迦葉。

#### 佛說灌頂王喻經（一紙欠　南馨北夙）

宋北印土沙門施護譯

說王有三時受灌頂法。常所思念。苾蒭於出家。淨法眼。盡漏三時。亦常思念。

#### 佛說比丘聽施經（二紙餘）當

東晉西域沙門竺曇無蘭譯

聽施比丘不樂法。佛方便為說曉道徑不曉道徑之喻。

#### 佛說見正經（五紙半）孝

東晉西域沙門竺曇無蘭譯

見正比丘疑無後世。佛借大樹作喻說法。乃至為說種種譬喻。除其斷。常。二見。

#### 佛說略教誡經（一紙）當

唐大薦福寺沙門釋義淨譯

讚少欲。知足。訶惡比丘三種不善思惟。

#### 佛說父母恩難報經（一紙欠）當

後漢安息國沙門安世高譯

與孝子經大同小異。可並流通。

#### 佛說淨飯王般涅槃經（五紙半　南尺北當）

劉宋居士沮渠京聲譯

佛及難陀。阿難。羅云。親送淨飯王喪。以彰孝道。

#### 猘狗經（一紙半）敬

吳月支國優婆塞支謙譯

說受戒而嫉妒其師者。如獅狗還囓其主。及說不如法授戒。反入泥犁。

#### 佛說群牛譬經（一紙餘）當

西晉沙門釋法炬譯

以群牛譬好比丘。以驢譬惡比丘。

#### 佛為年少比丘說正事經（一紙半　南孝北當）

西晉沙門釋法炬譯

因上座比丘如法攝受年少比丘。佛讚歎之。

#### 分別經（四紙餘）敬

西晉月支國沙門竺法護譯

有受戒而得福。有受戒而反墜。有三輩事佛之不同。及說支那國非法者多。翻在魔部等。

#### 佛說阿難七夢經（一紙欠）孝

東晉西域沙門竺曇無蘭譯

佛為阿難解釋七夢。皆應五濁惡世之事。

#### 阿難四事經（三紙）敬

吳月支國優婆塞支謙譯

一慈心俯育人畜。二悲心周給窮苦。三不食肉。持五戒。四敬沙門。行此四事。如供佛無異。

#### 佛說五苦章句經（十二紙欠　一名淨除罪蓋娛樂佛法經　南尺北當）

東晉西域沙門竺曇無蘭譯

一說五道苦。二說八惡處。三說十二重城。三棘籬。六賊等。四說諸重擔。五說香臭二木喻。及說四生四諦等。又說五天使者等。

#### 佛說月光菩薩經（五紙欠　南臨北盡）

宋中印土沙門法賢譯

佛在竹林精舍。因舍利弗。目犍連。先入滅度。為諸比丘說月光王捨頭因緣。

#### 未曾有因緣經（三卷　南彼北靡）

蕭齊沙門釋曇景譯

舍利弗為和尚。目犍連為阿闍梨。度羅睺羅作沙彌。不樂聽法。因波斯匿王為說野干墮井本緣。明聽法功大。次為王授十善法。次說四擔轝石女往因。次聽五百比丘還戒。次喻羅睺羅修學智慧。次為祇陀說五戒開遮方便。亦為波斯匿王說末利夫人功德。次教令以十善道展轉教化。如一燈然無量燈。名報師恩。名報三世佛恩。

此經雖說發菩提心。六度。四等。十善化人。無生法忍等事。而依生滅四諦說法。故屬阿含。

#### 除恐災患經（一卷　南罔北短）

乞伏秦沙門釋聖堅譯

佛住王舍城。維耶離大疫。請佛往救。受才明長者家十六日供。次受奈女供。廣說佛受寶蓋往因。才明眷屬往因。奈女往因。

#### 佛說孛經（一卷　亦云孛經抄　南忘北彼）

吳月支國優婆塞支謙譯

佛住祇園。有孫陀利女之謗。至第八日。卑先匿王察知其情。佛乃為說往昔行菩薩道時。其名曰孛。身為國師。受四臣及夫人謗。久後方明。今復如是。

#### 天王太子辟羅經（一紙半 南賢北景）

安公關中異經今附秦錄

太子自說昔為國王。欲造大鼓。智臣為行施事。

#### 佛說八大靈塔名號經（一紙餘　南夙北臨）

宋中印土沙門法賢譯

生處。成道處。轉法輪處。現神變處。從忉利下處。化度分別僧處。思念壽量處。入涅槃處。

#### 佛說溫室洗浴眾僧經（三紙欠　南莫北短）

後漢安息國沙門安世高譯

耆域請佛及僧洗浴。佛言。當用七物。除去七病。得七福報。

#### 諸德福田經（五紙餘　南忘北彼）

西晉沙門釋法立法炬同譯

帝釋問良田。佛以五淨德名曰福田。即沙彌五德也。又七法廣施。名曰福田。謂興立佛圖等。於是四比丘。一比丘尼。天帝釋。及如來。各說宿行所得果報。

#### 佛為海龍王說法印經（半紙 南賢北景）

唐大薦福寺沙門釋義淨譯

即無常。苦。無我。寂滅。四印也。

#### 賓頭廬突羅闍為優陀延王說法經（七紙欠　南甚北墳）

宋天竺三藏求那跋陀羅譯

#### 賢愚因緣經（十三卷　南誠美北左達）

元魏涼州沙門釋慧覺等譯

雜譬喻品第一（梵天請法六事）。摩訶薩埵以身施虎緣品第二。二梵志受齋緣品第三。波羅奈人身貿供養緣品第四。海神難問船人緣品第五。恆伽達緣品第六。須闍提緣品第七。波斯匿王女金剛緣品第八。金財因緣品第九。華天因緣品第十。寶天因緣品第十一。羼提婆羅因緣品第十二。慈力王血施緣品第十三。降六師緣品第十四。鋸陀身施緣品第十五。大光明王始發道心緣品第十六。摩訶斯那優婆夷緣品第十七。出家功德尸利苾提緣品第十八（此云福增其年百歲）。沙彌守戒自殺緣品第十九。長者無耳目舌緣品第二十。貧人夫婦〔疉＊毛〕施得現報緣品第二十一。迦旃延教老母賣貧緣品第二十二。金天緣品第二十三。重姓緣品第二十四。散檀寧緣品第二十五。月光王頭施緣品第二十六。快目王眼施緣品第二十七。五百盲兒往返逐佛緣品第二十八。富那奇緣品第二十九。尼提度緣品第三十。大劫賓寧緣品第三十一。微妙比丘尼緣品第三十二。梨耆彌七子緣品第三十三。設頭羅健寧緣品第三十四。阿輸迦施土緣品第三十五。七瓶金施緣品第三十六。差摩現報緣品第三十七。蓋事因緣品第三十八（往古王名也）。大施抒海緣品第三十九。阿難總持緣品第四十。優婆斯兄所殺緣品第四十一。兒誤殺父緣品第四十二。須達起精舍緣品第四十三。大光明始發無上心緣品第四十四。勒那闍耶緣品第四十五。迦毗梨百頭緣品第四十六。淨居天請洗浴緣品第四十七。摩訶令奴緣品第四十八。善求惡求緣品第四十九。善事太子入海緣品第五十。無惱指鬘緣品第五十一。檀膩奇緣品第五十二。貧女難陀緣品第五十三。師質子摩頭羅瑟質緣品第五十四。檀彌離緣品第五十五。象護緣品第五十六。波婆梨緣品第五十七。二鸚鵡聞四諦緣品第五十八。鳥聞比丘說法生天緣品第五十九。五百雁聞佛法生天緣品第六十。堅誓師子緣品第六十一。梵志施佛納衣得授記緣品第六十二。佛始起慈心緣品第六十三。頂生王緣品第六十四。蘇曼女十子緣品第六十五。婆世躓緣品第六十六。優婆毱提緣品第六十七。汪水中蟲緣品第六十八。沙彌均提緣品第六十九。

#### 雜寶藏經（八卷　南業北既）

元魏西域沙門吉迦夜共曇曜譯

十奢王緣第一。王子以肉濟父母緣第二。等共集一百二十一緣。勸人作福持戒。出生死。成菩提。

#### 撰集百緣經（十卷　南慎北承）

吳月支國優婆塞支謙譯

菩薩授記品第一。報應受供養品第二。授記辟支佛品第三。出生菩薩品第四。餓鬼品第五。諸天來下供養品第六。現化品第七。比丘尼品第八。聲聞品第九。諸緣品第十。每品十緣。故有百緣。