## 卷閱藏知津卷第四十二

北天目沙門釋智旭　彙輯

### 【雜藏　此方撰述第二之一（分十五科）】

#### 【一懺儀】

##### 慈悲道場懺法（十卷　南茂北公）

梁誌公寶唱等集

歸依三寶第一。斷疑第二。懺悔第三。發菩提心第四。發願第五。發迴向心第六。顯果報第七。出地獄第八。解怨釋結第九。自慶第十。警緣三寶第十一。懺主謝大眾第十二。總發大願第十三。奉為天道禮佛第十四。奉為諸仙禮佛第十五。奉
為梵王等禮佛第十六。奉為阿脩羅道一切善神禮佛第十七。奉為龍王禮佛第十八。奉為魔王禮佛第十九。奉為國王人道禮佛第二十。奉為諸王王子禮佛第二十一。奉為父母禮佛第二十二。奉為過去父母禮佛第二十三。奉為師長禮佛第二十四。為十方比丘比丘尼禮佛第二十五。為十方過去比丘比丘尼禮佛第二十六。為阿鼻地獄禮佛第二十七。為灰河鐵丸等地獄禮佛第二十八。為飲銅炭坑等地獄禮佛第二十九。為刀兵銅釜等地獄禮佛第三十。為火城刀山等地獄禮佛第三十一。為餓鬼道禮佛第三十二。為畜生道禮佛第三十三。為六道發願第三十四。警念無常第三十五。為執勞運力禮佛第三十六。發迴向第三十七。菩薩迴向法第三十八。發願第三十九。凡八段。囑累第四十。

方等三昧行法（一卷　前有遵式序　南起北刑）

隋智者大師說　門人灌頂記

- 方等祕法具六緣第一。一法緣。二善知識。三前方便。四辦衣。五行法。六供養。
- 識遮障第二。一洗浴調適。二飲食調適。三行道調適。四坐禪調適。
- 禁法第三。一七日要心。及誦咒。二請師受戒。及發露。三見善惡業相。及十法王子等。不得向人說。
- 內律要訣第四。一明五篇戒滅不滅相。二明十惡十善業滅不滅相。
- 修行第五。
- 受戒第六。不說。

法華三昧懺儀（一卷　南實北輔）

瓦官寺沙門釋智顗。輒釆法華普賢觀經。及諸大乘經意。撰此法門。流行後代。

- 勸修第一。
- 方便第二。
- 正入道場方法第三。
- 正修行方法第四。一嚴淨道場。二淨身。三三業供養。四奉請三寶。五讚歎三寶。六禮佛。七懺悔。八行道旋遶。九誦法華經。十思惟一實境界。
- 略明修證相第五。

##### 法華三昧行事運想補助儀（二紙半即附懺儀後　南實北輔）

唐國清沙門湛然撰

撰香華禮拜等偈。以便運想。及逆順十心略懺文等。

##### 慈悲水懺法（三卷　南實北輔）

唐悟達國師知玄撰

##### 金光明懺法補助儀（一卷　南實北輔）

宋天臺東掖山沙門遵式集

緣起第一。按文開章以定銓次第二。別明禮請灑散二法第三。略明能請及所求離過第四。總示事理觀慧所依第五。補助正修十科事儀第六。一嚴淨道場。二清淨三業。三香華供養。四召請誦咒。五讚歎述意。六稱名散灑。七禮敬三寶。八修行五悔。九旋遶自歸。十唱誦金光明典。

金光明最勝懺儀（五紙半　南實北輔）

宋四明沙門知禮集

大段與前儀同。而觀慧文略

##### 往生淨土懺願儀（十二紙　南實北輔）

沙門遵式。輒釆大本無量壽經。及稱讚淨土等諸大乘經。集此方法。流布諸後。普結淨緣。

一嚴淨道場。二明方便法。三明正修意。四燒香散華。五禮請法。六讚歎法。七禮佛法。八懺願法。九旋誦法。十坐禪法。

##### 請觀世音菩薩消伏毒害陀羅尼三昧儀（十四紙　南實北輔）

東山沙門遵式。始於天臺國清集。於四明大雷山蘭若再治。

敘緣起第一。明正意第二。一莊嚴道場。二作禮。三燒香散華。四繫念數息。五召請。六具楊枝淨水。七誦三咒。八披陳懺悔。九禮拜旋遶。十誦經。

##### 千手千眼大悲心咒行法（十五紙餘　南實北輔）

宋四明沙門知禮集

一嚴道場。二淨三業。三結界。四修供養。五請三寶諸天。六讚歎申誠。七作禮。八發願持咒。九懺悔。十修觀行。

##### 熾盛光道場念誦儀（十三紙半　前有靈鑑序　南實北輔）

宋天竺寺沙門遵式撰

第一設壇場供養。第二示方法。第三揀眾清淨。第四誦咒法。第五三業供養禮請陳意自為七。一供養。二奉請。三讚歎。四作法持咒。五禮拜。六懺悔。七行道旋遶。第六釋疑。第七誡勸檀越。

##### 觀自在菩薩如意輪咒課法（十紙半　南實北輔）

宋霅川沙門仁岳撰

一法式。二觀想。三禮讚。四持誦。五懺願。六證驗。七釋疑。

##### 禮法華經儀式（一紙餘　南實北輔）

宋四明沙門知禮集

##### 釋迦如來涅槃禮讚文（六紙餘　南實北輔）

宋霅谿沙門仁岳撰

##### 集諸經禮懺悔文（二卷北作四卷　南功北桓）

唐西崇福寺釋智昇撰

上卷共有六段。下卷約求生西方。明六時禮法。

##### 天臺智者大師齋忌禮懺文（六紙餘　南實北起）

宋天竺寺遵式述

#### 【二淨土】

##### 往生淨土決疑行願二門（九紙　南實北輔）

宋耆山沙門遵式撰

第一決疑門。一疑師。二疑法。三疑自。今並決之。

第二行願門。一禮懺門（即世稱小淨土懺）。二十念門。三繫緣門。四眾福門。

##### 淨土境觀要門（六紙餘　南刑北起）

元虎谿沙門懷則述

深明約心觀佛。境觀不二法門。

##### 蓮宗寶鑑（七卷）素

元廬山東林寺善法堂主優曇普度集

念佛正因第一。凡十四章。念佛正教第二。凡十九章。念佛正宗第三。凡八章。念佛正派第四。凡二十二章。念佛正信第五。凡六章。念佛正行第六。凡十四章。念佛正願第七。凡七章。念佛往生正訣第八。凡十二章。念佛正報第九。凡五章。念佛正論第十。凡二十五章。附楚山示眾念佛警語。曉山勸修淨業箴。

##### 阿彌陀經不思議神力傳（一紙餘）　貞

附隋錄未詳作者

#### 【三台宗】

##### 南嶽思大禪師立誓願文（一卷）　起

##### 天臺智者大師禪門口訣（一卷僅九紙半　南起北約）

##### 天臺智者大師別傳（一卷　南翦北起）

門人灌頂撰

##### 天臺八教大意（一卷　南翦北韓）

門人灌頂撰

前佛後佛。自行化他。究其旨歸。咸宗一妙佛之知 見。但機緣差品。應物現形。為實施權。故分乎八。頓。 漸。秘密。不定。化之儀式。譬如藥方。藏。通。別。圓所化之法。譬如藥味。

##### 國清百錄（四卷　南起北弊）

門人灌頂纂

卷第一二。立制法第一。敬禮法第二。乃至王重請書第五十。卷第三四。王謝義疏書第五十一。乃至論放生書第一百。後有戒應題。有嚴序。及新添智者大禪師年譜事跡。

##### 永嘉集（一卷　前有魏靜序）　起

唐慎水沙門玄覺述

舊分十門。慕道志儀第一。戒憍奢意第二。淨修三業第三。奢摩他頌第四。毗婆舍那頌第五。優畢叉頌第六。三乘漸次第七。事理不二第八。勸友人書第九。發願文第十。幽谿法師新定十門。皈敬三寶第一。發弘誓願第二。親近師友第三。衣食警戒第四。淨修三業第五。三乘漸次第六。事理不二第七。簡示偏圓第八。正修止觀第九。觀心十門第十。（幽谿有註二冊。可作四卷。尚未入藏。甚妙。南北兩藏皆無禪宗二字。流通作禪宗永嘉集。幽谿作永嘉禪宗集。）

##### 金剛錍（一卷　前有淨岳科序　南翦北起）

唐荊谿尊者述

序曰。圓伊金錍。以抉四眼無明之膜。令一切處。悉見遮那佛性之指。偏權疑碎。加之以剛。假夢寄客。立以賓主。觀者恕之。

##### 始終心要（一卷　南翦北起）

唐荊谿尊者述

##### 十不二門（九紙　南翦北起）

唐荊谿尊者述

一色心。二內外。三修性。四因果。五染淨。六依正。七自他。八三業。九權實。十受潤。即釋籤中結釋十妙文也。以是妙觀大體。故後人錄出別行。

##### 十不二門指要鈔（二卷　前有遵式序　南翦北起）

宋四明沙門知禮述

敘曰。十不二門者。本出釋籤。豈須鈔解。但斯宗講者。或示或註。著述云云。而事理未明。解行無託。荊谿妙解。翻隱於時。天臺圓宗。罔益於物。爰因講次。對彼釋之。命為指要鈔焉。蓋指介爾之心。為事理解行之要也。

##### 修懺要旨（九紙　南翦北起）

宋四明沙門知禮述

初通敘四行。二正明法華。三結歸止觀。

##### 法智遺編觀心二百問（一卷　南翦北起）

法孫繼忠集

四明沙門。謹用為法之心。問義於浙陽講主昭上人。

##### 天臺傳佛心印記（八紙　南刑北起）

元傳天臺宗教興教大師懷則述

深明性具圓宗。直指人心。見性成佛。不同餘宗緣理斷九。

##### 天臺四教儀（一卷　南翦北會）

宋高麗沙門諦觀錄

本宗八教大意。而詳於名相。略於前三教之十乘。

##### 天臺四教儀集註（十卷）　稼

元南天竺沙門蒙潤集

#### 【四禪宗】

##### 宗鏡錄（百卷　南阿至孰北策至谿）

宋永明寺智覺禪師延壽述

##### 景德傳燈錄（三十卷　南桓公輔北合濟弱）

宋景德東吳沙門道原纂

先敘七佛並偈。 始自摩訶迦葉。終於南嶽第九世。青原第十一世。共祖師一千七百十二人。內九百五十四人。有語見錄。餘七百五十八人。但存名字。盡二十六卷。寶誌。善慧。南嶽。天臺。僧伽。萬迴。豐幹。寒山。拾得。布袋。十人。及諸方雜舉徵拈代別語一卷。南陽大寂。乃至法眼等十二人廣語一卷。讚。頌。偈。詩。一卷。銘。記。箴。歌。一卷。

##### 續傳燈錄（三十六卷　南合濟弱扶北缺）

不出編錄人名。彙目義門云。靈谷寺沙門居頂編。

始自汾陽昭。終至天童禮。及諾庵肇。共三千一百一十八人。內一千二百零三人。有語見錄。一千九百零七人。但存名字。

##### 傳法正宗記（十卷　南綺北回）

宋明教禪師契嵩編修

前有上皇帝書。及許收入藏中書。劄子。並題跋等。始祖釋迦如來表一卷。迦葉至六祖傳。共五卷。正宗分家列傳一千三百零四人。共二卷。旁出略傳二百五人。宗證略傳十一。共一卷。定祖圖一卷。

##### 傳法正宗論（二卷　南回北綺）

宋明教禪師契嵩編修

共有四篇。廣明達磨大師。的有師承。以破唐沙門神穖之妄譏毀。兼破付法藏因緣傳。

##### 宗門統要續集（二十卷北作二十一卷　前有徑山希陵序耿延禧序　南漢惠北扶傾綺）

宋建康沙門宗永集

元保寍寺沙門清茂續集

釋迦文佛。西竺應化聖賢。二十八祖。東土六祖。四祖旁出。凡八世。五祖旁出。凡三世。六祖下旁出。凡二世。應化聖賢。未詳嗣法。亡名古宿。南嶽下凡十一世。共二百四十八人。五百五十三則機緣。青原下凡十世。共二百六十四人。五百五十四則機緣。續南嶽下至十八世。共二百一十二則機緣。續青原下至十四世。　共四十七則機緣。

##### 禪宗正脈（二十卷）勸賞

明弘治真如寺沙門如〔氶／巴〕集

於五宗機緣中。取其顯明簡直者集出。使人易曉。

##### 禪宗頌古聯珠通集（二十一卷　前有張掄序　南雞田赤北缺）

宋光孝寺沙門法應集　元沙門普會續集

明中天竺住山沙門淨戒重校

初集機緣三百二十五則。作頌宗師一百二十二人。頌有二千一百首。續加機緣四百九十三則。作頌宗師四百二十六人。頌有三千零五十首。

##### 六祖大師法寶壇經（一卷　前有明教嵩讚　南密北扶）

嗣祖比丘宗寶編　靈谷住持淨戒重校

韶州韋刺史。請師於大梵寺說法。師先說得法行由。次說摩訶般若波羅密義。並無相頌。次答實無功德之疑。次答願生西方之問（要人淨心則生淨土。不是說無西方也）。次示定慧一體不二。次示一行三昧。次示心不住法。道即流通。心若住法。名為自縛。次示教無頓漸。人有利鈍。次示坐禪元不著心。亦不著淨。亦不是不動。次示坐禪實義。次傳自性五分法身香。授無相懺悔。發四弘誓願。授無相三歸依戒。又說一體三身。及頌。

##### 古尊宿語錄（四十八卷　中有阿育王山住持大觀序　南密勿多士北缺）

賾藏主搜採　靈谷寺住持淨戒重校

南獄讓。馬祖一。百丈海。黃蘗運。臨濟玄。興化獎。睦州蹤。南院顒。風穴沼。首山念。石門聰。汾陽昭。唐明嵩。慈明圓。南泉願。子湖神力蹤。趙州諗。雲門偃。楊岐會。道吾真。白雲端。佛照光。北澗簡。物初觀。晦機熙。笑隱訢。仲方倫。覺源曇（有宋濂藏衣塔銘）。五祖演。葉縣省。神鼎諲。翠岩芝。法華舉。佛眼遠。大隋真。投子同。鼓山晏。洞山初（嗣雲門）。智門祚（嗣香林）。雲峰悅（嗣大愚）。雲庵文（嗣黃龍南）。瑯琊覺（嗣汾陽）。雲門庵主（頌古）。

##### 佛照禪師奏對語錄（宋孝宗時嗣大慧杲）

##### ○黃蘗山斷際禪師傳心法要（並宛陵錄一卷）　素

唐河東裴休集並序

即古尊宿語錄中重出。而稍略。

##### 萬善同歸集（六卷）　史

宋永明智覺禪師延壽述

明眾善所歸。皆宗實相。

##### 唯心訣（九紙餘）　素

宋永明智覺禪師延壽述

於中略標百二十種邪宗見解

##### 定慧相資歌（四紙欠）　素

##### 警世（二紙欠）　素

宋永明智覺禪師延壽述

##### 明覺禪師語錄（六卷　南回北綺）

明靈谷寺沙門淨戒重校

上堂。舉古。勘辨。拈古。偈頌。讚等共六卷

##### 圓悟佛果禪師語錄（十七卷　有耿延禧序及張浚序　南扶傾北漢惠）

學徒若平集　淨戒重校

上堂語六卷。開示法語三卷。小參示眾四卷。頌古一卷。拈古三卷。偈。頌。讚。一卷。

##### 大慧普覺禪師語錄（三十卷）說感武

宋乾道門人蘊聞集

##### 天目中峰和尚廣錄（三十卷）丁俊乂

元至治門人慈寂集

##### 真心直說（一卷）　敦

元曹谿山老衲知訥述
凡十五章。明正信。異名。妙體。妙用。乃至所往以釋疑問。後附誡初心學人文。又附皖山正凝禪師示蒙山法語。東山崇藏主送子行腳法語。蒙山示眾。蒙堂跋。

##### 高麗國普照禪師修心訣（一卷）　敦

直指心性本來同佛。既悟心已。或習輕。則用自性定慧門。或習重。則用隨相對治門。皆與先修後悟者不同。

##### 禪宗決疑集（一卷）　素

元西蜀智徹述

示提話頭工夫次第

#### 【五賢首宗】

##### 修大方廣佛華嚴法界觀門（已乏單本）

唐終南山釋杜順集

略有三重。真空第一。理事無礙第二。周徧含容第三。三中。又各辨十門。

##### 華嚴法界玄鏡（一卷北作二卷　南青北百）

唐清涼山大華嚴寺沙門澄觀述

即釋前法界觀門

##### 注華嚴法界觀門（一卷　前後有裴休淨源二序　南青北跡）

唐圭峰蘭若沙門宗密註

##### 修華嚴奧旨妄盡還源觀（十二紙　南青北跡）

唐京大薦福寺沙門法藏述

一顯一體。謂自性清淨圓明體。二起二用。謂海印森羅常住用。法界圓明自在用。三示三徧。謂一塵普周法界徧。一塵出生無盡徧。一塵合容空有徧。四行四德。謂隨緣妙用無方德。威儀住持有則德。柔和質直攝生德。普代眾生受苦德。五入五止。謂照法清虛離緣止。觀人寂怕絕欲止。性起繁興法爾止。定光顯現無念止。事理玄通非相止。六起六觀。謂攝境歸心真空觀。從心現境妙有觀。心境祕密圓融觀。智身影現眾緣觀。多身入一鏡像觀。主伴互現帝網觀。後有淨源序。

##### 華嚴金師子章（未有別行）

唐京大薦福寺沙門法藏述

因對武後問。借庭前金師子為喻。初明緣起。二辨色空。三約三性。四顯無相。五說無生。六論五教。七勒十玄。八括六相。九成菩提。十入涅槃。以顯華嚴教觀。

##### 金師子章雲間類解（十三紙　南青北百）

宋沙門淨源述

##### 禪源諸詮集都序（四卷　前有惟大等四序）　敦

亦名禪那理行諸詮集。圭峰山沙門宗密述。今但存序。大意先判三宗三教。然後會為一味。以息鬥諍。意則美矣。惜其未盡善也。夫論宗意教意。則不可有三。此圭公所知也。若論宗門教門。則非止局三。此圭公所昧也。又彼云南嶽天臺。依三諦之理。修三止三觀。教意雖最圓妙。然其趨入門戶次第。亦只是前之諸禪行相。此則似僅涉獵次第禪門。及童蒙止觀二書。絕未睹見大乘止觀。摩訶止觀者矣。今據大乘止觀。摩訶止觀。何嘗不頓同佛體。迥異諸門乎。又彼云諸部般若千餘卷經。及中百門論等。皆說破相教。智度論百餘卷。亦說此理。但論主通達不執。故復將大小乘法相。潛同後一真性宗。今問。智論。中論。皆龍樹所造也。何以一執一不執乎。又龍樹尚能通達不執。潛通後宗。佛說般若。豈反有執。止名破相乎。般若經云。菩薩欲具足一切佛法者。當學般若。謂之唯說破相。可乎。又彼云。心是名。知是體。譬如水是名。溼是體。尤為可笑。夫說水。口固不溼。即說溼。口豈溼哉。說心。固不得體。即說知。豈便得體哉。故古人云。知之一字。眾妙之門。又云。知之一字。眾禍之門。而圭公乃於能詮文字。妄分親疏。何耶。又彼云。法華且收二乘。至涅槃經。方普收六道。尤為可笑。調達授記。不收地獄乎。龍女成佛。不收畜生乎。妙莊悟道。不收邪見乎。散心稱名。童子聚沙。不收人天乎。又彼云。破相止說二諦。性宗則為三諦。是誠未究七種二諦五種三諦之旨者也。嗚呼！淺矣。

##### 原人論（八紙半　南青北跡）

唐終南山草堂寺沙門宗密述

斥迷執第一（習儒道者）。斥偏淺第二（習佛不了義教者）。直顯真源第三（佛了義實相教）。會通本末第四（會前所斥同一真源皆為正義）。

##### 華嚴原人論解（四卷）　茲

元長安大開元寺沙門圓覺述

即解前論。科一卷。解三卷。

##### 註華嚴七字經題法界觀門三十頌（二卷）　史

元歸德法雲沙門琮湛集註

右註。解夷門山廣智大師本嵩所述經題觀門偈頌。點示初機禪門眼目。

#### 【六慈恩宗】

##### 真唯識量

宋永明壽禪師宗鏡錄中節出

##### 八識規矩補註（二卷）　敦

明魯庵沙門普泰註

##### 六離合釋（附補註後）

#### 【七密宗】

##### 陀羅尼雜集（十卷　南封北卿）

未詳撰者今附梁錄

- 卷第一。七佛所說神咒。並八菩薩所說神咒。合十五首。
- 卷第二。釋摩男。阿難比丘。普賢菩薩等。共十八咒。
- 卷第三。摩醓首羅天等。共咒十一首。文殊說四弘誓。虛空藏說四淨土妙行。觀世音說四攝法。救脫說四弘誓。跋陀和說八菩薩妙行。大勢至說四誓利益眾生。心無疲倦。得大勢說四事擁護作佛事者。堅勇說四菩薩妙行。並諸菩薩天龍。各各說偈。
- 卷第四。阿彌陀鼓音聲王陀羅尼等。共咒二十一首。
- 卷第五。除一切恐畏毒害伏惡魔陀羅尼等。共咒二十七首。
- 卷第六。除腫陀羅尼等。共咒九首。五戒神名二十五。三歸神名有九。護伽藍神名十八。燒香散華等咒。共二十二首。
- 卷第七。滅一切罪得一切所願陀羅尼等。共咒七十九首。
- 卷第八。六字大陀羅尼經等。共咒二十二首。
- 卷第九。阿吒婆拘上佛陀羅尼等。共咒十首。歎佛三昧經一段。
- 卷第十。定志慧見陀羅尼等。共咒三十一首。

##### 顯密圓通成佛心要集（二卷　有陳覺序　南營北封）

宋北遼金河寺沙門釋道集

開示修行一真大法界心。及持誦準提咒法。然與準提三譯。及尊那經。並不全合。

##### 密咒圓因往生集（一卷　有賀宗壽序　南營北封）

智廣慧真編集　金剛幢譯定

集諸經神咒三十三段。華梵並書

#### 【八律宗】

##### 曇無德部四分律刪補隨機羯磨（二卷北作四卷　南猶北存）

唐沙門釋道宣撰

##### 南海寄歸內法傳（四卷　南功北尹）

唐沙門釋義淨撰

凡四十章

##### 說罪要行法

##### 受用三水要行法

##### 護命放生儀軌法（三法合卷　南功北桓）

三法並義淨法師作