## 閱藏知津卷第三十

北天目沙門釋智旭 彙輯

### 【小乘經藏之五】

#### 正法念處經（七十卷）非寶寸陰是競資

元魏中天竺婆羅門瞿曇般若流支譯

十善業道品第一。因外道說佛法與彼無別。新學比丘不能答。告舍利弗。舍利弗令問佛。佛為具說十不善果報差別。及說十善世出世果。　

生死品第二。說比丘應觀察生死過患。次第修十地行等。　

地獄品第三。說十惡因。感得種種地獄苦報差別。善能親察。乃至得十三地。　

餓鬼品第四。說三十六種餓鬼因果差別。觀察得十五地。　

畜生品第五。說畜生品類差別最多。及說脩羅與天鬥戰事。觀察得十七地。　

觀天品第六。觀察四王。及三十三天。得十八地。又觀夜摩天有三十二處。隨業受果。樂盡苦生。有夜摩天王。及鵝王。孔雀王。諸天鳥等說種種訶放逸法。　

身念處品第七。說內身觀。四大調與不調。戶蟲行業。諸風作用等。作外身觀。四洲眾生苦樂因果。生死不斷。觀已厭離。

◎妙法聖念處經（八卷今作四卷）忠

宋中印土沙門法天譯

說十善法。及厭離行等。訶酒過失。及十惡等。讚歎護戒。及說天上諸偈。大意與正法念處經同。

#### 佛說生經（五卷）璧

西晉月支國沙門竺法護譯

- 一那賴經。說佛昔為仙人名那賴。此云無樂。說法令方跡王斷愛。今復說法斷比丘欲想。令證果。　
- 二分衛比丘經。說此比丘昔為鱉時。亦曾係意獼猴。而不遂所願。　
- 三和難經。說和難釋子輒度人。昔時亦曾受博掩子所欺。　四邪業自活經。亦說和難釋子往事。　
- 五是我所經。說慳鄙長者曾為鳥。名我所。　
- 六野雞經。說野貓巧誘野雞因緣。貓即旃遮比丘。雞即佛是。　
- 七前世諍女經。說調達最初結怨之由。　
- 八墮珠著海中經。說佛昔時抒海事。　
- 九旃闍摩暴志謗佛經。說尼謗佛夙緣。　
- 十鱉獮猴經。亦說暴志昔為鱉婦。調達為鱉。佛為獼猴。　
- 十一五仙人經。說一仙人侍四仙人事。四仙人。即前後四佛。梵志。即調達。　
- 十二舅甥經。亦佛及舍利弗調達往事。　
- 十三閒居經。為梵志說出家閒居行。　
- 十四舍利弗般涅槃經。說尊者雖入滅。五分法身不滅。人宜自求歸依。處於法地。歸命於法。不處他地。不歸餘人。　
- 十五子命過經。為喪子墮憂者說法。令悟無常。　
- 十六比丘各言志經。與中阿含牛角娑羅林經上同。　
- 十七迦旃延說無常經。　
- 十八和利長者問事經。佛問長者四大諸法。長者一一能答。　
- 十九心總持經。說大乘法。而有咒。　
- 二十護諸比丘咒經。　
- 二十一吉祥咒經。　
- 二十二總持經。大似華嚴經中略出少許。　
- 二十三所欣釋經。說所欣釋今昔麤獷事。　
- 二十四國王五人經。說舍利弗。阿那律。阿難。輸輪。及佛往因。與今事同。　
- 二十五蠱狐烏經。說調達與拘迦利。昔為狐烏。互相謬歎。今亦復然。　
- 二十六比丘疾病經。即佛躬看病比丘事。　
- 二十七審裸形子經。外道遣人覓佛短。反受佛化。得見道跡。因說夙事。　
- 二十八腹使經。阿難勸匿王於饑世供佛及僧。佛說其往因。曾以腹使之語。利益眾人。　
- 二十九弟子命過經。有弟子命過生天。見佛得道。其師憶之。佛為安慰說法。並說昔時仙人愛小象緣。　
- 三十水牛經。說昔時水牛王忍獼猴辱。而梵志殺此獼猴。今外道亦然。　
- 三十一兔王經。說兔王捨身奉仙人事。仙人。即錠光佛。免王。即釋迦也。　
- 三十二無懼經。說昔人行道。死時無懼。得生內院。　
- 三十三五百幼童經。童子行善遇水厄。生內院。　
- 三十四毐草經。說大林毒草喻。警人勤去三毒。　
- 三十五鱉喻經。喻三界無安。　
- 三十六菩薩曾為鱉王經。說鱉王忍苦。不害商人事。　
- 三十七毒喻經。說子息不肯行毒以為喻。喻人不宜行毒。宜去三毒。行六度等行。　
- 三十八誨子經。說母善誨子事。歎後世人子。有從不從。　
- 三十九負為牛者經。說佛救牛因緣。　
- 四十光華梵志經。說維衛佛時梵志。即是今佛。眾眷屬。即今眾會。　
- 四十一變悔喻經。居士出家。後又變悔。樹神現尼身以覺悟之。乃得證道。
- 四十二馬喻經。馬能調良。則受快樂。佛調眾生。亦復如是。　
- 四十三比丘尼現變經。二尼現變。化度惡人。　
- 四十四孤獨經。說昔時孤獨人能作福。有子反受其累。以喻迷心而生五陰六衰之患。　
- 四十五梵志經。佛為梵志一家說法。令各得益。因說昔事亦爾。　
- 四十六君臣經。說調達昔為大猶王。佛為密善財大臣。　
- 四十七拘薩國烏王經。說四將昔為四烏事。　
- 四十八蜜具經。授梵志施蜜者緣覺記。並說其往因。　
- 四十九雜讚經。有比丘尼子出家。不順道法。母誨不從。父勅不順。後遇大苦。佛因說其曾為烏時。亦遭此苦。　
- 五十草驢馳經。比丘妄授客比丘籌。後取衣鉢辱主乃去。佛說草驢馳梵志往因。　
- 五十一孔雀經。說往時孔雀。令烏無光。今佛令外道失彩。　
- 五十二仙人撥劫經。即往古仙人觸女失通事。　
- 五十三清信士阿夷扇持父子經。父不喜其子。子他出後。方思之。喚不肯歸。佛因說昔時獼猴師事。　
- 五十四夫婦經。夫不喜其妻。妻出家證果。後方喚之。佛因說其夙緣。　
- 五十五譬喻經。
  - 一說昔時比丘化油供佛緣。比丘。即然燈佛。老母施油者。即釋迦佛也。
  - 二說大魚救荒結緣事。
  - 三說首達謗惟先墮獄事。首達。即釋迦。惟先。即阿彌陀佛。
  - 四說梵志儒童爭座成怨事。梵志。即調達。儒童。即釋迦。梵志發惡願已。大修功德。乃得世世與佛相值。
  - 五說驢隨馬。則與馬相似。隨驢。則仍似驢。誡人宜隨善知識。
  - 六說盜天像金頭。稱南無佛。即得取去。人方知天不如佛。
  - 七說狗伏床下聽經。得為比丘尼證果。
  - 八說貧人乞得天帝瓶。墮地破之。便無所堪。喻人初聞佛法。能行精進。所願必得。後小懈怠。忘失經戒。譬如瓶破也。

雜有大乘法

#### 佛說義足經（二卷）璧

吳月支國優婆塞支謙譯

- 桀貪第一。
- 優填王第二。
- 須陀利第三。殺女謗佛事。
- 摩竭梵第四。
- 鏡面王第五。盲人摸象喻。
- 老少俱死第六。
- 彌勒難第七。
- 勇辭梵志第八。
- 摩因提女第九。
- 異學捔飛第十。
- 猛觀梵志第十一。
- 法親梵志第十二。
- 兜勒梵志第十三。
- 蓮華色比丘尼第十四。佛從忉利天來事。
- 子父共會第十五。佛與父王相見。令證果事。
- 惟樓勒太子第十六。即琉璃王害釋種事。

十六經各有義足偈。故總名義足經。而譯文甚為難曉。

#### 佛說大安般守意經（二卷　有康僧會序）敬

後漢安息國沙門安世高譯

佛在越祇國舍羇瘦國說。大似論體。（六行。四諦。十黠。法門。）

#### 禪祕要法經（三卷　南尺北竭）

姚秦天竺沙門鳩摩羅什譯

- 一為迦絺那。難陀。說繫念觀左腳大指法。次為大眾說第一繫念額上。
- 第二觀白骨。
- 第三津膩慚愧觀。
- 第四肨脹膿血。及易想觀。
- 第五觀薄皮。
- 第六厚皮蟲聚觀。
- 第七極赤淤泥濁水洗皮雜想。
- 第八新死想。
- 第九具身想。
- 第十節節解觀。
- 第十一白骨流光觀。
- 第十二四大觀。亦名八十八使境界。
- 第十三結使根本觀。
- 第十四易觀法。及地大觀。又觀外四大。亦名漸解學觀空。
- 第十五四大觀。
- 第十六四大觀。
- 第十七身念處觀。
- 第十八一門觀。具見七佛等。
- 第十九觀佛三昧。亦名灌頂法。
- 第二十數息觀。為禪難提比丘說。
- 第二十一煖法觀。為槃直迦說。
- 第二十二觀頂法。
- 第二十三觀助頂法方便。
- 第二十四火大觀。
- 第二十五火滅觀。
- 第二十六正觀。得須陀洹道。
- 第二十七真無我觀。滅水大想。向斯陀含。
- 第二十九水大觀。得斯陀含。
- 第三十風大觀。成阿那含。

次為阿祇達說往昔因緣。教修慈心。及說賢聖空相應心境界。分別十一切入相。阿難請問經名。並示四法。及囑修者。慎勿輕與人知。

#### 治禪病祕要經（二卷　南善北慶）

北涼安陽侯沮渠京聲譯

治阿練若亂心病七十二種法（尊者舍利弗所問。出雜阿含阿練若雜事中）。治噎法。治行者貪婬患法。治利養瘡法。治犯戒法。念七佛。念三十五佛。念諸菩薩。念大乘心。觀於空法。想佛捉水灌頂。復想墮獄。稱三寶名。蒙光救拔。然後八百日苦役。七日觀白毫相。又教作毐蛇觀。更作苦役。更觀一佛。更修不淨觀成。又誦戒經八百徧。然後復淨。治樂音樂法。治好歌唄偈讚法。治水大猛盛。因是得下法。治因火大頭痛。眼痛。耳聾。法。治入地三昧。見不祥事。驚怖失心法。治風大法。初學坐者鬼魅所著。種種不安。不能得定。治之之法（尊者阿難所問）。

此經雖云出阿含部。而多有大乘法要。

#### 陰持入經（二卷　南孝北竭）

後漢安息國沙門安世高譯

說五陰六入等法相。及說三十七品等。

#### 五百弟子自說本起經（一卷）孝

西晉月支國沙門竺法護譯

前二十九品。諸弟子各說本因。第三十品。佛說九惱本因。（似未完）

#### 佛說光明童子因緣經（四卷今作二卷　南斯北夙）

宋北印土沙門施護譯

王舍城善賢長者妻懷妊。長者問佛。佛記其生男。受天福。出家證果。長者誤信外道語。以毒藥摩妻腹。妻死。焚之。佛與大眾往視。子從火中坐蓮華生。佛命頻婆娑羅王。取以為子。後仍歸長者家。能辨白〔曡＊毛〕新舊。受天福樂。畏阿闍世。遂求出家證果。佛為比丘說其夙因。

#### 摩登伽經（二卷 南善北慶）

吳天竺沙門竺律炎共支謙譯

度性女品第一。說一咒護阿難。又說六句神咒。　

明往緣品第二。帝勝伽欲聘蓮華實女為息。　

示真實品第三。破五祠邪。示真菩提法。　

眾相問品第四。帝勝伽說三章二十一句咒。三章八句咒。　

說星圖品第五。說二十八宿事。　

觀災祥品第六之一。說人生所逢星紀善惡之相。六之二。說月在眾星所應為事。及地動等吉凶。　

明時分別品第七。說四時晝夜長短等法。及出古今夙習因緣。

舍頭諫經（一卷　南善北慶）

西晉月支國沙門竺法護譯

此云虎直。阿難昔名也。即摩登伽經異出。

摩鄧女經（二紙餘）慶

後漢安息國沙門安世高譯

為此女說眼鼻口耳聲步不淨而證果

摩鄧女解形中六事經（二紙餘）慶

附東晉錄

同上。二經皆摩登伽經第一品異出

#### 佛說柰女耆域因緣經（一卷　南慶北尺）

後漢安息國沙門安世高譯

說柰女生奈樹上。後與萍沙王生耆域。為世名醫。治種種奇病。並出往因。

佛說奈女耆婆經（一卷　南慶北尺）

後漢安息國沙門安世高譯

與上經同。而文稍略

#### 佛說福力太子因緣經（上中下合卷 南馨北夙）

宋北印土沙門施護譯

阿難。聞二百億。阿尼樓陀。舍利子。各言色相。精進。工巧。智慧。行業。多獲義利。以問世尊。佛言。智慧為最勝。而修福因。又為極勝。即說往時眼力王四子。及最後一子事。

#### 佛說業報差別經（一卷　南與北當）

隋洋川郡守瞿曇法智譯

佛在舍衛國祇園。為力提耶子。首迦長者。說一切眾生繫屬於業。依止於業。隨自業轉。因廣明一切業。各有十種。最為詳明。

#### 佛說輪轉五道罪福報應經（四紙欠　南孝北當）

劉宋中天竺沙門求那跋陀羅譯

佛在迦維羅大樹下。說罪福報應。慈悲懺法中廣引之。

#### 佛說十八泥犁經（五紙欠）敬

後漢安息國沙門安世高譯

說十八地獄受苦。及壽命長遠。

雜藏經（八紙餘　南善北璧）

東晉平陽沙門釋法顯譯

前半皆鬼問。目連答。後半更有多種因果。又有現在國王出家等種種緣。又一華獻佛。羅漢及彌勒。亦不知其果報邊際。俟成佛乃知之。

鬼問目連經（三紙欠　南善北璧）

後漢安息國沙門安世高譯

出雜藏經

△餓鬼報應經（六紙欠　南善北璧）

失譯人名附東晉錄

與上經同。而多幾則。

#### 佛說十二品生死經（半紙餘　南孝北當）

劉宋中天竺沙門求那跋陀羅譯

從聖至凡。生死有十二品不同。以勸誡人。

#### 佛說淨意優婆塞所問經（四紙半　南斯北夙）

宋北印土沙門施護譯

佛在祇園。淨意來問長壽短壽。乃至愚癡。智慧八種因緣。佛具答之。

#### 無垢優婆夷問經（二紙餘）當

元魏中天竺婆羅門瞿曇般若流支譯

答掃佛塔地。乃至襌四梵行。歸戒。功德差別。並現舌相。以決其疑。

#### 阿難問事佛吉凶經（五紙餘　南善北慶）

後漢安息國沙門安世高譯

佛答以持戒敬信。則得吉。毀犯輕慢。則得凶。復問答殺生。及惡意向師向善人二種惡報。復問答末世俗弟子理生之事。阿難重頌。請佛住世。

慢法經（一紙　南善北慶）

西晉沙門釋法炬譯

阿難分別經（四紙半　南善北慶）

乞伏秦沙門釋聖堅譯

皆阿難問事佛吉凶經同本

#### 佛說分別善惡所起經（一卷）敬

後漢安息國沙門安世高譯

明十善十惡所有果報。中明飲酒三十六失。後有偈。頌善惡二報。

#### 佛說較量壽命經（八紙餘　南力北則）

宋中印土沙門天息災譯

說娑婆一切壽命長短之數

#### 十二緣生祥瑞經（上下合卷　南盡北則）

宋北印土沙門施護譯

以十二月一日。各從一有支算起。斷種種吉凶事。後說十二生肖。

#### 佛說處處經（一卷）敬

後漢安息國沙門安世高譯

似律中雜雜因緣

天請問經（二紙餘）當

唐大慈恩寺沙門釋玄奘譯

說福非火所燒。少欲最安樂等。共九問九答。皆切於開示眾生者。

#### 佛說分別緣生經（一紙餘　南凊北薄）

宋中印土沙門法天譯

佛初成道。思念世間苦樂諸法。無有能了知者。梵王便來證成。佛更為梵王說十二緣生之法。

#### 嗟韈曩法天子受三歸依獲免惡道經（三紙餘　南力北則）

宋中印土沙門法天譯

天子應墮豬身。帝釋教以三歸。乃生兜率陀天。

#### 佛說出家功德經（四紙餘）當

失譯人名附三秦錄

佛聞鞞羅羨那王子樂音。記彼七日命終。阿難勸令一日一夜出家。命終之後。七返生六欲天。當得辟支佛道。阿難因問放人出家之福。障人出家之罪。佛具答之。

#### 佛說大迦葉本經（四紙餘　南孝北當）

西晉月支國沙門竺法護譯

佛為大迦葉說制心法

#### 佛說龍王兄弟經（二紙欠　南尺北敬）

吳月支國優婆塞支謙譯

即目連降伏二龍事

#### 佛說羅云忍辱經（二紙半　南孝北當）

西晉沙門釋法炬譯

因羅云受打。佛乃廣讚忍辱之道。

#### 佛說梵摩難國王經（一紙餘）當

失譯人名附西晉錄

王子均鄰儒出家證果。為父說法。亦證初果。佛因勅眾僧臨飯時。說僧跋。僧跋者。眾僧飯皆悉平等。

#### 佛說普達王經（三紙欠）當

失譯人名附西晉錄

夫延國王禮沙門足。諸臣諫之。王命覓一切頭賣之。惟人頭不可賣。乃至丐者亦不肯受。因勸人生信心。遙請佛來國說法。佛並說其夙緣。

#### 佛說末羅王經（一紙餘　南孝北當）

劉宋居士沮渠京聲譯

為移石人說四力。一精進力。二忍辱力。三佈施力。四父母力。又生。老。病。死。為四力。

#### 佛說摩達國王經（一紙　南孝北當）

劉宋居士沮渠京聲譯

羅漢比丘以宿業。為王養視官馬。七日後現神通。化王歸佛。證初果。

#### 佛說旃陀越國王經（二紙半餘　南孝北當）

劉宋居士沮渠京聲譯

王小夫人懷孕。大夫人以金賂婆羅門。譖殺埋之。兒於塚中得產。其母半身不朽。飲乳三年。至六歲時。佛度出家。證阿羅漢。乃以神通。化其父王令歸三寶。佛因具說夙緣。無數人聞之得道。

#### 萍沙王五願經（六紙）璧

吳月支國優婆塞支謙譯

先敘萍沙王五願。後敘弗迦沙王出家。宿窯家。佛夜為說法。證三果。次日命終。

#### 佛說五王經（四紙餘）當

失譯人名附東晉錄

五王共相友善。四王各說世樂。惟普安王說出世樂。因引四王見佛。佛為說世間八苦。遂同出家修道。

#### 犍陀國王經（一紙餘）敬

後漢安息國沙門安世高譯

婆羅門譖殺毀樹者。牛不害折角者。王乃從此信佛。佛因說其往因。

#### 未生怨經（三紙欠）敬

吳月支國優婆塞支謙譯

說瓶沙王受害事。與律中大同小異。

#### 琉璃王經（六紙）璧

西晉月支國沙門竺法護譯

說滅釋種。墮地獄。始末。

#### 阿闍世王問五逆經（四紙餘　南尺北敬）

西晉沙門釋法炬譯

預記王當一墮獄。即出。二十劫不墮三惡道。最後成辟支佛。名無穢。