## 閱藏知津卷第二十六

北天目沙門釋智旭 彙輯

### 【小乘經藏之一（即阿含部）】

述曰。阿含。亦云阿笈多。此翻教。又翻無比法。又翻法歸。蓋是萬法之淵府。總持之林苑。是故通則大小二教。皆號阿含。別則小開四部。謂增一。明人天因果。長。破邪見。中。明深義。雜。明禪法。又復約別。雖云在第二時。實則通該一代。良由一類眾生。始終見小。直至示入涅槃。不聞大教。凡是三印所印。悉宜收入此部。

#### 增壹阿含經（五十卷　前有釋道安序）形端表正空

苻秦兜佉勒國沙門曇摩難提譯

序品第一。先偈讚述意。次彌勒菩薩告賢劫大士。及諸天。共流布法。阿難以此法。囑累優多羅尊者。大迦葉隨問。何以獨囑此增壹阿含。何以獨囑優多羅。阿難答曰。增一即是一切法。優多羅曾受持七佛之法故也。　

十念品第二。念佛。念法。念僧。念戒。念施。念天。念休息。念安般。念身非常。念死。　

廣演品第三。廣說十念法門。　

弟子品第四。佛說百比丘各有第一法。　

比丘尼品第五。說五十尼功德。　

清信士品第六。說四十優婆塞功德。　

清信女品第七。說三十優婆斯功德。　

阿須倫品第八。說阿須倫欲犯日而不能。喻波旬不能得如法比丘六根之便。次說如來一人出世。饒益多人。令人入道。有智慧光。消滅無明。現助道法。如來若沒。人民失蔭。若復出世。人民光澤。三惡減少。無能及者。　

一子品第九。說一子一女喻。誡比丘善念專心。求於果證。次說不見一法疾於心者。次說不見一法眩惑於人。如女色者。次說亂想過失。不淨想力用。　

護心品第十。謂無放逸修善法。及說施主果報。亦勸比丘修福修信。　

不還品第十一。說滅一法。成阿那含。謂欲也。恚也。癡也。慳也。次說心難降伏。則受苦。心易降伏。則受樂。次說財利為害最重。提婆達因利養入泥犁。　

一入道品第十二。說一入道。能證泥洹。謂滅五蓋。思惟四意止。次勸修慈三業。說佛為世尊。說瞻病功德。阿練若頭陀功德。讚迦葉年老不捨頭陀行。能令佛法久住於世。成就三乘道果。次說提婆達因利養障無上道。次明提婆達愚人。不知善惡報。故作是說。何處有惡。惡從誰生。誰作此惡。而受其報。次更二番訶利養過。　

利養品第十三。說脩羅陀因利養退道。佛滅味欲而證道。摩利夫人說愛別離苦。以悟王心。佛。及舍利弗。為長者說身心有患無患法。佛為婆羅門說二十一結。必墮惡趣。一瞋。二害。三眠。四調。五疑。六怒。七忌。八惱。九嫉。十憎。十一無慚。十二無愧。十三幻。十四姦。十五偽。十六諍。十七憍。十八慢。十九妒。二十增上慢。二十一貪。息此二十一結。修慈悲喜護。便證三明。佛以偈答帝釋。釋問須菩提病。　

五戒品第十四。說殺等。墮三塗。不殺等。人天得道。　

有無品第十五（二法初）。說有無二見過患。分別二施。二業。二恩。智愚二像貌。思惟二法。禮如來。禮法塔寺。二因緣起正見。謂受彼教誨。內思止觀。　

火滅品第十六。難陀成道。魔擾之而不動。為波斯匿王說法。佛為比丘說二涅槃。烏豬二喻。驢牛二喻。善不善二行。邪正二法。燭明之法。忍思惟二力。阿那律為梵志說法。佛記羅云漸當得道。　

安般品第十七。佛為羅云說安般法。令證果位。說如來輪王出世甚難。支佛羅漢亦難。二法甚為煩惱。邪見一切不可貴。正見一切可貴。欲無厭足。如頂生王。善惡知識。如黑白月。貢高為惡知識。不貢高為善知識。周利槃特。及舍利弗。化世典婆羅門。提婆達勸太子弒父。佛為比丘說當捨非法。行正法。　

慚愧品第十八。讚慚愧二法。分別二無厭足。當習法施。勿習食施。佛令迦葉受梵志婦食。俾其夫婦證果。降伏醉象。令大眾獲益。執難陀見天堂地獄。而令證果。為大愛道說禮佛法。說二人謗佛。謂法說非法。非法說法。二人獲福。謂稱譽應稱譽者。不稱不應稱者。　

勸請品第十九。佛初成道。梵王請轉法輪。為五比丘說捨苦樂二事。行八正中道。為天帝說斷欲法。目連重往驗之。佛說二人無恐怖。師王。及羅漢。二法無智慧。不問。不精進。二法常貧賤。阻施。及不施。二法生貧家。不孝。不事勝。佛涅槃後。須深女。問大拘絺羅優蹋藍弗等二人。何時盡苦際。迦遮延為婆羅門說老地壯地法。佛說二人難得。一說法。二聞法奉行。為諸童子說應念返復。不忘小恩。　

善知識品第二十。歎善知識功德。為五百比丘訶惡知識過。受其懺悔而證道果。因曇摩留支。說錠光佛時之事。為比丘說師子似羊法。讚知返復人。訶懈怠法。勸修止觀。勸修恭敬精進。說無信及慳貪人。難與說法。供養父母。及一生補處菩薩。得大果報。勸供養父母。教朱利槃特誦掃篲。悟除垢義。教比丘除愛。則離愛怨二苦。　

三寶品第二十一（三法初）。首明三自歸之德。次明三福業。一施。二平等四無量心。三思惟七覺支。次明三緣受胎。應方便求斷。次明欲起慈心。應緣三寶。次因瞿波離謗二尊者。墮大地獄。而勸修三善行。次明三法盡漏。謂諸根寂靜。飲食知節。不失經行。次明風痰冷三患。酥蜜油為良藥。貪瞋癡三患。不淨慈心因緣為良藥。次明三惡應捨。三善應修。次明欲。色。痛。各有味。有過。有捨離法。次明應於三不牢要。求成牢要。謂身。命。財。　

三供養品第二十二。如來。羅漢。輪王。應供養。於三寶所。種善根不可盡。當以四念處滅三痛。三事宜覆。女人。咒術。邪見。三事宜露。日。月。佛法。應觀三有為相。愚有三相三法。智有三相三法。即三業也。戒定慧三法不可覺知。覺則成道。三法可愛而不可保。謂少壯。無病。長壽。三事速入惡趣。謂貪欲。睡眠。掉戲。三法無厭足。謂貪欲。飲酒。睡眠。　

地主品第二十三。佛為波斯匿王說作福無厭。宜如昔王。帝釋試婆拘盧能說法。佛以琴喻。化二十億耳比丘。佛為波斯匿王說婆提長者因緣。勸行廣施。佛為阿難說戒。聞。施。三妙香。佛因提婆達。為比丘說不著利養。能獲戒定慧法。說三不善根墮三惡。三善根生人天。分別三聚。謂邪。正。不定。分別三惡觀三善觀果報。　

高幢品第二十四。念三寶得無畏。猶諸天念三幢勝脩羅。為毗沙鬼說法。救那優羅小兒。為釋種說法王勝於輪王。為比丘說無常。為五比丘說法。乃至度三迦葉。度釋種。為比丘說三齋日。天王使者。太子。及自身。觀察世間。應受八齋法。為比丘說三事現在前。獲福無量。一信。二財。三持梵行者。為鬥諍比丘說長壽王事。為大將讚阿那律等三人。為比丘說三結使過患。一身邪。二戒盜。三疑。為比丘說三三昧。　

四諦品第二十五（四法初）。說知四諦者出苦。不知者墮五道中。說四法饒益。一親近善知識。二聞法。三知法。四法法相明。說如來出世。便成四未曾有法。說擔。持擔。擔因緣。捨擔。說四生應捨離。舍利弗說四人。謂有結無結。各論知與不知。佛說生熟四果。似四種人。說鳥聲形四料簡。說雲雷雨四料簡。皆喻比丘。　

四意斷品第二十六。說無放逸。修行四意斷。如地。如輪王。如月。如婆斯華。為匿王說先闇後明等四人。為比丘說老。病。死。愛別離。四不可喜。應覺四法。謂戒。定。慧。解脫。為匿王說老。病。死。無常。猶四山來合。說諸行無常。苦。無我。涅槃。休息。舍利弗為眾說四辯。佛為舍利弗說四不可思議事。謂世界。眾生。龍。及佛土。因舍利弗目連滅度。佛為阿難說四人應起塔。謂輪王。聲聞。支佛。如來。說婆迦梨比丘得四諦。魔欲覓其生處不可得。　

等趣四諦品第二十七。佛勅人親近舍利弗目連。聞其廣演四諦義。佛說外道不能分別四受。謂欲受。見受。戒受。我受。佛為長者說至心佈施。及作房。三歸。五戒。慈心。厭離。功德轉勝。佛為比丘說日出喻。為彌勒說四法具足六度。為比丘說四無畏。說四眾多聞。博古通今。為第一。說四金翅鳥食四龍。而不能食事佛者。以如來行四等心故。說惠施有四功德不可稱量。謂知時。自手。淨潔。極妙。說四人可敬。謂持信。奉法。身證。見到。　

聲聞品第二十八。目連。迦葉。阿那律。共化跋提長者。賓頭盧化老母難陀。佛因長者。為比丘說授三歸五戒法。許分分受。佛說日月四翳。喻欲。恚。癡。利養。四結。佛為童子說四種座。卑座。天座。梵座。佛座。佛令鹿頭梵志擊骨。辨男女病原。及所生處。惟不能辨阿羅漢骨。梵志因出家成道。說四界八界義。佛為比丘說四大廣演之義。謂契經。律。阿毗曇戒。或非經本。或是義說。或戒行與味相應。或真是佛說。佛為匿王說世間四事。先苦後樂。亦為比丘說四事先苦後樂。謂梵行。誦習。坐禪。數息。能得四禪四果之樂。佛說四果。一如黃藍花。一如芬陀利。一似柔軟。一柔軟中柔軟。　

苦樂品第二十九。說先苦後樂等四人。說身樂心不樂等四人。說四梵福。一起塔。二治故寺。三和合聖眾。四請轉法輪。說四食宜捨離。說四辯宜求成就。說四事不可思議。當思四諦。說四神足當修行。說四起愛法莫貪著。謂四事供養。說四姓出家。同名釋子。如四河入海。說四等心。名為梵堂。　

須陀品第三十。須陀沙彌隨佛問隨答。佛讚印之。許其即為比丘。老比丘舒腳眠。小沙彌正身坐。佛說眠者當生龍中。坐者當見四諦。阿那邠邸長者女修摩提。嫁滿財長者子。令其家供佛僧。同悟道。　

增上品第三十一。為生漏梵志說閒居處修成道法。為比丘說善知識應以四事教諸父母知親。謂恭敬三寶。受持戒律。為比丘說四事行跡。謂苦樂各有愚惑速疾。應奉行苦速疾行跡。為四梵志不兔無常。說四法本。所謂無常。苦。無我。滅盡為涅槃。說諸天四園四池。比丘亦四園四池。四等為園。四三昧為池。說四蛇。五持刀。六怨家喻。說身。口。意。命。善生善處。惡生惡處。修四禪得盡漏。說初苦行不得道。依戒。定。慧。解脫。四賢聖道而成佛。為天人說四流。四樂。四諦法。說比丘當修無常想。為二弟子訶勝負心。　

善聚品第三十二（五法初）。說信等五根為善聚。貪等五蓋為不善聚。說禮佛五功德。說佛以天眼。見閻羅王將五天使。詰責罪人。及說地獄眾苦。誡諸比丘當滅五結。修行五根。說自恣時。眾僧清淨。印讚多耆奢造偈第一。說天子五衰相現。歸佛得免惡道。為長者子。出家證道。尊者那羅陀為文茶王說除憂經。謂除去五愁憂刺。佛說病人五法難差。五法易差。又說瞻病人五法難差。五法易差。佛為師子大將說惠施五德。又為比丘說惠施五功德。又說應時施有五事。　

五王品第三十三。五國王各論一塵偏妙。佛言。平等論之。隨所好則各妙。然各有過失。各有出要。佛為月光長者。記其子尸婆羅當出家。後果同五百童子出家。福德第一。並說其往因。佛兩番說五戰鬥人。皆喻比丘。佛說掃地五事。掃塔五事。說長遊五難。不多遊五功德。說恆一處止。五非法。又說不一處住。五功德。佛因大火燒樹。說破戒受供。倍於猛火。　

等見品第三十四。舍利弗說戒成就人。乃至阿那含人。皆當思惟五陰苦惱。敘流離王滅釋因果本末。佛說諸天有五衰相。說出家有五毀辱法。一髮長。二爪長。三衣垢。四不知時宜。五多有所論。雞頭梵志以二金錢營供。諸天助之。乃至出家成道。佛說世間五事最不可得。謂不喪。不盡。不老。不病。不死。說五人不可療治。一諛諂。二姦邪。三惡口。四嫉妒。五無反復。說脩羅謂諸天非法。則被天縛。比丘興結使。則被魔縛。為阿難說五陰名盡法。為生漏梵志說使民減少因緣。　

邪聚品第三十五。說五事知是邪聚。應笑不笑。應喜不喜。應慈不慈。作惡不恥。聞善不著意。反是為正聚相。說如來出現。必為五事。一轉法輪。二度父母。三無信令信。四使發心。五授佛決。說五施無福。一刀。二毒。三野牛。四婬女。五神祠。五施福大。一園觀。二林樹。三橋梁。四大船。五住處。說女人以五力輕夫。夫以富貴力蔽之。魔以五塵力縛人。人以無放逸力勝之。說女人有五想。比丘亦應有五想。謂戒。聞。定。慧。解脫。說五時不應向人禮。塔中。眾中。道路。病臥。飲食。因度毗舍羅長者。而說湯施之德。為欲捨戒比丘。說女人五難。多耆奢比丘。觀五陰而斷欲證果。僧伽摩比丘。七返降魔。　

聽法品第三十六。說隨時聽法五功德。說作浴室五功德。說施楊枝五功德。說屠牛等人無善根。目連降二龍。佛往忉利為母說法。優填王造栴檀像。波斯匿王造金像。佛從天下。五王起大神寺。　

六重品第三十七（六法初）。說六重法。謂身。口。意。三業慈。同利。同戒。同見。說舍利弗所入三昧。目連不知名字。然目連其實神足第一。舍利弗等。各說牛師子園快樂之法。佛咸印之。佛說咒願六德。施主成就信。戒。聞。彼物成就色。味。香。佛說比丘欲求佛教。欲得四事。欲求知足。欲多知識。欲求四禪。欲求八解。欲求天耳。欲求心通。欲得神足。欲知宿命。欲求天眼。欲求漏盡。皆當念戒德具足。舍利弗為比丘說六法入地獄。六法生天。六法至涅槃。佛為比丘說第一空法。謂觀六入因緣生滅。佛為生漏梵志。說剎利乃至比丘。所欲。所行。所著。所究竟。各各不同。又為梵志說不修梵行事。薩遮尼犍子受佛化。命終生天。　

力品第三十八。說凡常六力。小兒啼。女人恚。沙門梵志忍。國王慢。羅漢專精。佛大慈悲。應學大慈悲力。說應修無常想。不修者生三惡道。修者生人天。得涅槃。佛為梵志說內外六塵六入法。佛說未成道時。思惟十二因緣。如見古昔王城。佛訶阿那律睡眠。阿那律不眠失目。證天眼。當補衣時。佛為貫鍼。因說六法無有厭足。一施。二教戒。三忍。四法說義說。五將護眾生。六求無上道。佛降央掘魔。令寤如來滅六見法。出家證果。以至誠言而救產難。忍打罵辱。並為比丘說其往因。佛說諸山前後各有異名。唯仙人山更無異名。佛勅比丘專念修已。謂觀六情。佛勸修無常想。述古時女人因辟支說法。思惟六情無主。得生梵天。佛為波斯匿王。說正法治化。增六事功德。王亦讚佛。以六事應受禮拜。佛為毗舍離除疫病苦。說二千五百寶蓋夙因所致。輸盧比丘尼降伏六師。佛說六情染著則流轉。思惟不淨。即成道跡。　

等法品第三十九（七法初）。明七法得樂。得果。謂知法。知義。知時。自知。知足。知入眾。觀察眾人。法者。十二部經。義者。如來機趣。時者。止觀語默等。自者。善能修己。足者。行住進止之宜。皆知止足。眾者。剎利。梵志。長者。沙門等。語默法則。觀察眾人者。知其根原勝劣。說晝度樹七喻。喻賢聖弟子發心。出家。遊四禪。成無漏。說七事水喻。喻無善。退善。不進。及四果證。說王治七法。喻淨戒。護根。多聞。方便。四增上心。四神足。分別陰界入緣起。說七神識住處。勅病比丘均頭。說七覺意而病癒。說輪王七寶。法王七覺。有比丘慕輪王快樂。佛令修梵行證果。有天語童真迦葉。此舍七喻。迦葉問佛知義而證果。滿願子為舍利弗說七車喻。　

七日品第四十。說七日出時。世界無常。及說成劫。漸有四姓。說跋祇人修七法。不為外寇所壞。比丘亦有七不退轉法。魔不得便。說貪欲。瞋恚。憍慢。癡。疑。見。欲。七使。七覺治之。說七人可事可敬。一慈。二悲。三喜。四護。五空。六無相。七無願。說毗羅先長者。七日應命終墮落。阿難度令出家。一日修十念。生天上。說淨諸漏法。或緣見。或恭敬。或親近。或遠離。或娛樂。或威儀。或思惟。說七事增益功德。起僧藍。施床座。施食。施雨衣。施藥。作井。作近道舍。說思惟死想。宜於出入息中。為波斯匿王說七倮形等。非是梵行人。迦旃延廣演佛所說不著世。不住世義。　

莫畏品第四十一。說斷三結。名不退轉義。勅摩訶男莫生怖畏。那伽波羅。度長老梵志成道。佛勅比丘觀七處善。又察四法。謂慈。悲。喜。護。空。無相。願。及四念處。舍利弗為北遊比丘說八道七覺法。迦葉不捨頭陀行。佛以法寶付囑之。並付阿難。　

八難品第四十二（八法初）。說地獄。畜生。餓鬼。長壽天。邊地。根缺。邪見。無佛世。為八難。說八大地獄因果。應修八正道離之。佛以父母力起石。令力士降伏。次說神力智慧。遠勝目連舍利。又度君荼羅比丘尼。又讚阿難有四未曾有法。又為阿難說待女人法。罰車匿法。又度五百摩羅。及摩須跋。佛因阿須倫說八法如海。佛說八緣。天地大動。佛為阿那律說戒勝於聞。及說八大人念。一少欲。二知足。三閒居。四戒。五三昧。六智慧解脫。七多聞。八精進。佛說八部眾。一剎利。二婆羅門。三長者。四沙門。五四王。六三十三天。七魔。八梵。佛以八法勝之。阿那邠邸長者八處惠施。佛讚歎之。並為說福田勝劣。佛說惠施八德。一隨時。二鮮潔。三親手。四誓願。五不望報。六求滅度。七施良田。八迴向眾生。佛說八邪趨泥犁。八正向涅槃。　

馬血天子品第四十三。佛為馬血天子說惟八正道。得盡世界邊際。佛說八關齋法。及發願功德。引古本生事為證。佛因水漂木。說無八事。便漸至海。喻人得至涅槃。收牛難陀因發心出家。並問其義。佛言。此岸是身邪。彼岸身邪滅。中沒者欲愛。岸上者五欲。人捉求王福。非人捉求天。迴轉是邪疑。腐敗是八邪。佛因提婆達說利養能害八正道。佛為比丘說筏喻。敘昔降魔之事。佛說牧牛度水愚黠喻。佛度阿闍世王得無根信。佛說比丘應除世八法。說佛不著八法。說八人不住生死。謂四果四向。　

九眾生居品第四十四（九法初）。說九眾生居。說嚫願九德。施主三法。信。願。不殺。物三法。色。香。味。受者三法。戒。慧。定。說惡比丘成九法不成道。一強顏。二耐辱。三貪心。四慳著。五健忘。六邪思。七隱匿。八無返復。九念不捨離。說孔雀九法。喻比丘九善法。一端正。二清徹。三庠序。四知時。五知節。六知足。七念不分散。八少睡。九少欲知返復。說女人九法繫縛男子。當念捨之。佛為比丘說諸法之本。謂不著地等。乃至涅槃。佛躬看病比丘。勅比丘看病。佛說九人可教。謂四果。四向。及種性人。佛為滿呼王子。顯朱利槃特之德。佛為阿難說善知識是全梵行。佛為天帝說眾生性行不同。　

馬王品第四十五。婆羅門獻女於佛。佛不受之。有一比丘欲受。佛為說女人九惡。並說往昔商人墮羅剎國。乘馬王度難因緣。佛為舍利弗。目犍連。說九法不得長大。九法有所成辦。佛說比丘應念少欲知足。佛為惡魔說拘留孫佛時事。明世間四食。段。觸。思。識。出世五食。禪。願。念。解脫。喜。佛勸比丘應修慈心。如食金剛。佛為舍利弗讚空三昧。佛應尸利掘長者火坑毒食之請。令其見諦。　

結禁品第四十六（十法初）。說十事功德結戒。說聖賢所居之處。有十事。說如來成就十力。知五陰四諦因緣生滅。說如來十力。四無所畏。說十念法。謂念佛。念法。念僧。念戒。念施。念天。念止觀。念安般。念身。念死。說比丘親近國家。有十非法。說國王十非法十法。比丘亦十非法十法。十法者。一持戒。二敬佛。三敬法。四敬僧。五少欲知足。六隨戒。七坐禪。八閒靜。九與善知識從事。十多聞。佛為比丘說十論十義十演。一依食。二名色。三受。四諦。五根。六重。七神止處。八世法。九眾生居。十念。佛勸比丘修十想。一白骨。二青瘀。三肨脹。四食不消。五血。六瞰。七無常。八貪食。九死。十不可樂。佛為比丘訶欲想。令重修十想證果。　

善惡品第四十七。說十惡墮落。十善生天。十念滅度。說十惡果報。說知善惡罪福。名知幻者。警世論比丘當論十功德論。亦警求四事者。亦警分別國主善惡者。亦警評論波斯匿王者。為羅云施主說平等施法。為均頭說十善。除滅邪見。論壽命長短事。　

十不善品第四十八。廣說十不善果報。說七佛略廣二戒因緣。說彌勒佛時事。說七佛事。為師子長者說供僧福多。及讚平等行施。說金剛三昧力。鬼不能害。火不能燒。　

牧牛品第四十九（第四分別誦）。佛說牧牛得失。各十一法。比丘得失。亦各十一法。一知色。二知相。三知摩刷。謂離惡念。四知謢瘡。謂護根。五知起煙。謂多聞說法。六知良田茂草。謂八正道。七知所愛。謂愛法寶。八知擇道行。謂行十二部經。九知渡處。謂四意止。十知止足。謂不貪食。十一恭奉長老比丘。佛說比丘應成就十一法。戒。定。慧。解脫。解脫見慧。根寂。知足。修法。知方便。分別義。不著利。並讚十一苦行迦葉比丘。佛因十大弟子。並提婆達。各將徒眾遊行。因說善惡各各以類相從。象舍利弗還俗。重出家證果。為諸人民說十一法。阿羅漢所不習。一捨戒。二不淨。三殺生。四盜。五殘食。六妄語。七群黨。八惡言。九狐疑。十恐懼。十一受餘師及受胞胎。又分別五通六通不同。佛為比丘釋十二因緣法。並為阿難說其甚深。翅甯梵志聞法請佛。施羅梵志出家證果。佛讚一坐食法。佛說有習行沙門。有誓願沙門。及說沙門法行。婆羅門法行。敘提婆達出家得神足。造逆墮地獄。悔心蒙授記。及目連往訊始末。佛說慈心十一果報。臥安。覺安。無惡夢。天護。人愛。不毒。不兵。水火盜賊俱不侵。得生梵天。　

禮三寶品第五十。說禮佛寺十一法。禮法十一法。禮僧十一法。說過去轉輪王以法相繼事。勅阿難莫增減所受持法。說四人泥犁罪報相。說佛明知五趣。及涅槃因果。說雪山樹五事長大。人亦如是。當求信。戒。聞。施。慧。說婬欲決定障道。及說受持十二部經。須善知義。不知義者。如捉蛇尾。反被其害。知義者。如捉蛇頸。佛為生漏梵志。說三世劫數無量。佛為異比丘說辟支佛出名小劫。佛出名大劫。　

非常品第五十一。說生死中。墮淚多於恆水。流血亦多於恆水。勸修無常想。說音響王求得子成辟支。起塔供養事以證之。說比丘及尼。應除心五弊。斷心五結。五弊者。疑佛。法。僧。犯戒不悔。為生天而修行。五結者。懈怠。眠寐。心亂。根不定。喜在鬧。佛說比丘應精進持戒。勝犯戒眾。如王治國。佛說寧常睡眠。不於覺寤。亂想造業。佛說長者以金誘四子歸依三寶。得無量福報。舍利弗為阿那邠邸長者說法。令其生天。佛說四種婦人法。令長者兒婦改過見道。佛為舍利弗說生死苦。亦說生者宜在豪貴。　

大愛道般涅槃品第五十二。大愛道等五百比丘尼。及二沙彌尼滅度。佛自供養大愛道。以報養育之恩。婆陀比丘尼憶宿命而笑。因為眾尼說之。佛為比丘說生死劫長。應生厭患。一作大城芥子喻。一作天衣拂石喻。佛說隨時聞法五功德。佛為師子大將說施主五功德。為波斯匿王說福田有勝劣。施心宜平等。因波斯匿王殺庶母百子而悔過。為說四苦難免。十惡報劇。應正法治化。莫以非法。佛為王釋十夢。而王歸信。

##### 佛說阿羅漢具德經（八紙半　南夙北臨）

宋中印土沙門法賢譯

佛在祇園。說百弟子之德。及說比丘尼優婆塞優婆夷之德。此與增壹阿含弟子丘尼等品同本。

##### △佛說因人出現世間經（三紙欠　南福北緣）

劉宋中天竺沙門求那跋陀羅譯

為波斯匿王。說先後醜妙四人不同。出增壹阿含四意斷品。

##### 佛說波斯匿王太后崩塵土坌身經（二紙半　南緣北善）

西晉沙門釋法炬譯

說四恐畏。如四山合逼。無能避者。亦名除憂患經。亦出四意斷品。

##### ◎須摩提女經（一卷　南緣北敬）

吳月支國優婆塞支謙譯

##### 佛說三摩竭經（九紙　南尺北敬）

吳天竺沙門竺炎律譯

##### ○佛說給孤長者女得度因緣經（三卷南作二北作一　南蘭北薄）

宋北印土沙門施護譯

三經俱出增壹阿含須陀品

##### 佛說婆羅門避死經（一紙欠　南緣北善）

後漢安息國沙門安世高譯

出增壹阿含增上品

##### ○食施獲五福報經（一紙餘 亦名佛說施色力經 南緣北善）

東晉錄

謂命。色。力。安。辯也。出增壹阿含善聚品。

##### 頻婆娑羅王詣佛供養經（四紙半　南緣北善）

西晉沙門釋法炬譯

出增壹阿含等見品

##### 佛說長者子六過出家經（二紙欠　南緣北善）

劉宋沙門釋慧簡譯

出增壹阿含邪聚品

##### 佛說央崛魔經（五紙　南緣北善）

西晉月支國沙門竺法護譯

出增壹阿含力品

佛說央崛髻經（五紙　南緣北善）

西晉月支國沙門竺法護譯

與上經同

##### 佛說力士移山經（四紙半　南緣北善）

西晉月支國沙門竺法護譯

出增壹阿含八難品

##### 佛說四未曾有法經（一紙餘　南緣北善）

西晉月支國沙門竺法護譯

說阿難同輪王四法。亦出八難品。

##### 佛說舍利弗目犍連遊四衢經（二紙餘　南緣北善）

後漢康居國沙門康孟詳譯

眾聲喧鬧。佛不許見。因諸天請。佛召見之。出增壹阿含馬王品。

##### 七佛父母姓字經（三紙　南緣北善）

曹魏失譯人名

出增壹阿含十不善品

##### △佛說放牛經（三紙餘 南緣北善）

姚秦天竺沙門鳩摩羅什譯

出增壹阿含放牛品。以放牛十一法。喻比丘十一法也。

##### 緣起經（二紙欠　南緣北善）

唐大慈恩寺沙門釋玄奘譯

亦出放牛品。釋十二緣起義。

##### 佛說十一想思念如來經（一紙　南緣北善）

劉宋中天竺沙門求那跋陀羅譯

共二經。初明十一想。次明十一果報。出增壹阿含禮三寶品。

##### 佛說四泥犁經（一紙半　南緣北善）

東晉西域沙門竺曇無蘭譯

說提舍瞿波離等四人苦果。及出其因。亦出禮三寶品。

##### 阿那邠邸化七子經（三紙餘　南緣北慶）

後漢安息國沙門安世高譯

出增壹阿含非常品

##### 玉耶女經（三紙欠）慶

西晉錄失譯人名

給孤長者兒婦。不行婦禮。長者請佛。為說女人十惡。又說五善三惡之法。分別七種婦之差別。乃悔過。求受十戒。一不殺生。二不偷盜。三不婬泆。四不妄語。五不飲酒。六不惡罵。七不綺語。八不嫉妒。九不瞋恚。十者信善得善。此優婆夷所行戒。亦出增壹阿含非常品。

○玉耶經（四紙欠）慶

東晉西域沙門竺曇無蘭譯

△阿遫達經（一紙半）慶

劉宋中天竺沙門求那跋陀羅譯

二經並同上。而宋譯先更說子報父母恩法。

##### 佛說大愛道般涅槃經（六紙餘　南緣北慶）

西晉河內沙門白法祖譯

##### 佛母般泥洹經（三紙餘　南緣北慶）

劉宋沙門釋慧簡譯

後附佛般泥洹後變記半紙。次第說十百年事。

##### 舍衛國王夢見十事經（三紙半　南緣北善）

失譯人名附西晉錄

##### 佛說國王不黎先尼十夢經（四紙欠　南緣北善）

東晉西域沙門竺曇無蘭譯

四經俱出大愛道般涅槃品。