#### 閱藏知津卷第二十二

 北天目沙門釋智旭　彙輯

### 【大乘經藏  般若部第三之七】

#### ○第二分

緣起品第一。佛住鷲峰山。與五千苾蒭。五百苾蒭尼等俱。並如初分中說。　

歡喜品第二。佛知有緣眾。一切來集。告舍利子言。菩薩欲於一切法。等覺一切相。當學般若。舍利子歡喜禮問。佛言。應以無住而為方便。安住般若。所住能住。不可得故。復以無所得而為方便。應修習四念住。乃至無量無邊佛法。如是諸法。不可得故。復次欲疾證一切智智。乃至成就無量功德。當學般若。若修行般若。天人歡喜。舍利子問。菩薩決有父母妻子等耶。佛言。或有。或無。或示受五欲。厭捨出家。　

觀照品第三。舍利子問。云何修行般若。佛言。應如是觀。不見有菩薩。不見菩薩名。不見般若。不見般若名。不見行。不見不行。何以故。菩薩自性空。菩薩名空。色等自性空。不由空故。色等空。非色等。色等不離空。空不離色等。色等即是空。空即是色等。如是自性。無生無滅。無染無淨。不見生滅染淨故。不生執著。觀一切法。但有名。實不可得。如是修行般若。除諸佛慧。二乘等慧所不能及。以不可得空故。舍利子問。三乘般若差別。既不可得。云何說菩薩所修般若。二乘所不能及。佛言。菩薩皆作是念。我當修行六度。成熟有情。嚴淨佛土。滿佛十力等法。度無量眾。譬如日光。照無不徧。二乘如螢。無如是念。依菩薩故。一切善法出現世間。便有人天三乘。又問。與何法相應故。言與般若相應。佛言。與色等空相應故。不見色等若相應若不相應。若生若滅。若染若淨。無有少法與法合者。以本性空故。復次。入一切法自相空已。不觀一切法若合若散。復次。不著色等有性無性。常無常。乃至無願有願。不作是念。我行般若。不行般若。亦行亦不行般若。非行非不行般若。不為佈施。乃至不為平等性故。修行般若。以不見諸法性差別故。如是與般若相應。則能安立無量有情於涅槃界。魔不得便。佛菩薩皆護念。諸天擁護。苦報轉輕。常不離佛。是菩薩不見諸法與空相應。亦不見空與諸法相應。是為第一與空相應。普能引發十力等佛法。畢竟不起慳貪犯戒等心。舍利子問。與般若相應菩薩。從何處來生。從此生何處。佛言。有從餘佛土來。有從睹史天來。有從人中來。從此間沒。生餘佛土。常得值佛。次廣分別無方便善巧。有方便善巧。種種差別之相。乃至淨五眼。發六通。不自高舉。於著不著。俱無所著。說此修行般若獲勝利時。三百苾蒭。以衣奉佛。發無上心。佛授其記。一萬有情。各隨願力生萬佛土。　

無等等品第四。舍利子。大目連。善現。大飲光。滿慈子等。同讚菩薩般若。佛印成之。　

舌根相品第五。世尊現舌根相。量等大千。出無數光。照十方界。十方無量菩薩。皆來供養。諸天亦來供養。佛令供具。合成臺蓋。量等大千。百千俱胝那庾多眾。悟無生忍。佛授其記。　

善現品第六。佛告善現。汝以辯才。為菩薩宣說般若。善現白佛。我都不見有一法可名菩薩。可名般若。云何令我為菩薩宣說般若。佛言。菩薩唯有名。般若唯有名。如是二名。亦唯有名。不生不滅。唯假施設。不在內外兩間。不可得故。如世間我等。色等。唯有假名。如是假名。不生不滅。唯假施設謂唯我等。菩薩於一切法。名假。法假。方便假。應正修學。不應觀色名若常無常。樂苦。我無我。淨不淨。空不空。有相無相。有願無願。寂靜不寂靜。遠離不遠離。雜染。清淨。生滅。乃至意觸為緣。所生諸受。名亦如是。若菩薩。若菩薩名。若般若。若般若名。皆不見在有為界中。亦不見在無為界中。於一切法。不作分別。能修佈施等。能住內空等。善達實相。於名法假如實覺已。不執著一切法。增益六度。趣入正性離生。見佛聞法。一切陀羅尼門。三摩地門。皆得自在。復次。即色等是菩薩不。離色等有菩薩不。善現一一答言。不也。佛言。善哉。若菩提。若薩埵。若色等法。不可得故。菩薩及所行般若。亦不可得。菩薩應如是學。復次。即色等真如是菩薩不。離色等真如有菩薩不。善現一一答言。不也。佛言。善哉。色等法不可得故。色等真如亦不可得。菩薩及般若亦不可得。應如是學。復次。色等增語。色等常無常等增語。是菩薩不。善現一一答言。不也。佛言。善哉。色等法及常無常等不可得故。增語亦不可得。菩薩及般若亦不可得。應如是學。復次。諸法不見諸法。諸法不見法界。法界不見諸法。法界不見法界。有為界不見無為界。無為界不見有為界。非離有為施設無為。非離無為施設有為。菩薩於一切法都無所見。其心不驚。恐怖。沈沒。憂悔。應如是教誡教授諸菩薩。令於般若皆得成辦。　

入離生品第七。善現白佛。菩薩欲圓滿六度。欲徧知一切法。欲斷一切惡。修一切善。得一切佛法。滿一切有情心願等。當學般若。舍利子問。何名頂墮。善現答言。無方便善巧而行六度。住三脫門。退墮二乘地。是名頂墮。若不見空。依空觀空。如實知色等不應執。知心本性清淨。無變異。無分別。一切法亦無變異。無分別。能如是學。住不退地。則為徧學三乘諸法。　

勝軍品第八。善現白佛。我於菩薩及般若。皆不知不得。云何令我以般若相應法。教菩薩。我於色等一切法。若增若減。不知不得。如何可言此是色等。是色等名。皆無所住。亦非不住。是色等義。無所有故。我於菩薩及般若若義。若名。不知不得。若以是法教諸菩薩。我當有悔。若菩薩聞如是說。心不沈沒憂悔。不驚恐怖。決定已住不退。以無所住方便而住。若無方便善巧。我我所執所纏擾故。心住色等。於色等作加行。不能攝受修學圓滿般若。不能成辦一切智智。何以故。色等不應攝受。便非色等。本性空故。乃至其所攝受修學圓滿甚深般若。亦不應攝受。便非般若。本性空故。以本性空。觀一切法。心無行處。是名無所攝受三摩地。不共二乘。其所成辦一切智智。亦不應攝受。便非一切智。以內空故。乃至無性自性空故。非取相修得。諸取相皆是煩惱。若取相修得一切智智者。勝軍梵志於一切智智不應信解。彼生淨信。由勝解力。思察一切智智。不以相為方便。亦不以非相為方便。以相與非相俱不可取故。雖名隨信行。而能以本性空悟入一切智智。不取諸相。乃至涅槃。亦不取著。菩薩雖於一切皆無所取。而以本願所行未滿。所證未辦。終不涅槃。雖能圓滿所行。成辦所證。而不見四念住。乃至十八不共法。以四念住。即非四念住。乃至十八不共法。即非十八不共法。以一切法。非法非非法故。是菩薩雖不取著一切法。而能成辦一切事業。　

行相品第九。善現白佛。菩薩無方便善巧。若行色等。是行其相。若行常無常等。是行其相。非行般若。又謂舍利子言。若於色等住想勝解。則作加行。不能解脫。尚不能證二乘。況證菩提。此名無方便善巧者。若不行色等。不行色等相。不行常無常等。不行常無常等相。有方便善巧故。能證菩提。是菩薩不取行。不取不行。不取亦行亦不行。不取非行非不行。於不取亦不取。由般若以無性為自性故。是名無所取著三摩地。不共二乘。若菩薩於是勝三摩地。恆住不捨。速證菩提。復有健行三摩地等。略舉一百十五名。及餘無量無數三摩地門。陀羅尼門。若能恆善修學。亦令速證菩提。菩薩雖依一切法平等性。證入如是等持。而於平等性及諸等持。不作想解。以無所有中。分別想解無容起故。佛讚印云。菩薩應如是學於一切法。都無所學。舍利子問。若爾。諸法如何而有。佛言。諸法如無所有。如是而有。若於如是無所有法。不能了達。說名無明。由無明及愛勢力。分別執著斷常二邊。於諸法不知不見。不能出離三界。於三乘法。不能成辦。若以無所得為方便。速能成辦一切智智。　

幻喻品第十。善現白佛。設有問言。幻士能學般若等。能成辦一切智智不。當云何答。佛言。色等與幻有異不。答言。色等不異幻。幻不異色等。色等即是幻。幻即是色等。佛言。幻有染淨生滅不。答言。不也。佛言。無染淨生滅法。能學般若成辦一切智智不。答言。不也。佛言。於五蘊中起想等想。施設言說。假名菩薩不。答言。如是。佛言。假建立者。有生滅染淨不。答言。不也。佛言。無想。無等想。無施設。無言說。無假名。無身身業。語語業。意意業。無染淨生滅法。能學般若。成辦一切智智不。答言。不也。佛言。菩薩以無所得而為方便。修學如是甚深般若。速成一切智智。乃至若無方便善巧。不為善友所攝受者。聞說是法。心驚恐怖。有方便善巧者。其心不驚恐怖。次更分別善友惡友之相。　

譬喻品第十一。佛答善現。無句義是菩薩句義。如空中鳥跡等。次釋善不善法等。次釋摩訶薩義。　

斷諸見品第十二。舍利子亦說摩詞薩義。以能說法。令斷諸見故。善現亦說摩訶薩義。發菩提心。不取著故。　

六到彼岸品第十三。滿慈子亦說摩訶薩義。普為利樂一切有情。修行六度。於一一度。皆修六度。令得圓滿。是名被大功德鎧故。　

乘大乘品第十四。舍利子問。云何菩薩乘於大乘。滿慈子答。以一切智智相應作意。大悲為首。用無所得而為方便。雖行六度等。而不得六度等。如實觀察一切。但有假名。施設言說不可得故。　

無縛解品第十五。善現白佛。云何菩薩被大乘鎧。佛言。六度三十七品等。雖有所為。而無其實。諸法性相。皆如幻故。善現言。不被功德鎧。當知是為被大乘鎧。以一切法自相空故。佛言。一切智智無造無作。一切有情亦無造無作。菩薩為此事故。被大乘鎧。由諸作者。不可得故。善現言。色等無縛無解。滿慈子問。何等色無縳無解。答言。如夢如響等色。去來現在善不善無記等色。一切無縛無解。以一切法無所有故。遠離故。寂靜故。無生滅染淨故。　

三摩地品第十六。善現白佛。何等是大乘相。齊何當知發趣大乘。從何處出。至何處住。為何所住。誰乘而出。佛言。六度是大乘相。二十空。百千三摩地。是大乘相。　

念住等品第十七。復次。四念住等。三十七品（於中身念住觀最詳）。三解脫門。十一智。三無漏根。三三摩地。十隨念。四靜慮等。十力。四無所畏。四無礙解。十八不共法。入諸字門。得二十種功德。是大乘相。　

修治地品第十八。答齊何當知發趣大乘之問。明初地修治十勝業等。　

出住品第十九。答從何處出。至何處住之問。謂從三界中出。至一切智智中住。然以無二為方便故。無出無住。又答誰乘而出之問。都無乘是大乘出者。以若所。若能。若時。若處。皆不可得故。菩薩修行般若。雖觀諸法皆無所有。畢竟淨故。無乘大乘而出住者。然無所得而為方便。乘於大乘。從生死中出。至一切智智中住。盡未來際。利樂有情。　

超勝品第二十。善現讚大乘超勝。佛廣明之。　

無所有品第二十一。廣明大乘與虛空等。普能容受。無來無去。無住可見。前中後際。皆不可得。三世平等。超出三世。故名大乘。菩薩修行般若時。住此三際平等性中。精勤修學一切相智。無取著故。速得圓滿。　

隨順品第二十二。滿慈子問。如來令善現說般若。今何故說大乘。佛言。般若大乘二名。義無異故。　

無邊際品第二十三。善現明三際菩薩皆不可得。一切法無邊際故。菩薩亦無邊際。即一切法。離一切法。菩薩不可得。諸法畢竟不生。但有假名。都無自性。舍利子一一重問。善現廣答。次白佛言。菩薩修行般若。觀察諸法無受。無取。無住。無著。亦不施設為我。以不見一切法故。以一切法性空。無生滅故。一切法不生不滅。即非一切法。以一切法與不生不滅。無二無處。不生不滅法。非一非二。非多非別故。一切法入無二法數。　

遠離品第二十四。舍利子問。云何菩薩。云何般若。云何觀察諸法。善現對曰。勤求菩提。利樂有情。名菩薩。具如實覺。徧知一切法相而無所執。名摩訶薩。有勝妙慧。遠有所離。遠有所到。名般若。觀一切法。非常無常等。名觀察諸法。次白佛言。菩薩見一切法無生。畢竟淨故。舍利子言。六趣應無差別。三乘不應得果。善現對曰。非勝義中。有三乘六趣等。次明諸法不生。都無所依。次明應淨菩提道。有世出世二種六度。次明大功德聚。皆由般若所辦。般若為善法母。三乘從此生故。舍利子言。若菩薩住如是住。恆不捨離成就大悲相應作意者。則一切有情。亦應成就菩薩。以一切有情。亦於此住。及此作意。常不捨離。則菩薩與有情。應無差別。善現報言。善哉。能如實知我所說意。雖似難我。而成我意。何以故。有情非有故。無實故。無性故。遠離故。寂靜故。無覺知故。當知如是住及作意。亦非有。乃至無覺知。歷一切法。廣說亦爾。由此因緣。菩薩於如是住及此作意。常不捨離。與諸有情。亦無差別。以一切法無差別故。佛讚印之。大千震動。佛笑顯益。

帝釋品第二十五。諸天來集。佛光赫奕。帝釋重問。何謂般若。云何應住。應學。善現先勸諸天發心。次示以無所得而為方便。思惟世間法皆無常苦等。佛讚印之。善現白言。為報恩故。又為帝釋說如所應住。不應住相。舍利子念言。若一切法不應住。云何應住般若。善現謂言。同諸如來。於一切法都無所住。亦非不住。以色等法。無二相故。天子作念。咒句猶可了知。般若竟不能解。善現告言。我曾不說一字。汝亦不聞。當何所解。如化。如夢。谷響。幻事。說聽及解。都不可得。天子復念。轉深轉妙。善現告言。色等非深非妙。色等自性非深非妙。天子復念。善現所說不施設色等。善現告言。從初發心。應住無說。無聽。無解。甚深般若。　

信受品第二十六。天子作念。善現欲為何等有情。樂說何法。善現告言。欲為如幻化夢有情。樂說如幻化夢之法。諸聲聞及菩薩同問。誰能信受。阿難答以有能信受。善現告諸天子。其中實無能信受者。舍利子問。豈不於中說三乘法。乃至令得最勝妙辯。善現答言。誠如所說。此般若中。以無所得而為方便。說三乘法等。由內空等故。　

散華品第二十七。諸天化華散供。佛令合成華臺。善現念為從心化出。帝釋言。但變現耳。善現言。既非生法。則不名華。乃至一切法亦如是。佛答帝釋。善現不違色等假名。而說法性。善現謂言。菩薩知一切法但假名已。應學般若。不於色等學。不見色等可於中學故。舍利子問。何故不為攝受色等。亦不為壞滅色等故學。善現對曰。不見有色等可攝受。可壞滅。亦不見有能攝受及壞滅者。若能。若所。內外空故。以無所學無所成辦為方便故。而學般若。則能成辦一切智智。次明諸法皆無依持。隨順世俗。說依佛力。次答菩薩所學般若。不應於色等求。不應離色等求。帝釋歎般若大。無量無邊。善現印之。　

授記品第二十八。天仙三返唱善。佛述見然燈佛得授記事。預命帝釋。勤加守謢。　

攝受品第二十九。佛為帝釋說現法當來功德勝利。　

窣堵波品第三十。佛明修般若者。能降自他貪等刀仗。是大明咒等。書經功德。勝於供設利羅。

福生品第三十一。佛印帝釋歎經功德。　

功德品第三十二。諸天及佛。皆勸帝釋受持般若。　

外道品第三十三。外道來求佛過。帝釋念般若退之。魔軍亦爾。　

天來品第三十四。慶喜白佛。何緣但讚般若。佛言。般若為尊為導故。帝釋更說功德。佛又廣說功德。並明諸天龍神來禮般若之相。是故經典隨所在處。應周匝除穢。掃拭塗治。香水散灑。寶座安措。香華珍寶莊嚴供養。　

設利羅品第三十五。帝釋答佛。於設利羅寧取般若。以諸佛身。皆因般若生故。　

經文品第三十六。佛為帝釋展轉較顯書經功德。帝釋白佛。應以種種巧妙文義。為他演說。佛又較顯功德。並明說相似法。真正法。不同之義。　

隨喜回向品第三十七。慈氏菩薩。與善現酬唱隨喜迴向之法。諸天讚美。　

大師品第三十八。舍利子向佛廣讚般若。佛言。般若即是大師。善現亦歎般若是大波羅密多。　　　

地獄品第三十九。舍利子問。能信解者。從何處來。乃至修習。為已久如。佛言。從十方法會來。乃至信解甚久。又為善現分別修學久近之相。並說謗般若者。墮三塗相。　

清淨品第四十。佛與舍利子明一切法。畢竟淨故。是法清淨。最為甚深。善現答帝釋問所起執著。佛又為說微細執著。　

無標幟品第四十一。善現問。云何應行般若。佛言。不行色等若常若無常等。善現白佛。菩薩如為虛空擐功德鎧。會中有一苾蒭作念。般若微妙難測。雖非有法。而亦非無。佛讚印之。善現答天帝釋。若欲守護修般若者。不異守護虛空幻夢化等。諸天以佛神力。見十方各有千佛同說般若。佛告善現。慈氏證菩提時。亦於此處宣說般若。乃至諸天慶慰唱言。今見第二轉妙法輪。佛告善現。如是法輪。非第一轉。亦非第二。於一切法。不為轉故。還故。出現世間。但以無性自性空故。標幟名言。皆不可得。是故名大波羅密多。　

不可得品第四十二。善現廣歎。佛為釋成。　

東北方品第四十三。帝釋念聞經善根。舍利子讚信解功德。佛答帝釋云何住習之問。又印舍利子甚深等讚。舍利子又說王都前相等喻。佛讚印之。又印善現甚深等讚。次為舍利子說此經從東南方。乃至最後於東北方興盛。　

魔事品第四十四。佛為善現說修行時留難魔事。　

不和合品第四十五。次說學法與持法者。種種兩不和合。皆為魔事。及說惡魔所化作事。　

佛母品第四十六。佛告善現。佛觀般若。如子護母。　

示相品第四十七。諸天問。般若以何為相。佛言。以空。無相。無願等為相。依世俗說。不依勝義。當知般若遠離眾相。不應問言以何為相。乃至一切法相。如來如實覺為無相。般若不見色等故。名示色等相。能為如來顯色等世間空。示色等世間遠離寂靜等。由是能示世間實相。名如來母。能生如來。又色等皆不可思議。不可稱量。無數量。無等等。以不可得故。於是四眾得益。菩薩得記。　

成辦品第四十八。佛答善現。般若能辦六度十八空等。信解般若菩薩。從人中來。或從他方佛處來。或從睹史多天來。　

船等喻品第四十九。佛為善現說海船破喻。不取所依。則溺死。能取所依。則至岸。菩薩亦爾。不依般若。則退入二乘。能依般若。則定證菩提。及說度曠野等諸喻。　

初業品第五十。佛答善現。初業菩薩。應親近真淨善友。　

調伏貪等品第五十一。善現白佛。誰於般若。能生淨信勝解。若生信解心。何性何相。何狀何貌。佛言。心心調伏貪瞋癡等。為性相狀貌。　

真如品第五十二。諸天散華禮讚。佛印述之。又讚善現隨如來生。善現答之。大千震動。天又散華。善現復說真如相義。眾生獲益。六千菩薩。成阿羅漢。佛告舍利子。此由不攝受般若。遠離方便善巧。如大鳥無翅故。次諸天謂菩提極難信解證得。善現謂極易信解證得。舍利子謂若易信解證得。不應有退屈者。善現問。色等有退屈不。色等真如有退屈不。離色等及色等真如有法有退屈不。舍利子一一答言。不也。然佛何故說三種乘。滿慈子令問。為許有一菩薩乘不。善現以真如義反徵辯竟。結云。若菩薩聞說諸法真如不可得相。心不驚恐怖等。速證菩提。定無退屈。佛讚印之。善現請問。菩薩欲疾成辦菩提。當於何住。應云何住。佛廣答之。二千菩薩。得無生忍。　

不退轉品第五十三。佛為善現說不退轉菩薩諸行狀相。乃至常得身語意淨。魔不能惑。　

轉不轉品第五十四。佛答善現。不退轉菩薩。既名不退轉。亦得名退轉。於色等想有退轉故。復次。不退轉菩薩。當作上士。不作下士。常不遠離念佛作意。聞法作意。生生之處。常不離佛。恆聞正法。　

甚深義品第五十五。善現白佛。惟願復為菩薩說甚深義。今住其中。能修施等。令速圓滿。佛言。種種增語。皆顯涅槃為甚深義。乃至色等亦名甚深。色等真如甚深故。色等真如。非即色等。非離色等。是故甚深。次較顯如教住。如說學之功德。又較顯隨喜迴向功德。又答無數無量無邊之義。又明依止無增減無所有為方便。修行般若。由此為門。集諸功德。便證菩提。如焰燋炷。非初非後。不離初後。　

夢行品第五十六。舍利子問。夢中行此三三摩地。於深般若有增益不。善現答言。晝行有增益者。夢行亦有增益。次與彌勒菩薩問答。　

願行品第五十七。佛告善現。菩薩修行施等。為諸有情發大願行。　

殑伽天品第五十八。授天女記。　

習近品第五十九。佛答善現。觀色等空。不令心亂。則不見法。不作證。未入定位。繫心於所緣。已入定時。不繫心於境。不退施等。不證漏盡。如壯士過曠野。如堅翅翔虛空等。　

增上慢品第六十。佛為善現說菩薩不退轉相。及說增上慢相。次明菩薩欲證菩提。應常親近真善知識。次說般若妙相。次較說經功德。　

同學品第六十一。帝釋歎持說者。非少善根所能。佛為較顯勝德。帝釋復為一苾蒭廣明勝德。兼為慶喜明仗佛力。佛又為慶喜分別有惱亂不惱亂之所由。次明菩薩與菩薩共住。相視應如大師。　

同性品第六十二。佛答善現。內空等是菩薩同性。住此中學。名為同學。又問。若一切法本性清淨。菩薩云何復於妙法而得清淨。佛言。於性淨中。精勤修學甚深般若。如實通達。遠離煩惱染著。故說復得清淨。復次。方便善巧威德力故。攝持增長。導引一切波羅密多。如薩迦耶見。如命根。　

無分別品第六十三。帝釋散華發願。問隨喜福。佛為較顯。善現問如幻心。云何能證菩提。佛為徵釋。並歎菩薩能為難事。善現復言。不應說彼能為難事。以所證。能證。證法。證者。證處。證時。都不可得。如幻。如影。乃至如化。如機關等。無分別故。舍利子言。若一切法皆無分別。云何分別五趣三乘。善現答言。有情顛倒惑業因緣。施設五趣差別。無分別故。施設三乘聖者。三世如來。皆由分別斷故。可施設有種種差別。菩薩應行無所分別甚深般若。便能證得無所分別微妙菩提。覺一切法。無分別性。盡未來際。利樂有情。　

堅非堅品第六十四。善現答舍利子。菩薩修行般若。行非堅法。不行堅法。又為諸天明稀有事。如欲調伏虛空。當知色等離故。即施等離。又答佛不沈不沒之問。次問何等菩薩。為佛讚歎。佛言。住不退轉位者。又隨不動佛為菩薩時所行而學者。又隨寶幢頂髻二菩薩所行而學者。　

實語品第六十五。佛為帝釋歎善現住於勝住。然猶不及菩薩所住甚深行住。六百苾蒭。發菩提願。佛授其記。次以般若付囑慶喜。並現不動佛國。令大眾見。又出舌相。再囑慶喜。　

無盡品第六十六。佛答善現。般若菩提。皆如虛空。不可盡故。應觀色等無盡故。引發般若。乃至魔皆愁苦。　

相攝品第六十七。佛答善現。六度互相攝取之相。　

巧便品第六十八。佛答善現。菩薩成就巧方便者。發心甚久。乃至善根甚多。又般若雖於五度最為前導。而無分別作用真實自體。菩薩為有情故。勤行六度。前五攝在般若。性無差別。為度有情。假說差別。又般若於一切法。都無所捨。若不思惟色等。便能增長善根。圓滿六度。證得菩提。乃至著無所有不可取法。則離般若。般若如轉輪王。一切善法。隨行隨至。又能示現道非道相。又如實觀色等非相應非不相應。是能與六度常共相應。不相捨離。又般若是諸善法所趣向門。如水趣海。又應於諸法如實了知略廣之相。又應觀色等彫落故。破壞故。乃至性虛偽故。行深般若。如引虛空。引深般若。破壞諸法。修深般若。從初發心。至菩提座。應行。應引。應修。無容橫起諸餘作意。又應學一切法皆不可施設而趣菩提。都無所行。是行般若。從初發心。常學無所得而為方便。應修佈施等。應住內空等。諸有二者。名有所得。諸無二者。名無所得。雖於諸法常樂決擇。而不得色等。以無為無作而為方便。行深般若。佛以淨五眼。求色等不可得。雖證一切智智。不住有為界。亦不住無為界。如變化者。度化有情。如來與變化佛。俱為真淨福田。諸法法性為定量故。又一切法。但有名相。唯假施設。名相性空。有情執著。沈淪生死。菩薩悲愍。發心行行。證得一切智智。拔濟令出。然諸名相。無生無滅。亦無住異施設可得。又前際後際。俱不可得。達一切法自相空已。應行般若。無所執著。次釋般若不與諸法為義非義。　

樹喻品第六十九。善現以空中種樹。喻菩薩能為難事。佛以良田種樹之喻答之。次釋菩薩當知如佛。並較發心不退。乃至如來功德。展轉增勝。又答初發心菩薩。恆正思惟一切智智。信解一切法。皆無性為性。　

菩薩行品第七十。佛答善現。當於色等空。行菩薩行。不以二故。攝受修行六度。乃至證得一切智智。恆時增長一切善法。　

親近品第七十一。佛答善現。若不親近諸佛。圓滿善根。承事善友。尚不名菩薩。豈能證一切智智。　

徧學品第七十二。佛答善現。菩薩成就最勝覺慧。雖能受行清淨深法。而不攝受殊勝果報。於法自性。能不動故。次明離四句。而有得有現觀。以一切法常無常等為戲論。應離諸戲論。行深般若。徧學諸道。由菩薩道。得入正性離生。於聖法毗柰耶中。應如是學甚深般若。修除遣一切法。若一切有二想者。定無佈施等。下至順忍。彼尚非有。況能徧知一切法。況能得一切智智。　

漸次品第七十三。佛答善現。住無想者。亦無順忍。菩薩於一切法。皆無有想。亦無無想。以無性為聖道。以無性為現觀。若一切法有少自性。或復他性為自性者。佛不應通達一切法無性為性已。入四禪。起五通。證菩提。度有情。菩薩初發心位。聞一切法。及諸有情。皆以無性為性。證得此故。說名為佛。乃至預流深信此故。名賢善士。故我定應發趣菩提。普為有情得涅槃故。作漸次業。修漸次學。行漸次行。所謂六度。六念。乃至一切相智。　

無相品第七十四。佛答善現。以一切法。皆以無性為性。諸有情類。具斷常見。住有所得。難可解脫。若無所得。即是得。即是現觀。即是菩提。以不壞法界相故。由此故得有初地。乃至十地。得有異熟神通六度等法。由離諸相無漏心力。能於無相無作法中。圓滿一切功德。　

無雜品第七十五。佛答善現。安住如夢等五取蘊中。為諸有情佈施。持戒。安忍。精進。修定。學慧。如實了知如夢等五蘊。皆同一相。所謂無相。若如是知而行施等。則能圓滿一切善法。　

眾德相品第七十六。佛答善現。愚夫異生。於夢得夢。得見夢者。乃至於化得化。得見化者。顛倒執著。造三業行。往來生死。菩薩以二種空。觀察諸法。一畢竟空。二無際空。安住二空。為說正法。色等是空。離我我所。如夢。如化。都無自性。又以方便神力。拔濟令出。得三乘果。次明菩薩甚奇稀有之法。安住異熟六度五通等。隨應攝受有情。佈施。愛語。利行。同事。財施。法施。說三十七品。乃至相好等法。四十二字母等。不壞諸法。無二分別。為諸有情。如實宣說。令離妄想顛倒執著。趣三乘果。譬如化佛。教所化眾。又一切法。不異真法界等。而依世俗施設因果差別。菩薩於諸法中。自無執著。教他無執。善達諸法如實相故。　

善達品第七十七。佛答善現。如所變化。於一切法都無所行。是為善達諸法實相。以諸法但有假立名相。是故菩薩於諸善法。能自增進。亦能令他增進。又如實知色等相。色等生滅。色等真如。是為能學三解脫門。則能學一切法。又欲學法界。當於一切法學。知一切法。即真法界。初中後際。常無差別。　

實際品第七十八。佛答善現。菩薩但以實際為量。行深般若。由方便善巧力故。安立有情。令住施等。而不執著。觀本性空。都無所得。為度執有情想及法想故。行道相智。得三乘道。趣證無上菩提。佛眼常無斷壞。　

無闕品第七十九。佛答善現。菩薩具足殊勝方便善巧。修行施等。不得施等。亦不遠離施等。修菩提道。次答舍利子。不和合一切法。不離散一切法。諸法皆無自性可合離故。如實了知一切法性。皆不可取。於一切法。得無障礙。安住二諦。宣說正法。如化食施化眾等。又答善現。修行施等。及餘大菩提道。皆能成熟有情。　

道士品第八十。佛告善現。總一切法。皆菩薩道。不學一切法。定不能得一切智智。審察諸法。皆畢竟空。不應執著。而於諸法。學無厭倦。觀諸有情心行差別。如實了知。但行虛妄所執。方便善巧教令遠離所執。修諸善行。然勿恃此而生憍逸。次明清淨自他三種麤重。能淨佛土。　

正定品第八十一。佛答善現。是菩薩從初發心。至最後有。皆住菩薩正性定聚。次釋如來本生之疑。次明一切善法。皆是菩提資糧。　

佛法品第八十二。佛答善現。即菩薩法。亦是佛法。由位有異。法性非異。　

無事品第八十三。佛答善現。無性法中。無業無果。亦無作用。愚夫不了。顛倒發業。受三界身。為拔濟故。施設聖法。及毗柰耶分位差別。廣說夢。像。響。燄。影。幻。變化。尋香城喻。　

實說品第八十四。佛答善現。我說一切法平等性為清淨法。菩薩知一切法不可取已。為饒益彼諸有情故。求趣菩提。不為己身。非為餘事。乃至依世俗故。說得菩提。若執有二。不能得果。亦無現觀。執無二者。亦復如是。法平等性。非佛所行。以與佛無別故。又復法平等性。非即一切。非離一切。說名勝義。菩薩行深般若。不動勝義而行菩薩行。成熟有情。嚴淨佛土。證得菩提。說法度眾。　

空性品第八十五。佛答善現。若有情自知諸法皆本性空。則佛菩薩不現神通作稀有事。又一切世出世法。無非是化。然有聲聞化。有獨覺化。有菩薩化。有如來化。有煩惱化。有諸業化。乃至非實有法。名為涅槃。是故可說涅槃非化。又一切法。先既非有。後亦非無。自性常空。不應驚怖。（已上共七十八卷。與初分品有開合。文略義同。但無常啼法湧二品）