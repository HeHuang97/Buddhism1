## 閱藏知津卷第三

北天目沙門釋智旭　彙輯

### 【大乘經藏　方等部第二之二】

#### 大寶積經之餘

##### ⊙無畏德菩薩會第三十二（一卷　佛陀扇多譯）。　

婆伽婆住耆闍崛山。與五百比丘。無量無邊菩薩。及八千大菩薩俱。舍利弗等入城乞食。至阿闍世王宮殿。王女名無畏德。年始十二。安坐不起。王語令起。女卽種種彈訶聲聞。舍利弗目犍連往問。皆被屈服。又以誓願令諸聲聞得見香象世界。放香光明如來。次答大迦葉問。答須菩提問。答羅睺羅問。答父王問。人天獲益。然後下床禮敬聲聞。施妙飲食。同至佛所。現丈夫身。佛與授記。幷授其母月光夫人道記。

##### ⊙無垢施菩薩應辯會第三十三（一卷　聶道真譯）。　

- 序品第一。佛遊給孤獨園。與千比丘。萬二千菩薩俱。文殊等八大菩薩。舍利弗等八聲聞。各發勝願。入城乞食。波斯匿王女無垢施。年始八歲。與五百婆羅門出城浴洗天像。為婆羅門說其初生七日。卽聞三寶功德。乃趨菩薩聲聞處禮足。王亦隨至。　
- 聲聞品第二。女問八大聲聞。皆不能答。　
- 菩薩品第三。女又次第問八菩薩已。須菩提語諸聲聞菩薩。已得法食。不須乞食。遂同還佛所。女卽以偈問佛菩薩諸行。　
- 菩薩行品第四。佛為說十八種四法。女卽發誓奉行。震動世界。雨眾天花。天樂自鳴。變成十六童子。佛乃明其修菩薩行經六十劫。文殊乃發菩薩之心。　
- 授記品第五。佛為授菩提記。及授五百婆羅門記。

##### ※功德寶華敷菩薩會第三十四（二會同卷）。　

佛在耆闍崛山。開敷功德寶華菩薩問受持佛名。速證菩提之義。佛為說十方佛號。及受持功德。東方無量功德寶莊嚴威德王如來。南方功德寶勝莊嚴威德王如來。西方一切法殊勝辯才莊嚴如來。北方積集無量辯才智慧如來。東南方千雲雷吼聲王如來。西南方最上妙色殊勝光明如來。西北方種種勝光明威德王如來。東北方無數劫積集菩提如來。上方虛空吼聲淨妙莊嚴光明照如來。下方一切法門神變威德光明照耀如來。

##### ◎善德天子會第三十五。　

佛在給孤獨園。與千比丘。十千菩薩。幷欲色諸天子俱。佛勅文殊為天眾說諸佛甚深境界。所謂平等。無依。無數。無得等。次受善德天子請。現大神變。往兜率天。說四種法。住不放逸。則能攝取一切佛法。一住於戒律而具多聞。二住於禪定而行智慧。三住於神通而起大智。四住於寂靜而常觀察。及說八種八法。又說依不放逸。不損三樂。得離三苦。超三畏。三有。離三垢。滿三學。近三寶。離波羅密三障。得波羅密三伴助。次示觀察正勤。念處。如意。根。力。覺。道等法。次以光照上方普賢佛剎。與持法炬菩薩同來見佛。

##### ⊙善住意天子會第三十六（四卷　達磨笈多譯三　菩提流志譯一）。

- 緣起品第一。婆伽婆住耆闍崛山。與六萬二千比丘。四萬二千菩薩。及天龍八部俱。文殊入無諍除心三昧。震動十方佛土。又入普光無垢莊嚴三昧。大集十方菩薩來到佛所。皆入隱身三昧。迦葉舍利弗須菩提入二萬三萬四萬三昧求之。不見微相。文殊復遣化佛菩薩。徧召諸天。　
- 開實義品第二。文殊與善住意天子問答。共談實義。　
- 文殊神變品第三。善住意先發後至。文殊後發先至。華臺諸化菩薩說偈讚佛。眾益地動。　
- 破魔品第四。文殊入破散諸魔三昧。魔見衰相。恐怖歸佛。次說具二十法。得是三昧。復有六種四法。　
- 菩薩身行品第五。十方菩薩從隱身三昧起。各現其身。文殊問菩薩名義。佛答以覺一切法。　
- 破菩薩相品第六。明初發心義。無生忍義。超越轉入諸地義。　
- 破二乘相品第七。明真出家持戒頭陀禪行等義。及明聰辯利智。是嬰兒凡夫。得陀羅尼。是愚癡凡夫。諸餘智人。盡入頑鈍。五百比丘不信誹謗。墮大地獄。佛記其從地獄出。速證涅槃。以聞如是甚深法門故。　
- 破凡夫相品第八。說殺三毒謗三寶等性惡法門。　
- 神通證說品第九。文殊為善住意入如幻三昧。及為五百五通菩薩執劍害佛。以除彼分別心。令得無生法忍。　
- 稱讚付法品第十。

##### ⊙阿闍世王子會第三十七（半卷）。　

佛在耆闍崛山。王子名師子。與五百人見佛。問答各十六頌。佛與授記。

##### ⊙大乘方便會第三十八（二卷半　竺難提譯）。　

佛在給孤園。與八千比丘。萬二千菩薩俱。智勝問菩薩行於方便。佛具答之。兼明眾尊王菩薩與女人同坐事。過去樹提梵志十二年攝受女人事。無垢比丘容女借宿事。愛作菩薩度德增女事。於是阿難歎諸菩薩如須彌山。亦如藥王。迦葉亦說空澤大城之喻。以歎菩薩。次因德菩薩之問。佛為具說示現八相十惱等一切方便。皆為化度眾生。非有實事。

##### △賢護長者會第三十九（三卷　闍那崛多譯）。　

佛在迦蘭陀竹園。與千二百五十比丘俱。跋陀羅波梨長者。與千眷屬。向世尊前請問決疑。佛先為阿難具說長者所受樂果。雖帝釋亦不能及。唯真月童子則又勝之。由於古樂光佛時。作大法師。開示未聞。以是法施因緣。九十一劫恆受福報。長者乃問眾生神識相貌名義。及此世他世作受等義。佛具答之。真月童子問。色。及欲取。見取。戒取。云何須觀。佛亦答之。次有大藥王子菩薩問神識從此身移。當有何色。佛答如幻師火。如人水內影。如風輪無定。無有定色。如眾生眼見虛空等。及問答受罪受福等事。次又答賢護問聚。積。陰。移。四種名義。

##### ◎淨信童女會第四十（三會同卷）。　

佛在給孤獨園。與五百比丘。八千菩薩。及賢劫諸菩薩。文殊等六十人。賢護等十六大士。二萬兜率天子俱。波斯匿王女名淨信。詣佛問法。佛答以十二種八法。又轉女身二種八法。淨信與五百童女。俱得授記。

##### ⊙彌勒菩薩問八法會第四十一（菩提留支譯）。　

婆伽婆住耆闍崛山。與千二百五十比丘。十千菩薩俱。彌勒問速成菩提之法。佛答以成就八法。一深心。二行心。三捨心。四善知回向方便心。五大慈心。六大悲心。七善知方便。八般若波羅密。

##### ◎彌勒菩薩所問會第四十二。　

佛在鹿林。與五百比丘。一萬菩薩俱。彌勒問菩薩成就幾法。離諸惡道。及惡知識。速證菩提。佛答以增一至十法。彌勒以偈讚佛。阿難歎其辯才。佛明其十無數劫前。於燄光遊戲妙音自在王佛時。曾為婆羅門子賢壽。悟無生忍。便獲神通。本先四十劫前。發心行道。由我勇猛精進。行於二種十法。故能超之。次明彌勒往昔所行善巧方便安樂之道。次明見一切義太子施血。妙華太子施髓。月光國王施眼。本生苦行。次明佛與彌勒二人本願不同。

##### ※普明菩薩會第四十三（一卷　附秦錄勘同編入）　

佛在耆闍崛山與八千比丘。萬六千菩薩俱。佛為迦葉說菩薩二十種四法。又說三十二法。又說如地如水等喻。又說中道真實正觀。又說菩薩為真佛子。又說畢竟智藥。又說當來比丘。如犬逐塊。又說二不淨心。一讀外道書。二畜好衣缽。二堅縛。一見。二利養。二障法。一親近白衣。二憎惡善人。二垢。一忍受煩惱。二貪諸檀越。二雨雹壞諸善根。一敗逆正法。二破戒受施。二癰瘡。一求見他過。二自覆其罪。二燒法。一垢心受著法衣。二受他持戒供養。二病。一懷增上慢。二壞他大心。又說四種沙門。一形服。二威儀欺誑。三貪求名聞。四真實。又說四種破戒似持。一說有我論。二身見不滅。三取相行慈。四見有所得。於是五百比丘得解脫。三萬二千人得法眼淨。五百比丘從坐去。佛化二比丘隨與問答。令其解脫。來詣佛所。答須菩提種種諸問。又有五百比丘得解脫。三萬二千人得法眼淨。普明菩薩問云何住。及云何學。佛言不取不著。發大精進。習大法船。

##### ◎寶梁聚會第四十四（二卷　道龔譯）。　

- 沙門品第一。佛在耆闍崛山。與八千比丘。萬六千菩薩俱。摩訶迦葉問沙門義。佛詳答之。幷說三十二垢。八覆。十二表式。八法敬重袈娑。及說破戒比丘不能消信施。　
- 比丘品第二。先正說比丘法。次說惡比丘能壞正法。有十六種四惡法。　
- 旃陀羅沙門品第三。說惡沙門如旃陀羅。亦名敗壞。亦名篋。亦名构欄茶。亦名求利。亦名稗。亦名逋生稻。亦名形似。亦名失血氣。五百比丘捨戒還俗。佛記其信解慚悔。得生兜率。在彌勒初會數中。　
- 營事比丘品第四。詳明營事之法。　
- 蘭若比丘品第五。詳明阿蘭若法。五百比丘。漏盡解脫。　
- 乞食比丘品第六。　
- 糞掃衣比丘品第七。

##### ◎無盡慧菩薩會第四十五（半卷）。　

佛在耆闍崛山。與千二百五十比丘。一萬菩薩。十六在家菩薩。六十無比喻心菩薩。賢劫一切菩薩。及無盡慧等六萬菩薩俱。無盡慧問菩提心義。及依何義而得修行。佛答菩提本無名字言說。若依言說敷演。則以十波羅密為十發心。一一波羅密皆以十法為首。及明十地先相。十地圓滿十度。得十三昧。十陀羅尼。於是無礙光明師子幢天子歎佛及法。佛更為說聽受此法門者。必不退轉。

##### ◎文殊師利說般若會第四十六（卷半　曼陀羅仙譯）。　

佛在給孤獨園。與千比丘。十千菩薩俱。文殊晨朝詣佛。舍利弗等亦至。佛問文殊。欲見如來耶。文殊卽說正觀如來法門。佛印許之。舍利弗與文殊問答深義。佛亦與文殊互相問答。深明修般若義。觀身實相。觀佛亦然。等義。乃至福田無差別相。大地震動。眾會獲益。次明入不思議三昧。如人學射。久習則巧。次明欲具一切佛法。當學般若。次明一行三昧。乃至微笑放光。以為無相法印。

##### ※寶髻菩薩會第四十七（二卷　竺法護譯）。　

佛在靈鷲山。與四萬二千比丘。八萬四千菩薩。及天龍八部俱。東方淨住佛國寶髻菩薩。與八千菩薩俱。以一寶葢覆此忍土。雨花說頌。來禮佛足。請問清淨之行。佛總告以四事。一曰行度無極。二曰遵修諸佛道品。三曰具足神通。四曰開化眾生。次詳解釋六度。三十七品。五通。及化眾生有二十事不厭生死。次說古普壞世佛時。有珍寶菩薩問饒益眾生。嚴淨道場。等義。佛以無放逸答之。彼時珍寶。卽今寶髻。次又說開化眾生有四四法。又說古離垢光佛時。有極妙精進菩薩。以大忍力。仰承佛命。往化業首太子。彼時菩薩。卽今世尊。彼時太子。卽今彌勒。次說菩薩一種四法自在道業。寶髻以其髻中明月珠。貢佛發願佛為授記。

##### ◎勝鬘夫人會第四十八（一卷）。　

佛在給孤獨園。波斯匿王與末利夫人致書於女勝鬘。稱揚佛德。勝鬘發書尋繹。遙空請佛。佛卽現身。勝鬘說偈歎德。佛為授記。勝鬘復發十弘誓願。感於天花天音。又發三願。佛讚印之。又說一大願攝恆沙願。所謂攝受正法。更復演說廣大之義。及大威力。佛讚印之。又說大乘了義。廣明二乘為不了義。以不出變易生死。不斷無明住地故。唯一佛乘。一歸依。一實諦為了義耳。佛亦印之。次又說三種人入大乘道。一成就甚深法智。二成就隨順法智。三仰推唯佛所知。餘有隨己所取。執著妄說。違背正法者。一切天人應共摧伏。佛亦讚印。然後放光。昇空步還。告語阿難。及與天帝。結名付囑。

##### ○廣博仙人會第四十九（一卷）。　

佛在恆河岸上。與無量比丘俱。廣博仙人與五百同行來見。問云何為施。何者施義。及施主。施者。等義。佛詳答之。幷示三十二種不淨之施。次明五大施。又五大施。又五無上施。又九大施等。次答中有識。及明智識差別。次答六道來生差別。僅說持鬘。四王。忉利。三種生死時相。文來未盡。

△ 大方廣三戒經（三卷）　乃

北涼中天竺沙門曇無讖譯

卽第一三律儀會同本異譯。

⊙佛說如來不思議祕密大乘經（二十卷今作十卷）

宋中印土沙門法護共惟淨等譯

卽第三金剛力士會同本異譯。分作二十五品。

佛說無量清淨平等覺經（二卷）　乃

後漢月支國沙門支婁迦讖譯

※佛說無量壽經（二卷）　乃

曹魏天竺沙門康僧鎧譯

佛說阿彌陀經（二卷）　乃

吳月支國優婆塞支謙譯

※佛說大乘無量壽莊嚴經（南作二卷北上中下同卷　南深北命）

宋中印土沙門法賢譯

已上四經。並第五無量壽如來會同本異譯。而法賢本中。有慈氏問答。尤妙。但止三十六願。

○佛說大阿彌陀經（二卷）　貞

宋國學進士王日休。取前四經刪補訂正。析為五十六分。惜其未見寶積一譯。然心甚勤苦。故舉世多流通之。

佛說阿閦佛國經（二卷北作三卷）　服

後漢月支國沙門支婁迦讖譯

卽第六不動如來會同本異譯

※佛說大乘十法經（一卷）　服

蕭梁扶南國沙門僧伽婆羅譯

卽第九大乘十法會異譯

佛說普門品經（一卷）　服

西晉月支國沙門竺法護譯

卽第十文殊師利普門會異譯

※佛說大乘菩薩藏正法經﹙四十卷今作二十卷　南辭安北如松﹚

宋中印土沙門法護等譯

卽第十二菩薩藏會異譯

佛說胞胎經（一卷）　服

西晉月支國沙門竺法護譯

卽第十三佛為阿難說人處胎會異譯

文殊師利佛土嚴淨經（二卷）　服

西晉月支國沙門竺法護譯

卽第十五文殊師利授記會異譯

⊙佛說護國尊者所問大乘經﹙四卷南作三北作二　南夙北臨﹚

宋北印土沙門施護譯

卽第十八護國菩薩會異譯

郁迦羅越問菩薩行經（一卷）　衣

西晉月支國沙門竺法護譯。分作八品。

佛說法鏡經（二卷）　服

後漢安息國優婆塞安玄共嚴佛調譯

二經皆卽第十九郁伽長者會異譯

幻士仁賢經（一卷）　衣

西晉月支國沙門竺法護譯

卽第二十一授幻師跋陀羅記會異譯

※佛說決定毗尼經（一卷）　衣（北云。東晉錄。失譯人名。南雲。燉煌三藏譯。）

卽第二十四優婆離會異譯

○佛說三十五佛名禮懺文（一紙半）　淵

唐北天竺沙門大廣智不空譯

卽前經中譯出別行

※發覺淨心經（二卷北作一卷）　衣

隋北天竺沙門闍那崛多譯

卽第二十五發勝志樂會異譯

※佛說須賴經（一卷　南忘北衣）

曹魏西域沙門釋白延譯

卽第二十七善順菩薩會。而有同王見佛。得菩提記。諸佛摩頂。現出家相。諸事。

佛說須賴經（一卷　南忘北衣）

前涼月支國優婆塞支施崘譯。亦同前本。

○菩薩修行經（亦名威施長者問觀身行經　半卷　南忘北短）

西晉河內沙門白法祖譯

※佛說無畏授所問大乘經（上中下僅半卷　南馨北夙）

宋北印土沙門施護譯

二經皆卽第二十八勤授長者會異譯

佛說優填王經（四紙餘）　衣

西晉沙門釋法炬譯

佛說大乘日子王所問經（九紙餘）　力

宋中印土沙門法天譯

二經皆卽第二十九優陀延王會異譯

○佛說須摩提經

西晉月支國沙門竺法護譯

※佛說須摩提菩薩經（二經同卷）　衣

姚秦天竺沙門鳩摩羅什譯

二經皆卽第三十妙慧童女會異譯

佛說阿闍世王女阿述達菩薩經（一卷）　衣

西晉月支國沙門竺法護譯

卽第三十二無畏德菩薩會異譯

※佛說離垢施女經（一卷）　衣

西晉月支國沙門竺法護譯

※得無垢女經（一卷）　裳

元魏中天竺婆羅門瞿曇般若流支譯

二經皆卽第三十三無垢施菩薩應辨會異譯

◎文殊師利所說不思議佛境界經（二卷）　裳

唐南印土沙門菩提流志初譯

卽第三十五善德天子會異譯

⊙善住意天子所問經（三卷）　裳

元魏烏萇國沙門毗目智仙共流志等譯

△佛說如幻三昧經（三卷）　裳

西晉月支國沙門竺法護譯

二經皆卽第三十六善住意天子會異譯

△太子刷護經

西晉月支國沙門竺法護譯

○太子和休經（二經同卷）　裳

西晉錄失譯人名

二經皆卽第三十七阿闍世王子會異譯

△慧上菩薩問大善權經（二卷）　推

西晉月支國沙門竺法護譯

※佛說大方廣善巧方便經（四卷今作二卷　南清北深）

宋北印土沙門施護譯

二經皆卽第三十八大乘方便會異譯

○大乘顯識經（二卷）　推

唐中印土沙門地婆訶羅譯

卽第三十九賢護長者會異譯

佛說大乘方等要慧經

後漢安息國沙門安世高譯

卽第四十一彌勒菩薩問八法會異譯

彌勒菩薩所問本願經（二經南共一卷北共半卷）　推

西晉月支國沙門竺法護譯

卽第四十二彌勒菩薩所問會異譯

佛遺日摩尼寶經（一卷）　推

後漢月支國沙門支婁迦讖譯

※佛說摩訶衍寶嚴經（一卷）　推

晉代失譯師名

※佛說大迦葉問大寶積正法經（五卷今作二卷）　忠

宋北印土沙門施護譯

三經皆卽第四十三普明菩薩會異譯

※勝鬘師子吼一乘大方便方廣經（一卷）　推

劉宋中天竺沙門求那跋陀羅譯

卽第四十八勝鬘夫人會異譯

△毗耶娑問經（二卷）　推

元魏中天竺婆羅門瞿曇般若流支譯

卽第四十九廣博仙人會。而有結文。

#### 入法界體性經（八紙半　南男北傷）

隋北天竺沙門闍那崛多譯

佛在耆闍崛山。文殊師利立佛門外。佛命之入。問佛住何三昧。佛言。寶積三昧。乃至種種問答。明法界義。舍利弗復與文殊問答深義。

寶積三昧文殊師利菩薩問法身經（五紙半　南男北才）

後漢安息國沙門安世高譯。與前同本。

#### 佛說阿彌陀經（四紙餘）　貞

姚秦三藏法師鳩摩羅什譯

佛在祇園。與比丘菩薩諸天大眾俱。無問自說。告舍利弗。稱讚西方極樂世界阿彌陀佛不可思議依正功德。勸人發願求生。但以執持名號為行。復引六方各恆沙佛。出廣長舌。勸信流通。今時叢席皆奉之為晚課。真救世神寶。圓頓上乘也。

○稱讚淨土佛攝受經（九紙欠）　貞

唐三藏法師玄奘譯

與上經同本。而有十方佛勸信。

#### 後出阿彌陀偈經（十四偈）　貞

後漢失譯師名

讚往生淨土勝妙

#### 阿彌陀鼓音聲王陀羅尼經（三紙）　行

開元附梁錄

佛在瞻波大城。為諸比丘說阿彌陀佛父。母。子。侍者。上首。及魔等名。次說神咒。十日修行。必生彼國。

#### 佛說觀無量壽佛經（一卷）　貞

劉宋西域沙門畺良耶舍譯

佛在耆闍崛山。韋提希夫人。被子幽閉。哀請世尊說生淨土之法。佛示以三種淨業。十六觀門。天台智者大師有疏。四明法智尊者有妙宗鈔。深得經髓。宜精究之。

#### 觀世音菩薩得大勢菩薩受記經（一卷　南罔北短）

劉宋幽州沙門曇無竭譯

佛在鹿苑。與二萬比丘。萬二千菩薩。二萬天子俱。華德藏菩薩問云何得如幻三昧。佛答以一法。謂無依止。又問何人得此三昧。佛答以彌勒文殊等六十正士。又問他方菩薩。何人得此三昧。佛答以觀世音得大勢二大菩薩。華德藏請佛召二菩薩。佛放白毫相光。照安樂剎。令彼此互見。互得大益。二大士來。佛遂說其過去發心之因。幷授補處成佛之記。

#### ※佛說如幻三摩地無量印法門經（上中下同卷　南淵北似）

宋北印土沙門施護等譯

與上經同本。末後有一女人發心。便得轉為男子。授菩提記。