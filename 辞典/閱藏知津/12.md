## 閱藏知津卷第十二

北天目沙門釋智旭　彙輯

### 【大乘經藏　方等部第二之十一】

#### 佛頂放無垢光明入普門觀察一切如來心陀羅尼經（上下合卷　南力北忠）

宋北印土沙門施護譯

佛在睹史天宮。說六波羅密法。有忉利摩尼藏無垢天子。被炬囗天藥叉所警。謂七日後必定無常。惶怖求救於帝釋。帝釋領彼見佛。佛為說二咒。并說夙緣。亦說壇法。又說持此咒者。此界命盡。猶如蛇蛻。即便往生安樂世界。不受胞胎。於蓮花中。自然化生。

#### 佛說守護大千國土經（三卷）　力

宋北印土沙門施護譯

佛住鷲峰山南。時毗耶離城災難競起。乃以神力。集一切天龍等眾。先四天王各說一咒。次佛說一切明神咒。諸惡鬼神同來歸命。四天王復各說謫罰鬼神咒。大梵王亦說一謫罰鬼神咒。佛乃下至毗耶離城。為大梵王現大明王身。說大明王陀羅尼。復說大明王心陀羅尼。及說密印。於是城中免離災難。飛鳥出聲讚佛功德。佛更說結界持咒之法。大梵王又說護諸童子之法。

#### 佛說出生一切如來法眼徧照大力明王經（上下仝卷　南竭北流）

宋中印土沙門法護譯

世尊在摩訶母質鄰那山。大寶樓閣中。說一咒。又說一咒。魔王恐怖。欲興惱害。金剛手現身降之。復說一咒。又說無量勇猛力真言。次說壇法。次魔王歸命。次須菩提問受持法。佛又說一咒。次文殊師利問緣行無常之義。次觀世音。及祕密主。各問此經名義。

#### 廣大寶樓閣善住祕密陀羅尼經（三卷今作二卷　南讚北念）

唐南印度沙門菩提流志譯

- 序品第一。佛初成道。華說神咒。祕密主歡喜請問咒所從來。佛與大眾同往東方寶燈世界。妙種種色寶善住清淨佛處。普集一切諸佛。現寶塔中三佛全身舍利。及說其往昔因緣。乃說大明咒王。　
- 根本陀羅尼品第二。　
- 心隨心咒品第三。　
- 持心咒法品第四。　
- 誦隨心咒法品第五。　
- 雜咒品第六。　
- 結壇場法品第七。　
- 手印咒品第八。　
- 畫像品第九。　
- 火祭品第十。　
- 普光心印品第十一。　
- 手印品第十二。

牟黎曼陀羅咒經（二卷　南羊北念）

開元附樑錄第一出

⊙大寶廣博樓閣善住祕密陀羅尼經（三卷　南不北息）

唐北天竺沙門大廣智不空譯

二經並與上同。而梁錄前欠序分。後具有分別木法壇法等。

#### 普徧光明燄鬘清淨熾盛如意寶印心無能勝大明王大隨求陀羅尼經（二卷　南思北取）

唐北天竺沙門大廣智不空譯

序品第一。佛住須彌峰樓閣。與八十四俱胝那庾多一生補處菩薩。及聲聞天龍八部眾等俱。放頂毫光。照明十方一切佛剎。說大神咒。并說種種靈驗之事。　得菩薩隨求大護大明王陀羅尼品。佛復為大梵說咒。

⊙佛說隨求即得大自在陀羅尼神咒經（十四紙）　行

唐迦濕蜜羅國沙門寶思惟譯

大梵王天請佛說咒。佛為說根本咒一。隨咒六。及說功驗。并說書寫結壇法。彙門云。即上經同本。

#### 佛說佛頂尊勝陀羅尼經（一卷　南改北莫）

唐大薦福寺沙門釋義淨譯

佛在給孤獨園。善住天子七日當命終。當七受傍生身。次墮地獄。怖懼。白天帝釋。帝釋為其請救於佛。佛說陀羅尼令持。增益壽命。得菩提記。

佛頂尊勝陀羅尼經（六紙　南改北莫）

唐朝散郎杜行顗譯

佛頂最勝陀羅尼經（有彥悰序共六紙半　南得北莫）

唐中印度沙門地婆訶羅譯

佛頂尊勝陀羅尼經（有志靜序共八紙半　南得北莫　此咒最後別翻）

唐罽賓國沙門佛陀波利譯

◎最勝佛頂陀羅尼淨除業障經（一卷　南改北莫）

唐中印度沙門地婆訶羅重譯

四經並與前同。而地婆重譯。具出善住天子夙世因緣。

#### 大方等陀羅尼經（四卷）　信

北涼高昌郡沙門釋法眾譯

- 初分第一。佛在祇林。為文殊師利唱摩訶袒持等諸陀羅尼名。大眾獲益。雷音比丘在林中入定。袒荼羅魔王擾之。東方寶王如來。遣華聚菩薩將咒來護。魔皆發心護法。說十二神王名。華聚菩薩。雷音比丘。與一切魔。一切天。及婆藪仙人。地獄眾生。同來釋迦佛所。佛為舍利弗說婆藪名義。及示現方便之事。亦說往昔本緣。今魔方便。　
- 授記分第二。授雷音比丘記。及五百大弟子記。并諸天記。舍利弗與文殊師利。反覆論授記義。佛為五百比丘說治魔法。　
- 夢行分第三。為文殊師利說十二夢王七日行法。華聚菩薩發大誓願。毗沙門天王亦發大願。　
- 護戒分第四。說七眾滅破戒罪。各有咒。
- 不思議蓮華分第五。現優曇鉢羅華。華中有無量佛。舍利弗以神通遶至八十七日。百千萬分不周其一。佛從座起。以華奉供蓮華中佛。說一神咒。囑授八十萬恆河沙大士。華尋不見。大眾生疑。佛為解釋。并說諸喻。付囑流通。

按此經在法華後說。亦可收入法華部中。但以壇法尊重。故歸密部。南岳大師行此三昧而證圓位。今有方等三昧行法垂世。

#### 佛說大方等大雲請雨經（一卷　南傷北毀）

隋北天竺沙門闍那崛多等譯

佛在龍宮。龍興供養。并發大願。請問滅苦法要。佛說慈心為最。并為說咒。及如來名。說請雨法。

大雲請雨經（一卷）　毀

宇文周中天竺沙門闍那耶舍等譯

大雲輪請雨經（二卷北作一卷　南傷北毀）

隋烏萇國沙門那連提黎耶舍譯

○大雲輪請雨經（二卷北作一卷　南不北凊）

唐北天竺沙門大廣智不空譯

已上三經。並與前同。

#### 佛說一切如來烏瑟膩沙最勝總持經（七紙餘　南履北臨）

宋中印土沙門法天譯

無量壽佛於極樂國為觀自在菩薩說咒。及說成就法。能令眾生生於極樂世界。

#### 佛說大白傘葢總持陀羅尼經（一卷　南若北之）

元天竺沙門唧〔口\*捺〕銘得哩連得囉磨寧及真智等譯

出有壞住三十三天。與大比丘。并大菩提勇識。及天主帝釋等集。入普觀頂髻三昧。從頂髻中。出現如是總持密咒法行。後有讚歎禱祝偈。

#### 佛說最勝妙吉祥根本智最上祕密一切名義三摩地分（上下合卷　南竟北藳）

宋北印土沙門施護譯

金剛手菩薩。為愚眾生類。請問諸祕密名義。佛為說之。及略說修行方法。

#### 佛說徧照般若波羅密經（七紙欠　南深北命）

宋北印土沙門施護譯

佛在他化自在天。為金剛手菩薩說諸字義門。并說神咒。

#### 佛說佛母般若波羅密多大明觀想儀軌經（三紙半　南斯北澄）

宋北印土沙門施護譯

具明想諸字安布身輪

#### 仁王般若念誦法（五紙餘　南竟北藳）

唐北天竺沙門大廣智不空譯

佛為波斯匿王。說念誦仁王般若經持明之法。

#### 佛說普賢曼拏羅經（一卷　南臨北盡）

宋北印土沙門施護譯

佛在鷲峰。說修金剛薩埵祕密相應法。有種種觀想。

#### 佛說一切如來安像三昧儀軌經（六紙餘　南取北止）

宋北印土沙門施護譯

世尊入一切如來金剛安像三昧。從三昧起。說塑畫雕造安像慶讚儀軌。有一菩薩白言。佛身無相。猶若虛空。徧一切處。云何今說令安佛像。佛言。我為久修行者。說彼法身無相無為。徧一切處。不生不滅。今為初發心眾生。令彼得褔。說安像慶讚結淨之法。先揀吉星吉日。於結界勝地清淨之處。陳設傘葢幢旛香華燈果。令阿闍梨依法儀軌。一心召請觀想沐浴。安耳髮髻指甲髭鬚等。乃至香花燈食等種種供養。並須如法。

#### 無量壽如來修觀行供養儀軌（一卷　南竟北藳）

唐北天竺沙門大廣智不空譯

金剛手菩薩。在毗盧遮那佛大集會中。為當來眾生。說無量壽如來陀羅尼修三密門證念佛三昧。得生淨土。入菩薩位。

#### 佛說帝釋巖祕密成就儀軌（四紙欠　南竟北杜）

宋北印土沙門施護譯

佛告金剛手。說帝釋巖中得見慈氏菩薩之法。

#### 底哩三昧耶不動尊威怒王使者念誦法（一卷　南流北言）

唐北天竺沙門大廣智不空譯

佛為執金剛。說念誦悉底哩真言成就事業法。

#### 佛說大灌頂神咒經（十二卷北作六卷）　恭

東晉西域沙門帛尸梨蜜多羅譯

- 灌頂三歸五戒帶佩護身咒經第一。佛在祇園。為鹿頭梵志。說三歸三十六神。五戒二十五神。
- 灌頂七萬二千神王護比丘咒經第二。佛在天帝石室。因諸比丘馳走不安。為說百七十二大鬼神王名字。
- 灌頂十二萬神王護比丘尼咒經第三。佛在祇園。為脩陀利比丘尼等被惡鬼嬈。召須彌頂上七萬鬼神。大海中五萬鬼神。護之。
- 灌頂百結神王護身咒經第四。佛在羅閱祇大精舍中。思為滅後弟子辟除邪毐。帝釋遂請佛說百神王名。
- 灌頂宮宅神王守鎮左右咒經第五。佛在摩竭國。勅目連以咒往救迦羅那村災難。佛亦隨請。將諸大眾集其堂上。普觀菩薩請佛更演目連所說章句。佛為說東方七千大神上首三七名。南方九千大神上首二十八名。西方六千大神上首三七名。北方九千大神上首三七名。中央三萬大神上首十二名。
- 灌頂塚墓因緣四方神咒經第六。佛臨欲滅。阿難請問云何殯葬。佛告以應如轉輪聖王法則。阿難又問。閻浮提界有幾葬法。佛言。有震旦國。我遺三聖在中化導。人民慈哀。禮義具足。葬法第一。阿難又問。若人命終。造立墳塔。是人精魂在中以不。佛言。亦在。亦不在。若人生時。無善無惡。精魂未有去處。是以在塚塔中。若生時大修福。或生天上人中。若生時造惡。墮在三塗。是以不在塚塔中也。并廣說舍利福德因緣。雖如麻米。有大威神。兼記當有阿育王起八萬四千塔事。次因釋種童子被鬼神所嬈。結四方灌頂章句以護塚塔。
- 灌頂伏魔封印大神咒經第七。佛在祇園。默然無說。念眾生愚。天帝請問文頭婁法。佛言。當先念自身。猶如佛身相好光明。次念千二百五十弟子。次念諸菩薩僧。又念五方大神。以五方神王名字。及其眷屬。寫著圓木之上。縱廣七七分。名為文頭婁法。此云神印。次許天帝演說四王名字。次說七佛灌頂無相神印章句。次因阿利陀請。勅諸弟子惠施少少飲食之餘。又行此神典。當造其形像。以酥油〔麥\*并〕果而施與之。
- 灌頂摩尼羅亶大神咒經第八。佛在祇園。愍念人民為邪惡鬼神所惱。結是摩尼羅亶大神咒經。舉七佛名為證。又舉八大菩薩。五百開士。十大弟子。三十三天。三十五龍王。三十三大神將。二十四鬼師。并說山海精魅。四十九鬼。四十九山精。及諸魅鬼名。若急難之日。當齋戒一心。思念十方一切諸佛。過去七佛。八大菩薩。十大弟子。五百開士。三十三天。諸大龍王。善神將軍。及鬼神等。正心正意。莫念東西南北之事。亦復莫念家室之事。
- 灌頂召五方龍王攝疫毒神咒經第九。佛遊竹林。阿難為維耶離國疾疫。求佛救護。佛言。疫毒火殃。皆是殺獵所感。普慈一切。受持禁戒。行於十善。可得至道。遂說五方龍神王名。遺禪提比丘往救人民。二十九年之後。禪提命終。疫病復興。人民奔趣禪提精舍。見彼先時所嚼楊枝。擲地成樹。樹下有泉。禮拜此樹。折此樹枝。取下泉水。拂灑病人。百病除愈。
- 灌頂梵天神策經第十。佛在因沙崛山中。梵王請出梵結願一百偈頌以為神策。佛讚許之。遂說九十九卦。每卦八句。神應異常。今特錄出流通。
- 灌頂隨願往生十方淨土經第十一（亦名普廣菩薩所問品。）。佛將涅槃。普廣菩薩問。四輩弟子。修何功德。得生十方國土。佛為說十方佛國。隨願往生。普廣又問。何故經中讚歎阿彌陀剎。佛言。娑婆世界。人多貪濁。信向者少。習邪者多。不信正法。不能專一。心亂無志。令諸眾生專心有在。是故讚歎彼國土耳。次明為亡者修福。如餉遠人。無不獲果。又明臨終歸依受戒。悔過修善。如人負債。依附王者。又明為亡人修福。亡者七分獲一。若以亡者之物。施於三寶。功德力強。可得拔地獄殃。又明逆修生七。其福無量。又明請十方僧。不擇善惡持戒毀戒高下之行。次第供養。無別異想。其福最多。又為大眾說那舍長者父母罪福因緣。又說諸佛無上章句。
- 灌頂章句拔除過罪生死得度經第十二。佛遊維耶離樂音樹下。文殊師利請問往昔諸佛名字。及國土清淨莊嚴之事。佛告以藥師琉璃光如來十二上願。其國猶如無量壽國。有二菩薩。一名日曜。二名月淨。次補佛處。乃至願生西方彌陀國者。聞是佛名。有八菩薩。迎令往生。此與流通藥師本願經同本。具出八菩薩名。

#### 守護國界主陀羅尼經（十卷　南止北蘭）

唐罽賓國沙門般若譯

- 序品第一。佛在菩提樹下。與七千比丘。八萬四千菩薩。無量天龍八部眾俱。文殊師利菩薩伽陀讚佛。　
- 陀羅尼品第二。佛入普隨順眾生心行三昧。令諸眾生見聞各別。又於頂上放白色光。普照世間。口中放青色光。照東方界。右肩放金色光。照南方界。背上放紅色光。照西方界。左肩放五色光。照北方界。照已。各攝還歸本處。復入無有名字不可思議諸佛境界三昧。令此大地。六種震動。一切法自在王菩薩請問因緣。佛以有四因緣答之。復問諸佛境界三昧。何法為因。何為根本。云何修習。云何究竟。佛言。此深三昧。以菩提心為因。大慈悲為根本。方便修習無上菩提以為究竟。又問。一切智體。當何所求。一切智智。當於何生。佛言。當於心求。從心而生。乃至此心同虛空相。此虛空性。即心性故如其心性。即菩提性。如菩提性。即陀羅尼性。是故此心虛空。菩提。陀羅尼性。無二無二分。無別無斷。又問。是義甚深。難通達。難趣入。若滿足菩薩位人。則得利益。若未得成菩薩功德。則無利益。佛言。若欲成就無上菩提。應先發起大慈悲心普為眾生歸依三寶。受菩薩戒。至誠懺悔。運想供養。勸請諸佛。迴向隨喜。願滅諸障。并說迴向陀羅尼曰。唵（一）娑麼（二合）囉娑麼（二合）囉（二）微麼（引）曩（三）娑（引）囉（四）摩訶斫迦羅（二合引五）嚩（上六）吽（長聲七）。佛又普告大眾。重為未成就者。以善方便。隨順世諦。譬喻言辭。說一乘法。觀想此身。次第成就五如來身。而此不可思議三昧。或有眾生諸根不具。或具五無間業。旃陀羅。悉可修習趣入。除五種人。一者不信。二者斷見。三者常見。四者邪見。五者懷疑。如是五人。無慈悲故。若有暫修此三昧者。身心安輕。能生五種三昧。一剎那三昧。二微塵三昧。三漸現三昧。四起伏三昧。五安住三昧。乃至無數三昧。無數陀羅尼門。皆悉現前。次明八陀羅尼。能令菩薩總持佛法。辯才無盡。眾生樂聞。一大聲清淨自在陀羅尼門。二無盡寶篋陀羅尼門。三無邊漩澓陀羅尼門。四海印陀羅尼門。略說四十二字印。五蓮華莊嚴陀羅尼門。六能入無著陀羅尼門。七漸漸深入四無礙智陀羅尼門。八一切諸佛護持莊嚴陀羅尼門。　
- 大悲胎藏出生品第三。文殊師利問。大悲復以何法為根本。佛言。以眾生受苦為本。苦以煩惱為本。煩惱以顛倒邪見為本。邪見以虛妄分別為本。虛妄分別。非有根本。無有色相。難知難斷。菩薩為是起大悲心。勞謙忘倦。復起十六大悲之心。一斷身見。二破邊見。三除四倒。四除我我所計。五裂葢網。六破六著。七除七慢。八遠邪徑。九離貪愛。十除瞋恨。十一令捨惡友。近善知識。十二令斷名利。十三令除邪見。十四令出三界生死牢獄。十五令絕魔羂欲纏。十六令閉三惡。入涅槃門。住是十六大悲。即能建立三十二種不共事業。　
- 入如來大悲不思議品第四。為文殊說如來大悲海門一滴之相。乃至二乘之悲。如割皮膚。菩薩悲心。如割脂肉。如來大悲。深徹骨髓。因舉往古栴檀舍佛。為調伏非非想天一眾生故。留身八萬四千大劫以度脫之。方入涅槃。　
- 入如來不思議甚深事業品第五。廣明三十二種正覺甚深事業。即十力。四無所畏。十八不共法也。　
- 菩薩瓔珞莊嚴品第六。為文殊師利說菩薩四種瓔珞。一戒。二定。三慧。四陀羅尼。各各增一至十。　
- 大光普照莊嚴品第七。又說八種大光普照。一念。二意。三解。四法。五智。六諦。七神通。八修行。前七各有八種。修行有九種。　
- 般若根本事業莊嚴品第八。為般若峰菩薩。廣說般若母。及般若所生事業。為無畏辯才菩薩。說般若峰得名往因。　
- 陀羅尼功德軌儀品第九。為金剛手菩薩。說唵字三和合義。謂婀烏莽。金剛手問。諸佛等視眾生。云何但言守護國主。佛言。譬如醫嬰孩病。令母服藥。次說金剛城大曼荼羅軌儀法則。金剛手次說陀羅尼供養及念誦法。佛讚助之。兼明陀羅尼具足六度。又明六年苦行。不得菩提。於月輪中作唵字觀。乃成菩提。　
- 阿闍世王受記品第十。王問。陀羅尼及曼荼羅。既有無量功德。何以國中災難無量。佛出其過。兼說迦葉佛時。訖哩枳王所得二夢。皆釋迦佛末法時兆。王又問曰。諸惡眾生。入三塗等。云何得知。誰人曾見。佛言。當墮地獄。有十五相。當生餓鬼。有八種相。當生畜生。有五種相。當生人天。各有十相。王竊思念。是實是虛。忽見地獄種種惡相。方乃決定歸佛法僧。誓持五戒。以菩提心。迴向眾生。佛讚慰言。譬如團鐵。投水沈沒。若為鉢器。置水則浮。有智慧人。如彼鉢器。不沈苦海。　
- 如來囑累品第十一。文殊師利廣歎陀羅尼門。佛為較量持經功德。唱募流通。七十俱胝菩薩。四天王。釋提桓因。大梵天王兜率陀天子。商主天子。魔王波旬。蘇夜魔天王。慈氏菩薩。大迦葉波。各各發願。佛讚印之。文殊師利請問經名。佛言具千名字。略舉十名。文殊復問。乃決定說今一名。

按此經所談法相義理。與大集經第二陀羅尼自在王菩薩品全同。但次第稍異耳。文理兼暢。最宜流通。

#### 七佛所說神咒經（四卷　一名廣濟眾生神咒　南景北羊）

開元附東晉錄

七佛各說咒。菩薩各說咒。諸天仙星等各說咒。菩薩各說誓願。各說偈。金剛藏菩薩說五疑。五信。二十五王三昧。護戒歸神。護伽藍十八神。并四天王所說大神咒經。

#### 一切如來正法祕密篋印心陀羅尼經（八紙　南力北忠）

宋北印土沙門施護譯

佛在摩竭提國。應無垢光婆羅門請。中路見一舊塔。旋遶供養。悲泣雨淚。十方諸佛。亦皆雨淚。金剛手菩薩請問其故。佛乃說此心咒。勸人造塔供養。

◎一切如來心祕密全身舍利寶篋印陀羅尼經（五紙半　南流北興）

唐北天竺沙門大廣智不空譯

與上經同本

#### 佛說聖曜母陀羅尼經（三紙半　南臨北則）

宋中印土沙門法天譯

佛在阿拏迦嚩帝大城。金剛手菩薩啟請說咒。擁護眾生。不為諸惡星宿所害。

#### 聖無能勝金剛火陀羅尼經（三紙半　南命北則）

宋中印土沙門法天譯

佛在妙高山。勅金剛手菩薩說咒。安慰天龍夜义等。

#### 佛說大金剛香陀羅尼經（三紙　南薄北臨）

宋北印土沙門施護譯

但有一咒。降伏諸天宿曜。無餘儀軌。

#### 佛說智光滅一切業障陀羅尼經（三紙　南命北則）

宋北印土沙門施護譯

佛在日月天子宮。說佛菩薩名。及咒。普賢菩薩言。二十一日六時持誦。至心懺悔。能破壞阿毗地獄。復說一咒以擁護之。

○佛說智炬陀羅尼經（三紙欠）　行

唐于闐國沙門提雲般若等譯

佛在日月宮中。四方佛皆來集。日月天子請陀羅尼。諸佛菩薩同聲說咒。普賢菩薩讚勸受持。與上經同。

#### 諸佛集會陀羅尼經（三紙餘）　行

唐于闐國沙門提雲般若等譯

佛在恆伽河邊。為眾生除死怖。彈指集十方佛。同聲說咒。金剛密跡。及四天王。亦各說咒。次說壇法。

佛說一切如來金剛壽命陀羅尼經（二紙　南流北興）

唐南天竺沙門金剛智與智藏譯

與上經同。而無壇法。

○息除中夭陀羅尼經（二紙餘　南力北忠）

宋北印土沙門施護譯

亦同上經

#### 十二佛名神咒較量功德除障滅罪經（五紙餘　南必北能）

唐北天竺沙門闍那崛多譯

佛為彌勒說東方三佛。餘九方各一佛名。及陀羅尼。

佛說稱讚如來功德神咒經（二紙餘　南必北能）

唐大薦福寺沙門釋義淨譯

與上經同。而文稍略。

#### 東方最勝燈王如來助護持世間神咒經（十一紙半　南莫北罔）

隋北天竺沙門闍那崛多譯

佛在祇園。東方最勝燈王如來。遣二菩薩來此說咒。次阿逸多菩薩。文殊釋迦菩薩。及四天王。亦各說咒。

佛說持句神咒經（二紙餘　亦云陀羅尼句經　南莫北罔）

吳月支國優婆塞支謙譯

佛說陀鄰尼鉢經（二紙　南莫北罔）

東晉西域沙門竺曇無蘭譯

○聖最上燈明如來陀羅尼經（六紙）　忠

宋北印土沙門施護譯

三經並與前同