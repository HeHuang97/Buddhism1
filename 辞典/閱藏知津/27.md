## 閱藏知津卷第二十七

北天目沙門釋智旭　彙輯

### 【小乘經藏之二】

#### 中阿含經（六十卷）作聖德建名立

東晉罽賓國沙門瞿曇僧伽提婆譯

##### ○七法品第一。　

- 一善法經。謂知法。知義。知時。知節。知己。知眾。知人勝如。　
- 二晝度樹經。以天樹從葉萎至華敷。喻比丘從捨家至證四果。　
- 三城喻經。以王舍城七事具足。四食豐饒。喻比丘七財具足。四禪成就（七財。謂信。慚。愧。進。聞。念。慧）。　
- 四水喻經。以常臥水中。乃至住岸等七人。喻常作惡。乃至成四果者。　
- 五木積喻經。寧抱火木。不抱女人。寧斷骨髓。不以破戒身受按摩。寧截髀。不以破戒身受禮敬。寧鍱絡身。不以破戒身受衣服。寧吞鐵丸。不以破戒食人信施。寧臥鐵床。不以破戒身受臥具。寧倒入釜中。不以破戒入溫室等。　
- 六善人往來經。七種那含喻。　
- 七世間福經。施房床座衣等。為世間七種福。聞佛名及弟子。極喜。乃至受戒。為出世七種福。　
- 八七日經。以劫盡七日並出。而觀無常。　
- 九七車經。滿慈子為舍梨子說波斯匿七車速行之喻。喻戒淨。心淨。見淨。疑蓋淨。道非道知見淨。道跡知見淨。道跡斷智淨。展轉施設無餘涅槃。　
- 十漏盡經。謂有漏。或從見斷。或從護斷。或從離斷。或從用斷。或從忍斷。或從除斷。或從思惟斷。

##### ○業相應品第二。　

- 一鹽喻經。不修身戒心智者。作不善業。必招地獄之報。能修身戒心智者。設有不善業。受現輕報。如一兩鹽投少水中。則不可飲。投恆水中。則不覺鹽。又作奪羊負債二喻。　
- 二和破經。佛為和破外道。說無明盡者不受後有。及說六善住處。謂眼見色不喜不憂等。　
- 三度經。破外道宿命。尊祐。無因緣。三種論。顯正教六處法。六界法。　
- 四羅云經。傾水覆器。誡羅云莫妄語。又說象謢鼻喻。人照鏡喻。　
- 五思經。說故作十惡。必受惡報。若不故作。則不定受。及勸修四無量心。　
- 六伽藍經。為伽藍國眾人說戒十惡。修慈悲喜捨。得四安隱住處。　
- 七伽彌尼經。為伽彌尼天子。說黑白果報。如石如油。一沈一浮。　
- 八師子經。為師子大臣。說宗本不可作可作等義。　
- 九尼犍經。為比丘說破尼犍義。說尼犍五可憎惡。如來得五稱譽。　
- 十波羅牢經。為波羅牢說知幻非即幻。及說現法不定受報。並示四無量心遠離法。定能斷疑惑。

##### ○舍梨子相應品第三。　

- 一等心經。舍梨子為諸比丘分別內結外結。等心天以此白佛。佛於眾中讚之。　
- 二成就戒經。舍梨子說成就戒定慧者。現法證滅定。設不究竟。生意生天中。必知滅定。烏陀夷非之。如是至三。次於佛前亦三說三非。佛乃訶烏陀夷。並訶阿難。次因白淨尊者說五法可愛敬尊。重勅諸比丘尊重舍梨子。　
- 三智經。舍梨子答黑齒比丘之問。黑齒白佛。佛設種種問。舍梨子一一善答。佛讚許之。　
- 四師子吼經。有一梵行。於佛前誣舍梨子輕慢之。佛召舍梨子。故問虛實。舍梨子說截角牛。截手旃陀羅。地。水。火。風。掃篲。晡旃尼。破膏瓶。死屍繫。等喻。明無此事。彼比丘乃求悔過。佛勅舍梨子受之。　
- 五水喻經。舍梨子說五除惱法。謂於身口意淨不淨等。皆莫生惱。四喻於水。一喻曠野病人。　
- 六瞿尼師經。瞿尼師比丘。在無事室。調笑憍擾。舍梨子乃於眾中說無事比丘。當學敬重。不調笑。不畜生論。不憍傲。護根。食知止足。精進。正念智。知時。知善坐。論律阿毗曇。論息解脫。論漏盡智通。人間比丘亦爾。　
- 七梵志陀然經。舍梨子為知友陀然說法。令信佛。次又為其病時。說四無量心。　
- 八教化病經。舍梨子為給孤長者說法。令病得愈。長者自說造園因緣。　
- 九大拘絺那經。舍梨子問比丘成就見得正見。入正法事。於拘絺那。拘絺那答之。知不善不善根。知善善根。知食集滅道。知漏集滅道。知苦集滅道。乃至從老死一一說至無明。若無明已盡。明已生。無所復作。　
- 十象跡喻經。一切善法。皆四聖諦所攝。如諸跡中。象跡第一。因廣說內外四大觀。　
- 十一分別聖諦經。佛讚舍梨子善能說法已。入於靜室。舍梨子即為大眾廣釋四諦義。

##### ○未曾有法品第四。　

- 一未曾有經。阿難述佛種種未曾有事。佛教令更受持如來知生住滅智。　
- 二侍者經。目連勸阿難侍佛。阿難乞三願。佛讚其種種未曾有法。　
- 三薄拘羅經。因一異學問薄拘羅。八十年來行欲事否。薄拘羅為說種種未曾有知足之行。　
- 四阿脩羅經。阿脩羅說大海八未曾有法。佛亦為說佛法中八未曾有法。　
- 五地動經。說三因緣地動。及說如來於天人中說法。不可思議。　
- 六瞻波經。目連牽犯戒比丘去。佛為目連重說八種海喻。
- 七郁伽長者經上。郁伽大醉。見佛得醒。聞法證果。以妻施人。佛讚其八未曾有法。
- 八郁伽長者經下。長者恆設大施。海中沒失大船。眾比丘令阿難辭其施會。郁伽但願如轉輪王。希求出家。
- 九手長者經上。以四攝攝眾。修四無量心。天讚之而不喜。佛歎其七未曾有法。
- 十手長者經下。佛又讚其八未曾有法（少欲。信。慚。愧。進。念。定。慧。）。

##### ○習相應品第五。　

- 一何義經。阿難問持戒為何義。 佛言。令不悔義。如是展轉問不悔。歡悅。得喜。得止。得樂。得定。見知如實。得厭。無欲。即得解脫婬怒癡。　
- 二不思經。明持戒便得不悔不須思量等。　
- 三念經。謂多忘無正智。便害正念正智。害護諸根護戒。乃至害涅槃。　
- 四慚愧經上。明有慚愧。便習愛恭敬。便有信有正思惟正念正智。謢根護戒。乃至涅槃。　
- 五慚愧經下。舍梨子復說壞樹皮喻。　
- 六戒經上。明犯戒。便害不悔等。　
- 七戒經下。舍梨子復說害樹根喻。　
- 八恭敬經上。明恭敬能具威儀。具學法。具戒身定慧等。乃至涅槃。　
- 九恭敬經下。明恭敬能展轉護根。乃至無欲涅槃。　
- 十本際經。謂無明為愛習。五蓋為無明習。三惡行為五蓋習。不護根為惡行習。不正念智為不護根習。不正思惟為不正念智習。不信為不正思惟習。聞惡法為不信習。近惡知識為聞惡法習。惡人為近惡知識習。七覺為明脫習。四念處為七覺習。三妙行為念處習。護根為妙行習。乃至正念智。正思惟。正信。聞法。近善知識。善人。展轉為習。　
- 十一食經上。食與習同。而說大海以大河為食。乃至雨為食喻。　
- 十二食經下。法同。喻稍略。　
- 十三盡智經。謂盡智以解脫為習。乃至不悔以護戒為習。護戒又以護根為習。如是正念智。正思惟。正信。觀法忍。玩誦法。受持法。觀法義。耳界聞善法。往詣奉事善知識。展轉為習。　
- 十四涅槃經。明涅槃以解脫為習。乃至正信以苦為習。苦以無明為習。徧觀十二因緣而得涅槃。　
- 十五彌醯經。彌醯侍佛。辭佛往靜處學斷。反起欲。恚害。三惡念。乃歸佛所。佛為說心解脫未熟。欲令熟者。有五習法。一與善知識俱。二護戒威儀。三說聖法。四精進斷惡修善。五觀興衰法。又修四法。惡露斷欲。慈斷恚。出入息斷亂。無常斷慢。而皆以與善知識俱。乃得成後四事。及四法。　
- 十六即為比丘說經。重說上義也。

##### ○王相應品第六。　

- 一七寶經。佛法有七覺。如輪王七寶。　
- 二三十二相經。　
- 三四洲經。說頂生王不知足而死之事。　
- 四牛糞喻經。佛以手爪抄少牛糞而告比丘。不見有少色常住不變。而一向樂也。覺想行識。亦復如是。　
- 五頻鞞娑羅王迎佛經。為說無常等法。令證果。　
- 六鞞婆麗陵耆經。說迦葉佛時。難提波羅陶師。勸優多羅童子見佛出家事。　
- 七天使經。說閻王以生。老。病。死。治罪。五種事詰責罪人。名為五天使者。及說地獄眾苦（初一日誦竟）。　
- 八烏鳥喻經。說比丘莫如獺。究暮。鷲。食吐鳥。豺。烏。當如猩猩。　
- 九說本經。阿那律說過去因。佛更為說未來彌勒佛事。　
- 十大天捺林經。說往古大天輪王。髮白出家。教子孫亦如是出家。凡八萬四千世。最後王名尼彌。廣行戒善。帝釋請到天上事。並囑阿難轉相繼法。莫令佛種斷。　
- 十一大善見王經。說往古王於拘尸城修四無量。六返捨身。今如來入滅為第七。　
- 十二三十喻經。戒德為嚴飾具。乃至心解脫為珠寶。自觀己心。為身極淨。　
- 十三轉輪王經。說增減劫。由善惡業。誡諸比丘應如螺轉輪王。謂念處為自境界。如意足為壽。戒為色。禪為樂。無漏為力。能降伏魔。　
- 十四蜱肆經。鳩摩羅迦葉以種種喻。斷蜱肆王無後世見。又以種種喻。令捨見。捨欲恚怖癡。乃受三歸。行佈施。但不至心。僅生叢樹林空宮殿中。反不如監佈施人。得生四王天。

##### ○長壽王品第七。　

- 一長壽王本起經。為鬥諍比丘。說長壽王。及長生太子事。比丘不改過。佛以神足。至阿那律等三人住處。見其習行無事而讚之。並為說修天眼法。　
- 二天品經。佛為比丘說自己修行得光明事。凡八行。謂見形色。乃至知曾生此天等。　
- 三八念經。阿那律陀作是七念。道從無欲。非有欲得。及知足。遠離。精勤。正念。定意。智慧。一一對明。佛知其所念。便往讚之。並為說道。從不戲。樂不戲行不戲得。非從戲。樂戲行戲得。是名八大人念。　
- 四淨不動道經。說三種淨不動道。三種淨無所有處道。一淨無想道。及說涅槃。聖解脫。　
- 五郁伽支羅經。為一比丘略說法要。謂四念處。應與三定。四共俱禪。並修。亦修四無量心。必得果證。　
- 六娑雞帝三族姓子經。為阿那律等三年少說離欲法。乃至說授四輩生處記義。　
- 七梵天請佛經。佛知梵天邪見。無常計常。往為說法。並訶魔說。令梵天得正見。　
- 八有勝天經。仙餘財主。請阿那律飯。問大心無量心義。阿那律為分別之。並說光天。淨光。徧淨光。差別因果。　
- 九迦絺那經。八百比丘。並世尊。共為阿那律作衣。佛勅阿那律為眾說法。從信心出家。持戒。護根。棄蓋。得禪。乃至證六通三明。是名迦絺那法。　
- 十念身經。為諸比丘廣說念身法。成就十八功德。　
- 十一支離彌梨經。拘絺羅訶質多羅象子比丘。不恭敬。不善觀。並為其親友比丘說種種退失法喻。於後象子。果捨戒還俗。　
- 十二長老上尊睡眠經。因目連晝眠。佛為說除睡法。並說究竟梵行法。　
- 十三無刺經。因諸比丘知聲為定刺。佛為更說犯為戒刺。嚴飾為護根刺。乃至欲恚癡三刺。惟阿羅訶離之。　
- 十四真人經。佛為比丘說恃善法者。為不真人法。不自貴賤他。為真人法。　
- 十五說處經。為阿難說教訶。訓誨。年少比丘說處。謂應說五盛陰。內六處。外六處。六識身。更樂覺想思愛。六界。緣起。念處。正斷。如意。四禪。四諦。四想。四無量。四無色。四聖種。四果。五熟解脫想。五解脫處。五根。五力。五出要界。七財。七力。七覺。八正。又說頂法。及頂退法。

##### ○穢品第八。　

- 一穢經。舍梨子分別內有穢。內無穢。各有二種。不知如真者。皆最下賤。知如真者。皆最勝。為說買銅盤喻。又說盛糞盛食喻。　
- 二求法經。佛說比丘宜求法。莫求飲食。又說上中下弟子隨師不隨師功過。舍梨子因即廣明三可毀。三可稱法。及說中道斷欲斷貪等。又有中道謂八聖道。　
- 三比丘請經。目連說比丘應請諸尊教我。訶我。莫難於我。及說成就戾語法。與善語法者。過失功德。並說照鏡之喻。　
- 四知法經。周那說比丘知法不知法者。猶貧稱富。及富稱貧。　
- 五周那問見經。佛為周那說漸損法。發心法。對法。昇上法。涅槃法。　
- 六青白蓮華喻經。佛說有法從身滅。有法從口滅。有法但從慧見滅。謂能修身戒心智。如蓮水生水長。而不著水。　
- 七水淨梵志經。佛因水淨梵志。告諸比丘。有二十一穢汙於心者。必至地獄。謂邪見。非法欲。惡貪。邪法。貪。恚。睡眠。掉悔。疑惑。瞋纏。不語結。慳。嫉。欺誑。諛諂。無慚。無愧。慢。大慢。憍傲。放逸。若不汙心。必至善處。兼為梵志說淨洗以善法偈。令梵志悟。　
- 八黑比丘經。因黑比丘喜鬥諍。佛為說不可愛及可愛法。亦說惡馬良馬喻。　
- 九住法經。佛說比丘。於善法有退有住有增。須自觀知善不善法。求斷求增。如救頭然。　
- 十無經。舍梨子說淨法衰退。及轉增之由。又述斷惡修善。如救頭然之喻。

##### ○因品第九。　

- 一大因經。佛為阿難廣明緣起甚深。又明七識住。及二處。於此知如真者。名慧解脫。兼修八解脫者。名俱解脫。　
- 二念處經。說三世諸佛。皆斷五蓋。住四念處。修七覺支。而證道。因廣明四念處觀。　
- 三苦陰經上。因異學亦言知斷欲斷色斷覺。比丘以此白佛。佛為分別欲味。欲患。欲出要。色覺亦爾。　
- 四苦陰經下。釋摩訶男生染。恚。癡。法。佛為說欲味。欲患。若知如真。不為所覆。便得無上息。　
- 五增上心經。比丘欲得增上心者。當數數念於五相。一念相善相應。二觀念惡患。三不念念。四以思行漸減念。五以心修心。受持降伏。　
- 六念經。分別諸念作二分。欲恚害念作一分。無欲恚害念作一分。若生欲恚害念。須不受斷除吐。若生無欲恚害念。須速修習廣布。次應治內心。常住在內。止息一意得定。向法。次法。乃至證四禪。斷諸漏。　
- 七師子吼經。謂斷一切受。知欲受。戒受。見受。我受。以無明為本。無明盡者。不復更受此四受。尊信此師。信此法。具戒德。敬同學。乃堪師子吼曰。此有第一第二三四沙門。此外更無沙門梵志。　
- 八優曇婆羅經。實意居士詣異學園。異學欲以一論滅瞿曇。如弄空瓶。佛至其園。為說苦行穢不穢法。總名不了。亦說正解脫法。異學屈服。但以魔力所持。而不發心。　
- 九願經。因一比丘心願佛與慰勞。共語。說法。得具足戒而不廢禪。成就觀行於空靜處。佛乃廣說比丘所應願事。　
- 十想經。謂若計地是神。便不知地。不計地即是神。彼便知地。乃至一切悉皆如是。

##### ○林品第十。　

- 一林經上。料簡四種所住林。或不得正念等。雖有四事。不應住。或可得正念等。雖乏四事。不應去。或二俱不得。應夜半而去。莫與彼別。或二俱得。應盡命住。　
- 二林經下。四料簡與上同。此約得沙門義說。　
- 三自觀心經上。料簡止觀得不得有四句。不得者方便令得。得者當求漏盡。　
- 四自觀心經下。觀增伺瞋恚。乃至惡慧等多少有無。有惡須斷。有善須求漏盡。　
- 五達梵行經。知漏。知漏因。知報。知勝如。知盡。知滅道。如是覺。想。欲。業。苦。一一知因。乃至知道是謂達梵行。能盡一切苦。　
- 六阿奴波經。記提和達多入地獄。並為阿難說大人根智。善知六種人。　
- 七諸法本經。欲為諸法本。更樂為和。覺為來。思想為有。念為上主。定為前。慧為上。解脫為真。涅槃為諸法訖。　
- 八優陀羅經。說優陀羅不知癰本。雖生非非想處。還墮狸中。比丘應知身為癰。愛為癰本。六更觸處為一切漏。　
- 九蜜丸喻經。先為執杖釋說宗本法。執杖不是不非而去。次為比丘略說。即入室坐。諸比丘轉問大迦旃延。然後白佛印可。　
- 十瞿曇彌經。大愛道三求出家。佛三止之。因阿難為請。乃制八尊師法。後又請求少年比丘禮敬老尼。佛為說減正法事（第二小土城誦訖）。

##### ○大品第十一。　

- 一柔軟經。佛說在家時受用。但為老病死而出家。　
- 二龍象經。佛說惟佛為大龍。烏陀夷因作頌讚。　
- 三說處經。比丘有三說處。謂三世有。又以二種四處觀人。知可共說。不可共說。　
- 四說無常經。謂觀五陰無常。得證果。　
- 五請請經。佛因說戒時。唱言。我是後邊身。汝等真法子。身口意清淨。無枝亦無葉。舍梨子因作頌讚。　
- 六瞻波經。說戒時。有犯戒者佛默不說。目連牽犯戒者出。佛種種訶犯戒之罪。　
- 七沙門二十億經。二十億比丘精進而不證果。心生退悔。佛為說彈琴喻。遂盡諸漏。向佛善說所證之義。　
- 八八難經。謂學道有八難。惟有一不難。　
- 九貧窮經。以無善法財。喻貧窮。以惡行。喻舉貸。以覆藏。喻長息。以梵行所知。為責索。以頻生三惡念。為數往求索。以墮惡道。喻被收縛。　
- 十行欲經。為給孤居士說十種行欲人。非法三。法非法三。如法四。　
- 十一福田經。為給孤居士。說二種福田。謂十八學人。九無學人。　
- 十二優婆塞經。佛說優婆塞善護五戒。及念佛法僧戒。必得證果。　
- 十三怨家經。謂瞋恚是怨家。妨人七事。一妨好色。二妨安眠。三妨得利。四妨友朋。五妨名稱。六妨大富。七妨生善處。　
- 十四教曇彌經。曇彌罵責比丘。比丘皆去。諸優婆塞乃逐曇彌。佛為曇彌說樹神喻。令彼住沙門法。　
- 十五降魔經。魔入目連腹中。目連喚出。為說昔日波旬擾佛弟子。招大苦報。汝即我甥事。魔乃怖而降伏。　
- 十六賴吒和羅經。賴吒和羅居士子。聞佛說法。發心出家。父母不許。臥地不食。許已。方起。出家證果。後還父家。不被財色所動。為父母說法。次為拘牢婆王。說信如來所說四事故出家。一此世無可依恃。二必趨老。三必無常。四無厭足。　
- 十七優婆離經。苦行尼犍與佛論議。立身罰最重。佛立意業最重。優婆離居土。從尼犍處欲來難佛。反受佛化。證果斷邪。不聽尼犍入門。　
- 十八釋問經。天王先遣五結樂子。以琴歌見佛。次來問法。佛為說因思有念。因念有欲。因欲有愛不愛。因愛不愛有慳嫉結。生大苦陰。及說八正道。護六根等。天王證初果。發願來生出家。　
- 十九善生經。善生居士奉父遺命。敬禮六方。佛為說離四惡業。四惡行。六非道。四似親。應知四善親。及內法六方。謂東為父母。南為師尊。西為妻子。北為婢使。下為友臣。上為沙門梵志。　
- 二十商人求財經。先說往古商人入海墮羅剎國。乃至乘天馬時。若稍念男女情愛。即便墮落。次正說比丘若計根塵陰界是我者。必皆被害。　
- 二十一世間經。明如來知苦斷集。證滅修道。自覺覺他。從成道至涅槃。所說皆實。　
- 二十二福經。明往昔七年行慈福報。勸人修福。　
- 二十三息止道經。謂初學比丘。常應念骨相。青相。腐相。食相。骨鎖相。除欲恚病。　
- 二十四至邊經。謂欲盡苦。甘行乞食。而復不修沙門法行。如墨浣墨。如血除血。從冥入冥。　
- 二十五喻經。謂無量善法。以不放逸為本。如地。如沈水。栴檀青蓮。須摩。象跡。師王。乃至如如來等。

##### ○梵志品第十二。　

- 一雨勢經。未生怨遣雨勢大臣。問佛跋耆國事。佛為說彼國行七不衰法。必當得勝。大臣去後。因為比丘說七種七不衰法。及說六慰勞法。　
- 二傷歌羅經。此摩納始謂作齋行。無量福跡。學道行一福跡。阿難三問而屈服之。佛為說三輪示現法。摩納歸信。　
- 三算數目犍連經。此梵志以堂及演算法為喻。問佛法中次第。佛為分別說之。次問何緣有得究竟。不得究竟者。佛為說問路之喻。　
- 四瞿默目犍連經。佛涅槃後。阿難往此田作人所。彼問可有比丘與佛等者。適遇雨勢大臣來到。重復問之。阿難答以無有此人。次說有法可依。及有十德可敬。又說訶貪等四伺。讚四禪四伺。雨勢去後。又答三種解脫。無有勝如。　
- 五象跡喻經。異學卑盧。為生聞梵志。說象跡喻。以讚於佛。生聞見佛。佛為具足說此法喻。謂從出家。護根。除蓋。成四禪。證無漏。方為極大象跡。　
- 六聞德經。為生聞說博聞誦習差別功德。謂從捨家。乃至證滅。　
- 七何苦經。答生聞所問在家出家苦樂之事。及答饒益天人法。觀善惡知識。如黑白月。　
- 八何欲經。生聞梵志。問剎利。居士。婦人。偷劫。梵志。沙門。各何欲。何行。何立。何依。何訖。佛一一答之。　
- 九鬱瘦歌羅經。此梵志。向佛說四種奉事。及四種自有財物。佛展轉破之。謂如強與他肉而取其直。次正作虛空。慈心。洗浴。取火。等喻。明四姓平等。　
- 十阿攝和經。諸梵志自恃其種獨淨。遣阿攝和與佛辯之。佛亦為說虛空。乃至取火等喻。又說父母驢馬等喻以屈之（第三念誦訖）。　
- 十一鸚鵡經。佛為此摩納分別在家。出家事。摩納述梵志所施設五法功德。佛詰以現知現覺義。彼則瞋恚。佛為說五法障礙。謂欲。恚。身見。戒取。疑。及說法從心起。　
- 十二鬚閒提經。此異學見佛臥室而起敬。聞佛名而毀訾。見佛說離欲法喻。而出家證果。所謂喻者。癩人炙火。盲著垢衣也。　
- 十三婆羅婆堂經。婆私吒及婆羅婆二人。皆梵志種出家。被諸梵志訶責。佛為說劫初漸立四姓事。及說善惡業報無差別。　
- 十四須達多經。為此居士說施心差別。非關麤妙之物。次較勝田。從凡人。四果。支佛。如來。不若作四方僧房。又不若受歸戒。修慈心。及作無常觀。　
- 十五梵波羅延經。佛答今之梵志。久已越梵志法。無復學者。　
- 十六黃蘆園經。佛在園中。有百二十歲老梵志。來責佛不敬一切。佛言。若如來起迎請坐者。彼人必當頭破七分。梵志又訶佛無味。無怖。不入胎。佛言。於五欲無味無怖。證四禪三明。故不入胎。梵志乃終身自歸。　
- 十七頭那經。為頭那說五種梵志法。一如梵。二如天。三不越界。四越界。五旃陀羅。　
- 十八阿伽羅訶經。此梵志問梵志經典。何所依住。佛言。依於人住。展轉問人。稻麥。地。水。風。空。日月。四王。乃至大梵。依忍辱溫良。忍辱溫良。又依涅槃。涅槃無依。　
- 十九阿蘭那經。諸比丘共論人命極少。宜力行善。佛讚印之。並說昔時阿蘭那梵志出家。說無常法。利益無量。即佛往因也。　
- 二十梵摩經。梵志梵摩。先遣摩納優多羅。觀佛三十二相。及觀威儀。優多羅發心出家。次後梵摩自來見佛。諦觀諸相。信心歸依。證那含果。