## 閱藏知津卷第十

北天目沙門釋智旭　彙輯

### 【大乘經藏　方等部第二之九】

#### 佛說緣起聖道經（四紙欠　南效北良）

唐大慈恩寺沙門釋玄奘譯

說佛初坐樹下。觀十二因緣流轉還滅道理。而成正覺。

佛說貝多樹下思惟十二因緣經（三紙半　南效北良 亦名聞城十二因緣）

吳月支國優婆塞支謙譯

○佛說舊城喻經（四紙餘　南興北臨）

宋中印土沙門法賢譯

二經並與前同。謂逆順觀十二因緣。如行舊道。而達舊城。

#### 分別緣起初勝法門經（上下合卷　南敢北賴）

唐大慈恩寺沙門釋玄奘譯

以十一種殊勝事故。於緣起初。說無明以為緣性。一所緣殊勝。二行相殊勝。三因緣殊勝。四等起殊勝。五轉異殊勝。六邪行殊勝。七相狀殊勝。八作業殊勝。九障礙殊勝。十隨縛殊勝。十一對治殊勝。

佛說緣生初勝分法本經（上下合卷　南敢北賴）

隋南天竺沙門達摩笈多譯

與上經同

#### 大乘舍黎娑擔摩經（六紙　南履北臨）

宋北印土沙門施護譯

佛在鷲峰。告諸苾蒭。若於十二緣生而能見了。是名見法見佛。舍利子以問慈氏菩薩。慈氏細為解釋十二因緣甚深之義。乃性相二宗要典。

佛說了本生死經（四紙　南效北良）

吳月支國優婆塞支謙譯

與上經同。而是舍利弗為比丘說。

○佛說稻稈經（六紙欠　南效北良）

附東晉錄

○慈氏菩薩所說大乘緣生稻稈喻經（六紙半　南流北興）

唐北天竺沙門大廣智不空譯

二經亦並與前同

#### 佛說法身經（三紙半　南興北深）

宋中印土沙門法賢譯

說化身及法身二種功德。法身中具明增一法數。

#### 佛說十號經（二紙　南命北盡）

宋中印土沙門天息災譯

阿難一一致問。佛為一一解說。

#### 稱讚大乘功德經（四紙餘　南效北良）

唐大慈恩寺沙門釋玄奘譯

佛住法界藏殿。德嚴華菩薩問。何等是新學菩薩惡友。應須遠離。佛言。無如樂二乘人。乃至寧墮地獄。不應起二乘作意。次明謗大乘罪。及釋大乘名義。

△妙法決定業障經（三紙　南效北良）

唐于闐國沙門釋智嚴譯

與上經同

#### 佛說大乘四法經（一紙欠　南效北良）

唐中印度沙門地婆訶羅初譯

佛在祇園。為苾蒭說。一不捨菩提心。二不捨善知識。三不捨堪忍愛樂。四不捨阿練若。

佛說菩薩修行四法經（一紙欠　南效北良）

唐中印度沙門地婆訶羅譯

與上經義同。而文小異。

#### 大乘四法經（七紙半）　維

唐于闐國沙門實义難陀譯

佛在祇園。文殊師利菩薩以寶葢供佛。明菩薩供養無有厭足。及說種種四法。又說三十五住菩提法。應離十慢。

#### 佛說大乘百福相經（六紙餘　南男北良）

唐中印度沙門地婆訶羅譯

佛在舍衛國普妙宮中。文殊師利請問如來福德之量。佛為明十善福。輪王福。帝釋福。自在天福。初禪福。二禪福。摩醯首羅福。辟支福。後身菩薩福。如來毛孔福。八十隨好福。八十隨相文福。三十二相福。大法言音福。展轉增勝。又明有二種法。生如來身。一者勝願力。二者方便力。

佛說大乘百福莊嚴相經（七紙半　南效北良）

唐中印度沙門地婆訶羅譯

與上經同。而字稍增減。

○佛說妙吉祥菩薩所問大乘法螺經（五紙餘　南思北斯）

宋中印土沙門法賢譯

亦同前經。但初禪作魔王。後身作初發心。

#### 大乘造像功德經（上下合卷　南羔北知）

唐于闐國沙門提雲般若譯

佛往忉利天上。優填王初造佛像。佛從天下。王問功德。佛深讚之。彌勒因問滅業障事。佛一一細答。

#### 佛說造立形像福報經（三紙餘　南才北知）

附東晉錄

佛在拘羅瞿國。為優填王說。

佛說作佛形像經（二紙　南效北知）

附後漢錄

與上經同

#### 佛說造塔功德經（有釋圓測序共二紙）　維

唐中印度沙門地婆訶羅譯

佛在忉利天。為觀世音菩薩說。內分別一四句偈義。諸法因緣生。我說是因緣。因緣盡故滅。我作如是說。如是偈義。名佛法身。汝當書寫置彼塔內。何以故。一切因緣及所生法性空寂故。是故我說名為法身。

#### 佛說右遶佛塔功德經（二紙餘　南賢北景）

唐于闐國沙門實义難陀譯

佛在祇園。舍利弗請問。佛以偈答。

#### 佛說樓閣正法甘露鼓經（三紙半　南力北忠）

宋中印土沙門天息災譯

阿難問。云何種清淨善根。云何作曼拏羅。乃至作如來像。云何功德。佛為廣說曼拏羅。乃至作像功德極大。

#### 無上依經（二卷　南效北良）

蕭梁優禪尼國沙門真諦譯

- 校量造佛功德品第一。佛住竹林。與比丘菩薩優婆塞優婆夷諸大眾俱。阿難問造佛功德。佛廣為校量顯勝。　
- 如來界品第二。明如來界性不可思議。煩惱所隱。名眾生界。修菩提道。說名菩薩。出離煩惱過一切苦。洗除垢穢究竟清淨。說名為佛。於三位中。一切處等。悉無罣礙。本來寂靜。依如實知。依如量修。正覺眾法。悉平等如。住無餘涅槃。不捨眾生利益事。　
- 菩提品第三。明如來最極清淨轉依。常樂我淨功德。超過聲聞緣覺大地菩薩三種意生身。是名菩提不可思議。　
- 如來功德品第四。明如來一百八十不共之法。謂三十二相。八十種好。六十八法（十力。四無所畏。三念處。大悲。十八不共法。三十二種如來獨得）。　
- 如來事品第五。明如來有十八事最妙最上。因百八十法而成。　
- 讚歎品第六。阿難偈讚如來功德。　
- 付囑品第七。明以十法受持此經。一書寫。二供養。乃至十修行。

佛說未曾有經（三紙欠　南男北良）

後漢失譯人名

佛說甚希有經（四紙半　南男北良）

唐大慈恩寺沙門釋玄奘譯

二經皆即上造佛功德品。及付囑品。

#### 佛說諸法勇王經（一卷）　潔

劉宋罽賓國沙門曇摩蜜多譯

佛在竹林。有新出家比丘問畢報施恩事。佛以入僧數。修僧業。得僧善利。三法答之。次問發大乘心而出家者。具三法否。佛言。不在三法。比丘三致疑問。佛三止之。次放白毫相光照大千界。集諸大眾。舍利弗復致三請。佛為說阿耨達池喻。廣顯發心功德。謂無人能報恩者。唯除漏盡。及發大心耳。次較持經功德。及為發心者說性空法。魔軍落地。佛亦敕其持經。

一切法高王經（一卷）　貞

元魏中天竺婆羅門瞿曇般若流支譯

諸法最上王經（一卷　南維北行）

隋北天竺沙門闍那崛多等譯

二經並與上同

#### 佛說施燈功德經（一卷）　難

高齊烏萇國沙門那連提黎耶舍譯

佛在舍衛給孤獨園。告舍利弗。佛有四種勝妙善法。為一切眾生無上福田。若七眾以燈供養。其福不可思議。於現在世。得三種淨心。於臨終時。得三種明。又復得見四種光明。便生三十三天。於五種事而得清淨。還生人中。出家持戒。又得四種可樂之法。得四種清淨。又若住於大乘施燈明者。世世得八種可樂勝法。得八種無量勝法。又以燈施說法者。得於八種無量資糧。又見他施如來燈。生隨喜心者。得八種增上之法。次歎五種法最為難得。一得人身。二信樂法。三得出家。四具淨戒。五得漏盡。次說偈較施燈福德。唯發大菩提心者為最。

#### 浴像功德經（三紙餘　南才北知）

唐大薦福寺沙門釋義淨譯

佛在鷲峰山頂。清淨慧菩薩請問佛涅槃後。宜作何供養。佛言。供舍利如芥子。得十五功德。浴佛形像。應用香水。作壇沐浴。功德無量。

佛說灌佛經（一紙半　一名灌洗佛形像經　南才北知）

西晉沙門釋法炬譯

佛說灌洗佛經（三紙餘　一名摩訶剎頭　南才北知）

乞伏秦沙門釋聖堅譯

○佛說浴像功德經（二紙半　南才北知）

唐迦濕蜜羅國沙門寶思惟譯

三經並與前同。而聖堅所譯。云四月八日。宜如佛初生時。以香水浴像。

#### 佛說菩薩行五十緣身經（四紙半　南忘北短）

西晉月支國沙門竺法護譯

佛在耆闍崛山。為文殊菩薩。說前世功德。今致相好。

#### 佛說內藏百寶經（六紙餘　南莫北短）

後漢月支國沙門支婁迦讖譯

文殊問漚和拘舍羅所入事。佛答以隨世間習俗而入。示現若干種種諸事。其實佛無種種事也。

#### 佛說最無比經（八紙欠　南效北良）

唐大慈恩寺沙門釋玄奘譯

佛為阿難較量三歸功德。不可思議。次及十善。八關。五戒。十戒。式叉摩那戒。尼戒。比丘戒。乃至發菩提心功德。以次轉勝。不可思議。

△佛說希有較量功德經（五紙　南效北良）

隋北天竺沙門闍那崛多譯

與上經同。而缺發菩提心一節。

#### 文殊師利問菩薩署經（一卷　南詩北率）

後漢月支國沙門支婁迦讖譯

舍利弗欲問法。佛言。若從文殊師利但問怛薩阿竭署因緣法名。未悉得其事。今為汝說之。舍利弗及目犍連等作禮。請問菩薩摩訶僧那僧涅。佛言。怛薩阿竭署者有四事。一者發意。二者阿惟越致。三者菩薩坐於樹下。四者具足佛法。及種種問答以顯其義。次有迦葉等各呈學署法門。次有五百婆羅門來問法。各各述己瑞應。

#### 佛說明度五十校計經（二卷）　絲

後漢安息國沙門安世高譯

十方菩薩問何因緣。菩薩有癡有黠。乃至智慧有厚薄。佛言。知校計為黠。不修校計為癡。因廣說五十校計法。

#### 入定不定印經（一卷　有武周新翻三藏聖教序　南髮北被）

唐大薦福寺沙門釋義淨譯

佛在鷲峰。妙吉祥問菩薩退不退行。佛言。有五種行。一羊車行。二象車行。三日月神力行。四聲聞神力行。五如來神力行。前二有退。名不定。後三不退。名定。

△不必定入定入印經（一卷　南髮北被）

元魏中天竺婆羅門瞿曇般若流支譯

與上經同

#### 佛說謗佛經（六紙欠）　男

元魏北天竺沙門菩提留支譯

佛在耆闍崛山。時有十菩薩。曾七年勤修陀羅尼。心苦不靜。捨戒還家。不畏行菩薩。為彼請佛開化。佛說其過去謗法師。久受種種惡報。并七百世勤修無剋因緣等。次為說陀羅尼。令仍出家。七日住於慈悲無常念佛三昧。一心持之。得見十方千佛。惡障盡滅。獲陀羅尼。得不退轉。次重誡人於善惡法師。失命身死。不應見其過。而以應具四種淨法釋之。末略示修此陀羅尼法。

△佛說決定總持經（七紙半）　男

西晉月支國沙門竺法護譯

與上經同（總持譯作華言）

#### 佛說象腋經（一卷）　慕

劉宋罽賓國沙門曇摩蜜多譯

佛在靈山。與五百比丘。六萬菩薩俱。舍利弗說偈歎安樂德。佛放身光集眾。觀文殊而微笑。文殊啟問。佛唱經名。阿難請說。佛讚許之。文殊啟問。佛為說六度及六三昧。次明欲入此經。如入虛空。六十增上慢比丘欲從座去。舍利弗留之。更請問佛。佛為解釋。令大眾獲益。增上慢者得證。於是文殊重問云何學。云何行。云何住。云何修進。佛以偈答。次明信解者得二十功德。并說往古金剛幢菩薩。以咒療眾生病。

佛說無所希望經（一卷　一名象步經）　慕

西晉月支國沙門竺法護譯

與上經同

#### 佛說甚深大迴向經（四紙欠　南賢北景）

劉宋出祐公錄

佛在祇園。明天菩薩問曰。云何少修善本。而獲大果。佛言。應於去來現在佛所。修慈身口心行。所謂隨喜歎善。又於去來現在諸眾生所。修慈身口心行。所謂持十善戒。以此功德。共一切眾生迴向無上菩提。

#### 佛說大方廣未曾有經善巧方便品（四紙欠　南淵北斯）

宋北印土沙門施護譯

大意菩薩問修菩薩行者。於五欲境。作何方便取而不著。雖復常行。無所障礙。佛答以於諸佛所深種善根。名為善巧方便。即得諸佛共所建立。所謂行少分施。起增上心。迴向一切。一香一華。一燈一衣。乃至園林飲食。皆為眾生普發大願。又於所見一切境界。皆為眾生普發大願。略與華嚴淨行品同。

#### 佛說十二頭陀經（四紙半　一名沙門頭陀　南賢北羊）

劉宋中天竺沙門求那跋陀羅譯

佛在給孤獨園。食已。至阿蘭若處。趺坐微笑。摩訶迦葉請問笑緣。佛言。阿蘭若處。十方諸佛皆讚歎。無量功德。皆由此生。三乘聖道。皆由此得。行此法者。有十二事。一在阿蘭若處。遠離二著。二常行乞食。三次第乞食。四受一食法。五節量食。六中後不飲果蜜等漿。七著弊衲衣。八但三衣。九塚間住。修止觀。十樹下止。十一露地坐。十二但坐不臥。更宜繫心一處。觀五蘊空。比丘菩薩。依教諦觀身相。各獲果證。帝釋。文殊。發願護持。

#### 佛說四輩經（二紙半　南賢北景）

西晉月支國沙門竺法護譯

佛在祇園。自說末世弟子能壞佛道。於是舍利弗作當機。聽佛說四輩弟子法非法事。

#### 佛說三品弟子經（二紙餘　一名弟子學有三輩　南賢北景）

吳月支國優婆塞支謙譯

佛在祇園。為阿難說在家弟子。有上中下輩功德罪業不同。

#### 佛說四不可得經（四紙餘　南莫北短）

西晉月支國沙門竺法護譯

因四仙人避無常而不能免。佛為比丘說四不可得。及說菩薩初中竟善。

#### 佛說佛印三昧經（二紙半　南行北羊）

後漢安息國沙門安世高譯

佛在耆闍崛山。入於三昧。光照十方。大眾雲集。彌勒。舍利弗。向文殊問佛身所在。文殊令入三昧觀之。皆不能見。須臾佛現。乃問其義。佛言。住深般若佛印故也。

#### 佛語法門經（三紙　南忘北短）

元魏北天竺沙門菩提留支譯

佛住毗耶離大林。龍威德上王菩薩請問。佛為分別是佛語非佛語門。龍威德上王悟無生忍。眾並獲益。

#### 佛說法常住經（一紙餘　南賢北羊）

附西晉錄

佛在祇園。為比丘說有佛無佛。法性如故。如來出世。為眾生故。分別演說四諦十二因緣六度等法。若行者與合。無彼無此。猶如眾流合海。

#### 佛說罪業報應教化地獄經（五紙餘　南尺北敬）

後漢安息國沙門安世高譯

佛在耆闍崛山。因信相菩薩請。放眉間光。照於地獄尋光見佛。信相問二十種惡報罪因。佛一一答。誡令修行報恩。大眾獲益。即慈悲道場懺法中所引。

#### 佛說辯意長者子所問經（八紙餘）　當

元魏沙門釋法場譯

答生天乃至佛會。各有五事。共說五十法要。次於請食時。一乞人發惡意。即感惡報。一乞人發善意。即得善報為國王。還供佛僧。

#### 佛說大自在天子因地經（六紙半　南命北盡）

宋北印土沙門施護譯

目犍連於大自在天宮乞食。大自在天先為天后讚佛功德。次以食施。兼語目連過去無數劫事。目連食竟。入定思惟。不能得知。舍利弗。大迦葉。亦不能知。共往問佛。佛乃說其往因。

#### 佛說尊那經（五紙半　南夙北臨）

宋中印土沙門法賢譯

佛在憍睒彌國瞿師羅林。尊那尊者問無盡功德。佛答以七種布施。七緣發心。

#### 佛說弟子死復生經（五紙）　當

劉宋居士沮渠京聲譯

優婆塞先事外道。後奉佛戒。死去十日復生。述冥中所見之事。化一家皆見佛得果。

#### 佛說七女經（五紙半　南尺北敬）

吳月支國優婆塞支謙譯

拘留國婆羅門七女。喜自貢高。有分儒達居士為之問佛。訶其不好。并說往昔國王七女因緣。

#### 佛說懈怠耕者經（一紙）　當

劉宋居士沮渠京聲譯

耕人遙見佛來。發心欲見。尋退。欲俟閒時。佛放光集眾。說其已過六佛。今又懈怠。彼人聞已。乃趨見佛。悔過聞法。得不退轉。

#### 大法炬陀羅尼經（二十卷）　使可

隋北天竺沙門闍那崛多譯

- 緣起品第一。善威光天子請問陀羅尼門。佛入大力莊嚴三昧。令過去境界一切現前。次為阿難說過去放光如來說此經事。　
- 伏魔品第二。　
- 授魔記品第三。　
- 三乘行品第四。　
- 問法性品第五。　
- 菩薩行品第六。　
- 相好品第七。　
- 四念處品第八。　
- 四聖諦品第九。　
- 忍較量品第十。　
- 三乘教品第十一。　
- 三法藏品第十二。　
- 法師相品第十三。
- 謗法果報品第十四。　
- 勸受持品第十五。　
- 智成就品第十六。　
- 忍成就品第十七。　
- 證涅槃品第十八。　
- 勸證品第十九。　
- 法師行相品第二十。　
- 遮謗品第二十一。　
- 功德品第二十二。　
- 為他悔過品第二十三。　
- 六度品第二十四。　
- 求證品第二十五。　
- 諸菩薩證三昧品第二十六。　
- 召諸菩薩品第二十七。　
- 問等覺品第二十八。　
- 三昧因緣品第二十九。　
- 供養法師品第三十。　
- 入海神變品第三十一。　
- 佛昇須彌山頂品第三十二。　
- 天伏阿脩羅品第三十三。　
- 阿脩羅本業品第三十四。　
- 雜類本業品第三十五。　
- 說無相品第三十六。　
- 勸修行品第三十七。　
- 三字法門品第三十八。　
- 將護法師品第三十九。　
- 放光佛本事品第四十。　
- 教證法品第四十一。　
- 說無住品第四十二。　
- 說聽功德品第四十三。　
- 諸菩薩證相品第四十四。　
- 如化品第四十五。　
- 緣生法品第四十六。　
- 信解品第四十七。　
- 離惡友品第四十八。　
- 辨田讚施品第四十九。　
- 付菩薩品第五十。　
- 付天帝釋品第五十一。　
- 法師弘護品第五十二。　

以上五十二品。皆述昔時放光如來所說法也。

#### 大威德陀羅尼經（二十卷北作十六卷）　覆器

隋北天竺沙門闍那崛多譯

佛為阿難說陀羅尼法本。先列種種根數。次一一法中。示多種名。多種義。亦廣說末世惡比丘事。及示菩薩住母胎中樓閣莊嚴。

#### 尊勝菩薩所問一切諸法入無量法門陀羅尼經（一卷　南莫北罔）

高齊河南居士萬天懿譯

東方菩薩興無量供養。利益群生。見佛入一真諦法。請問此陀羅尼門。

佛說無崖際總持法門經（一卷　南莫北罔）

乞伏秦沙門釋聖堅譯

與上經同（咒作華言）

#### 金剛場陀羅尼經（一卷　南莫北罔）

隋北天竺沙門闍那崛多譯

佛於靈山妙色聚落。入一切法平等相三昧。諸比丘皆不見佛所在。諸天亦爾。次見在金窟。以神通力。使諸菩薩去地而坐。其大菩薩各入三昧。令眾獲益。佛騰空微笑放光。文殊請問。佛乃說金剛場陀羅尼法。無一切善不善。有為無為。乃至一切諸法。一切平等同故。欲是陀羅尼。惱是陀羅尼。癡是陀羅尼。乃至天龍八部女相男相地獄等。皆是陀羅尼。又說入無二法門。無明乃至生是陀羅尼。

金剛上味陀羅尼經（一卷　南莫北罔）

元魏北天竺沙門佛陀扇多譯

與上經同