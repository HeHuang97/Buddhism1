## 閱藏知津卷第三十七

北天目沙門釋智旭　彙輯

### 【大乘論藏　宗經論第二之一】

#### 瑜伽師地論（百卷　許敬宗序　南節至靜北猶至氣）

彌勒菩薩說　唐大慈恩寺沙門釋玄奘譯

##### 本地分第一。

一者五識身相應地。二者意地。三者有尋有伺地。四者無尋惟伺地。五者無尋無伺地。六者三摩呬多地。七者非三摩呬多地。八者有心地。九者無心地。十者聞所成地。十一者思所成地。十二者修所成地。十三者聲聞地。十四者獨覺地。十五者菩薩地。十六者有餘依地。十七者無餘依地。如是略說十七。名為瑜伽師地。

###### 五識身相應地第一。

謂五識身自性。所依。所緣。助伴。作業。自性。謂了別五塵。所依。謂五淨色根。及前滅意。種子。阿賴耶識。所緣。謂五塵境。助伴。謂相應心所。作業。謂了別自境。自相。現在。一剎那。又隨意識轉。隨善染轉。隨發業轉。又復能取愛非愛果。復次要眼不壞。色現在前。能生作意。正復現起。所生眼識。方乃得生。餘四亦爾。應觀所依如所乘。所緣如所為事。助伴如同侶。業如自功能。又所依如家。所緣如自受用。助伴如僕使。業如作用。

###### 意地第二。

意自性。謂心意識。彼所依。謂等無間依。種子依。彼所緣。謂一切法如其所應。彼助伴。謂五十一心所有法。彼作業。謂望餘識身有勝作業。有七種分別所緣。（一有相分別。善名言者所起分別。二無相分別。不善名言者所有分別。三任運分別。隨境勢力任運而轉。四尋求分別。五伺察分別。六染汙分別。顧戀過去。希樂未來。執著現在。若欲恚害等。隨一煩惱隨煩惱相應。七不染汙分別。若善。若無記。謂出離分別。無恚分別。無害分別。或隨與一信等善法相應。或威儀路。工巧處。及諸變化。所有分別。如是等類。名分別所緣。）

有三種審慮所緣。（一如理所引。二不如理所引。三非如理非不如理所引。）若醉。若狂。若夢。若覺。若悶。若醒。若能發身語業。若能離欲。若離欲退。若斷善根。若續善根。若死。若生等。

種子。若煩惱品所攝。名為麤重。亦名隨眠。若異熟所攝。及餘無記品所攝。唯名麤重。不名隨眠。若信等善法品所攝種子。不名麤重。亦非隨眠。法差別分別。有六百六十。

###### 有尋有伺等三地。

略以五門施設建立。一界。二相。三如理作意。四不如理作意。五雜染等起。界建立有八相。一數。二處。三有情量。四有情壽。五有情受用。六生。七自體。八因緣果。數者。三界。處所者。欲界三十六處（八大地獄。八寒地獄。餓鬼處。非天處。四大洲。八中洲。六欲天。魔宮。即他化攝。而高勝）。色界十八處（無想。即廣果攝。復有超過淨居大自在住處。十地菩薩得生其中）。無色界四處所。或無處所。相施設建立有七種。一體性。二所緣。三行相。四等起。五差別。六決擇。七流轉。如理作意建立有八種。一依處。二事。三求。四受用。五正行。六聲聞乘資糧方便。七獨覺乘資糧方便。八波羅密引發方便。不如理作意十六種。一因中有果論。二從緣顯了論。三去來實有論。四計我論。五計常論。六宿作因論。七計自在為作者論。八害為正法論。九有邊無邊論。十不死矯亂論。十一無因見論。十二斷見論。十三空見論。十四妄計最勝論。十五妄計清淨論。十六妄計吉祥論。雜染施設建立三種。一煩惱。二業。三生。

###### 三摩呬多地第六。

總標故。安立故。作意差別故。相差別故。略攝諸經宗要等故。總標有四。一者靜慮。謂四靜慮。二者解脫。謂八解脫。三者等持。謂空無願無相三。又有尋有伺等三。又小大無量三。又一分修具分修二。又喜俱行樂俱行捨俱行三。又四修定。又五聖智。又聖五支。又有因。有具。聖。正。三摩地。金剛喻三摩地。有學無學非學非無學等三摩地。四者等至。謂五現見三摩鉢底。已見諦者。修此等至。是故名為現見等至。八勝處。十徧處。四無色。無想。滅盡定。安立者。謂唯此等。名等引地。非於欲界心一境性。由此定等無悔歡喜安樂所引。欲界不爾。非欲界中。於法全無審正觀察。作意差別者。謂七種根本作意。及餘四十作意。所緣差別者。略有四相。一所緣相。二因緣相。三應遠離相。四應修習相。由四因緣。入初靜慮。乃至有頂。謂因力。方便力。說力。教授力。

###### 非三摩呬多地第七。

略有十二種相。

###### 有心無心二地第八。第九。

一地施設建立門。二心亂不亂建立門（諸倒亂心。名無心地）。三生不生建立門（八因緣故。心或生或不生。名無心地）。四分位建立門（六位無心）。五第一義建立門（唯無餘依涅槃界。名無心地）。

###### 聞所成地第十。

謂於五明處。名句文身義中。無倒解了。一內明處（一由事施設建立相。二由想差別施設建立相。三由攝聖教義相。四由佛教所應知處相）。二醫方明處（一於病相善巧。二於病因善巧。三於已生病斷滅善巧。四於已斷病後更不生方便善巧）。三因明處（一論體性。二論處所。三論所依。四論莊嚴。五論負墮。六論出離。七論多所作法。體性有六種。一言論。二尚論。三諍論。四毀謗論。五順正論。六教導論。處所亦六種。所依有十種。所成立義有二。一自性。二差別。能成立法有八。一立宗。二辯因。三引喻。四同類。五異類。六現量。七比量。八正教。又同類者復五種。一相狀相似。二自體相似。三業用相似。四法門相似。五因果相似。異類翻此。現量有三種。一非不現見。二非已思應思。三非錯亂境界。又一色根現量。二意受現量。三世間現量。四清淨現量。比量有五種。一相比量。二體比量。三業比量。四法比量。五因果比量。正教量者。一不違聖言。二能治雜染。三不違法相。莊嚴有五種。一善自他宗。二言具圓滿。三無畏。四敦肅。五應供。負墮有三。一捨言。二言屈。三言過。出離者。一觀察得失。二觀察時眾。三觀察善巧及不善巧。多所作者。一善自他宗故。於一切法能起談論。二勇猛無畏故。處一切眾能起談論。三辯才無竭故。隨所問難能善酬答）。四聲明處（一法施設建立相。二義施設建立相。三補特伽羅施設建立相。四時施設建立相。五數施設建立相。六處所根栽施設建立相）。五工業明處（營農。乃至音樂十二工業）。

###### 思所成地第十一。

一由自性清淨故。二由思擇所知故。三由思擇諸法故。

###### 修所成地第十二。

一者修處所。二者修因緣。三者修瑜伽。四者修果。如是四處。七支所攝。一生圓滿（依內有五。依外有五）。二聞正法圓滿（若正說法。若正聞法）。三涅槃為上首。四能熟解脫慧之成熟（毗婆舍那支成熟。奢摩他支成熟）。五修習對治。六世間一切種清淨。（一得三摩地。二三摩地圓滿。三三摩地自在）。七出世間一切種清淨（一入聖諦現觀。二離諸障礙。三為欲證得速疾通慧。作意思惟諸歡喜事。四修習如所得道。五證得極清淨道。及果功德）。

###### 聲聞地第十三。

- 初瑜伽處種性地品第一（種性自性。種性安立。住種性者所有諸相。住種性補特伽羅）。
- 趣入地品第二（自性。安立。諸相。已趣入補特伽羅）。
- 出離品第三（由世間道而趣離欲。由出世道而趣離欲。若此二道所有資糧）。第二瑜伽處（補特伽羅品類差別二十八種。由十一差別道理。建立補特伽羅。有四種所緣境事。有四教授。有三勝學。有十種隨順學法。對治十種違逆學法。有四種瑜伽壞。有四瑜伽。一信。二欲。三精進。四方便。有四作意。有四種瑜伽所作。有三種瑜伽師。有二種修。一想修。二菩提分修。有四修果即預流等。有六種補特伽羅異門。略有八種補特伽羅。略有四種建立因緣。略有四魔。有無量種魔所作事。由三因緣發趣。空無有果。一由諸根未積集故。二由教授不隨順故。三由等持力微劣故）。第三瑜伽處（安住正念。往詣師所。師既慶慰。四種審問。四種處所。四種尋求。五處安立。一護養定資糧處。二遠離處。三心一境性處。四障清淨處。五修作意處）。第四瑜伽處（由七作意。離欲界欲。由七作意。證出世果）。

###### 獨覺地第十四。

一種性。二道。三習。四住。五行。

###### 菩薩地十五。

初持瑜伽處

- 種性品第一（一持。二相。三分。四增上意樂。五住。六生。七攝受。八地。九行。十建立）。
- 發心品第二（一自性。二行相。三所緣。四功德。五最勝）。
- 自他利品第三（一自利處。二利他處。三真實義處。四威力處。五成熟有情處。六成熟自佛法處。七無上正等菩提處）。
- 真實義品第四（一者依如所有性諸法真實性。二者依盡所有性諸法真實性。復有四種。一世間極成真實。二道理極成真實。三煩惱障淨智所行真實。四所知障淨智所行真實）。
- 威力品第五（一聖威力。二法威力。三俱生威力）。
- 成熟品第六（一成熟自性。二所成熟補特伽羅。三成熟差別。四成熟方便。五能成熟補特伽羅。六已成熟補特伽羅）。
- 菩提品第七（一煩惱障斷故。畢竟離垢。一切煩惱不隨縛智。二所知障斷故。於一切所知無障無礙智）。
- 力種性品第八（具多勝解。求五明處。求聞正法。法隨法行。於法正修止觀。八種教授。四攝法）。
- 施品第九（一自性施。二一切施。三難行施。四一切門施。五善士施。六一切種施。七遂求施。八此世他世樂施。九清淨施）。
- 戒品第十（一自性戒。至九清淨戒）。
- 忍品第十一（九忍如上）。
- 精進品第十二（九精進如上）。
- 靜慮品第十三（九靜慮如上）。
- 慧品第十四（九慧如上）。
- 攝事品第十五（四攝事亦各九種。如上）。
- 供養親近無量品第十六（一設利羅供養。二制多供養。三現前供養。四不現前供養。五自作供養。六教他供養。七財敬供養。八廣大供養。九無染供養。十正行供養）。成就八支。能為善友。眾相圓滿。具五種相。能為善友。所作不虛。成就五相。令善友性。作信依處。由五種相。於所化生。為善友事。由四種相。方得圓滿親近善友。作五種想。應從善友。聽聞正法。於說法師。由五種處。不作異意。略有三種修四無量。一有情緣無量。二法緣無量。三無緣無量。
- 菩提分品第十七。二種慚愧。二種堅力持性。五因緣故。心無厭倦。善知五明處論。善知世間。修正四依。修四無礙。二種菩提資糧。大乘三十七品。四行名止。四行名觀。十二種善巧方便。四種妙陀羅尼。五種正願。三三摩地。四種法嗢陀南（無常。苦。無我。涅槃寂靜）。
- 菩薩功德品第十八。五希奇法。五不希奇法。而名成就甚希奇法。五種其心平等。五種非饒益事。五種常當欣讚。五加行。五順退分。五順勝法。五種相似相功德。實是過失。五種真實功德。十處無倒調伏有情。六位記別。三種決定。五處定所應作。五處常所應作。十最殊勝。四種施設建立。四種如實徧智。五無量能起善巧作用。說法有五大果勝利。七大性共相應。名為大乘。八法具攝大乘。十種菩薩。

第二持隨法瑜伽處

- 菩薩相品第一。有五真實菩薩相。
- 分品第二。一善修事業（六波羅密）。二方便善巧有十種。三饒益於他（依四攝事）。四無倒迴向（以前三門。迴向菩提）。
- 增上意樂品第三。發起七相憐愍。有十五種增上意樂。能作十事。
- 住品第四。一種性住。二勝解行住。三極歡喜住。四增上戒住。五增上心住。六覺分相應增上慧住。七諸諦相應增上慧住。八緣起流轉止息相應增上慧住。九有加行有功用無間缺道運轉無相住。十無加行無功用無間缺道運轉無相住。十一無礙解住。十二最上成滿菩薩住。由能攝持菩薩義故。說名為地。能為受用居處義故。說名為住。

第三持究竟瑜伽處

- 生品第一。略有五種。攝一切生。一除災生。二隨類生。三大勢生。四增上生。五最後生。
- 攝受品第二。略有六種。於諸有情無倒攝受。一頓普攝受。二增上攝受。三攝取攝受。四長時攝受。五短時攝受。六最後攝受。
- 地品第三。一種性地。二勝解行地。三淨勝意樂地。四行正行地。五決定地。六決定行地。七到究竟地。
- 行品第四。一波羅密多行。二菩提分法行。三神通行。四成熟有情行。
- 建立品第五。諸佛有百四十不共法（三十二相八十隨好。四一切種清淨。十力。四無所畏。三念住。三不護。大悲。無忘失法。永害習氣。一切種妙智）。

第四持次第瑜伽處發正等菩提心品。

###### 有餘依地第十六。

一地施設安立。二寂靜施設安立。三依施設安立。 

###### 無餘依地第十七。

一地施設安立。二寂滅施設安立。三寂滅異門安立。

##### 攝決擇分中。

- 五識身相應地。意地。由八種相。證阿賴耶決定是有。謂若離阿賴耶。則依止執受。最初生起。有明瞭性。有種子性。業用差別。身受差別。處無心定。命終時識。皆不應理。略說阿賴耶識。由四種相建立流轉。由一種相建立還滅。一建立所緣轉相（了別內執受故。了別外無分別器相故）。二建立相應轉相（與五徧行心法。恆共相應）。三建立互為緣性轉相（阿賴耶識。一為轉識種子。二為轉識所依。又諸轉識。一於現法中能長養阿賴耶種子故。二於後法中。為阿賴耶得生。攝植彼種子故）。四建立識等俱轉轉相（或一俱轉。乃至或七俱轉）。是謂由四種相建立流轉。阿賴耶識。是一切雜染根本。由趣入通達修習作意。建立轉依。是謂由一種相建立還滅。廣明蘊善巧。界善巧。處善巧。緣起善巧。處非處善巧。根善巧。
- 有尋有伺等三地燄摩。名為法王。由能饒益諸眾生故。煩惱由五種相建立差別。一自性故。二自性差別故。三染淨差別故。四迷斷差別故。五對治差別故。業由五相建立差別。一事。二想。三欲樂。四煩惱。五方便究竟。生雜染義略有十一。一。一向樂生（一分諸天）。二。一向苦生（諸那落迦）。三。苦樂雜生（一分諸天人鬼傍生）。四。不苦不樂生（一分諸天）。五。一向不清淨生（欲界異生）。六。一向清淨生（已得自在菩薩）。七。清淨不清淨生（色無色界異生）。八。不清淨清淨處生（欲界般涅槃法。有暇處生）。九。清淨不清淨處生（色無色界異生）。十。不清淨不清淨處生（欲界異生。不般涅槃法。設般涅槃法。無暇處生）。十一。清凈清淨處生（色無色界諸有學者）。王過失有十。王功德有十。王衰損門有五。王方便門有五。王可愛法有五。能引王可愛法有五。八苦各由五相。下中上三士差別。
- 三摩呬多地。多隨煩惱染汙相續。不能正證心一境性（一有諂。二有誑。三有詐。四無慚愧。五不信。六懈怠。七忘念。八不定。九惡慧。十慢緩。十一猥雜。十二趣向前行。十三捨遠離軛。十四於諸學處不甚恭敬。十五不顧沙門。十六唯希活命。不為涅槃而求出家）。釋隨身念經。釋二解脫。釋法因緣經。釋眠纏。五種定相違法。一犯戒。二無無間加行。三無殷重加行。四有沈沒。五他所擾惱。有三種遠離。一住處遠離。二見遠離。三聞遠離。有五厚重過失。能為定障。一忿。二慢。三欲貪。四薩迦耶見。五不能堪忍。四靜慮。各有五種所治。初五支。二四支。三五支。四四支。
- 非三摩呬多地。
- 有心地諸心差別而轉。略由五相。一由世俗道理建立故。二由勝義道理建立故。三由所依能依建立故。四由俱有建立故。五由染淨建立故。
- 無心地心不生因。略有七種。一緣闕故。二作意闕故。三未得故。四相違故。五斷故。六滅故。七已生故。
- 聞所成慧地由五處觀察所歸。乃可歸依。一由身業清淨故。二由語業清淨故。三由意業清淨故。四由於諸有情起大悲故。五由成就無上法故。欲造論者。要具六因。一欲令法義當廣流布。二欲令種種信解有情。由此因緣。隨一當能入正法故。三為令失沒種種義門重開顯故。四為欲略攝廣散義故。五為欲顯發甚深義故。六欲以種種美妙言辭莊嚴法義。生淨信故。
- 思所成慧地。略說有四種思議。一事思議。二有非有思議。三因果思議。四乘思議。修所成慧地。略有十六種修。謂聲聞乘相應作意修。大乘相應作意修。影像修。事邊際修。所作成辦修。得修。習修。除去修。對治修。小分修。徧行修。動轉修。有加行修。已成辦修。非修所成法修。修所成法修。
- 聲聞地。略有十種聲聞。謂清淨界聲聞。已遇緣聲聞。雜染界生聲聞。清淨界生聲聞。末法時生聲聞。賢善時生聲聞。未得眼聲聞。已得眼聲聞。清淨眼聲聞。極清淨眼聲聞。略有七處攝毗奈耶及別解脫。一教勅。二開聽。三制止。四犯處。五有犯。六無犯。七出罪。
- 菩薩地有十發心。謂世俗受發心。得法性發心。不決定發心。決定發心。不清淨發心。清淨發心。羸劣發心。強盛發心。未成果發心。已成果發心。
- 有餘依及無餘依二地。

##### 攝釋分。

文是所依。義是能依。文有六種。一名身。二句身。三字身。四語。五行相。六機請。義有十種。一地義。二相義。三作意等義。四依處義。五過患義。六勝利義。七所治義。八能治義。九略義。十廣義。釋略有五。一法。二等起。三義。四釋難。五次第。

##### 攝異門分。

言瑜伽者。受持。讀誦。問難。決擇。正修。加行。

##### 攝事分中

契經事行擇攝第一。處擇攝第二。緣起食諦界擇攝第三。菩提分法擇攝第四。調伏事總擇攝。本母事序辯攝。

菩薩地持經（八卷　南登北安）

北涼中天竺沙門曇無讖譯

即瑜伽本地分中。第十五菩薩地異譯。缺第四持。舊在大乘律藏。

決定藏論（三卷　南好北性）

陳優禪尼國沙門真諦譯

瑜伽決擇分中。五識身相應地意地異譯。

⊙王法正理論（一卷　南心北退）

唐大慈恩寺沙門釋玄奘譯

瑜伽決擇分中。尋伺地別出。

#### 顯揚聖教論（此論一部。總二十卷。乃瑜伽師地論之樞要也。　南情逸北分切）

無著菩薩造　唐大慈恩寺沙門釋玄奘譯

攝事品第一。攝淨義品第二。成善巧品第三（蘊。界。處。緣起。處非處。根。諦）。成無常品第四。成苦品第五。成空品第六。成無性品第七。成現觀品第八。成瑜伽品第九。成不思議品第十。攝勝決擇品第十一。

#### 顯揚聖教論頌（一卷　南心北退）

唐大慈恩寺沙門釋玄奘譯

即無著菩薩前論中攝頌

#### 大乘阿毗達磨集論（七卷　南心北退）

無著菩薩造　唐大慈恩寺沙門釋玄奘譯

本事分中三法品第一。蘊。界。處。　攝品第二。有十一種。（相。界。種類。分位。伴。方時。一分。具分。更互。勝義）。相應品第三。有六種。（不相離。和合。聚集。俱有。作事。同行）。成就品第四。有三種。（種子。自在。現行）。決擇分中諦品第一（四聖諦）。法品第二（十二分聖教）。得品第三（一建立補特伽羅有七種。二建立現觀有十種）。論議品第四。有七種。（義。釋。分別顯示。等論。攝。論軌。秘密）。

#### 大乘阿毗達磨雜集論（十六卷　南動神北磨箴）

唐大慈恩寺沙門釋玄奘譯

安慧菩薩。糅前集論。

#### 辯中邊論頌（五紙半　南爵北靜）

彌勒菩薩說　唐大慈恩寺沙門釋玄奘譯

辯相品第一。辯障品第二。辯真實品第三。辯修對治品第四。辯修分位品第五。辯得果品第六。辯無上乘品第七。

#### 辯中邊論（三卷　南爵北靜）

唐大慈恩寺沙門釋玄奘譯

天親菩薩造論。釋前頌。

▲中邊分別論（三卷　南移北情）

陳優禪尼國沙門真諦譯

與前本同

#### 攝大乘論本（三卷　南移北情）

無著菩薩造　唐大慈恩寺沙門釋玄奘譯

- 總標綱要分第一。標十相殊勝殊勝語。
- 所知依分第二。明阿賴耶識。及意。
- 所知相分第三。明三性相。一依他起相。二徧計所執相。三圓成實相。
- 入所知相分第四。明三種練磨其心。及四尋思。四如實徧智。
- 彼入因果分第五。明六種波羅密多。
- 彼修差別分第六。明菩薩歡喜等十地。
- 增上戒學分第七。明三聚戒。
- 增上心學分第八。明六種差別。一所緣。二種種。三對治。四堪能。五引發。六作業。
- 增上慧學分第九。明無分別智離五種相。
- 果斷分第十。明轉依有六種。
- 彼果智分第十一。明佛三身。

攝大乘論（二卷　南物北隱）

元魏北天竺沙門佛陀扇多譯

與上同。而不分品。

攝大乘論（三卷　有慧愷序　南物北隱）

陳優禪尼國沙門真諦譯

亦與上同。分作十品。

#### 楞伽經唯識論（十九紙。有序一名破色心論　南都北靜）

天親菩薩造　元魏北天竺沙門菩提留支譯

一立義。二引證。三譬喻。及釋種種外難。成立唯識道理。

大乘唯識論（十紙　南都北靜）

陳優禪尼國沙門真諦譯

唯識二十論（八紙　南都北靜）

唐大慈恩寺沙門釋玄奘譯

並同前本

#### 唯識三十論（三紙餘　南自北沛）

世親菩薩造　唐大慈恩寺沙門釋玄奘譯

即成唯識論本頌也

#### 大乘成業論（一卷　南爵北匪）

世親菩薩造　唐大慈恩寺沙門釋玄奘譯

明身語意三業。及有表無表業。是假非實。唯依思立。及由異熟識受熏持種而得成就。

業成就論（一卷　南爵北匪）

元魏烏萇國沙門毗目智仙譯

與上同本

#### 大乘五蘊論（七紙　南都北投）

世親菩薩造　唐大慈恩寺沙門釋玄奘譯

明五蘊攝九十四法。及十二處十八界總攝百法。對治三種我執。謂一性我執。受者我執。作者我執。如其次第。以蘊。處。界。治之。

#### 因明正理門論本（一卷　南爵北匪）

大域龍樹菩薩造　唐大慈恩寺沙門釋玄奘譯

為欲簡持能立能破義中真實。故造斯論。

△因明正理門論（一卷　南爵北匪）

唐大薦福寺沙門釋義淨譯

與上同本

#### 因明入正理論（五紙後序一紙　南自北沛）

商羯羅主菩薩造　唐大慈恩寺沙門釋玄奘譯

明真能立。真能破。真現量。真比量。及似能立等。共八門。以辯悟他自悟二益。

#### 大乘百法明門論（一紙餘　南華北沛）

天親菩薩造  唐大慈恩寺沙門釋玄奘譯

瑜伽本事分中。略錄名數。

#### 觀所緣緣論（二紙餘　南華北投）

陳那菩薩造　唐大慈恩寺沙門釋玄奘譯

立量破斥外所緣緣非有。次明內所緣緣不無。

無相思塵論（二紙半　南華北投）

陳優禪尼國沙門真諦譯

與上本同

#### 三無相論（二卷　出無性論　南邑北沛）

陳優禪尼國沙門真諦譯

為顯法空故。說諸法無自性品。謂依三性。說三無性。

#### 顯識論顯識品（十一紙餘　從無相論出　南自北沛）

陳優禪尼國沙門真諦譯

明三界但有二種識。一者顯識。即是本識。二者分別識。即是意識。顯識起分別。分別起熏習。熏習起顯識。故生死流轉。又云。一執著分別性熏習。增長阿梨耶識。二觀習真實性熏習。能除執著損壞阿梨耶識（此內以第七名陀那識。執梨耶識作我境故）。

#### 轉識論（六紙　南都北沛）

陳優禪尼國沙門真諦譯

明識轉有二種。一轉為眾生。二轉為法。此二實無。但是識轉。作二相貌。次明能緣有三種。一果報識。即阿梨耶。二執識。即阿陀那。三塵識。即六識。及明相應心所等。

#### 大乘起信論（二卷　南邑北情）

馬鳴菩薩造　唐于闐國沙門實叉難陀譯

- 一作因分。明造論因緣有八種。
- 二立義分有二。一有法。謂一切眾生心。二法。謂體。相。用三大。
- 三解釋分又三。一顯示實義。依於一心有真如生滅二門。二對治邪執。治人法二種我見。三分別修行正道相。一信成就發心。二解行發心。三證發心。
- 四修信分。謂有四種信。真如及三寶。修五門行。能成此信。一施。二戒。三忍。四精進。五止觀。又明求生淨土。得不退轉。
- 五利益分。

此本比梁譯。文更顯順。余於佛前鬮得。述裂網疏。以正膚謬。

△大乘起信論（二卷  有智愷序  南邑北情）

蕭梁優襌尼國沙門真諦譯

與上論同