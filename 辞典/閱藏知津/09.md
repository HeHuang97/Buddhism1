## 閱藏知津卷第九

北天目沙門釋智旭　彙輯

### 【大乘經藏　方等部第二之八】

#### 大方廣師子吼經（四紙餘　南男北良）

唐中印度沙門地婆訶羅譯

佛在日月宮中。與九十百千俱胝比丘。無量菩薩俱。遣勝積菩薩往北方歡樂世界法起佛所聽法。勝積至彼禮佛足已。卻住一面。法起如來故問汝從何來。勝積默無言說。大眾生疑。法起如來微笑放光。十方雲集。電鬘菩薩問笑因緣。法起如來略說諸法實相。本無言說。淨身菩薩問言。若無所說是真說者。瘖默不言。皆應說法。佛言。瘂默不瘂默。亦皆說法。而不知法。如生盲人處日光中。而不見日。眾生所有音聲語言。皆入四無礙智。欲求法者。於自身求。欲求菩提。以五蘊求。於是大千震動。佛更出廣長舌相已。普告大眾。釋迦牟尼。即我法起。

佛說如來師子吼經（五紙　南男北良）

元魏北天竺沙門佛陀扇多譯

與上經同

#### 出生菩提心經（十一紙半　南行北羊）

隋北天竺沙門闍那崛多譯

佛在竹林精舍。迦葉大婆羅門。夢大蓮華中有月輪。又見丈夫放光普照。次日問佛。佛為說一切智利。及說偈勸發菩提心。次分別三種菩提。次示四攝法。次示天行。梵行。聖行。次說破魔眾會陀羅尼。

○佛說發菩提心破諸魔經（上下合卷　南凊北薄）

宋北印土沙門施護譯

與上經同

#### 文殊師利問菩提經（六紙餘）　男

姚秦天竺沙門鳩摩羅什譯

佛初得道。在伽耶山。與千比丘。萬菩薩俱。入諸佛甚深三昧。諦觀諸法性相。文殊知之。即問云何發心。佛以無發是發義答之。月淨光德天子問言。緣何事故。行菩薩道。文殊答以大悲為本。大悲以直心為本。直心以等心為本。等心以無別異行為本。乃至正觀以堅念不忘為本。共十六句。又四心能攝因。能攝果。一者初發心。二者行道心。三者不退轉心。四者一生補處心。廣作種種譬喻。次有定光明主天子問菩薩略道。文殊答言。一者方便。二者智慧。又一者助道。二者斷道等。次有隨智勇行菩薩問菩薩義。菩薩智。文殊答言。義名無用。智名有用。復語天子。菩薩有十智。十發。十行。十思惟。十治法。十善地。二隨法行。

伽耶山頂經（九紙）　男

元魏北天竺沙門菩提留支譯

佛說象頭精舍經（八紙餘）　男

隋北天竺沙門毗尼多流支譯

○大乘伽耶山頂經（七紙餘）　男

唐南印度沙門菩提流志譯

三經並與前同本

#### 佛說文殊尸利行經（七紙半　南效北良）

隋北天竺沙門闍那崛多譯

文殊巡行諸比丘房。見舍利弗坐禪。後至佛前。互相問難。顯示阿羅漢義。五百比丘不忍。起座而去。文殊更說法要。五百還來。四百證果。一百墮獄。佛言。此百比丘若不聞此法。應墮地獄一劫。今聞法故。暫墮即出。生兜率天。至彌勒成佛時。初會便得證果。是故不聞此法。雖得四禪四定。不能解脫煩惱生死。聞已疑惑。猶勝不聞。

△佛說文殊師利巡行經（七紙欠　南效北良）

元魏北天竺沙門菩提留支譯

與前經同。文義小異。

#### 佛說大乘善見變化文殊師利問法經（五紙餘　南力北忠）

宋中印土沙門天息災譯

佛為文殊說大乘四諦。及三十七品法。

#### 佛說大乘不思議神通境界經（三卷今作二卷　南凊北薄）

宋北印土沙門施護譯

佛住法界光明菩薩宮。與五十萬苾蒭眾。萬二千菩薩。及諸天子俱。佛入普遍光明三摩地。放大光明。普照十方。各有殑伽沙數菩薩雲集。妙吉祥菩薩在東方寶幢佛剎。勸慈氏菩薩同來聽法。慈氏不來。辯積幢亦不來。妙吉祥乃入無垢普光三摩地。現大神變而來佛所。普華幢天子問修何法。得如妙吉祥神通事業。佛以四種四法答之。又問妙吉祥發心久近。佛舉過去本事答之。次有 遍照藏菩薩現瑞入會。與大迦葉互相問答。次普華幢再問妙吉祥最初發心之事。佛具答其最初發心轉女成男因緣。普華幢又問菩薩行法。佛令問妙吉祥。廣為解說四念處。八正道。五根。五力。七覺支法門。

#### 商主天子所問經（一卷）　維

隋北天竺沙門闍那崛多譯

佛在耆闍崛山。商主天子請文殊師利說法。文殊為說一百十九智。又作種種問答。又說種種菩薩行。又問佛無生忍義。佛為授菩提記。

#### 佛說魔逆經（一卷）　維

西晉月支國沙門竺法護譯

佛在祇園。大光天子問文殊師利曰。云何為菩薩魔事。文殊具答之。又問善哉無善哉法。亦具答之。魔來亂法。文殊令其身被五縛。又令變像如佛。說諸妙法。開示五百弟子。次有須深天子。與文殊問答。

#### 超日明三昧經（二卷　南罔北短）

西晉清信士聶承遠譯

佛遊柰園。與二萬八千比丘。八萬菩薩眾俱。講大乘業無極之慧。善寶長者與千人俱。以七寶華供佛。佛令成葢。光照十方。集諸大眾。普明菩薩偈讚佛已。問三昧法。佛言。行八十事。逮得超日明定。　離垢目菩薩問三乘學。佛分別答之。　淨教長者子問菩薩行。佛以增一至十法答之。唱十三昧名字。　正見居士請問法要。佛答以有四事法。常不離佛。　離垢目菩薩廣問十三昧義。佛一一細答。每一三昧。各一嘉瑞。各與一波羅密相應。即是十地之義。　慧施長者女。共五百人發無上心。轉成男子。授菩提記。　慧英菩薩。與文殊菩薩。及佛。問答深義。　阿難問佛菩薩道本。及問遲疾。佛言。亦有亦無。因述本生。精進不懈。致先得佛。　日天子請佛次日受供。佛還柰園。解法長者。調意菩薩。蓮華淨菩薩。解縛菩薩。寶事菩薩。恩施菩薩。帝天菩薩。水天菩薩。大導師菩薩。龍施菩薩。大光菩薩。各各問法。佛各答之。

#### 須真天子經（二卷　南罔北短）

西晉月支國沙門竺法護譯

- 問四事品第一。佛遊祇園。與千二百五十比丘。一萬菩薩。及諸天四眾人俱。須真天子共發三十二問。佛一一答以四事。　
- 答法義品第二。須真復以三十二事問於文殊。文殊一一答之。　
- 法純淑品第三。亦須真問。文殊答。　
- 聲聞品第四。須真勸諸大弟子。各與文殊問答。　
- 無畏品第五。亦須真問。文殊答。明菩薩得無所畏。　
- 住道品第六。亦須真問。文殊答。明菩薩得住於道。　
- 菩薩行品第七。亦須真問。文殊答。　
- 分別品第八。亦須真問。文殊答。明菩薩得持法要。得入四果三乘。亦得入凡夫三毒等法。亦得入生死入滅度法。　
- 頌偈品第九。亦須真問。文殊偈答智慧相。善權相。　
- 道類品第十。亦須真問。文殊答。答竟。佛囑彌勒阿難受持流通。

#### 成具光明定意經（一卷　南忘北彼）

後漢西域沙門支曜譯

佛在迦維羅衛國。敕阿難集一切眾。有貴姓子善明。與同輩五百人見佛。發心請佛。佛受其請。次問佛之妙德。從何致之。佛言。有定意法。名成具光明。當淨行百三十五事。及為說往因。為授道記。

#### 悲華經（十卷）　及

北涼中天竺沙門曇無讖譯

- 轉法輪品第一。佛在王城崛山。與大比丘僧六萬二千人俱。菩薩四百四十萬。及梵天六欲天等。時彌勒等上首菩薩。向東南方稱蓮華尊佛功德。寶日光明菩薩問佛因緣。佛答其故。謂蓮華尊佛昨夜初成正覺。作大佛事。　
- 陀羅尼品第二。說彼東南世界相貌。及說過去日月尊佛授現佛記。授與解了一切陀羅尼門。說此事已。十方菩薩同來崛山。聽受陀羅尼門。皆得見彼蓮華佛剎。次有解脫怨憎菩薩。問修集陀羅尼法。佛答以四法。五法。六法。七歲中修。彌勒自言。於十恆沙劫前。已從娑羅王如來處得聞得修。以本願故。久在生死。待時成道。求佛授職。佛為說諸章句。令眾獲益。又入遍一切功德三昧。度三惡道眾生令生天人。為諸天人示宿世因緣。　
- 大施品第三。寂意菩薩問佛出此濁世因緣。佛備述恆沙阿僧祇劫前事。謂刪提嵐世界。善持劫中。無諍念輪王。有大臣名為寶海。生寶藏佛。王及千子諸小王等。皆悉供養。未發大心。寶海求夢。知彼志劣。以夢白佛。勸彼諸人發無上心。各取淨土。　
- 諸菩薩本受記品第四。寶藏如來授輪王記。即無量壽佛。第一太子。即觀世音。第二王子。即得大勢。第三王子。即文殊師利。第四王子。即普賢佛。第五王子。即今蓮華尊佛。第六王子。即法自在豐王佛。第七王子。即光明無垢堅香豐王佛。第八王子。即普賢菩薩。次授十千懈怠人記。次記第九王子。即阿閦佛。第十王子。即香手菩薩。第十一王子。即寶相菩薩。又授五百王子記。又授四百王子記。又授八十九王子記。又授八萬四千小王記。又授寶海八十子記。又授寶海三億弟子記。千童子記。侍者五人記。最後寶海發大悲願。諸菩薩等皆悉讚歎。六方諸佛。送華供養寶藏如來摩頂授記。并說菩薩四法懈怠。四法精進。一者願取清淨世界。二者願於善心調伏白淨眾中。施作佛事。三者願成佛已。不說聲聞辟支佛法。四者願成佛已。壽命無量。是名四法懈怠。一者願取不淨世界。二者於不淨人中。施作佛事。三者成佛已。說三乘法。四者成佛已。得中壽命。不長不短。是名四法精進。　
- 檀波羅密品第五。寶藏如來為大悲菩薩說諸三昧門助菩提法清淨門經。大悲菩薩歷劫行諸難行苦行。　
- 入定三昧門品第六。十方諸佛皆我釋迦所化度者。皆遣菩薩來會供養。佛入三昧。令諸大眾皆入身毛孔中。復說十專心發於菩提。能入一切行門。乃至結名。結益。勸持。無怨沸宿大仙夜义。發願流通。

大乘大悲芬陀利經﹙八卷　南賴北敢﹚

附三秦錄

與前經同。而分作三十品。

#### 方廣大莊嚴經（十二卷　亦名神通遊戲前有御製序文　南化北四大）

唐中印度沙門地婆訶羅譯

- 序品第一。佛在祇洹。於中夜分。入佛莊嚴三昧。放頂髻光。照淨居天。說偈開發。淨居天子。遂來問法。佛受其請。晨朝為眾宣說。　
- 兜率天宮品第二。　
- 勝族品第三。　
- 法門品第四。將下生時。為諸天說眾法門有一百八。　
- 降生品第五。
- 處胎品第六。　
- 誕生品第七。　
- 入天祠品第八。　
- 寶莊嚴具品第九。　
- 示書品第十。　
- 觀農務品第十一。　
- 現藝品第十二。　
- 樂音發悟品第十三。　
- 感夢品第十四。　
- 出家品第十五。　
- 頻婆娑羅王勸受俗利品第十六。　
- 苦行品第十七。　
- 往尼連河品第十八。　
- 詣菩提場品第十九。　
- 嚴菩提場品第二十。　
- 降魔品第二十一。　
- 成正覺品第二十二。　
- 讚歎品第二十三。　
- 商人蒙記品第二十四。成道十七日。始受商人供。　
- 大梵天王勸請品第二十五。　
- 轉法輪品第二十六。　
- 囑累品第二十七。

普曜經（八卷　南被北大）

西晉月支國沙門竺法護譯

與上經同。而品有開合。

#### 大方便佛報恩經（七卷）　墨

出後漢錄

- 序品第一。佛在耆闍崛山。阿難聞外道譏佛非孝。以是白佛。佛放面門光明。照十方界。集諸菩薩。　
- 孝養品第二。佛坐寶華。現淨身中五道色相。明一切眾生。互為親屬。如來皆念報其恩德。并說須闍提太子。以身肉濟父母難。　
- 對治品第三。說轉輪聖王。身剜千燈。以求半偈。　
- 發菩提心品第四。佛為喜王菩薩說發心。乃名知恩。勸人發心。乃名報恩。及說昔於地獄初發心事。　
- 論議品第五。佛昇忉利。為母說法。外道造諸誹謗。佛從天下。現往昔忍辱太子寶塔。并說摩耶夫人得為佛母本緣。又說沙彌均提本緣。　
- 惡友品第六。佛以光照地獄。并說調達諸事。亦為發其巧便。　
- 慈品第七。說舍利弗先入涅槃本緣。及說如來種種慈善化力。　
- 優波離品第八。佛敕尊者問戒中義。半與薩婆多毗婆沙初卷同。　
- 親近品第九。說佛往昔殺一惡賊救五百人。現在救惡瘡比丘。并說知恩報恩種種法要。亦說三十二相。亦說相好之因。然後囑累一切菩薩。一切菩薩各各發願。（係結集家手筆。）

#### 菩薩本行經（三卷）　墨

附東晉錄

一說往昔精進之行以策懈怠。一為波斯匿王說檀度事。一授婆羅門辟支佛記。一授牧羊人辟支佛記。一舍利弗度師質大臣出家。被弟遣賊斷臂證果夙世因緣。一婆多竭梨尊者自說夙因。一佛說往昔剜身求法事。一為貧士須達說施田差別。一說如來降毒龍除國疫事。并說三千寶蓋夙因。一說讚佛有大功德。一度輔相婆羅門夫婦證果。并說其往因。共十一節。

#### ○佛說金色王經（七紙　南忘北短）

元魏中天竺婆羅門瞿曇般若流支譯

說佛昔為金色王。遇十二年大旱。僅存一食。轉供辟支佛。天即雨飲食眾寶。以濟閻浮提。出菩薩本行集經第二段。

#### 六度集經（八卷）　萬

吳天竺沙門康僧會譯

皆如來往昔行菩薩道時。六波羅密行也。

太子須大拏經（一卷　出六度集經第二卷　南潔北才）

乞伏秦沙門釋聖堅譯

菩薩睒子經（六紙欠）　潔

附西晉錄

說佛往昔孝奉瞽親之事。被箭重甦。

佛說睒子經（五紙）　潔

乞伏秦沙門釋聖堅譯

與上經同

太子慕魄經（五紙欠）　潔

後漢安息國沙門安世高譯

佛說太子沐魄經（二紙半）　潔

西晉月支國沙門竺法護譯

二經說佛昔為沐魄。十三歲不語事。

佛說九色鹿經（二紙欠）　潔

吳月支國優婆塞支謙譯

亦如來往昔行忍辱事。已上六經。並出六度集經。

#### 佛說長壽王經（四紙餘　南賢北羊）

附西晉錄第二出

說佛昔為長壽王。廣行布施。貪王伐之。誓不與戰。同子長生逃出。後愍貧人來乞。隨之而見貪王。王即殺之。殺時。誡子慎勿報怨。子奉遺命。欲報仍止。

#### 佛說鹿母經（七紙）　維

西晉月支國沙門竺法護譯

說佛因地為鹿母。誤墮弶中。求出見子。全信赴死事。

#### 佛說大意經（四紙半）　維

劉宋中天竺沙門求那跋陀羅譯

佛在祇園。自說因地抒海求珠事。

#### 佛說前世三轉經（六紙　南效北良）

西晉沙門釋法炬譯

佛在祇園。笑而放光。阿難問其因緣。佛為說本生事。初為上色女。割二乳救食子者。次轉成男子作國王。正法治國。復以身普施禽獸。後轉生為婆羅門子。絕食以求出家。捨身以救乳虎。

佛說銀色女經（六紙餘　南效北良）

元魏北天竺沙門佛陀扇多譯

與上經同。而事蹟小異。

#### 過去佛分衛經（一紙餘　南賢北景）

西晉月支國沙門竺法護譯

說佛因地。其母見佛乞食。發願生子出家。得授記事。

#### 佛說妙色王因緣經（三紙欠　南賢北景）

唐大薦福寺沙門釋義淨譯

佛在祇園。大眾諸根不動。聽聞法要。苾蒭請問其故。佛說往昔求法。捨子捨妻。并捨自身奉夜义食。今獲此報。

#### 佛說月明菩薩經（三紙欠）　維

吳月支國優婆塞支謙譯

佛在耆闍崛山。為月明童男說法施。飯食施。常當發四願。及說過去智止太子以身肉療比丘病。即是世尊往昔施行。

#### 佛說頂生王因緣經（六卷今作二卷　南言北之）

宋北印土沙門施護等譯

佛在祇園。因勝軍王請問。為說往昔修布施行。從王頂生。乃至統四大洲。詣忉利天。總經一百十四帝釋謝滅。

#### 佛說賴吒和羅所問德光太子經（一卷）　維

西晉月支國沙門竺法護譯

佛在靈山。為賴吒和羅比丘。說菩薩七種四法。五種四非法。次說往古吉義佛時。德光太子遠離放逸。見佛供養。護佛法藏事。

#### 如來獨證自誓三昧經（六紙餘　南才北良）

西晉月支國沙門竺法護譯

佛遊句潭彌國。十方菩薩見靈瑞華。各承佛旨。來詣此土。以華供養。佛笑放光。為賢儒菩薩說笑三緣。又為明見光賢菩薩說出家法。梵王為佛三證。迦葉自誓得戒等。

佛說自誓三昧經（七紙欠　南效北良）

後漢安息國沙門安世高譯

獨證品第四。出比丘淨行中。與上經同。

#### 佛昇忉利天為母說法經（三卷）　身

西晉月支國沙門竺法護譯

佛遊忉利。止夏三月。與八千比丘。七萬二千菩薩俱。月氏天子。問法得記。大目犍連。勸發諸天供養世尊。佛為略說十方現身施化之事。非聲聞緣覺所知。又明一切佛身。皆同幻化。有供養者。福祐亦等。

道神足無極變化經（四卷　南蓋北方）

西晉安息國沙門安法欽譯

與上經同。而有目連普見一切處佛。疑怪請問之事。

#### 佛說盂蘭盆經（一紙半　南才北知）

西晉月支國沙門竺法護譯

佛為目連說七月十五日供自恣僧法。度其母脫餓鬼苦。

佛說報恩奉盆經（一紙欠　亦云報像功德經　南才北知）

附東晉錄

與上經同。而甚簡略。

#### 佛說巨力長者所問大乘經（上中下同卷　南取北斯）

宋西夏沙門智吉祥等譯

佛在祇園。巨力長者心生覺悟。為五百長者說世無常。及三乘法。五百長者咸皆有疑。同來見佛。佛為略說三乘方便。長者願聞大乘深法。佛為廣說六度妙行。并說生死過患。長者得無上忍。以偈讚佛。求得出家。佛為授記。

#### 佛說德護長者經（二卷　南男北潔）

隋烏萇國沙門那連提黎耶舍譯

佛住耆闍崛山。外道嫉妒。勸德護長者於七種門各作火坑。復以毒藥置飲食中。請佛應供。月光童子向母月雲歎佛功德。母亦為子歎佛功德。一千綵女。聞皆歡歎。長者敕語家人營辦火坑毒食。月光廣說佛不受害。佛將受請。放光普召十方無數菩薩。同來應供。月光童子。月上童女。及德生女。智堅童子。又來向父說偈讚佛。佛至其家。長者見大神力。慚愧懺悔。佛以實語滅諸毒藥。授月光及長者等大菩提記。（內云。月光於末法時。脂那國內作大國王。名曰大行。令諸眾生信於佛法。又以大信心威德力。供養我鉢。受持一切佛法。造無量法塔。）

△佛說月光童子經（七紙半　一名申日經）　潔

西晉月支國沙門竺法護譯

與上經同

佛說申日兒本經（二紙欠）　潔

劉宋中天竺沙門求那跋陀羅譯

亦與上經同。而事稍略。疑是小機所見。與根本律部中同。

#### 佛說勝軍王所問經（五紙半　南淵北斯）

宋北印土沙門施護譯

佛在祇園。為勝光王說王法。應以正治國。勿貪欲樂。應以四攝法。攝取眾生。應觀欲樂。無常苦空。并為說十二因緣。但較說王法經。少付囑王臣語。及勝旛陀羅尼。而四山一喻。後三經皆以老病死衰合。此以邪行老病死合。名為四怖。

佛說諫王經（三紙餘）　才

劉宋居士沮渠京聲譯

○如來示教勝軍王經（六紙餘）　才

唐大慈恩寺沙門釋玄奘譯

○佛為勝光天子說王法經（五紙半）　才

唐大薦福寺沙門釋義淨譯

三經並與前同

#### 佛為優填王說王法正論經（七紙餘　南思北之）

唐北天竺沙門大廣智不空譯

說帝王十種過失。十種功德。及五種衰損法。五種可愛樂法。

#### 佛說薩羅國經（三紙　南賢北信）

開元附東晉錄

佛從祇園。往化王及國人知苦。發菩提心。

#### 佛說阿闍世王受決經（三紙半欠　南效北良）

西晉沙門釋法炬譯

佛在耆闍崛山。王然多燈供佛。貧母亦然一燈。先得受決。王又取華供佛。採華人先以華供。又得受決。王乃於九十日中。同夫人太子等。自作寶華供具。華成。聞佛已入涅槃。王甚悲泣。耆婆諭以佛無生滅。至誠能至。王因持華到山。依然見佛。散華供養。佛為授決。便不復見。

採華違王上佛授決經（二紙欠　南效北良）

東晉西域沙門竺曇無蘭譯

即前經中採華人受決一事

#### 佛說差摩婆帝授記經（三紙　南賢北景）

元魏北天竺沙門菩提留支譯

佛住耆闍崛山。與彌勒入城乞食。至頻婆娑羅王宮。其夫人差摩婆帝以名衣為座。而請佛坐。佛與夫人互問樹莊嚴義。而授道記。

#### 佛說賢首經（二紙半）　維

乞伏秦沙門釋聖堅譯

佛在摩竭提國。清淨法座處。大會說經。洴沙國王夫人跋陀師利 [S3] 。（此云賢首）願聞十方佛菩薩剎土名。佛為說之。（缺上方名）次問離女身法。佛答以十事。（增一至十）

#### 佛說堅固女經（五紙餘）　維

隋烏萇國沙門那連提黎耶舍譯

佛在祇園。說女人應離諸過而發大心。堅固優婆夷。即於佛前發大菩提。舍利弗與之問答。佛授道記。

#### 佛說心明經（二紙半）　維

西晉月支國沙門竺法護譯

佛在靈山行分衛。梵志婦畏其夫。僅以一杓飯汁施佛。佛為授記作佛。并其夫亦出家證果。

#### 佛說金耀童子經（七紙欠）　力

宋中印土沙門天息災譯

舍衛國婆羅門生一童子。有諸吉祥。佛往視之。後來見佛。佛授道記。並說夙緣。

佛說逝童子經（二紙半）　潔

西晉沙門支法度譯

逝年十六。佛詣其門。逝勸母行施。母慳。佛現威神。逝勸母與其自分飲食及衣。持用供佛。求無上道。佛與授記。

△佛說長者子制經（三紙餘）　潔

後漢安息國沙門安世高譯

佛說菩薩逝經（三紙餘　南男北潔）

西晉河內沙門白法祖譯

二經並與前同

#### 佛說龍施女經（二紙欠　南效北知）

吳月支國優婆塞支謙譯

佛遊柰園。須福長者女名龍施。浴時。遙見佛相。發菩提心。魔變作父相。勸令修小乘。心堅不動。魔教令從樓投身而下。彼即如命投下。變成男子。得受道記。

△佛說龍施菩薩本起經（三紙半　南效北知）

西晉月支國沙門竺法護譯

與上經同。而皆龍施自說。初說昔為毒蛇。供事道人。因道人去。悲哀登樹。投身命過。生兜率天。從天來下。作須福女。

#### 佛說長者法志妻經（三紙欠　南賢北信）

出安公涼土錄

佛在祇園。入城分衛。化法志妻。及一切下使。皆轉男。得授道記。

#### 佛說乳光佛經（五紙半）　潔

西晉月支國沙門竺法護譯

佛示有風疾。命阿難乞乳於梵志家。梵志譏嫌。維摩說法而開悟之。帝釋化作童子毂乳。牛母牛子。歡喜布施。阿難以此白佛。佛說牛往因。授以道記。

佛說犢子經（一紙半）　潔

吳月支國優婆塞支謙譯

即前經乞乳事。而無維摩說法。

#### 佛說樹提伽經（二紙半　南賢北羊）

劉宋中天竺沙門求那跋陀羅譯

佛說樹提伽長者。往昔供病道人。今享天福。王不能奪。

#### 寶授菩薩菩提行經（十紙欠　南興北深）

宋中印土沙門法賢譯

佛乞食廣嚴城。現大神變。寶授童子年始三歲。以金蓮供佛。遂與目連舍利弗互相問答。深明大乘法義。又與妙吉祥菩薩問答。有八苾蒭吐血命終。墮阿鼻獄。佛記彼後從地獄出。當得授記。寶授次以一器飲食。徧供佛僧而無有盡。佛為授記。

#### 演道俗業經（九紙　南忘北信）

乞伏秦沙門釋聖堅譯

佛為給孤長者說在家有三財。出家有三業。即三乘法也。

#### 優婆夷淨行法門經（二卷　南賢北行）

出安公涼土錄

- 修行品第一。佛住舍衛國歡喜殿中。毗舍佉母。與千五百清信女。來問優婆夷淨行。佛先說其往昔常樂聞法因緣。次答示十九淨行。又答十行法。五十八法。三大行。四取佛地行。四安住觀。三十二不淨觀。七縛著。三善行。八大人念。　
- 修學品第二。答示五十修學。六種光明修學。三十二相有二十行。并示八十種好。
- 瑞應品第三。答示菩薩生時。十六種奇特瑞相。又有三十二瑞相。一時俱現。

#### 菩薩道樹經（十二紙　或云私呵昧經亦名道樹三昧亦名私呵三昧經　南忘北彼﹚

吳月支國優婆塞支謙譯

佛在竹園。長者子私呵昧。與五百弟子。遙見佛相。因問云何起菩薩意。有幾意喜。有幾功德休息。行何等法。何以致無生忍。用幾事得一切智。用幾法住。用幾法滅度。滅後有幾功德。云何為諦。佛一一答以六法。私呵昧發大願。佛為授記。

#### 菩薩生地經（二紙半　南忘北彼）

吳月支國優婆塞支謙譯

差摩竭釋種長者子。問云何疾得佛。佛答以二種四事。即解珠寶瓔珞供佛。化成寶葢。出五百化人。亦興供養。長者子得受記。