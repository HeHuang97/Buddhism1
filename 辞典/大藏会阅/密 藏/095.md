## 一二○、 守護國界主陀羅尼經

十卷，十一品。大藏第十九册（五二五—五七七）。唐· 罽賓國三藏般若共牟尼室利譯。

### 序品第一 

佛在菩提樹下，與七千比丘，八萬四千菩薩，無量天龍八部俱。文殊師利菩薩説伽陀讚佛。

### 陀羅尼品第二 

佛入普隨順衆生心行三昧，令諸衆生見聞各别。又於頂上放白色光，普照世間；口中放青色光，照東方界；右肩放金色光，照南方界；背上放紅色光，照西方界；左肩放五色光，照北方界。照已，各攝還歸本處。復入無有名字不可思議諸佛境界三昧，令此大地六種震動。一切法自在王菩薩請問因緣，佛以有四因緣答之。復問：諸佛境界三昧，何法爲因，何法爲根本？云何修習？云何究竟？佛言：此深三昧，以菩提心爲因，大慈悲爲根本，方便修習無上菩提以爲究竟。又問：一切智體，當何所求？一切智智，當於何生？佛言：當於心求，從心而生，乃至此心同虚空相；此虚空性即心性故。如其心性即菩提性；如菩提性即陀羅尼性。是故此心、虚空、菩提、陀羅尼性，無二無二分，無别無斷。又問：是義甚深，難通達、難趣入；若滿足菩薩位人，則得利益；若未得成菩薩功德，則無利益？佛言：若欲成就無上菩提，應先發起大菩提心，普爲衆生皈依三寶，受菩薩戒，至誠懺悔，運想供養，勸請諸佛， 向隨喜，願滅諸障。並説向陀羅尼。

佛又普告大衆：重爲未成就者，以善方便，隨順世諦，譬喻言辭，説一乘法。觀想此身，次第成就五如來身，而此不可思議三昧，或有衆生諸根不具，或具五無間業，旃陀羅等，悉可修習趣入。除五種人：不信，斷見，常見，邪見，懷疑。如是五人，無慈悲故。若有暫修此三昧者，身心安輕，能生五種三昧：刹那、微塵、漸現、起伏、安住三昧。乃至無數三昧，無數陀羅尼門，皆悉現前。

次明八陀羅尼，能令菩薩總持佛法，辯才無盡，衆生樂聞：大聲清浄自在陀羅尼門，無盡寶篋、無邊漩澓、海印——略説四十二字印、蓮華莊嚴、能入無著、漸漸深入四無碍智、一切諸佛護持莊嚴陀羅尼門。

### 大悲胎藏出生品第三 

文殊師利問：大悲復以何法爲根本？佛言：以衆生受苦爲本；苦以煩惱爲本；煩惱以顛倒邪見爲本；邪見以虚妄分别爲本；虚妄分别非有根本，無有色相，難知、難斷。菩薩爲是，起大悲心，勞謙忘倦。復起十六大悲之心：㈠ 斷身見，㈡ 破邊見，㈢ 除四倒，㈣ 除我我所計，㈤ 裂蓋網，㈥ 破六著，㈦ 除七慢，㈧ 遠邪徑，㈨ 離貪愛，一○ 除瞋恨，一一 令捨惡友，近善知識，一二 令斷名利，一三 令除邪
見，一四 令出三界生死牢獄，一五 令絶魔羂欲纒，一六 令閉三惡，入涅槃門。住是十六大悲，即能建立三十二種不共事業。

### 入如來大悲不思議品第四 

爲文殊説如來大悲海門一滴之相；乃至二乘之悲，如割皮膚；菩薩悲心，如割脂肉；如來大悲，深徹骨髓。因擧往古栴檀舍佛，爲調伏非非想天一衆生故，留身八萬四千大刼以度脱之，方入涅槃。

### 入如來不思議甚深事業品第五 

廣明三十二種正覺甚深事業，即十力、四無所畏、十八不共法也。

### 菩薩瓔珞莊嚴品第六 

爲文殊師利説菩薩四種瓔珞——戒定慧及陀羅尼，各各增一至十。

### 大光普照莊嚴品第七 

又説八種大光普照：念、意、解、法、智、諦、神通、修行。前七各有八種，修行有九種。

### 般若根本事業莊嚴品第八 

爲般若峰菩薩廣説般若母，及般若所生事業。爲無畏辯才菩薩説般若峰得名往昔因緣。

### 陀羅尼功德軌儀品第九 

爲金剛手菩薩説唵字三和合義，謂“婀烏莽”。金剛手問：諸佛等視衆生，云何但言守護國土？佛言：譬如醫嬰孩病，令母服藥。

次説金剛城大曼荼羅軌儀法則。

金剛手次説陀羅尼供養及念誦法。佛讚助之。兼明陀羅尼具足六度。又明六年苦行不得菩提；於月輪中作唵字觀，乃成菩提。

### 阿闍世王受記品第十 

王問：陀羅尼及曼荼羅，既有無量功德，何以國中災難無量？佛出其過。兼説迦葉佛時訖哩枳王所得二夢，皆釋迦佛末法時兆。王又問曰：諸惡衆生，入三塗等，云何得知？誰人曾見？佛言：當墮地獄，有十五相：㈠ 於自眷屬惡眼瞻視，㈡ 擧其兩手捫摹虚空，㈢ 善知識教不相隨順，㈣ 悲號啼泣嗚咽流淚，㈤ 大小便利不覺不知，㈥ 閉目不開，㈦ 常覆頭面，㈧ 側臥飲噉，㈨ 身口臭穢，一○ 脚膝戰掉，一一 鼻梁欹側，一二 左眼瞤動，一三 兩目變赤，一四 仆面而臥，一五 踡身左脇著地而臥。

當生餓鬼，有八種相：㈠ 好其唇；㈡ 身熱如火；㈢ 常患饑渴，好説飲食；㈣ 張口不合；㈤ 兩目乾枯，如鵰、孔雀；㈥ 無有小便，大便遺漏；㈦ 右膝先冷；㈧ 右手常拳。

當生畜生，有五種相：㈠ 愛染妻子，貪視不捨；㈡ 踡手足指；㈢ 徧體流汗；㈣ 出粗澁聲；㈤ 口中咀沫。

臨終現十相，當生人中：生善心，無痛苦，念父母，於妻子等生憐愍心，於善於惡心不錯亂，心直無諂，知眷屬護念，見所營理心生讚歎，遺囑家事示所藏財，於三寶所起浄信心。

十相當得生天：起憐愍心，發起善心，起歡喜心，正念現前，無諸臭穢，鼻無欹側，心無恚怒，於家財寶妻子眷屬心無愛戀，眼色清浄，仰面含笑想念天宫來迎。

王竊思念：是實、是虚？忽見地獄種種惡相，方乃決定皈佛法僧，誓持五戒，以菩提心向衆生。佛讚慰言：譬如圑鐵，投水沉没；若爲鉢器，置水則浮。有智慧人，如彼鉢器，不沉苦海。

### 如來囑累品第十一 

文殊師利廣歎陀羅尼門。佛爲較量持經功德。唱募流通。七十俱胝菩薩，四天王，釋提桓因，大梵天王，兜率陀天子，商主天子，魔王波旬蘇夜摩天王，慈氏菩薩，大迦葉波，各各發願，佛讚印之。文殊師利請問經名，佛言：具千名字，略擧十名。文殊復問，乃決定説今一名。

知津云：此經所談法相義理，與大集經第二陀羅尼自在王菩薩品全同，但次第稍異耳。文理兼暢，最宜流通。

## 一二一、 佛説向輪經

一卷。大藏第十九册（五七七）。唐· 于闐國沙門尸羅達摩，於北庭龍興寺譯。

佛在大摩尼金剛寶山峯中，告金剛摩尼菩薩：求大菩提，持自身心，奉施三世諸佛菩薩，並五悔等。咒有一。

## 一二二、 成就妙法蓮華經王瑜伽觀智儀軌

一卷。大藏同上（五九四—六○二）。唐· 不空三藏譯。

先有皈命二十八品頌，次明欲成就此法者，須具四緣：親真善知識，聽聞正法經王，如理作瑜伽觀，隨法行修於奢摩他、毘鉢舍那。

## 一二三、 法華曼荼羅威儀形色法經

一卷。大藏同上（六○二—六○五）。唐· 不空三藏譯。

## 一二四、妙法蓮華三昧秘密三摩耶經

一卷。卍續藏第三册（四○九—四一三）。唐· 不空三藏譯。

## 一二五、 不空羂索毘盧遮那佛大灌頂光真言

一卷。大藏第十九册（六○六）。唐· 不空三藏譯。

説灌頂光真言求成就法，能滅重罪，能生極樂。

小註云：出不空羂索經二十八卷。

知津云：即流通小祝延咒。

## 一二六、 佛説最上根本大樂不空三昧大教王經

七卷，二十五分。大藏第八册（七八六—八二四）。（大正編入般若部，故在第八册。）宋· 天竺三藏法賢譯。

大三昧金剛真實理儀軌分第一 毘盧遮那佛在他化自在天宫，説吽字心明，及勅金剛手説曼拏羅法。

一切如來真實理金剛三昧儀軌分第二 説阿字心明及説曼拏羅法。

降伏三界金剛三昧大儀軌分第三 金剛手菩薩説吽字心明及説曼拏羅法。

清浄諸煩惱三眛大儀軌分第四 觀自在菩薩説紇哩字心明及説曼拏羅法。

一切寶灌頂大三昧儀軌分第五 虚空藏菩薩説怛囕字心明及説曼拏羅法。

一切拳印三昧大儀軌分第六 金剛拳菩薩説惡字心明及説曼拏羅法。

金剛字輪三昧大儀軌分第七 妙吉祥菩薩説阿字心明及説曼拏羅法。

一切曼拏羅金剛輪三昧大儀軌分第八 同心生轉法輪菩薩説吽字心明及説曼拏羅法。

衆金剛三昧大儀軌分第九 誐誐那巘惹菩薩説唵字心明及説曼拏羅法。

金剛忿怒三昧大儀軌分第十 降諸魔金剛藥刹菩薩説郝字心明及説曼拏羅法。

一切樂三昧大儀軌分第十一 金剛手菩薩説吽字心明及曼拏羅法。

外金剛部儀軌分第十二 外金剛部衆説訥哩字心明，摩怛哩衆説毘踰字心明，摩度迦羅衆説莎字心明，四賢聖説鎫字心明，及各説成就法。

般若波羅密多教稱讚分第十三 一切如來雲集，讚金剛手菩薩。

金剛手菩薩最上秘密大曼拏羅儀軌分第十四 大樂金剛不空三昧大明印相成就儀軌分第十五 一切如來金剛菩提大儀軌分第十六 大金剛火炎日輪儀軌分第十七 除諸業障一切智金剛儀軌分第十八 圓滿一切願金剛寶儀軌分第十九 一切儀軌中最成就儀軌分第二十 一切相應諸佛三昧曼拏羅儀軌分第二十一 一切如來大三昧曼拏羅儀軌分第二十二 一切相應儀軌分第二十三 最上成就印相分第二十四 最上秘密儀軌分第二十五

知津云：内多入理深談，不可不閲。

别譯四種

### ⑴【 大樂金剛不空真實三麽耶經】 

般若波羅密多理趣品。一卷。大藏第八册（七八四—七八六）。唐· 不空三藏譯。

即前經第一分至第十三分。但有心明，而無曼拏羅法。

### ⑵【 金剛頂瑜伽理趣般若經】 

一卷。大藏第八册（七七八—七八一）。唐· 金剛智三藏，依梵本，於中天譯。

### ⑶【實相般若波羅密經】 

一卷。大藏第八册（七七六—七七八）。唐· 天竺三藏菩提流志譯。

二經並與前同，而諸心明皆佛自説。

### ⑷【佛説徧照般若波羅密經】 

一卷。大藏第八册（七八一—七八三）宋· 天竺三藏施護譯。

大同前經。

## 一二七、 大樂金剛不空真實三昧耶經般若波羅密多理趣釋

二卷。大藏第十九册（六○七—六一七）。唐· 不空三藏譯。

釋本經字句、理趣、種種表法義門。

## 一二八、 般若波羅密多理趣經大樂不空三昧真實金剛薩埵菩薩等一十七聖大曼荼羅義述

一卷。大藏第十九册（六一七）。唐· 不空三藏譯。

述金剛菩薩名義表法之句。

## 一二九、 佛説聖佛母小字般若波羅密多經

一卷。大藏第八册（八五二—八五三）。宋· 天竺三藏天息災譯。

佛在鷲峰山，聖觀自在菩薩請佛説此小字般若真言，復説勝妙般若波羅密多陀羅尼。

## 一三○、 佛説觀想佛母般若波羅密多菩薩經

一卷。大藏第八册（八五四）。宋· 三藏天息災譯。有咒，有觀門。

## 一三一、 聖八千頌般若波羅密多一百八名真實圓義陀羅尼經

一卷。大藏第八册（六八四—六八五）。宋· 天竺三藏施護等譯。

説般若一百八名及陀羅尼。

## 一三二、 聖佛母般若波羅密多九頌精義

二卷。大藏第二十五册（八九八—九○○）。宋· 天竺三藏法護等譯。

勝德赤衣菩薩造。釋般若九頌義。

## 一三三、 修習般若波羅密菩薩觀行念誦儀軌

一卷。大藏第二十册（六一○—六一三）。唐· 不空三藏譯。

## 一三四、 佛説佛母般若波羅密多大明觀想儀軌

一卷。大藏第十九册（六一四）。宋· 施護三藏譯。

具明觀想諸字安布身輪。

## 一三五、 廣大寶樓閣善住秘密陀羅尼經

三卷，十品。大藏第十九册（六三六—六五七）。唐· 菩提流志三藏譯。

序品第一 佛初成道，地湧蓮華，華説神咒，金剛密跡菩薩歡喜踊躍，請問咒所從來，佛與大衆同往東方寶燈世界，妙種種色寶善住清浄佛處，普集一切諸佛，現寶塔中三佛全身舍利，及説其往昔因緣，乃説大明咒王。

根本咒品第二 心隨心咒品第三 持心咒法品第四 誦隨心咒法品第五 雜咒品第六 結壇場法品第七 畫像品第八 護摩品第九 印法品第十

卷末附有：雜咒品第六、結壇場法品第七、手印咒品第八、畫像品第九、火祭品第十、普光心印品第十一、手印品第十二之别本。

異譯二種

### ⑴【牟梨曼陀羅咒經】 

一卷。大藏第十九册（六五七—六六八）。失譯。

### ⑵【 大寶廣博樓閣善住秘密陀羅尼經】 

三卷，九品。大藏第十九册（六一九—六三四）。唐· 不空三藏譯。

序品第一 根本陀羅尼品第二 心及隨心陀羅尼品第三 成就心陀羅尼法品第四 成就隨心陀羅尼法品第五 諸儀軌陀羅尼品第六 建立曼荼羅品第七 畫像品第八 護摩品第九

右二經並與上經同，而失譯本前欠序分，後具有分别木法壇法等。

## 一三六、 寶樓閣經梵字真言

一卷。大藏第十九册（六三四）。梵文。

## 一三七、 菩提場莊嚴陀羅尼經

一卷。大藏第十九册（六六八—六七五）。唐· 不空三藏譯。

佛住廣博大園。因毘鈕達多婆羅門求子，爲説陀羅尼，種植一切善根，能滿一切意願。

## 一三八、 佛説一向出生菩薩經

一卷。大藏第十九册（六九八—七○二）。隋· 北天竺三藏闍那崛多譯。

佛將入涅槃，勅目連集一切聲聞緣覺，又勅菩薩集十方菩薩。舍利弗請佛説法，佛爲説陀羅尼，及修行種種四法；亦説過去然燈佛、阿彌陀佛，聞法得菩提事。

異譯八種

### ⑴【 佛説無量門微密持經】 

亦名成道降魔得一切智。一卷。大藏第十九册（六八○—六八二）。吴· 優婆塞支謙譯。咒作華言。

### ⑵【 佛説出生無量門持經】 

一卷。大藏同上（六八二—六八四） 。東晉· 沙門佛陀跋陀羅譯。咒亦作華言。

### ⑶【 阿難陀目佉尼呵離陀經】 

一卷。大藏同上（六八五—六八七）。劉宋· 天竺三藏求那跋陀羅譯。咒作華言。四十八句。

### ⑷【無量門破魔陀羅尼經】 

一卷。大藏同上（六八八—六九一）。劉宋· 沙門功德直共玄暢譯。

### ⑸【 佛説阿難陀目佉尼呵離陀鄰尼經】 

一卷。大藏同上（六九二—六九五）。元魏· 北天竺沙門佛陀扇多譯。咒，華梵雙具。止有四十八句。

### ⑹【舍利弗陀羅尼經】 

一卷。大藏同上（六九五—六九八）。蕭梁· 扶南國沙門僧伽婆羅譯。

### ⑺【 出生無邊門陀羅尼經】 

一卷。大藏同上（七○二—七○七）。唐· 終南山至相寺沙門智嚴重譯。咒有八十九句。

### ⑻【出生無邊門陀羅尼經】 

一卷。大藏同上（六七五—六七九）。唐· 不空三藏譯。

——已上八部，並與一向出生菩薩經同本。

## 一三九、 佛説出生無邊門陀羅尼儀軌

一卷。大藏第十九册（六七九）唐· 不空三藏譯。

## 一四○、 大方廣佛華嚴經入法界品四十二字觀門

一卷。大藏同上（七○七—七○九）。唐· 不空三藏譯。

即善財參善知衆藝童子章。具出經文，及梵字四十二。

## 一四一、 大方廣佛華嚴經入法界品頓證毘盧遮那法身字輪瑜伽儀軌

一卷。大藏同上（七○九）。唐· 不空三藏譯。

明修四十二字觀門法則。

## 一四二、 華嚴經心陀羅尼

一卷。大藏同上（七○九）。咒三十字。謂是普質如來所説。實叉難陀譯。

持此咒一遍，準誦藏中華嚴經上中下三本一遍。若能持滿十萬遍，其人敏悟精微，洞徹一切教藏。至於福聚、轉障、不可具説。

## 一四三、 一切如來正法秘密篋印心陀羅尼經

一卷。大藏第十九册（七一五—七一七）。宋· 天竺三藏施護譯。

佛在摩竭提國，應無垢妙光婆羅門請，中路見一舊塔，旋繞供養，悲泣雨淚，十方諸佛亦皆雨淚，金剛手菩薩問其故，佛乃説此心咒，勸人造塔供養。

異譯一種

### ⑴【 一切如來心秘密全身舍利寶篋印陀羅尼經】 

一卷。大藏同上（七一○—七二一）。唐· 不空三藏譯。

與上經同。

大藏同上（七一二—七一四）——别本。題目全同，亦不空譯。經末注云：此雖與前本同，“而其異不少；此本者，徧照金剛及慈覺、智證三師請來，文義通暢”云云。

## 一四四、 無垢浄光大陀羅尼經

一卷。大藏第十九册（七一七—七二一）。唐· 天竺三藏彌陀山譯。

佛在迦毘羅城精舍。刼毘羅戰荼婆羅門，七日後當命終，有善相師告之，因恐懼來見佛，佛勅令修理古塔，念誦神咒，增長命根，生極樂國，乃至成佛。遂廣説造塔及咒法。

## 一四五、 佛頂放無垢光明入普門觀察一切如來心陀羅尼經

二卷。大藏第十九册（七二一—七二五）。宋· 施護三藏譯。

佛在覩史天宫，説六波羅密法。有忉利天子，名摩尼藏無垢，被炬口藥叉所警，謂七日後必定無常，惶恐，求救於帝釋，帝釋領彼見佛，佛爲説二咒，並説夙緣，亦説壇法。又説：持此咒者，此界命盡，猶如蛇蜕，即便往生安樂世界，不受胞胎，於蓮華中自然化生。

## 一四六、 佛説造塔延命功德經

一卷。大藏第十九册（七二六—七二七）。唐· 罽賓三藏般若譯。

佛在給孤園。相師占波斯匿王：却後七日必當壽盡。王怖，求佛，佛令發心持戒修福，得免無常苦，超入法身壽量。謂：發四無量心，持不殺戒，修造佛塔，其福最上。説往昔小兒聚沙爲戲，謂作佛塔，感輪王報。次説造塔儀則及諸咒語。

## 一四七、 金剛光燄止風雨陀羅尼經

一卷。大藏第十九册（七二八—七三四）。唐· 菩提流志三藏譯。

佛及大身孽嚕荼，并諸天王，各説調伏惡龍止風雨法。

此經有别本，大藏同上（七三五—七四一）。

## 一四八、 釋迦牟尼如來拔除苦惱現大神變飛空大鉢法

一卷。近千字。卍續藏第一○四册（三四○）。唐· 般若三藏傳。

佛住雪山，大衆飲食難得，佛以神力飛鉢囘來，大衆得飽。並説往因，及其咒印。

## 一四九、 持咒仙人飛鉢儀軌

一卷，近千字。卍續藏第一○四册（二一六）。唐· 沙門不空拔出。

以應器作佛事之咒印等法。