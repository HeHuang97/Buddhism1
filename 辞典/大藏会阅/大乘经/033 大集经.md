## 八、 觀世音菩薩授記經

一卷，六千多字。大藏第十二册（三五三），中藏第一輯第三集（線裝第二十三册）。劉宋· 沙門曇無竭（法勇）譯。法勇、本姓李氏，幽州黄龍人。幼爲沙彌，便修苦行。徧遊西土。元嘉之末，回揚都，譯經一部（即此經）行世。後不知所終。

佛在鹿苑，與二萬比丘，萬二千菩薩，二萬天子俱。華德藏菩薩問云何得如幻三昧，佛答以一法，謂無依止。又問何人得此三昧，佛答以彌勒、文殊等六十正士。又問他方菩薩何人得此三昧，佛答以觀世音、得大勢二菩薩。華德請佛召二菩薩，佛放白毫相光，照安樂刹，令彼此互見，互得大益。二大士來，佛遂説其過去發心之因，並授補處成佛之記。

異譯一種

### ⑴【佛説如幻三摩地無量印法門經】 

三卷，八千餘字。大藏同前（三五七）。宋· 沙門施護等譯。内容同上。末後有一女人發心，便得轉女成男，受菩提記，爲前本所無。

## 九、 請觀世音菩薩消伏毒害陀羅尼經

一卷，五千餘字。大藏第二十册（三四）。東晉· 天竺居士竺難提譯。

佛在菴羅樹園。月蓋長者請佛救療毘舍離國惡病，佛爲説西方一佛二菩薩名，即得見佛菩薩。菩薩大悲，爲説神呪。

智者大師有請觀音經疏，并立行法。慈雲懺主，依此行法，得除惡病，兼獲音聲辯才。（知津）

此經原在密部，以觀音大士尋聲救苦，與此土衆生有大因緣；法華經觀世音菩薩普門品，舉世流通，感應甚多，唯經中未曾顯説菩薩救諸病苦，而此經專爲救療惡病而説，祈能與普門品並行流通，故今收入方等部中。（請觀音三昧一卷，見大藏第四十六册（九六八），宋· 遵式大師集。）

註疏二種

### ①【 請觀音經疏】 

一卷，一萬三千餘字。大藏第三十九册（九六八），中華藏第二輯線裝第十一册。隋· 天台智者大師説，門人灌頂記。

人法爲名，靈知寂照法身爲體，感應爲宗，救危拔苦爲用，大乘爲教相。

### ②【 請觀音經疏闡義鈔】 

四卷，四萬多字。大藏第三十九册（九七七），中藏第二輯線裝第十一册。宋· 孤山智圓法師述。

此疏未聞贊述傳授，後學往往不知其名，或雖知名而未披卷；遂因疾間約文敷義，筆之爲鈔，庶申明於大旨，開發於童蒙，而名爲闡義。

## 一○、 大方等大集經

案：此經原本唯曇無讖所譯之十二品、三十卷，隋沙門僧就，取無盡意菩薩經等五部合入，爲六十卷，故亦名“合部大方等大集經”。大正藏第十三册。中華藏第一輯中，僅有三十卷本。

六十卷中，品、分，共有十七：一至八及十一、十二、十七，名品。九、十、十三至十六，名分；每一分中，又分若干品。全部約五十三萬餘字。

一至十一及十三，北凉中天竺沙門曇無讖譯；十二，宋、智嚴共寶雲譯；十四至十六，隋（或云高齊）、那連提耶舍譯；十七，後漢安世高譯（藏中第十七品亦云那連提耶舍譯，然撿明度五十校計經，應是安世高譯）。

十二、 無盡意菩薩品，即“無盡意菩薩經”；十四、 日藏分，即“大乘大方等日藏經”；（日藏經即第十三日密分之同本别譯，而日藏校詳耳。）十五、 月藏分，即“大方等大集月藏經”；十六、 須彌藏分，即“大集須彌藏經”；十七、 即“明度五十校計經”。

合部大集經易檢表

| 品 目 或 分 目          | 卷 數 | 卷 次 | 譯 人             | 别 譯                  | 附 註                |
| ----------------------- | ----- | ----- | ----------------- | ---------------------- | -------------------- |
| 一、 瓔珞品             | 1     | 1     | 北凉· 曇無讖      | 大哀經                 | 此品不到一卷         |
| 二、 陀羅尼自在王菩薩品 | 3     | 1—4   | 同                |                        | 此品有三卷餘         |
| 三、 寶女品             | 2     | 5—6   | 同                | 寶女所問經             |                      |
| 四、 不眴菩薩品         | 1     | 7     | 同                |                        |                      |
| 五、 海慧菩薩品         | 4     | 8—11  | 同                | 海意菩薩所問浄印法門經 |                      |
| 六、 無言菩薩品         | 1     | 12    | 同                | 無言童子經             |                      |
| 七、 不可説菩薩品       | 1     | 13    | 同                |                        |                      |
| 八、 虚空藏菩薩品       | 5     | 14—18 | 同                | 虚空藏菩薩所問經       |                      |
| 九、 寶幢分             | 3     | 19—21 | 同                | 寶星陀羅尼經           |                      |
| 一○、 虚空目分          | 3     | 22—24 | 同                |                        |                      |
| 一一、 寶髻菩薩品       | 2     | 25—26 | 同                |                        |                      |
| 一二、 無盡意菩薩品     | 4     | 27—30 | 宋 智嚴 寶雲 共譯 | 阿差末菩薩經           |                      |
| 一三、 日密分           | 3     | 31—33 | 曇無讖            |                        |                      |
| 一四、 日藏分           | 12    | 34—45 | 隋· 那連提耶舍    |                        | 此即大乘大方等日藏經 |
| 一五、月藏分            | 11    | 46—56 | 同                |                        | 此即大集月藏經       |
| 一六、 須彌藏分         | 2     | 57—58 | 同                |                        | 此即大集須彌藏經     |
| 一七、 十方菩薩品       | 2     | 59—60 | 後漢· 安世高      |                        | 此即明度五十校計經   |

### 瓔珞品第一

佛在耆闍崛山，往古佛住大塔之中，與六萬八千比丘，無量菩薩俱。時、佛成正覺始十六年，知衆大集，堪任受持菩薩法藏，即入佛境神通實見三昧，於欲色二界中間，出大坊庭，如大千界。從三昧起，放大光明，與諸大衆上升寶坊，六欲天王各各偈讚、侍佛。佛至寶坊，坐師子座，又入無碍解脱三昧，一一毛孔放光，普照十方無量世界，光中説偈，爲勸放逸諸菩薩故。光徧十方，還從頂入。十方各有一大菩薩，與十恒沙諸大菩薩俱來，右繞萬帀，供養讚歎，次第而坐。佛從定起，謦欬聲徹十方，人及非人，四禪天衆，一切畢集。復放眉間光，入諸菩薩頂。於是諸法自在功德華子菩薩，入瓔珞莊嚴三昧，出師子座，從三昧起，偈讚、請佛登座。次有寶杖等十菩薩，各入三昧，令衆得益；乃至召魔王來，令其請轉法輪，佛讚其譬如百年闇室，一燈能破。次有法自在王菩薩，廣讚如來境界不可思議，嘆惜衆生捨大取小。會中，三十億那由他百千萬億天人，發無上心。

### 陀羅尼自在王菩薩品第二

佛放白毫光明，入陀羅尼自在王菩薩頂；菩薩化大寶蓋，以覆如來，偈讚、問法，佛答菩薩有四種瓔珞莊嚴：一、 戒瓔珞莊嚴，二、 三昧瓔珞莊嚴，三、 智慧瓔珞莊嚴，四、 陀羅尼瓔珞莊嚴；一一各有增一至十等事。

次明有八光明能壞諸闇、浄菩薩行：一、 念光，二、 意光，三、 行光，四、 法光，五、 智光，六、 實光，七、 神通光，八、 無碍智光；一一光復八種。

次明修習大悲有十六事：一、 壞妄見，二、 壞四倒，三、 破憍慢，四、 壞五蓋，五、 拔沉没，六、 斷七慢，七、 斷惡道，八、 斷繫縛，九、 斷惡友，十、 施智慧，十一、 施因緣智，十二、 斷所見，十三、 斷三有，十四、 壞魔網，十五、 示樂因，十六、 開涅槃門。

次明修三十二善業壞衆生三十二惡業：一、 智慧，二、 上解欲，三、 法自在，四、 正命，五、正見，六、 不放逸，七、 壞粗獷，八、 一切施，九、 浄戒，十、 忍，十一、 進，十二、 定，十三、 智，十四、 正義，十五、 壞世行，十六、 斷煩惱，十七、 除我見，十八、 調諸根，十九、 壞邪説，二十、 知恩，二十一、 壞增上慢，二十二、 善口語，二十三、 知足，二十四、 恭敬父母師長，二十五、 修七財，二十六、 身念處，二十七、燃慧燈，二十八、 出離道，二十九、 捨左道，三十、 捨愛著，三十一、 信三寶，三十二、 修六念。

次廣答如來十六大悲，非聲聞菩薩所及。引古栴檀窟佛度非非想天一人，入定八萬四千大劫，待其下生，與授記已，方般涅槃。

次復明如來三十二業，即：十力，四無所畏，十八不共法。

於是如來顧問大衆：誰能守護如是供具及此寶坊令不毁損，待彌勒成佛十六年後，供養彼佛，及賢劫中五百如來？爾時諸法神通自在王菩薩，即承當之。有一神通魔王，問其安置何器？菩薩令其諦觀我身，見其臍中，有水王光世界，佛號寶優鉢羅，坐大寶山，宣説正法。魔王即發大菩提心，誓不退轉。

次、陀羅尼自在王菩薩答師子幢菩薩，廣説八陀羅尼，所謂：浄聲光明陀羅尼，無盡器陀羅尼，無量際陀羅尼，大海陀羅尼，蓮華陀羅尼，入無碍門陀羅尼，四無碍智陀羅尼，佛莊嚴瓔珞陀羅尼。佛讚印之。並説其曾於過去浄光明佛時，名爲光頂菩薩，問佛寶炬陀羅尼義，聞已、即得，故今能説。次有慧聚菩薩，請問得已不失之故，佛廣答以安住慧根，造作慧業。大地震動。次有具足四無碍智菩薩請問以何因緣名爲慧聚？佛説過去功德藏佛時，曾爲念意菩薩，不起於座，答佛所問百億事義，大衆獲益，故得此名。次乃付囑流通。

### 寶女品第三

世尊仍在大寶坊中。有寶女，手持白真珠貫，隨誠言力，徧著佛及諸菩薩頂，衆歎希有，佛述成之。女問實語、法語、義語、毘尼語義，佛具答之。十千菩薩得無生忍。女爲舍利弗説三十二菩薩寶心，悉無聲聞辟支佛心。又爲説四無碍智。舍利弗問其宿因，佛説：過去分别見佛時，曾爲輪王，供佛發心；久已離男女身，今以方便示女身耳。

寶女請問：十力世尊是即是離？又何故説十、 非一非百？佛説：非即非離。能説十事，故名十力；雖説十力，一具無量；爲流布故，説言十力。因廣説十力、無畏、十八不共，皆從菩薩修行所得。又答三十二相業因。地動、獲益。次答修行法行問。次寶女爲舍利弗説不退印。地動、獲益。佛又答寶女大乘問。次説三十二障碍事，三十二速得大乘事。結益、囑持。

### 不眴菩薩品第四

東方普賢佛所，不菩薩來供養佛，讚歎、問法，佛爲説一切法自在三昧。次明具足一至十法，能得三昧。大衆獲益。次不爲須菩提説無住義，無生忍義，佛讚印之，因説：得心自在，即能得法自在三昧。次爲須菩提説不夙因：乃於過去自在王佛時，名爲法語比丘，久修久證此妙三昧。不又爲須菩提説梵行法。大衆獲益，付囑流通。

### 海慧菩薩品第五

世尊仍在大寶坊中。是時，大千世界大水盈滿，出生無量芬陀利華，大衆各自見在華上，華出大光，彌勒問何因緣，佛言：下方寶莊嚴土，海智神通佛所，有海慧菩薩，欲來聽法故。海慧即來，先入三昧，令此大衆得見彼土，次偈讚佛，請問浄印三昧，佛爲具説：菩提心寶，三押（身、口、心）不壞，具足六度。次説穿菩提心。次説三昧根本，所謂：三業隨智；復有十種浄。具三十法，得八不共。

次明遠離滓濁，破壞四魔。次爲舍利弗説：師子初産、小火燒薪等喻。復爲海慧説：過去勤精進佛，示堅固莊嚴菩薩四法：一、 發心，二、 作心，三、 觀心，四、 如法住。既廣釋已，菩薩奉持，勤行精進，今成世尊。次有修悲梵天請問海慧：何名佛法？答：一切法即是佛法，無有二相。菩薩有八種力，聞深佛法，不生怖畏。佛讚印之。兼明能護正法，有四四攝，次有功德寶光菩薩問護法義，佛擧過去大智聲力如來答法護菩薩所問護法之義，兼以付之，山王等十九菩薩，各言能護，文殊師利言其悉是謬語，以世尊不得一法故。佛讚印之。文殊又説持經有十利益。大衆發心，地動出光。

海慧復問世尊：何法攝取大乘？佛答以百種一法，百三十種二法，五十六種三法，及障碍大乘三十七種四法。衆又獲益，大地震動，天人讚喜。佛復偈歎大乘功德。又爲海慧廣説門句、法句、及金剛句。於是十方菩薩興供、偈讚。慧聚菩薩申明佛出世義，佛擧然燈授記時七種三浄以印成之。

海慧復問：菩薩發何等願？佛答以如本發願，及説種種方便智慧。次説過去無邊光佛爲浄聲輪王説八種四法，王悟無生，出家修道；佛又爲説出家二十四益，并示以當浄自界，浄聲如法觀已，即得神通辯才，彼時浄聲，即今海慧。次又爲説如法而説、如法而住之義，引古師子捨身救二猴子之事爲證。次有二十一菩薩各説如法義；海慧復廣明魔業，佛廣説壞魔業道，波旬莊嚴四兵來趣寶坊，海慧以神通力，持置東方破疑浄光佛國，令發大菩提心；又令此彼兩國互得相見，互得大益。佛復説呪四章，付囑流通。

### 無言菩薩品第六

王舍城師子將軍生一子，空中有天誡之，八歲不言，因名無言，今以佛力，同其父母親屬，共到寶坊，現大神通，説偈讚佛，大衆獲益，興供。將欲問佛，先與舍利弗互相問答，次問聞聲及善思惟，生於正見，佛廣答之。無言復答舍利弗問得正見義。次乃問信、進、念、慧四力，佛廣答之。衆會獲益。無言次答蓮華菩薩倒見如見義，及菩薩義。佛讚其得慧燈三昧，因即廣明能攝六萬諸三昧門，譬如日出，能爲四事，一、 有大光明，二、 除滅闇冥，三、 示種種色，四、 令諸衆生得造事業。又如寶珠；亦如虚空。亦爲一切法頂。衆又獲益，動地，興供。次於世尊臍中，出一金剛臍菩薩，傳東方慧橋如來命，問安，聽法、及六萬億菩薩，皆在佛身内坐聽法；次從一毛孔出，禮佛、却坐。金剛臍復與無言問答，顯發無性、無聲、法界無二深義。無言復入金剛三昧，令此世界悉爲金剛，金剛臍盡其神力，不能破一微塵。次明有四種四法能得金剛三昧。無言次爲同來眷屬説四十事莊嚴菩提之心，十法常得親近諸佛菩薩；父及眷屬得柔順忍。佛乃付囑受持。

### 不可説菩薩品第七

世尊仍在大寶坊中，不可説菩薩讚佛，入定，問説大事，地動、興供，衆獲大益。又即演説不誑如來之義，無畏菩薩因問云何不誑如來，不可説分别答之，兼明無出之出，名佛出世。佛讚印已，無畏問誰當信者，寶女遂與廣相問答。次爲舍利弗廣説譬喻，明聲聞與如來，於無差别法界中，而有差别。又答無畏調伏問，報恩問，謂三十二業名菩提行，此能報恩。二人必死不治，謂聲聞、緣覺。無畏以衣供養，寶女不受，復作種種問答。次有勝意天子問説與不説之義，不可説化作比丘證信，復與勝意種種問答，亦與舍利弗種種問答，舍利弗深讚印之，佛亦讚舍利弗，不可説復與佛問難得受記義，八千菩薩得無生忍，昇空説偈，魔王化作比丘而來，不可説以神通力，令其懺悔，爲説十六種法，發菩提心，又説三十二法向菩提心，又請世尊説不可説六波羅密，魔王歡喜，大衆發心。

### 虚空藏菩薩品第八

婆伽婆遊妙寶莊嚴堂上，與比丘六百萬，菩薩不可説人俱。世尊分别大法方便，於時大千世界忽皆不見，唯見微妙寶臺，及見高師子座，舍利弗請問因緣，佛言：東方一寶莊嚴佛所，有虚空藏菩薩，欲來至此。菩薩尋與十二億衆俱來，供養讚歎，寶臺震動，乃問：云何行六度與虚空等？凡三十二問，佛一一答之。於六度中，一一各有四法成就，又有八法能浄。於六念中，詳明念佛三身，及念天差别。於陀羅尼中，具明三十二修。於二十四辯，具明二十四種修因。既答釋竟，大衆獲益。

速辯菩薩問：何因緣名虚空藏？佛言：過去普光明王佛時，曾爲師子進菩薩，入定雨寶，即獲此名。於是衆會渴仰，欲見神力，遂承佛命，入稱一切衆生意三昧，雨法及財，大衆獲益。又以神力，釋生疑菩薩之疑。佛又述久遠過去浄一切願威德勝王佛時，曾爲衆天灌頂輪王，已得不退菩提心三昧。生疑因請虚空藏説三昧行業，虚空藏答八萬四千諸三昧門，略舉八十三名。次舍利弗問生疑名，生疑自答釋之。

虚空藏復請佛説諸菩薩大誓莊嚴及道莊嚴。次有寶德菩薩問虚空藏修出世聖道之義，及入於涅槃、行菩薩行之義，衆又獲益，如來讚印，虚空藏乃推功於佛力，寶德問其意旨，仍答釋之。次又答阿難問。於是五百聲聞各脱鬱多羅僧供虚空藏，虚空藏即遣此衣至東方袈裟幢世界山王佛所，施作佛事。次有光明莊嚴梵天，雨華作樂供養，請問菩薩集善根資糧及出要智方便，佛廣答之，天歎希有，謂能以四句義，總説一切菩薩行。虚空藏菩薩語梵天言：一句亦能總攝一切佛法，謂離欲句、空句等，略舉十四一句，一一皆能總攝佛法；如佛法，一切法亦然。以是等句，皆非句故。一切佛法非句，假名爲句。次有寶手菩薩請問：何謂一切佛法根本？虚空藏答以住菩提心。次以二法攝菩提心，次以四法攝二，八法攝四，十六攝八，三十二攝十六，六十四攝三十二，百二十八攝六十四。寶手讚歎興供。

波旬化作長者，與佛問答，佛勅十六菩薩各説過魔界行，波旬興供，虚空藏説呪，魔子亦勉強發心，佛爲懸授記莂，申越長者疑悔盡除，六十八億菩薩發願持經。佛爲較量功德，並説咒術。四王帝釋亦各説呪。梵王、彌勒、阿難及功德莊嚴菩薩皆悉受持，佛與十方諸佛，同放大光囑累。

### 寶幢分第九（有十三品）

#### 魔苦品第一 

世尊在大寶坊中，重述初成道時優波提舍及拘律陀遇見馬宿比丘聞法見諦，魔不能擾事。

#### 往古品第二 

仍述魔衆發心問法，答以四法，不近惡友，速得菩提。於是地意菩薩請問不可説義可覺得否，佛言：不可説智即一切智。因反問以佛智，十五菩薩各各答已，樂欲菩薩復與文殊問答，佛讚印之，魔衆得無生忍，大會獲益。佛爲説過去業，謂往古香功德佛説寶幢陀羅尼門，華目比丘化無量衆，善行大臣發惡誓願；華目今成世尊，善行今爲波旬，還得受記。（説寶幢陀羅尼一章）

#### 魔調伏品第三 

魔盡其力，欲害於佛；舍利弗、目犍連、富樓那、須菩提、入城四門，各調五百魔子；佛現蓮華，説偈遠聞，魔被五縛，詐心皈依，七走不脱，至心聽法。

#### 三昧神足品第四 

佛欲入城，諸天競阻，佛以大聲慰之，心遊首楞嚴定，令諸衆生各見所事之像，光味仙人與五百弟子，聞佛説偈，皆得寶幢三昧，讚佛，得記。

#### 相品第五 

佛入三昧，令王舍城有十二門，門一如來，諸魔，天神，各興供養，於香華中，説偈周聞，佛又入佛莊嚴瓔珞三昧，令界清浄，十方雲集，説偈普益。次登光味所造寶梯，坐蓮華上，勸發波旬生歡喜心，波旬吐惡歔佛，佛變其氣成須曼華，徧供十方諸佛，集十方佛及諸菩薩。

#### 陀羅尼品第六 

東方阿閦、西方無量壽等十方諸佛，同聲説大集金剛法心因緣自在陀羅尼，月光童子菩薩亦説神呪，菩提自在梵王，正語梵天，皆現女身説呪，佛又説呪以加護之。

#### 護品第七 

善繫意菩薩變現八萬四千色身，調伏衆生，佛與授記。

#### 授記品第八 

莊嚴華魔王，誓以女身廣度衆生，説呪護法。吉意菩薩述其本事。佛皆與記。

#### 悲品第九 

十方諸佛爲莊嚴華及吉意二大菩薩説呪，二人受持。佛復勸諭波旬發心，波旬不發。

#### 護法品第十 

佛以正法付囑國王諸天，各發弘願。

#### 四天王護法品第十一 

梵王、帝釋，四王、各説一呪。疑心菩薩問魔悉來集否？佛言：都集。又問：有信心否？佛言：皆有信心，唯除波旬眷屬千人，當來破壞三寶；至法滅時，乃得信心，亦當成佛。次有太白魔天説呪動地，護持佛法。

#### 曠野鬼品第十二 

五百菩薩，以大願力，現鬼畜身，調伏鬼畜，説二神呪。

#### 還本品第十三 

十方諸佛欲還本界，地動、雨花。月香如來答梵天問，成就十法能護正法。