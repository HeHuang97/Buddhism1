### 九、 總釋名題

#### ㈠ 解經題

釋此總題，十門分别：一、 通顯得名，二、 對辨開合，三、 具彰義類，四、 别釋得名，五、 展演無窮，六、 卷攝相盡，七、 展卷無碍，八、 以義圓收，九、 攝在一心，十、 泯同平等。

##### 一、 通顯得名

諸經得名，有其多種： 或以人爲目，或以法爲名；人有請説等殊，法有法喻等别；或體、或用、或果、或因，乍複、乍單，其類繁廣。

| 单   | 以人爲名 |      | 從請人得名   |      | 如思益梵天所問經等     |
| ---- | -------- | ---- | ------------ | ---- | ---------------------- |
|      |          |      | 就能説人得名 |      | 如無盡意菩薩經等       |
|      |          |      | 依所爲人得名 |      | 如須達拏經，優填王經等 |
|      |          |      | 依所説人爲名 |      | 如金色童子經等         |
|      | 以法爲名 | 法   | 約體         |      | 如般若經等             |
|      |          |      | 約用         |      | 如神足經等             |
|      |          |      | 約果         |      | 如涅槃經等             |
|      |          |      | 約因         | 因行 | 如正恭敬經等           |
|      |          |      |              | 因位 | 如十住經等             |
|      |          | 喻   |              |      | 如大雲經、寶積經等     |
| 複   | 法喻雙題 |      |              |      | 如妙法蓮華經等         |
|      | 人法雙舉 |      |              |      | 如勝天王般若經等       |
|      | 體用雙明 |      |              |      | 如十住斷結經等         |
|      | 因果雙舉 |      |              |      | 如漸備一切智德經等     |

又、

| 從所説時爲名 | 如時非時經 |
| ------------ | ---------- |
| 從所説處爲名 | 如密嚴經等 |

此經異名

| 從數彰名   | 如梁攝論第十勝相中云「百千經」者是（以此經有十萬頌故）。     |
| ---------- | ------------------------------------------------------------ |
| 從喻受名   | 如涅槃及觀佛三昧經名此經爲「雜花經」。以萬行交雜，緣起集成故。 |
| 從法彰名   | 如智論釋囑累品名此經爲「不思議解脱經」。                     |
| 從義用受名 | 如下離世間品及出現品各有十名者是。                           |

正釋今名—大方廣佛華嚴經

此題六字，則人法雙題，法喻齊擧，具體、具用、有果、有因。理盡義圓，故標經首。

##### 二、 對辨開合

題中七字有十事五對

- 教義相對—經之一字，是能詮教；大等六字，是所詮義。
- 就義中，法喻一對—大等是法，華嚴是喻。
- 就法中，人法一對（亦名境智一對）—大方廣，是所證無碍法；佛，是能證之人。
- 就法中，揀持一對—大之一字，是揀；方廣二字，是持。（即揀大異小，揀實異權，揀果異因。亦是體用一對：大方是體，大方無隅故；廣即是用。）
- 就人中，借下華字以喻其因，即因果一對，佛是果故。（是以，單用華字，則但喻因；若合以華嚴，則亦喻上之四字。至下當明。）

更以表示：

| 經題七字十事五對<br>⑴ 教義一對 | 所詮義<br>⑵ 法喻一對 | 法<br>⑶ 人法一對 | 所證法<br>⑷揀持一對 | 揀   | 大   |                     |
| ------------------------------ | -------------------- | ---------------- | ------------------- | ---- | ---- | ------------------- |
|                                |                      |                  |                     | 持   | 方   |                     |
|                                |                      |                  |                     |      | 廣   |                     |
|                                |                      |                  | 能證人              |      | 佛   | 因果<br>⑸ 因果一對  |
|                                |                      | 喻               |                     |      | 華   | 因果<br/>⑸ 因果一對 |
|                                |                      |                  |                     |      | 嚴   |                     |
|                                | 能詮教               |                  |                     |      | 經   |                     |

##### 三、 具彰義類

大等七字，義皆無量；並略以十義釋之：

- 大
  - 體大—謂若相若用等，皆同真性而常徧故。（即是大字）
  - 相大—謂恒沙性德無不具故；互相即入，微細重重等，具十玄門，皆其相故。（即方字。方、法也。）
  - 用大—謂業用周普，如體徧故。（即廣字）
  - 果大—謂智斷依正並周法界故。（即佛字）
  - 因大—謂發菩提心，起解行願證，精勤匪懈，成諸位故。△（即華字）
  - 智大—謂大智爲主，運諸萬行，徧嚴一切故。（即嚴字）
  - 教大—謂一文一句，無不結通徧於一切十方三際，重重無盡故。（即經字）
  - 義大—謂所詮法盡窮法界，乃至帝網無所遺故。（即總六字）
  - 境大—以上法門，普以無盡爲化境故。
  - 業大—謂盡三際時，窮法界處，常將此法利益衆生無休息故。
- 方—方者、法也。即前十大皆名爲法，謂體法、相法等。
- 廣—廣者、多也，用多繁興，包無不盡故，則前十皆多。
- 即明一徧一切名之爲大，一攝一切名之爲廣。亦可反此。此約離釋。若合釋方廣二字，亦有十義：
  - ⑴ 廣依義—言教繁廣，爲生依故。
  - ⑵ 廣説義—宣説廣大甚深法故。
  - ⑶ 廣破義—破一切障無有餘故。
  - ⑷ 廣超義—無有諸法能比類故。
  - ⑸ 廣治義—具攝無邊對治之法爲能治故。
  - ⑹ 廣攝義—通攝無邊異類法故。
  - ⑺ 廣德義—具攝二嚴諸勝德故。
  - ⑻ 廣生義—能生無量廣大果海故。
  - ⑼ 廣絶義—非是心識稱量所能知故。
  - ⑽ 廣知義—具足種智，破邪見障無有餘故。
- 佛字十義，即是十佛。（釋佛十義，如八地中，及離世界品。）

| 法界佛   | 大       |
| -------- | -------- |
| 本性佛   | 方       |
| 涅槃佛   | 廣       |
| 隨樂佛   | 廣       |
| 成正覺佛 | 佛       |
| 願 佛    | 華       |
| 三昧佛   | 華       |
| 業報佛   | 嚴       |
| 住持佛   | 經       |
| 心 佛    | 七字皆是 |



- 華十義

| 含實義 | 表法界含性德故     | 般若 | 十度 |
| ------ | ------------------ | ---- | ---- |
| 光浄義 | 本智明顯故         | 智   | 十度 |
| 微妙義 | 一一諸行同法界故   | 方便 | 十度 |
| 適悦義 | 順物機故           | 尸羅 | 十度 |
| 引果義 | 行爲生因起正覺故   | 忍辱 | 十度 |
| 端正義 | 行與願俱無所缺故   | 願   | 十度 |
| 無染義 | 一一行門三昧俱故   | 禪定 | 十度 |
| 巧成義 | 所修德業善巧成故   | 檀   | 十度 |
| 芬馥義 | 衆德住持流香彌遠故 | 力   | 十度 |
| 開敷義 | 衆行敷榮令心開覺故 | 精進 | 十度 |

- 華有二種
  - 草木華—喻萬行因。然或因與果俱，或不與俱。
  - 嚴身華—通金玉等。喻於神通衆相等。唯與果俱。

前十義中，一、 五、 九、 十、 ，局於草木；餘通二華

- 嚴— 嚴十義者，即上十華同嚴一佛；爲嚴不同，亦是十義。又上十華，如次嚴前十佛，即是十義，而總别無碍。更有十義：
  - ⑴ 用因嚴果以成人—是佛華嚴，果由因得故。是華嚴之佛故。
  - ⑵ 以果嚴因以顯勝—成果之後，令一一因行皆無際故。即佛之華嚴。
  - ⑶ 以人嚴法而顯用—謂佛曠劫修因，方顯法之體用故。即佛華嚴之大方廣。
  - ⑷ 以法嚴人以顯圓—若不得法之體用，因果不能圓妙故。即大方廣之佛華嚴。
  - ⑸ 以體嚴用以令周—謂用不得體，不周徧故。即大之方廣。
  - ⑹ 以用嚴體而知本—若無大用，不顯體本之廣大故。即方廣之大。
  - ⑺ 以體嚴相而知用—謂相若有體，便入重重故。即大之方。
  - ⑻ 以相嚴體以明玄—無相不顯體深玄故。即方之大。
  - ⑼ 以義嚴教超言念—由所詮難思，能詮言離故。即大方廣佛華嚴之經。
  - ⑽ 諸因互嚴以融攝—如禪非智無以窮其寂，智非禪無以深其照等。即諸因互嚴。

又、上來互嚴，皆有相資相即四句，今且約理行互嚴以明：

- 相資四句
  - 理由修顯，故以行華嚴理。
  - 行從理發，則以理華嚴行。
  - 理行俱融，不二而二。非真流之行，無以契真，非起行之真，不從行顯。良以體融行而因圓，行該真而果滿，是故標爲佛華嚴也。
  - 理行俱泯，二而不二。以理之行故非行，行之理故非理。是則能所兩亡，超情絶想，非嚴非不嚴，是謂華嚴。
- 相即四句
  - 唯理、無不真故。
  - 唯行、理廢已故。
  - 俱融、即行即理爲一味故。
  - 俱泯、理即行故非理，行即理故非行，故雙絶也。

| 經   | 結鬘       | 出生一 |                        |
| ---- | ---------- | ------ | ---------------------- |
|      |            | 顯示二 |                        |
|      |            | 湧泉三 |                        |
|      |            | 繩墨四 |                        |
|      |            | 結鬘   | 貫穿所説五，攝持所化六 |
|      | 佛地論二義 |        | 貫穿所説五，攝持所化六 |
|      | 此方訓四義 | 常七   |                        |
|      |            | 法八   |                        |
|      |            | 經九   |                        |
|      |            | 典十   |                        |

##### 四、 别釋得名

⑴ 得名

- 大—當體受名，常徧爲義。（常即豎無初際，徧則横該無外。）
- 方—就法得名，執持爲義。（雙持體相，軌生物解故。）
- 廣—從用得名，包博爲義。（包則廣容，博則廣徧。）
- 佛—就人得名，覺照爲義。（照則朗萬法之幽邃，覺則悟大夜之重昏。）
- 華—從喻爲名，感果嚴身爲義。（感果則萬行圓成，嚴身則衆德備體。）
- 嚴—功用受名，資莊爲義。（資廣大之體用，莊真應之佛身。）
- 經—能詮得名，攝持爲義。（持性相之無盡，攝衆生之無邊。）

⑵ 釋名

- 就法中，體用相對： 大之方廣，謂有體之相用故。方廣之大，有相用之體故。（皆依主釋，若相即者，即持業釋。）
- 就人中，果行相望：佛之華，非因位之行故。華之佛，非餘行之佛故。（亦通相即）
- 以人法相對：
  - 大方廣之佛華嚴，非小權乘之佛等故。
  - 佛華嚴之大方廣，非因位所得法故。（相即可知）
- 教義相對：
  - 大方廣佛華嚴之經，揀非涅槃等故。
  - 經之大方廣佛華嚴，揀非論中之所明故。

五、 展演無窮，至十、泯同平等，詳見疏文，今略。

#### ㈡ 釋品名—世主妙嚴品

世、世間。主、諸王及佛。

世間有三

- 器世間，即是化處。
- 衆生世間，即所化機。
- 智正覺世間，即能化主。

妙、法門體用深廣難思。（即主之所得。）

嚴、嚴飾

- 器世間嚴，謂其地堅固等。
- 衆生世間嚴，謂衆海各具法門威德故。
- 正覺世間嚴，謂於一切法成最正覺，三業普周，法門無盡故。

所以長行諸王之嚴；偈頌讚德，皆顯嚴佛。衆生不嚴，不感佛興；正覺不嚴，不能爲主；器界不嚴，非真佛處。復由佛嚴，顯遇者有德；衆生嚴輔，顯佛超勝。如是互嚴，亦爲妙嚴。諸經無此廣嚴，但初名序品。今唯明序已兼正，故廣讚諸嚴以爲華嚴之由序。

### 十、 别解文義

科判有十：㈠ 本部三分科，㈡ 問答相屬科，㈢ 以文從義科，㈣ 前後襵叠科，㈤ 前後鈎鎖科，㈥ 隨品長分科，㈦ 隨其本會科，㈧ 本末大位科，㈨ 本末徧收科，㈩ 主伴無盡科。

#### ㈠ 本部分科

- 一、 序分——世主妙嚴品第一。
- 二、 正宗分——現相品以下至入法界品本會。
- 三、 流通分——入法界品内善財以下（即末會）。

#### ㈡ 問答相屬科

古云： 此九會經文，總有五番問答：

- 一、 第一會中，大衆起四十問，或當會答盡，名舉果勸樂生信分。
- 二、 從第二會初，有四十問，至第七會末答盡，名修因契果生解分。中間雖有諸問，並是隨説隨問，非是大位問答；不思議品，不問因故。
- 三、 第八會初，起二百問，當會答盡，名託法進修成行分。
- 四、 第九會初，起六十問，如來自入師子頻伸三昧，現相答，名頓證法界分。
- 五、 福城東，善財求法等，别問别答，名歷位漸證分。

此舉古分。今疏分四，以彼四五（即入法界品）合爲依人證入成德分。古以善財下，仍屬正宗，故分五；今疏判入流通故。又無大位問故，故合四五爲第四。

#### ㈢ 以文從義科

此經一部，有五周因果，即爲五分：

| 一、 所信因果周                 | 第一至第五品           | 明遮那果德       | 第一會         |
| ------------------------------- | ---------------------- | ---------------- | -------------- |
|                                 | 第六品                 | 明遮那本因       | 第一會         |
| 二、 差别因果周（亦名生解因果） | 七至三十二、共二十六品 | 辨因             | 第二會至第七會 |
|                                 | 三十三至三十五共三品   | 辨果             | 第二會至第七會 |
| 三、 平等因果周（亦名出現因果） | 第三十六、普賢行品     | 辨因             | 第二會至第七會 |
|                                 | 第三十七、出現品       | 明果             | 第二會至第七會 |
| 四、 出世因果周（亦名成行因果） | 第三十八、離世間品     | 初明五位因       | 第八會         |
|                                 |                        | 後明八相果       | 第八會         |
| 五、 證入因果周                 | 第三十九、入法界品     | 初明佛果大用     | 第九會         |
|                                 |                        | 後顯菩薩起用修因 | 第九會         |

#### ㈣ 前後襵疊科

- 一部分二：前九會是本會，亦是佛會，佛爲主故。從文殊至福城東已後，並是末會，亦是菩薩會，以諸善知識爲會主故。
- 二、 就前中，亦二：初八會，明所成解行，後一、顯所證境界。
- 三、 就前中、復二：初七會，明歷位修成行，後一、明圓融周普行。
- 四、 前中復二：初、明修生因果，後、普賢下二品，明修顯因果。
- 五、 就前復二：初、明修生因，後、不思議法等三品，明修生果。
- 六、 就前復二：初、明位中因行，後、十定下六品，明位後之行。
- 七、 就前復二：初、明地前比行，後、第六一會，明十地證行。
- 八、 就前亦二：初、位前十信行、後、第三會已去，明入位三賢行。
- 九、 就前亦二：初、明所信佛果法，後、問明品下三品，明能依能信菩薩行。
- 十、 就前復二：初會，明佛依報果，後、名號下三品，明佛正報果。

如表：

| 第一会       | 1-6品   | 佛依报果 | 所信佛果法     | 位前十信行 | 地前比行 | 位中因行 | 修生因 | 修生因果 | 历位修成行 | 所成解行 |
| ------------ | ------- | -------- | -------------- | ---------- | -------- | -------- | ------ | -------- | ---------- | -------- |
| 第二会       | 7-9品   | 佛正报果 |                |            |          |          |        |          |            |          |
|              | 10-12品 |          | 能依能信菩萨行 |            |          |          |        |          |            |          |
| 三、四、五会 | 13-25品 |          |                | 入位三贤行 |          |          |        |          |            |          |
| 第六会       | 26品    |          |                |            | 十地证行 |          |        |          |            |          |
| 第七会       | 27-32品 |          |                |            |          | 位后之行 |        |          |            |          |
|              | 33-35品 |          |                |            |          |          | 修生果 |          |            |          |
|              | 36-37品 |          |                |            |          |          |        | 修显因果 |            |          |
| 第八会       | 38品    |          |                |            |          |          |        |          | 圆融普周行 |          |
| 第九会       | 39品    |          |                |            |          |          |        |          |            | 所证法界 |

#### ㈤ 前後鈎鎻科

| 一、 依報因果 | 依報果 | 第一至第五品      | 第一會       |
| ------------- | ------ | ----------------- | ------------ |
|               | 依報因 | 第六、 毘盧遮那品 | 第一會       |
| 二、 正報因果 | 正報因 | 第六、 毘盧遮那品 | 第一會       |
|               | 正報果 | 第七、 八、九品   | 第二至第七會 |
| 三、 依起因果 | 果     | 第七、 八、九品   | 第二至第七會 |
|               | 因     | 第十至三十二品    | 第二至第七會 |
| 四、 差别因果 | 因     | 第十至三十二品    | 第二至第七會 |
|               | 果     | 三十三、四、五品  | 第二至第七會 |
| 五、 圓融因果 | 果     | 三十三、四、五品  | 第二至第七會 |
|               | 因     | 第三十六品        | 第二至第七會 |
| 六、 平等因果 | 因     | 第三十六品        | 第二至第七會 |
|               | 果     | 第三十七品        | 第二至第七會 |
| 七、 出現因果 | 果     | 第三十七品        | 第二至第七會 |
|               | 因     | 第三十八品        | 第八會       |
| 八、 成行因果 |        | 第三十八品        | 第八會       |
| 九、 法界因果 | 因     | 第三十八品        | 第八會       |
|               | 果     | 第三十九品        | 第九會       |
| 十、 證入因果 | 果     | 第三十九品        | 第九會       |
|               | 因     | 第三十九品        | 第九會       |

#### ㈥ 隨品長分科

- 一、 通辨教起因緣分——第一世主妙嚴品
- 二、 佛果無涯大用分——第二至第五品
- 三、 舉彼往因證成分——第六品
- 四、 大用應機普周分——第七、 八、 九品
- 五、 諸位差别會修分——第十至二十六品
- 六、 差别因圓果滿分——第二十七至三十五品
- 七、 普行因成現果分——第三十六、 七品
- 八、 因果超絶世間分——第三十八品
- 九、 大衆頓證法界分——法界品前分—
- 十、 一人歷位漸證分——爾時文殊下——第三十九品

#### ㈦ 隨其本會科

- 一、 第一會，舉果令信分
- 二、 第二會，能信成德分
- 三、 第三會，初賢十住分
- 四、 第四會，中賢十行分
- 五、 第五會，上賢十向分
- 六、 第六會，聖住十地分
- 七、 第七會，因圓果滿分
- 八、 第八會，普賢大行分
- 九、 第九會初，行成證入分
- 十、 第九會善財下，善友教證分

#### ㈧ 本末大位科

本會爲九，末會有五十五，總爲六十四分。

#### ㈨ 本末徧收科

先九會爲九分。文殊爲六千比丘説法爲第十分。及善財歷一百一十善知識，總爲一百二十分。若開諸龍及三乘會（福城初），及彌勒文殊普賢三人，便成一百二十五。以慈氏云： 此長者子，經由一百一十善知識已，然後而來至於我所。則彌勒以前已有一百一十故。及三千大千世界微塵數善友，其分數彌多，若合爲一，則一百二十六分。

#### ㈩ 主伴無盡科

主伴無盡者：一一會，一一品，一一法，皆結通十方。如此間説，十方虚空法界一切世界，乃至一切微塵中，皆如是説。此結主經也。又彼一一會等，皆有他方塵數菩薩而來證法，此結伴也。即主伴相與，周徧法界，重叠無盡；是則段數亦無盡無盡也。

上録懸談已竟；此下釋文，不録。大科附後：

此經大科分四： 一、 舉果勸樂生信分，二、 修因契果生解分，三、 托法進修成行分，四、 依人證入成德分。

- 一、 舉果勸樂生信分三
  - ⑴ 教起因緣（即世主妙嚴品）
    - 總顯已聞　
    - 標主時處　
    - 别明時分　
    - 别顯處嚴　
    - 教主難思
    - 衆海雲集　
    - 相揚讚德　
    - 座内衆流　
    - 天地徵祥　
    - 結通無盡
  - ⑵ 説法儀式
    - 如來現相品，明遠方便
    - 普賢三昧品，明近方便
  - ⑶ 正陳所説
    - 明果
      - 世界成就品，通辨生佛刹海
      - 華藏世界品，别明遮那所嚴
    - 明因———即毘盧遮那品，明佛本事
- 二、 修因契果生解分三
  - ⑴ 答所依果問
    - 如來名號品，身名差别
    - 四聖諦品，言教周徧
    - 光明覺品，光輪窮照
  - ⑵ 答所修因問
    - ① 未信者令信説十信
      - 菩薩問明品，正解理觀
      - 浄行品，隨緣願行
      - 賢首品，德業該收
    - ② 已信者令解説十住
      - 方便發起
        - 升須彌頂品，化主赴機
        - 須彌偈讚品，助化讚佛
      - 當會正説
        - 當位行德
          - 十住品，辨位
          - 梵行品，辨行
          - 發心功德品，明德
        - 勝進趣求（明法品）
    - ③ 已解者令行説十行
      - 當會由致
        - 升夜摩天品，明感應道交
        - 夜摩偈讚品，歎德顯陳
      - 十行品，當會正説
      - 十無盡藏品，明勝進
    - ④ 已行者令起願説十向
      - 當會由致
        - 升兜率天品，化主赴機
        - 兜率偈讚品，助化讚德
      - 當會正説—十回向品
    - ⑤ 已起願者令證説十地—即十地品
    - ⑥ 已證入者令等佛，説等覺
      - 答前所問
        - 業用廣大
          - 十定品，就定明業用
          - 十通品，顯通明業用
        - 智慧深玄——十忍品
      - 勝德深廣
        - 阿僧祇品，勝德無數
        - 如來壽量品，明盡一切時
        - 菩薩住處品，明徧一切處
  - ⑶ 答所成果問
    - 明妙覺果法
      - 不思議法品，總舉佛德
      - 十身相海品，顯德相
      - 隨好光明品，明德業
    - 明平等因果
      - 普賢行品，平等因
      - 如來出現品，平等果
- 三、 托法進修成行分（即離世間品）
  - 序分
  - 三昧分
  - 發起分
  - 啓分
  - 請分
  - 説分
    - 答前十信問
    - 答十住問
    - 答十行問‘
    - 答十回向問
    - 答十地問
    - 答因圓果滿
  - 結勸分
  - 現瑞分
  - 證成分
  - 重顯分
- 四、 依人證入成德分（即入法界品）
  - ⑴ 本會
    - 序分　
    - 請分　
    - 三昧分　
    - 遠集新衆　
    - 舉失顯德
    - 偈頌讚德　
    - 普賢開發　
    - 毫光照益　
    - 文殊述德　
    - 無涯大用
  - ⑵ 末會
    - 寄位修行相（即善財所參文殊下四十人）
    - 會緣入實相
      - 一總相會緣（即摩耶夫人）
      - 二别相會緣（即天主光下十人）
    - 攝德成因相（彌勒彈指開大莊嚴樓閣）
    - 智照無二相（文殊遥申右手摩善財頂）
    - 顯因廣大相（普賢於佛會中説法圓滿）