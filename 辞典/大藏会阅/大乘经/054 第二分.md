### 第二分 

七十八卷（卷四○一—四七八），八十五品，六十萬餘字。

與初分，品有開合，文略義同。但無常啼、法涌二品。

#### 緣起品第一（卷四○一）

佛住鷲峰山。與五千苾芻，五百苾芻尼等俱。並如初分中説。

#### 歡喜品第二（卷四○二）

佛知有緣衆一切來集，告舍利子言：菩薩欲於一切法，等覺一切相，當學般若。舍利子歡喜禮問。佛言：應以無住而爲方便，安住般若。所住、能住、不可得故。復以無所得而爲方便，應修習四念住，乃至無量無邊佛法。如是諸法，不可得故。復次、欲疾證一切智智，乃至成就無量功德，當學般若。若修行般若，天人歡喜。

舍利子問：菩薩決有父母妻子等耶？佛言：或有、或無；或示受五欲，厭捨出家。

#### 觀照品第三（卷四○二—四○五）

舍利子問：云何修行般若？佛言：應如是觀：不見菩薩，不見菩薩名，不見般若，不見般若名；不見行，不見不行。何以故？菩薩自性空，菩薩名空，色等自性空，不由空故，色等空，非色等；色等不離空，空不離色等；色等即是空，空即是色等。如是自性，無生無滅，無染無浄。不見生滅染浄故，不生執著。觀一切法，但有名，實不可得。如是修行般若，除諸佛慧，二乘等慧所不能及。以不可得空故。
舍利子問：三乘般若差别既不可得，云何説菩薩所修般若、二乘所不能及？佛言：菩薩皆作是念：我當修行六度，成熟有情，嚴浄佛土；滿佛十力等法，度無量衆。譬如日光，照無不徧。二乘如螢，無如是念。依菩薩故，一切善法出現世間，便有人天三乘。

又問：與何法相應故，言與般若相應？佛言：與色等空相應故，不見色等若相應若不相應，若生若滅，若染若浄，無有少法與法合者，以本性空故。復次、入一切法自相空已，不觀一切法若合若散。復次、不著色等有性無性、常無常，乃至無願有願。不作是念：我行般若，不行般若；亦行亦不行般若，非行非不行般若；不爲布施，乃至不爲平等性故，修行般若；以不見諸法性差别故。如是與般若相應，則能安立無量有情於涅槃界，魔不得便。佛菩薩皆護念，諸天擁護。苦報轉輕，常不離佛。是菩薩，不見諸法與空相應，亦不見空與諸法相應，是爲第一與空相應，普能引發十力等佛法，畢竟不起慳貪、犯戒等心。

舍利子問：與般若相應菩薩，從何處來生，從此生何處？佛言：有從餘佛土來，有從覩史天來，有從人中來。從此間没，生餘佛土，常得值佛。

次廣分别無方便善巧、有方便善巧、種種差别之相。乃至浄五眼，發六通，不自高舉。於著不著，俱無所著。説此修行般若勝利時，三百苾芻，以衣奉佛，發無上心。佛授其記。一萬有情，各隨願力，生萬佛土。

#### 無等等品第四（卷四○五）

舍利子、大目連、善現、大飲光、滿慈子等，同讚菩薩般若，佛印成之。

#### 舌根相品第五（卷四○五）

世尊現舌根相，量等大千，出無數光，照十方界。十方無量菩薩，皆來供養。諸天亦來供養。佛令供具合成台蓋、量等大千。百千俱胝那庾多衆，悟無生忍。佛授其記。

#### 善現品第六（卷四○六—四○八）

佛告善現：汝以辯才，爲菩薩宣説般若。善現白佛：我都不見有一法可名菩薩，可名般若；云何令我爲菩薩宣説般若？佛言：菩薩唯有名，般若唯有名；如是二名，亦唯有名。不生不滅，唯假施設，不在内外兩間，不可得故。如世間我等、色等，唯有假名。如是假名，不生不滅。唯假施設謂唯我等。菩薩於一切法，名假，法假，方便假，應正修學。不應觀色名若常無常、樂苦、我無我、浄不浄、空不空、有相無相、有願無願、寂静不寂静、遠離不遠離、雜染、清浄、生滅，乃至意觸爲緣、所生諸受。名亦如是。若菩薩，若菩薩名；若般若，若般若名；皆不見在有爲界中，亦不見在無爲界中。於一切法不作分别，能修布施等，能住内空等，善達實相。於名法假如實覺已，不執著一切法；增益六度，趣入正性離生，見佛聞法。一切陀羅尼門，三摩地門，皆得自在。

復次、即色等是菩薩不？離色等有菩薩不？善現一一答言：不也。佛言：善哉！若菩提，若薩埵，若色等法，不可得故，菩薩及所行般若，亦不可得。菩薩應如是學。

復次、即色等真如是菩薩不？離色等真如有菩薩不？善現一一答言：不也。佛言：善哉！色等法不可得故，色等真如亦不可得，菩薩及般若亦不可得。應如是學。

復次、色等增語，色等常無常等增語，是菩薩不？善現一一答言：不也。佛言：善哉！色等法及常無常等不可得故，增語亦不可得。菩薩及般若亦不可得，應如是學。復次、諸法不見諸法，諸法不見法界，法界不見諸法，法界不見法界；有爲界不見無爲界，無爲界不見有爲界；非離有爲施設無爲，非離無爲施設有爲。菩薩於一切法都無所見，其心不驚恐怖沉没憂悔。應如是教誡教授諸菩薩，令於般若皆得成辦。

#### 入離生品第七（卷四○八）

善現白佛：菩薩欲圓滿六度，欲徧知一切法，欲斷一切惡修一切善，得一切佛法，滿一切有情心願等，當學般若。

舍利子問：何名頂墮？善現答言：無方便善巧而行六度，住三脱門，退墮二乘地，是名頂墮。若不見空，依空觀空，如實知色等不應執，知心本性清浄，無變異，無分别；一切法亦無變異，無分别。能如是學，住不退地，則爲徧學三乘諸法。

#### 勝軍品第八（卷四○八—四○九）

善現白佛：我於菩薩及般若，皆不知不得，云何令我以般若相應法教菩薩？我於色等一切法，若增若減，不知不得；如何可言此是色等？是色等名，皆無所住，亦非不住。是色等義，無所有故。我於菩薩及般若，若義、若名，不知不得。若以是法教諸菩薩，我當有悔。若菩薩聞如是説，心不沉没憂悔，不驚恐怖，決定已住不退，以無所住方便而住。若無方便善巧，我我所執所纏擾故，心住色等，於色等作加行，不能攝受修學圓滿般若，不能成辦一切智智。何以故？色等不應攝受，便非色等，本性空故。乃至其所攝受修學圓滿甚深般若，亦不應攝受，便非般若。本性空故。以本性空，觀一切法，心無行處，是名無所攝受三摩地，不共二乘。其所成辦一切智智，亦不應攝受，便非一切智，以内空故，乃至無性自性空故。非取相修得，諸取相皆是煩惱。若取相修得一切智智者，勝軍梵志於一切智智不應信解。彼生浄信，由勝解力，思察一切智智，不以相爲方便，亦不以非相爲方便，以相非相俱不可取故。雖名隨信行，而能以本性空悟入一切智智，不取諸相。乃至涅槃亦不取著。菩薩雖於一切皆無所取，而以本願所行未滿所證未辦，終不涅槃。雖能圓滿所行，成辦所證，而不見四念住，乃至十八不共法。以四念處，即非四念住；乃至十八不共法，即非十八不共法。以一切法，非法、非非法故。是菩薩、雖不取著一切法，而能成辦一切事業。

#### 行相品第九（卷四○九—四一○）

善現白佛：菩薩無方便善巧，若行色等，是行其相；若行常無常等，是行其相；非行般若。又謂舍利子言：若於色等住想勝解，則作加行，不能解脱。尚不能證二乘，況證菩提？此名無方便善巧者。若不行色等，不行色等相；不行常無常等，不行常無常等相；有方便善巧故，能證菩提。是菩薩不取行，不取不行，不取亦行亦不行，不取非行非不行；於不取亦不取。由般若以無性爲自性故。是名無所取著三摩地，不共二乘。若菩薩於是勝三摩地，恒住不捨，速證菩提。復有健行三摩地等，略舉一百十五名，及餘無量無數三摩地門，陀羅尼門，若能恒善修學，亦令速證菩提。菩薩雖依一切法平等性，證入如是等持，而於平等性及諸等持，不作想解。以無所有中，分别想解無容起故。佛讚印云：菩薩應如是學於一切法，都無所學。

舍利子問：若爾，諸法如何而有？佛言：諸法如無所有，如是而有。若於如是無所有法不能了達，説名無明。由明及愛勢力，分别執著斷常二邊，於諸法不知不見，不能出離三界。於三乘法，不能成辦。若以無所得爲方便，速能成辦一切智智。

#### 幻喻品第十（卷四一○）

善現白佛：設有問言：幻士能學般若等，能成辦一切智智不？當云何答？佛言：色等與幻有異不？答言：色等不異幻，幻不異色等；色等即是幻，幻即是色等。佛言：幻有染浄生滅不？答言：不也。佛言：無染浄生滅法，能學般若，成辦一切智智不？答言：不也。佛言：於五藴中起想等想，施設言説，假名菩薩不？答言：如是。佛言：假建立者，有生滅染浄不？答言：不也。佛言：無想無等想、無施設、無言説、無假名，無身、身業，語、語業，意、意業，無染浄生滅法，能學般若，成辦一切智智不？答言：不也。佛言：菩薩以無所得而爲方便，修學如是甚深般若，速成一切智智。乃至若無方便善巧，不爲善友所攝受者，聞説是法，心驚恐怖。有方便善巧者，其心不驚恐怖。次更分别善友惡友之相。

#### 譬喻品第十一（卷四一一）

佛答善現：無句義是菩薩句義。如空中鳥跡等。次釋善不善法等。次釋摩訶薩義。

#### 斷諸見品第十二（卷四一一）

舍利子亦説摩訶薩義。以能説法，令斷諸見故。善現亦説摩訶薩義。發菩提心，不取著故。

#### 六到彼岸品第十三（卷四一一—四一二）

滿慈子亦説摩訶薩義。普爲利樂一切有情，修行六度，於一一度，皆修六度，令得圓滿，是名被大功德鎧故。

#### 乘大乘品第十四（卷四一二）

舍利子問：云何菩薩乘於大乘？滿慈子答：以一切智智相應作意，大悲爲首，用無所得而爲方便，雖行六度等，而不得六度等，如實觀察一切，但有假名，施設言説不可得故。

#### 無縛解品第十五（卷四一三）

善現白佛：云何菩薩被大乘鎧？佛言：六度、三十七品等，雖有所爲，而無其實。諸法性相皆如幻故。善現言：不被功德鎧，當知是爲被大乘鎧。以一切法自相空故。佛言：一切智智無造無作，一切有情亦無造無作。菩薩爲此事故，被大乘鎧，由諸作者不可得故。

善現言：色等無縛無解。滿慈子問：何等色無縛無解？答言：如夢、如響等色，去來現在、善不善無記等色，一切無縛無解。以一切法無所有故，遠離故，寂静故，無生滅染浄故。

#### 三摩地品第十六（卷四一三—四一四）

善現白佛：何等是大乘相？齊何當知發趣大乘？從何處出，至何處住？爲何所住？誰乘而出？佛言：六度是大乘相，二十空，百千三摩地，是大乘相。

#### 念住等品第十七（卷四一四—四一五）

復次、四念住等，三十七品，（於中身念住觀最詳。）三解脱門，十一智，三無漏根，三三摩地，十隨念，四静慮等，十力，四無所畏，四無碍解，十八不共法，入諸字門，得二十種功德，是大乘相。

#### 修治地品第十八（卷四一五—四一六）

答齊何當知大乘之問。明初地修治十勝業等。

#### 出住品第十九（卷四一六—四一七）

答從何處出、至何處住之問。謂從三界中出，至一切智智中住。然以無二爲方便故，無出無住。

又答誰乘而出之問。都無乘是大乘出者。以若所，若能，若時，若處，皆不可得故。菩薩修行般若，雖觀諸法皆無所有，畢竟浄故，無乘大乘而出住者。然無所得而爲方便，乘於大乘，從生死中出，至一切智智中住。盡未來際，利樂有情。

#### 超勝品第二十（卷四一七—四一八）

善現讚大乘超勝，佛廣明之。

#### 無所有品第二十一（卷四一八—四二○）

廣明大乘與虚空等，普能容受。無來無去，無住可見。前中後際皆不可得。三世平等，超出三世，故名大乘。菩薩修行般若時，住此三際平等性中，精勤修學一切相智，無所取著，速得圓滿。

#### 隨順品第二十二（卷四二○）

滿慈子問：如來令善現説般若，今何故説大乘？佛言：般若、大乘二名，義無異故。

#### 無邊際品第二十三（卷四二○—四二三）

善現明三際菩薩皆不可得。一切法無邊際故，菩薩亦無邊際。即一切法，離一切法，菩薩不可得。諸法畢竟不生，但有假名，都無自性。舍利子一一重問，善現廣答。次白佛言：菩薩修行般若，觀察諸法無
受、無取、無住、無著，亦不施設爲我。以不見一切法故。以一切法性空，無生滅故。一切法不生不滅，
即非一切法。以一切法與不生不滅，無二無處。不生不滅法，非一非二、非多非别故，一切法入無二法數。

#### 遠離品第二十四（卷四二三—四二四）

舍利子問：云何菩薩？云何般若？云何觀察諸法？善現對曰：勤求菩提，利樂有情，名菩薩。具如實覺，徧知一切法相而無所執，名摩訶薩。有勝妙慧，遠有所離，遠有所到，名般若。觀一切法，非常無常等，名觀察諸法。

次白佛言：菩薩見一切法無生，畢竟浄故。舍利子言：六趣應無差别，三乘不應得果？善現對曰：非勝義中有三乘六趣等。

次明諸法不生，都無所依。次明應浄菩提道，有世出世二種六度。次明大功德聚，皆由般若所辦。般若爲善法母，三乘從此生故。

舍利子言：若菩薩住如是住，恒不捨離，成就大悲相應作意者，則一切有情亦應成就菩薩。以一切有情亦於此住，及此作意，常不捨離。則菩薩與有情，應無差别。善現報言：善哉！能如實知我所説意。雖似難我，而成我意。何以故？有情非有故，無實故，無性故，遠離故，寂静故，無覺知故。當知如是住及作意，亦非有，乃至無覺知，歷一切法，廣説亦爾。由此因緣，菩薩於如是住及此作意，常不捨離。與諸有情，亦無差别。以一切法無差别故。佛讚印之。大千震動，佛笑顯益。

#### 帝釋品第二十五（卷四二五—四二六）

諸天來集，佛光赫奕。帝釋重問：何謂般若？云何應住、應學？善現先勸諸天發心，次示以無所得而爲方便，思惟世間法皆無常苦等。佛讚印之。善現白言：爲報恩故。又爲帝釋説如所應住不應住相。舍利子念言：若一切法不應住，云何應住般若？善現謂言：同諸如來，於一切法都無所住，亦非不住。以色等法無二相故。

天子作念：咒句猶可了知，般若竟不能解。善現告言：我曾不説一字，汝亦不聞，當何所解？如化、如夢、谷響、幻事，説聽及解，都不可得。天子復念轉深轉妙。善現告言：色等非深非妙，色等自性非深非妙。天子復念：善現所説，不施設色等。善現告言：從初發心，應住無説、無聽、無解、甚深般若。

#### 信受品第二十六（卷四二六）

天子作念：善現欲爲何等有情，樂説何法？善現告言：欲爲如幻化夢有情，樂説如幻化夢之法。諸聲聞及菩薩同問：誰能信受？阿難答以有能信受。善現告諸天子：其中實無能信受者。舍利子問：豈不於中説三乘法，乃至令得最勝妙辯？善現答言：誠如所説。此般若中，以無所得而爲方便，説三乘法等，由内空等故。

#### 散華品第二十七（卷四二六—四二七）

諸天化華散供，佛令合成華台，善現念爲從心化出。帝釋言：但變現耳。善現言：既非生法，則不名華。乃至一切法亦如是。佛答帝釋：善現不違色等假名，而説法性。善現謂言：菩薩知一切法但假名已，應學般若。不於色等學，不見色等可於中學故。舍利子問：何故不爲攝受色等、亦不爲壞滅色等故學？善現對曰：不見有色等可攝受、可壞滅；亦不見有能攝受及壞滅者。若能、若所，内外空故。以無所學無所成辦爲方便故，而學般若，則能成辦一切智智。

次明諸法皆無依持，隨順世俗説依佛力。次答菩薩所學般若，不應於色等求，不應離色等求。帝釋歎般若大，無量無邊。善現印之。

#### 授記品第二十八（卷四二七）

天仙三返唱善，佛述見然灯佛得授記事。預命帝釋，勤加守護。

#### 攝受品第二十九（卷四二七—四二八）

佛爲帝釋説現法當來功德勝利。

#### 窣堵波品第三十（卷四二八）

佛明修般若者，能降自他貪等刀仗，是大明咒等。書經功德，勝於供設利羅。

#### 福生品第三十一（卷四二九）

佛印帝釋歎經功德。

#### 功德品第三十二（卷四二九）

諸天及佛，皆勸帝釋受持般若。

#### 外道品第三十三（卷四二九）

外道來求佛過，帝釋念般若退之。魔軍亦爾。

#### 天來品第三十四（卷四二九—四三○）

慶喜白佛：何緣但讚般若？佛言：般若爲尊爲導故。帝釋更説功德，佛又廣説功德，并明諸天龍神來禮般若之相。是故經典隨所在處，應周匝除穢，掃拭塗治，香水散灑，寶座安措，香華珍寶莊嚴供養。

#### 設利羅品第三十五（卷四三○）

帝釋答佛：於設利羅寧取般若。以諸佛身皆依般若生故。

#### 經文品第三十六（卷四三一—四三二）

佛爲帝釋展轉較顯書經功德。帝釋白佛：應以種種巧妙文義，爲他演説。佛又較顯功德。并明説相似法、真正法、不同之義。

#### 隨喜廻向品第三十七（卷四三二—四三三）

慈氏菩薩，與善現酬唱隨喜廻向之法。諸天讚美。

#### 大師品第三十八（卷四三四）

舍利子向佛廣讚般若，佛言：般若即是大師。善現亦歎般若是大波羅密多。

#### 地獄品第三十九（卷四三四—四三五）

舍利子問：能信解者，從何處來，乃至修習爲已久如？佛言：從十方法會來，乃至信解甚久。又爲善現分别修學久近之相。并説謗般若者墮三塗相。

#### 清浄品第四十（卷四三六）

佛與舍利子明一切法畢竟浄故。是法清浄，最爲甚深。善現答帝釋問所起執著。佛又爲説微細執著。

#### 無標幟品第四十一（卷四三六—四三七）

善現問：云何應行般若？佛言：不行色等若常若無常等。善現白佛：菩薩如爲虚空擐功德鎧。會中有一苾芻作念：般若微妙難測。雖非有法，而亦非無。佛讚印之。善現答天帝釋：若欲守護修般若者，不異守護虚空幻夢化等。諸天以佛神力，見十方各有千佛同説般若。佛告善現：慈氏證菩提時，亦於此處宣説般若。乃至諸天慶慰唱言：今見第二轉妙法輪。佛告善現：如是法輪，非第一轉，亦非第二。於一切法不爲轉故、還故、出現世間。但以無性自性空故，標幟名言，皆不可得，是故名大波羅密多。

#### 不可得品第四十二（卷四三七）

善現廣歎，佛爲釋成。

#### 東北方品第四十三（卷四三八—四四○）

帝釋念聞經善根。舍利子讚信解功德。佛答帝釋云何住習之問。又印舍利子甚深等讚。舍利子又説王都前相等喻，佛讚印之。又印善現甚深等讚。次爲舍利子説：此經從東南方，乃至最後於東北方興盛。

#### 魔事品第四十四（卷四四○）

佛爲善現説修行時留難魔事。

#### 不和合品第四十五（卷四四○—四四一）

次説學法與持法者，種種兩不和合，皆爲魔事。及説惡魔所化作事。

#### 佛母品第四十六（卷四四一—四四二）

佛告善現：佛觀般若，如子護母。

#### 示相品第四十七（卷四四二—四四三）

諸天問：般若以何爲相？佛言：以空無相無願等爲相。依世俗説，不依勝義。當知般若遠離衆相，不應問言以何爲相。乃至一切法相，如來如實覺爲無相。般若不見色等故，名示色等相。能爲如來顯色等世間空，示色等世間遠離寂静等，由是能示世間實相，名如來母，能生如來。又、色等皆不可思議，不可稱量，無數量，無等等。以不可得故。於是四衆得益，菩薩得記。

#### 成辦品第四十八（卷四四四）

佛答善現：般若能辦六度十八空等。信解般若菩薩，從人中來，或從他方佛處來，或從覩史多天來。

#### 船等喻品第四十九（卷四四四—四四五）

佛爲善現説海船破喻，不取所依，則溺死；能取所依，則至岸。菩薩亦爾。不依般若，則退入二乘；能依般若，則定證菩提。及説度曠野等諸喻。

#### 初業品第五十（卷四四五—四四六）

佛答善現：初業菩薩應親近真浄善友。