# 方 等 門

## 一、 大寶積經

四十九會，一百二十卷，八十餘萬字。大正藏第十一册，中華藏第一輯第二集（線裝第十、十一册）。唐· 南印度三藏沙門菩提流志譯并合。

菩提流志，此云覺愛。南印度人。年十二，就外道出家。年逾耳順，方廻心學佛，習頭陀行，學通三藏。高宗聞其遠譽，於永淳二年（公元六八三）遣使迎接，譯諸經論。中宗神龍二年（七○六），於崇福寺譯此經。開元十五年（七二七）十一月五日，寂於洛京長壽寺，春秋一百五十六。（高僧傳三集）

大寶積經易檢表

| 會 目                    | 卷 數  | 卷 次   | 譯 人            | 别 譯                      |
| ------------------------ | ------ | ------- | ---------------- | -------------------------- |
| 三律儀會第一             | 3      | 1—3     | 唐· 菩提流志     | 大方廣三戒經               |
| 無邊莊嚴會第二           | 4      | 4—7     | 唐· 菩提流志     |                            |
| 密跡金剛力士會第三       | 7      | 8—14    | 西晉· 竺法護     | 佛説如來不思議秘密大乘經   |
| 浄居天子會第四           | 2      | 15—16   | 同上             |                            |
| 無量壽如來會第五         | 2      | 17—18   | 唐· 菩提流志     | 佛説無量清浄平等覺經       |
|                          |        |         |                  | 佛説無量壽經               |
|                          |        |         |                  | 佛説阿彌陀三耶三佛薩樓佛檀 |
|                          |        |         |                  | 過度人道經                 |
|                          |        |         |                  | 佛説大乘無量壽莊嚴經       |
| 不動如來會第六           | 2      | 19—20   | 同上             | 佛説阿閦佛國經             |
| 被甲莊嚴會第七           | 5      | 21—25   | 同上             |                            |
| 法界體性無分别會第八     | 2      | 26—27   | 梁· 曼陀羅仙     |                            |
| 大乘十法會第九           | 1      | 28      | 元魏· 佛陀扇多   | 佛説大乘十法經             |
| 文殊師利普門會第十       | 1      | 29      | 唐· 菩提流志     | 佛説普門品經               |
| 出現光明會第十一         | 5      | 30—34   | 同上             |                            |
| 菩薩藏會第十二           | 20     | 35—54   | 唐· 玄奘         | 佛説大乘菩薩藏正法經       |
| 佛爲阿難説處胎會第十三   | 1      | 55      | 唐· 菩提流志     | 佛説胞胎經                 |
| 佛説入胎藏會第十四       | 2      | 56—57   | 唐· 義浄         |                            |
| 文殊師利授記會第十五     | 3      | 58—60   | 唐· 實叉難陀     | 文殊師利佛土嚴浄經         |
|                          |        |         |                  | 文殊師利佛刹功德莊嚴經     |
| 菩薩見實會第十六         | 16     | 61—76   | 北齊· 那連提耶舍 | 父子合集經                 |
| 富樓那會第十七           | 3      | 77—79   | 姚秦· 鳩摩羅什   |                            |
| 護國菩薩會第十八         | 2      | 80—81   | 隋· 闍那崛多     | 佛説護國尊者所問大乘經     |
| 郁伽長者會第十九         | 1      | 82      | 曹魏· 康僧鎧     | 郁迦羅越問菩薩行經         |
|                          |        |         |                  | 佛説法鏡經                 |
| 無盡伏藏會第二十         | 2      | 83—84   | 唐· 菩提流志     |                            |
| 授幻師跋陀羅記會第二十一 | 1      | 85      | 同上             | 幻士仁賢經                 |
| 大神變會第二十二         | 2      | 86—87   | 同上             |                            |
| 摩訶迦葉會第二十三       | 2      | 88—89   | 元魏· 月婆首那   |                            |
| 優波離會第二十四         | 1      | 90      | 唐· 菩提流志     | 佛説決定毗尼經             |
|                          |        |         |                  | 佛説三十五佛名禮懺文       |
| 發勝志樂會第二十五       | 2      | 91—92   | 同上             | 發覺浄心經                 |
| 善臂菩薩會第二十六       | 2      | 93—94   | 姚秦· 鳩摩羅什   |                            |
| 善順菩薩會第二十七       | 1      | 95      | 唐· 菩提流志     | 佛説須賴經 魏譯            |
|                          |        |         |                  | 佛説須賴經 涼譯            |
| 勤授長者會第二十八       | 1      | 96      | 同上             | 菩薩修行經                 |
|                          |        |         |                  | 佛説無畏授所問大乘經       |
| 優陀延王會第二十九       | 1      | 97      | 同上             | 佛説優填王經               |
|                          |        |         |                  | 佛説大乘日子王所問經       |
| 妙慧童女會第三十         | 1      | 98      | 同上             | 佛説須摩提經               |
|                          |        |         |                  | 佛説須摩提菩薩經           |
|                          |        |         |                  | 須摩提經                   |
| 恒河上優婆夷會第三十一   | 1      | 98      | 同上             |                            |
| 無畏德菩薩會第三十二     | 1      | 99      | 元魏· 佛陀扇多   | 佛説阿闍世王女阿述達菩薩經 |
| 無垢施菩薩應辯會第三十三 | 1      | 100     | 西晉· 聶道真     | 佛説離垢施女經             |
|                          |        |         |                  | 得無垢女經                 |
| 功德寶華敷菩薩會第三十四 | 1      | 101     | 唐· 菩提流志     |                            |
| 善德天子會第三十五       | 1      | 101     | 同上             | 文殊師利所説不思議佛境界經 |
| 善住意天子會第三十六     | 4      | 102—105 | 隋· 達摩笈多     | 聖善住意天子所問經         |
|                          |        |         |                  | 佛説如幻三昧經             |
| 阿闍世王子會第三十七     | 半卷   | 106—108 | 唐· 菩提流志     | 太子刷護經                 |
|                          |        |         |                  | 太子和休經                 |
| 大乘方便會第三十八       | 二卷半 | 106—108 | 東晉· 竺法護     | 慧上菩薩問大善權經         |
|                          |        |         |                  | 佛説大方廣善巧方便經       |
| 賢護長者會第三十九       | 2      | 109—110 | 隋· 闍那崛多     | 大乘顯識經                 |
| 浄信童女會第四十         | 1      | 111     | 唐· 菩提流志     |                            |
| 彌勒菩薩問八法會第四十一 | 1      | 111     | 元魏· 菩提流支   | 佛説大乘方等要慧經         |
| 彌勒菩薩所問會第四十二   | 1      | 111     | 唐· 菩提流志     | 彌勒菩薩所問本願經         |
|普明菩薩會第四十三|1|112|失譯人名|佛遺日摩尼寶經|
|||||佛説摩訶衍寶嚴經|
|||||佛説大迦葉問大寶積正法經|
|寶梁聚會第四十四|2|113—114|北涼· 釋道龔||
|無盡慧菩薩會第四十五|半卷|113—114|唐· 菩提流志||
|文殊師利説般若會第四十六|一卷半|115—116|梁· 曼陀羅仙||
|寶髻菩薩會第四十七|2|117—118|西晉· 竺法護||
|勝鬘夫人會第四十八|1|119|唐· 菩提流志|勝鬘師子吼一乘大方便方廣經|
|廣博仙人會第四十九|1|120|同上|毗耶娑問經|

### 三律儀會第一

三卷（一—三），二萬二千餘字。

佛住耆闍崛山，坐大蓮華，與八千比丘，八千大菩薩，五百比丘尼，五百優婆塞，五百優婆夷，及天龍八部俱。摩訶迦葉請問：攝受何法修行，增長成熟諸如來道，取諸功德，增長證入無上菩提，得不退轉。佛告以：求佛智慧、力、無畏者，無有少法爲其可得；無所依倚，種諸善根。若有所得，即爲著想。乃至備明執著過患。亦明法滅天人悲嘆等事。後明在家菩薩種種三法。

佛告迦葉：若諸衆生，求佛智慧、力、無畏者，是等衆生，無有少法爲其可得。無所依倚，種諸善根。迦葉！菩薩乃至求於阿耨多羅三藐三菩提時，有所得者，即爲著想。若著想者，於佛法外，起有爲想；於有爲外，起無爲想。即於佛法而生想著，及起解執。起解執時，於佛法中堅住不捨。當知是人，不名爲向無上佛道。

菩薩行者，實無所行，是菩薩行。

迦葉！如是菩薩，具足護持最初浄戒，心不貢高，不造無間業，不犯比丘尼，不親近諸俗人家，遠離殺生，及不與取，欲邪行法，離虚誑語、離間、粗惡、雜穢語言，遠離欲貪、瞋恚、邪見。既不自惱，亦不惱他。不與欲俱，亦不受欲。不爲博戲，亦不教他。終不親近不男之人。不往淫女、寡婦、處女之家。不近他妻。亦不親近羅捕魚、鳥、畋獵、魁膾、旃荼羅等。於飲酒人，不執其手而與鬪諍。離此諸事，如避惡狗，旃荼羅輩。由住慈心，於彼一切所遠離者，乃至不起一念惡心。

有二十處應當遠離，何等二十？謂：離女人；亦不與他調戲、粗言、論議、諍訟。於父母處，及佛法僧，離不恭敬。若諸女人，減二十衆，不爲説法；除有男子。終不往詣比丘尼、尼僧説法會處。不應問訊諸比丘尼。不與女人作其書疏。或爲他人傳書送彼。應付丈夫，勿付婦女。於一切時，親族别請，悉不受之。不以欲心經須臾頃住女人前。又亦不應捨離本居，往其屏處，而與女人共爲談説。不得隨逐比丘尼行。若比丘尼所施衣服，不應受用；除在四衆演説法時，爲説法故，有施衣者，應生是心：猶如大地，然後受之；不應别觀施者之面。若聞有尼勸導施衣，不應受用。若比丘尼勸請受食，設令病苦，終不受之，況復無病？若有寡婦而來請食，僧數不滿，亦不受之。又亦不應入尼衆内。不應唤彼比丘尼來。若比丘尼來唤菩薩，應離住處，拱手仰頭背面而捨去。若説法時，有比丘尼來禮其足，無令足動；但應目視雙手掌中。

（讀此可知：出家菩薩，雖行菩薩道，仍須具足聲聞律儀。今時多不如法，是謂末法法滅衰相，如後文説。）

善男子！不應唯身修習精進，亦當勤心正念一處。於諸境界，勿起貪瞋。爲求一切智故，起堅牢誓。聞是法已，成就信心，應當修學。

迦葉！若有趣菩薩乘善男子善女人等，適聞此法，不能生於如實深信，終不能得阿耨多羅三藐三菩提，何以故？由修學故，證得菩提，非不修學而能證得。若不修習得菩提者，猫、兔等類，亦應證得無上菩提。何以故？不正行者，不能證得無上覺故。何以故？若不正行得菩提者，音聲言説亦應證得無上菩提，作如是言：我當作佛！我當作佛！以此證故，無邊衆生應成正覺。

迦葉！我滅度後，末法之時，及與汝等已般涅槃，不爲諸天之所衞護，當於爾時，多有衆生聞我功德，發菩提心；於中或有諸比丘等。雖發無上菩提心已，而便安住二十法中。何等二十？所謂：親附諸比丘尼，受不浄食，貪著美味，受比丘尼勸化飲食。迦葉！譬如今世多聞比丘，住阿蘭若，或聚落中，勤修習法；於當來世諸比丘等，亦復如是，於聚落間，或阿蘭若，與比丘尼聚集言談，問答法義，彼諸比丘及比丘尼，多生染心，少生法心。迦葉！汝觀是輩，得菩薩名，墮大危險，取於惡趣！當於爾時，初爲法緣而相親附，互相見已，欲火燒心，動於唇口，表其欲念。彼相近時，初爲弟子，以阿闍梨法而申禮敬；自此之後，當漸遣使，通致語言，道路期會，或於街衢，或在寺内，遥相瞻視，於出入時，問其所由，互稱親族，結爲姐妹；彼等由是數相見故，而相習住；既習住已，生於染心；生染心已，共爲穢事；爲穢事已，更以非梵行名而相呼召。由行非法，退失菩提及以善趣，遠離涅槃，棄捨如來，違背正法，厭惡於僧。在於屏處，起欲恚害諸惡尋思。是人無有菩薩勝業，四浄梵行。

復次、迦葉！當於爾時，有人詐現修菩薩行，便自顯揚，生於放逸。生放逸已，謂勝獨覺及阿羅漢。住於非理，名不可治。當墮惡趣。

迦葉！世若有人，於别解脱起違背想，則爲於佛力無所畏而生違背；彼若於佛力無所畏生違背者，則於去來現在諸佛而生違背。由此未來所受異熟無量大苦。假使三千大千世界一切衆生受地獄苦，比前衆生所受苦毒，百分不及一，千分不及一，百千俱胝乃至算數、譬喻、優波尼沙曇分亦不及一。

迦葉！我終不聽執著我見、衆生見、壽者見、補特伽羅見者，於我法中而得出家。我若不許，強出家者，皆爲是賊！食重信施，亦不成就真比丘戒。

迦葉！寧當絶食至於六日，不於我法得出家已，食重信施，起於我見、衆生、壽者、數取趣見，乃至涅槃見。是故菩薩應發精勤，不應執著我、衆生、壽、數取趣見、有見、涅槃見。爲斷一切見故，應當説法。若諸女人等，趣無上菩提，我及無量佛，皆當安慰彼。速成男子身，得見於彌勒；供養彼如來，所求悉如意。應學諸智者，浄信而出家；堅固樂欲心，多聞學持戒。於彌勒佛前，得受其記别。

卷三中，明在家菩薩種種三法。

佛告迦葉：是經名曰《説三律儀》，亦名《宣説菩薩禁戒》；亦名《同入一切諸法》。

别譯一種

#### ⑴【大方廣三戒經】 

三卷，二萬餘字。大藏第十一册（六八七），中藏第一輯第二集（線裝第十一册）。北涼· 沙門曇無讖譯。即大寶積經第一、三律儀會同本别譯。

### 無邊莊嚴會第二

四卷（四—七），三品，三萬一千餘字。

#### 無上陀羅尼品第一 

佛住迦蘭陀竹林，無邊莊嚴菩薩，爲諸菩薩，請問微妙法門，佛爲説：如來之智，攝諸善巧，有所宣説，無不清浄，隨根成熟，法皆平等，自性清浄，如實了知，而無有法了不了者，以一切法皆假名説，不可施設，亦無示現，皆真勝義，不住分别，亦非不住，乃至如幻、如夢、無有高下。以此清浄弘誓攝衆生時，實無少法而可著故。復説法門陀羅尼句，廣説陀羅尼門理趣差别，智慧善巧。

如來常説：一切諸法皆是佛法。以於諸法能善了知，名爲佛法。諸法本性與佛法等，是故諸法皆是佛法。由能了知法非法故，説能了知一切諸法。

若復有人，於日日中，稱説如來名號功德，是諸衆生，能離黑闇，漸次當得燒諸煩惱。如是稱念南無佛者，語業不空。如是語業，名執火炬，能燒煩惱。若復有人，得聞如來及佛名號，離諸黑闇，與彼衆生爲涅槃因。

#### 出離陀羅尼品第二 

説佛十力，及説陀羅尼（呪）二章。

#### 清浄陀羅尼品第三 

佛先以神通力，令此衆會見十方佛，及聞説法。次説四無所畏，及説十四呪，説頌竟，勸持、結益，然後無量辯才菩薩請問結名。

若不了諸法，自性不可得，彼則行於相，不得陀羅尼。諸法如虚空，由是説開示；虚空及開示，二俱無所有。此二離於有，諸法亦空無。如是解法者。彼能獲總持。

### 密跡金剛力士會第三

七卷（八—一四），五萬二千多字。西晉· 竺法護譯。

佛遊靈鷲山，與四萬二千比丘，八萬四千菩薩，及天龍八部四衆人等，説大士業，法名浄濟。金剛密跡稱歎方便、智度二業，當成佛道。寂意菩薩請密跡敷演如來秘要，佛亦勅之。密跡誡衆勿怖，先説四不思議。寂意入定，散華作供。密迹乃説諸菩薩密，引古帝釋善自在，化作仁良蟲，以身肉普救國人病，明身秘密。

次明言密，引古寂然梵志，答樓夷仙樹葉多少之數。樓夷，即舍利弗。寂然，即釋尊也。次説心密，大衆獲益，地動、雨華。雷音菩薩以神通力，先以天樂讚歎法門，次來禮佛，傳雷音王佛問訊之命。衆會乃問密迹夙因，佛具述千佛探籌，樓由最後；及法意、法念二弟，一願作金剛力士，侍衞千佛；一願作梵天，勸請千佛轉法輪。今密迹，即法意也。次説行佛道業三十二事。

寂意復問如來三密，密迹先説身密，引應持菩薩不見佛頂事證。又明佛不受食，諸天取去濟苦衆生等事。大衆獲益，天樂自鳴，世尊摩頂讚印。

次説口密，具明六十種音，引大目連窮佛音聲不得邊際事證。及説呪二十二首，廣明如來言詞不可限量。大衆獲益。次説心秘要，現瑞、獲益。又、地裂出水，高灑世界，表持經瑞。

寂意復請密迹具説如來苦行、莊嚴道樹、降魔、受供、轉法輪事。衆復獲益。佛讚印之。

寂意又問寂然淡泊等義，佛詳答之。衆又獲益，欲知密迹何時成佛，佛爲授記。

密迹請佛於曠野國七日受供。佛於昆沙門宫應病説法，令各獲益。又爲護世四王説十法、八法、六事、四事、二事。爲密迹説菩薩十事無瞋恚法，八法心無恐懼，四事而得自在，四事入於法門，八力致開士行。密迹宣呪，諸天偈讚。

佛還靈鷲，阿闍世王來見，佛爲説密迹夙因。密迹以金剛著地，王及帝釋、目連、皆不能擧。因爲王説：有十大法，逮得大力，及説仁和八法，往來周旋四法。又答世王信坐之問。（王問：何謂信坐？佛言：善友所坐。……）。答賢王天子寂然之義，讚其從阿閦國來，入法室總持。密迹請佛建立法典，佛周觀四方，説頌建立。並述往事以結成之。

别譯一種

#### ⑴【佛説如來不思議秘密大乘經】 

二十卷，二十五品，六萬餘字。大藏第十一册（七○四），中藏第一輯第九集（線裝第七十一册）。宋· 沙門法護共惟浄等譯。

- 菩薩身密品第一 
- 菩薩語密品第二 
- 菩薩心密品第三 
- 震吼音聲菩薩來會品第四 
- 持國輪王先行品第五 
- 菩提道品第六 
- 如來身密不思議品第七 
- 如來語密不思議品第八 
- 如來心密不思議品第九 
- 稱讚金剛手菩薩大秘密主功德品第十 
- 菩薩苦行超勝以受食緣成熟衆生品第十一 
- 菩薩詣菩提場品第十二 
- 降魔品第十三 
- 轉法輪品第十四 
- 所緣品第十五 
- 金剛手菩薩大秘密主授記品第十六 
- 無二無説品第十七 
- 入曠野大城受食品第十八 
- 護世品第十九 
- 去來品第二十 
- 勇力菩薩先行品第二十一 
- 阿闍世王問答品第二十二 
- 賢王天子品第二十三 
- 總持功德讚説譬喻無盡品第二十四 
- 囑累正法品第二十五。

即金剛力士會同本别譯。

### 浄居天子會第四

二卷（一五、一六），一萬四千餘字。西晉· 沙門竺法護譯。

佛住耆闍崛山，與大菩薩比丘衆六萬人俱。佛於食後入三昧，震動大千，諸天來集。金剛摧天子説偈問法，佛爲説菩薩百八夢相。先標，次釋。後偈明菩提心無有退轉，衆生行不可思議。六萬天人得不退轉，十八那由他天人發菩提心，十千欲退菩薩，捨除罪過，徑登補處，與彌勒同時成佛。