# 華 嚴 門

## 一、 大方廣佛華嚴經

八十卷，三十九品，五十三萬八千餘字。大正藏第十册（一），中華藏第一輯第二集（線裝第十四、五册）。

唐·于闐國三藏沙門實叉難陀譯。實叉難陀，此云喜學。于闐國人。（于闐國，在今新疆天山南路。）智度弘曠，利物爲心。善大小乘，兼異學論。時武后敬重大乘，以華嚴舊經處會未備，遠聞于闐有此梵本，發使求訪，並請實叉同臻帝闕，以天后證聖元年（公元六九五），於東都大内大遍空寺及佛授記寺迻譯，至聖曆二年（六九九）功畢。師於景雲元年（七一○）寂於大薦福寺，壽五十九。譯經總一十九部，一百零七卷。

### 第一會——菩提場

#### 世主妙嚴品第一（卷一—五）

佛於菩提場初成正覺，一切器世間主，衆生世間主，正覺世間主，皆悉雲集，各得解脱法門，各有上首，同時各説十頌。復於師子座莊嚴具中，各出微塵數菩薩，亦各説頌。復興不可思議諸供養雲。如此華藏莊嚴世界，如是一切法界海，亦復如是。

爾時，世尊於一切法成最正覺，智入三世悉皆平等，其身充滿一切世間，其音普順十方國土，譬如虚空具含衆像，於諸境界無所分别，又如虚空普徧一切，於諸國土平等隨入，身恒徧坐一切道場，菩薩衆中威光赫奕，如日輪出，照明法界，三世所行衆福大海，悉已清浄，而恒示生諸佛國土，無邊色相圓滿光明，徧周法界，等無差别，演一切法，如布大雲。一一毛端，悉能容受一切世界，而無障碍。各現無量神通之力，教化調伏一切衆生。身徧十方而無來往，智入空相，了法空寂。三世諸佛所有神變，於光明中無不咸覩。一切佛土，不思議劫所有莊嚴，悉皆顯現。……（卷一）

蕅益大師曰：「此乃所謂大徹大悟，圓證心性之全體大用者也。此之謂『涅槃妙心』，此之謂『正法眼藏』。禪者苟知以此爲則，決不至於得少爲足，起增上慢，成大妄語矣。」（法海觀瀾卷三）

&nbsp;&nbsp;&nbsp;&nbsp;如來往昔念念中，&nbsp;&nbsp;&nbsp;&nbsp;大慈悲門不可説；

&nbsp;&nbsp;&nbsp;&nbsp;如是修行無有已，&nbsp;&nbsp;&nbsp;&nbsp;故得堅牢不壞身。（卷四，普得浄華主地神説。）

&nbsp;&nbsp;&nbsp;&nbsp;如於此會見佛坐，&nbsp;&nbsp;&nbsp;&nbsp;一切塵中亦如是；

&nbsp;&nbsp;&nbsp;&nbsp;佛身無去亦無來，&nbsp;&nbsp;&nbsp;&nbsp;所有國土皆明現。（卷五，普賢菩薩説。）

#### 如來現相品第二（卷六）

菩薩於供養具中出問法頌。佛從齒間放光，照十方各一億世界海，出頌集衆。又從眉間放光，顯示十方，從足下入，即時，有大蓮華，忽現佛前，佛毫相中，出一菩薩，名一切法勝音，並塵數眷屬，坐此蓮華，與十方菩薩，各各説頌。

&nbsp;&nbsp;&nbsp;&nbsp;無量劫中修行滿，&nbsp;&nbsp;&nbsp;&nbsp;菩提樹下成正覺；

&nbsp;&nbsp;&nbsp;&nbsp;爲度衆生普現身，&nbsp;&nbsp;&nbsp;&nbsp;如雲充徧盡未來。（供具雲中説頌）

&nbsp;&nbsp;&nbsp;&nbsp;佛身充滿於法界，&nbsp;&nbsp;&nbsp;&nbsp;普現一切衆生前，

&nbsp;&nbsp;&nbsp;&nbsp;隨緣赴感靡不周，&nbsp;&nbsp;&nbsp;&nbsp;而恒處此菩提座。（一切法勝音菩薩説。）

&nbsp;&nbsp;&nbsp;&nbsp;毘廬遮那佛，&nbsp;&nbsp;&nbsp;&nbsp;願力周法界，

&nbsp;&nbsp;&nbsp;&nbsp;一切國土中，&nbsp;&nbsp;&nbsp;&nbsp;恒轉無上輪。（精進力無碍慧菩薩説。）

#### 普賢三昧品第三（卷七）

普賢菩薩入一切諸佛毘廬遮那如來藏身三昧，十方諸佛現前讚歎，與智、摩頂。從三昧起，大衆獲益，如來毛孔放光，頌讚。一切菩薩亦皆讚請。

&nbsp;&nbsp;&nbsp;&nbsp;普賢身相如虚空，&nbsp;&nbsp;&nbsp;&nbsp;依真而住非國土，

&nbsp;&nbsp;&nbsp;&nbsp;隨諸衆生心樂欲，&nbsp;&nbsp;&nbsp;&nbsp;示現普身等一切。（如來毛孔放光説頌）。

#### 世界成就品第四（卷七）

普賢菩薩説世界海十種事： 一、 世界海起具因緣，二、 世界海所依住，三、 世界海形狀，四、 世界海體性，五、 世界海莊嚴，六、 世界海清浄，七、 世界海佛出興，八、 世界海劫住，九、 世界海劫轉變差别，十、 世界海無差别門。各有長文、偈頌。

#### 華藏世界品第五（卷八—一○）

普賢菩薩説世界海中一切世界種一切世界及佛名號。

&nbsp;&nbsp;&nbsp;&nbsp;華藏世界所有塵，&nbsp;&nbsp;&nbsp;&nbsp;一一塵中見法界；

&nbsp;&nbsp;&nbsp;&nbsp;寶光現佛如雲集，&nbsp;&nbsp;&nbsp;&nbsp;此是如來刹自在。（卷八）

#### 毘廬遮那品第六（卷一一）

普賢菩薩説往古大威光太子本行。

以上六品，是第一會——菩提場

### 第二會——普光明殿

#### 如來名號品第七（卷一二）

佛在普光明殿，以神通力，集十色世界十智佛所文殊等十菩薩。文殊唱如來名號差别法門。

| ㈠ 東方   | 金色世界       | 不動智佛 | 文殊師利菩薩 |
| --------- | -------------- | -------- | ------------ |
| ㈡ 南方   | 妙色世界       | 無碍智佛 | 覺首菩薩     |
| ㈢ 西方   | 蓮華色世界     | 滅暗智佛 | 財首菩薩     |
| ㈣ 北方   | 薝蔔華色世界   | 威儀智佛 | 寶首菩薩     |
| ㈤ 東北方 | 優鉢羅華色世界 | 明相智佛 | 功德首菩薩   |
| ㈥ 東南方 | 金色世界       | 究竟智佛 | 目首菩薩     |
| ㈦ 西南方 | 寶色世界       | 最勝智佛 | 精進首菩薩   |
| ㈧ 西北方 | 金剛色世界     | 自在智佛 | 法首菩薩     |
| ㈨ 下方   | 玻璃色世界     | 梵智佛   | 智首菩薩     |
| ㈩ 上方   | 平等色世界     | 觀察智佛 | 賢首菩薩     |

#### 四聖諦品第八（卷一二）

文殊菩薩説四諦名號差别。

#### 光明覺品第九（卷一三）

佛放兩足輪光，悉照十方世界，一切處文殊菩薩説頌。

&nbsp;&nbsp;&nbsp;&nbsp;一中解無量，&nbsp;&nbsp;&nbsp;&nbsp;無量中解一： 

&nbsp;&nbsp;&nbsp;&nbsp;了彼互生起，&nbsp;&nbsp;&nbsp;&nbsp;當成無所畏。

&nbsp;&nbsp;&nbsp;&nbsp;一念普觀無量劫，&nbsp;&nbsp;&nbsp;&nbsp;無去無來亦無住，

&nbsp;&nbsp;&nbsp;&nbsp;如是了知三世事，&nbsp;&nbsp;&nbsp;&nbsp;超諸方便成十力。

#### 菩薩問明品第十（卷一三）

文殊與覺首等九菩薩互相問答，發明法要。

&nbsp;&nbsp;&nbsp;&nbsp;若欲求除滅，&nbsp;&nbsp;&nbsp;&nbsp;無量諸過惡，

&nbsp;&nbsp;&nbsp;&nbsp;當於佛法中，&nbsp;&nbsp;&nbsp;&nbsp;勇猛常精進。

&nbsp;&nbsp;&nbsp;&nbsp;譬如微少火，&nbsp;&nbsp;&nbsp;&nbsp;樵濕速令滅；

&nbsp;&nbsp;&nbsp;&nbsp;於佛教法中，&nbsp;&nbsp;&nbsp;&nbsp;懈怠者亦然。

&nbsp;&nbsp;&nbsp;&nbsp;如鑽燧求火，&nbsp;&nbsp;&nbsp;&nbsp;未出而數息，

&nbsp;&nbsp;&nbsp;&nbsp;火勢隨止滅；&nbsp;&nbsp;&nbsp;&nbsp;懈怠者亦然。（勤首菩薩説）

&nbsp;&nbsp;&nbsp;&nbsp;非但以多聞，&nbsp;&nbsp;&nbsp;&nbsp;能入如來法。

&nbsp;&nbsp;&nbsp;&nbsp;如人水所漂，&nbsp;&nbsp;&nbsp;&nbsp;懼溺而渴死；

&nbsp;&nbsp;&nbsp;&nbsp;於法不修行，&nbsp;&nbsp;&nbsp;&nbsp;多聞亦如是。

&nbsp;&nbsp;&nbsp;&nbsp;如人設美饍，&nbsp;&nbsp;&nbsp;&nbsp;自餓而不食；

&nbsp;&nbsp;&nbsp;&nbsp;於法不修行，&nbsp;&nbsp;&nbsp;&nbsp;多聞亦如是。

&nbsp;&nbsp;&nbsp;&nbsp;如人善方藥，&nbsp;&nbsp;&nbsp;&nbsp;自疾不能救；

&nbsp;&nbsp;&nbsp;&nbsp;於法不修行，&nbsp;&nbsp;&nbsp;&nbsp;多聞亦如是。

&nbsp;&nbsp;&nbsp;&nbsp;如人數他寶，&nbsp;&nbsp;&nbsp;&nbsp;自無半錢分；

&nbsp;&nbsp;&nbsp;&nbsp;於法不修行，&nbsp;&nbsp;&nbsp;&nbsp;多聞亦如是。

&nbsp;&nbsp;&nbsp;&nbsp;如有生王宫，&nbsp;&nbsp;&nbsp;&nbsp;而受餒與寒；

&nbsp;&nbsp;&nbsp;&nbsp;於法不修行，&nbsp;&nbsp;&nbsp;&nbsp;多聞亦如是。

&nbsp;&nbsp;&nbsp;&nbsp;如聾奏音樂，&nbsp;&nbsp;&nbsp;&nbsp;悦彼不自聞；

&nbsp;&nbsp;&nbsp;&nbsp;於法不修行，&nbsp;&nbsp;&nbsp;&nbsp;多聞亦如是。

&nbsp;&nbsp;&nbsp;&nbsp;如盲繪衆像，&nbsp;&nbsp;&nbsp;&nbsp;示彼不自見；

&nbsp;&nbsp;&nbsp;&nbsp;於法不修行，&nbsp;&nbsp;&nbsp;&nbsp;多聞亦如是。

&nbsp;&nbsp;&nbsp;&nbsp;譬如海船師，&nbsp;&nbsp;&nbsp;&nbsp;而於海中死；

&nbsp;&nbsp;&nbsp;&nbsp;於法不修行，&nbsp;&nbsp;&nbsp;&nbsp;多聞亦如是。

&nbsp;&nbsp;&nbsp;&nbsp;如在四衢道，&nbsp;&nbsp;&nbsp;&nbsp;廣説衆好事；

&nbsp;&nbsp;&nbsp;&nbsp;内自無實德，&nbsp;&nbsp;&nbsp;&nbsp;不行亦如是！（法首菩薩説）

&nbsp;&nbsp;&nbsp;&nbsp;文殊法常爾，&nbsp;&nbsp;&nbsp;&nbsp;法王唯一法，

&nbsp;&nbsp;&nbsp;&nbsp;一切無碍人，&nbsp;&nbsp;&nbsp;&nbsp;一道出生死。

&nbsp;&nbsp;&nbsp;&nbsp;一切諸佛身，&nbsp;&nbsp;&nbsp;&nbsp;唯是一法身，

&nbsp;&nbsp;&nbsp;&nbsp;一心、一智慧、&nbsp;&nbsp;&nbsp;&nbsp;力、無畏亦然。（賢首菩薩説）

#### 浄行品第十一（卷一四）

智首菩薩啓問，文殊菩薩答以一切事中發願法門。共有一百四十一願，皆切於日用，早晚課的三自皈偈，毘尼日用中諸「當願衆生」偈，皆出於此。

#### 賢首品第十二（卷一四—一五）

文殊菩薩啓問，賢首菩薩廣頌信心功德法門。

&nbsp;&nbsp;&nbsp;&nbsp;信爲道元功德母，&nbsp;&nbsp;&nbsp;&nbsp;長養一切諸善法，

&nbsp;&nbsp;&nbsp;&nbsp;斷除疑網出愛流，&nbsp;&nbsp;&nbsp;&nbsp;開示涅槃無上道。

&nbsp;&nbsp;&nbsp;&nbsp;若常信奉於諸佛，&nbsp;&nbsp;&nbsp;&nbsp;則能持戒修學處；

&nbsp;&nbsp;&nbsp;&nbsp;若常持戒修學處，&nbsp;&nbsp;&nbsp;&nbsp;則能具足諸功德。

&nbsp;&nbsp;&nbsp;&nbsp;家是貪愛繫縛所，&nbsp;&nbsp;&nbsp;&nbsp;欲使衆生悉免離，

&nbsp;&nbsp;&nbsp;&nbsp;故示出家得解脱，&nbsp;&nbsp;&nbsp;&nbsp;於諸欲樂無所愛。

&nbsp;&nbsp;&nbsp;&nbsp;又放光明名見佛，&nbsp;&nbsp;&nbsp;&nbsp;此光覺悟將殁者，

&nbsp;&nbsp;&nbsp;&nbsp;令隨憶念見如來，&nbsp;&nbsp;&nbsp;&nbsp;命終得生其浄國。

&nbsp;&nbsp;&nbsp;&nbsp;見有臨終勸念佛，&nbsp;&nbsp;&nbsp;&nbsp;又示尊像令瞻敬，

&nbsp;&nbsp;&nbsp;&nbsp;俾於佛所深皈仰，&nbsp;&nbsp;&nbsp;&nbsp;是故得成此光明。

上六品是第二會——普光明殿

### 第三會——忉利天宫

#### 升須彌山頂品第十三（卷一六）

如來不離一切菩提樹下，上升須彌，帝釋莊嚴殿座請佛，並説十頌。

#### 須彌頂上偈讚品第十四（卷十六）

法慧等十菩薩，從百刹塵外十華世界十月佛所而來。佛放兩足指光，十慧菩薩各説偈頌。

&nbsp;&nbsp;&nbsp;&nbsp;一切法無生，&nbsp;&nbsp;&nbsp;&nbsp;一切法無滅；

&nbsp;&nbsp;&nbsp;&nbsp;若能如是解，&nbsp;&nbsp;&nbsp;&nbsp;諸佛常現前。

&nbsp;&nbsp;&nbsp;&nbsp;法性本空寂，&nbsp;&nbsp;&nbsp;&nbsp;無取亦無見；

&nbsp;&nbsp;&nbsp;&nbsp;性空即是佛，&nbsp;&nbsp;&nbsp;&nbsp;不可得思量。

&nbsp;&nbsp;&nbsp;&nbsp;若知一切法，&nbsp;&nbsp;&nbsp;&nbsp;體性皆如是，

&nbsp;&nbsp;&nbsp;&nbsp;斯人則不爲&nbsp;&nbsp;&nbsp;&nbsp;煩惱所染著。

&nbsp;&nbsp;&nbsp;&nbsp;凡夫見諸法，&nbsp;&nbsp;&nbsp;&nbsp;但隨於相轉，

&nbsp;&nbsp;&nbsp;&nbsp;不了法無相，&nbsp;&nbsp;&nbsp;&nbsp;以是不見佛。（一切慧菩薩説）

&nbsp;&nbsp;&nbsp;&nbsp;譬如闇中寶，&nbsp;&nbsp;&nbsp;&nbsp;無燈不可見；

&nbsp;&nbsp;&nbsp;&nbsp;佛法無人説，&nbsp;&nbsp;&nbsp;&nbsp;雖慧莫能了。（勝慧菩薩説）

&nbsp;&nbsp;&nbsp;&nbsp;有諍説生死，&nbsp;&nbsp;&nbsp;&nbsp;無諍即涅槃；

&nbsp;&nbsp;&nbsp;&nbsp;生死及涅槃，&nbsp;&nbsp;&nbsp;&nbsp;二具不可得。

&nbsp;&nbsp;&nbsp;&nbsp;言語説諸法，&nbsp;&nbsp;&nbsp;&nbsp;不能顯實相，

&nbsp;&nbsp;&nbsp;&nbsp;平等乃能見；&nbsp;&nbsp;&nbsp;&nbsp;如法、佛亦然。（智慧菩薩説）

&nbsp;&nbsp;&nbsp;&nbsp;寧受地獄苦，&nbsp;&nbsp;&nbsp;&nbsp;得聞諸佛名；

&nbsp;&nbsp;&nbsp;&nbsp;不受無量樂，&nbsp;&nbsp;&nbsp;&nbsp;而不聞佛名。

&nbsp;&nbsp;&nbsp;&nbsp;所以於往昔，&nbsp;&nbsp;&nbsp;&nbsp;無數劫受苦，

&nbsp;&nbsp;&nbsp;&nbsp;流轉生死中，&nbsp;&nbsp;&nbsp;&nbsp;不聞佛名故。（真實慧菩薩説）

&nbsp;&nbsp;&nbsp;&nbsp;若見如來者，&nbsp;&nbsp;&nbsp;&nbsp;爲得大善利，

&nbsp;&nbsp;&nbsp;&nbsp;聞佛名生信，&nbsp;&nbsp;&nbsp;&nbsp;則是世間塔。（堅固慧菩薩説）

#### 十住品第十五（卷一六）

法慧菩薩入無量方便三昧，十方各千刹塵數同名諸佛現前讚歎，與智、摩頂，乃出定説十住法，説已，十方各萬佛刹塵數世界六種震動，各十刹塵數同名菩薩來爲作證。

十住者：發心住，治地住，修行住，生貴住，具足方便住，正心住，不退住，童真住，法王子住，灌頂住。

#### 梵行品第十六（卷一七）

正念天子問，法慧菩薩説觀察無相法。

#### 初發心功德品第十七（卷一七）

天帝釋問，法慧菩薩廣説譬喻以顯示初發心功德。説已，各萬刹塵數世界，又六種震動；又有萬刹塵數同名諸佛現身讚歎。

#### 明法品第十八（卷一八）

精進慧菩薩問發心菩薩云何修習，法慧菩薩答以住十種不放逸法等。

> 菩薩摩訶薩，教諸衆生發菩提心，是故能令佛種不斷；常爲衆生開闡法藏，是故能令法種不斷；善持教法，無所乖違，是故能令僧種不斷。復次，悉能稱讚一切大願，是故能令佛種不斷；分别演説因緣之門，是故能令法種不斷；常勤修習六和敬法，是故能令僧種不斷。復次，於衆生田中下佛種子，是故能令佛種不斷；護持正法不惜身命，是故能令法種不斷；統理大衆無有疲倦，是故能令僧種不斷。復次，於去來今佛所説之法，所制之戒，皆能奉持，心不捨離，是故能令佛法僧種永不斷絶。

以上六品，是第三會——忉利天宫

### 第四會——夜摩天宫

#### 升夜摩天宫品第十九（卷一九）

如來不離一切菩提樹下及須彌山頂，而升夜摩。天王化座請佛，亦説十頌。

#### 夜摩宫中偈讚品第二十（卷一九）

功德林等十菩薩，從十萬刹塵數外十慧世界十眼佛所而來。佛放兩足上光。十林菩薩各説偈頌。

&nbsp;&nbsp;&nbsp;&nbsp;心如工畫師，&nbsp;&nbsp;&nbsp;&nbsp;能畫諸世間；

&nbsp;&nbsp;&nbsp;&nbsp;五藴悉從生，&nbsp;&nbsp;&nbsp;&nbsp;無法而不造。

&nbsp;&nbsp;&nbsp;&nbsp;如心、佛亦爾；&nbsp;&nbsp;&nbsp;&nbsp;如佛、衆生然；

&nbsp;&nbsp;&nbsp;&nbsp;應知佛與心，&nbsp;&nbsp;&nbsp;&nbsp;體性皆無盡。

&nbsp;&nbsp;&nbsp;&nbsp;若人欲了知，&nbsp;&nbsp;&nbsp;&nbsp;三世一切佛，

&nbsp;&nbsp;&nbsp;&nbsp;應觀法界性，&nbsp;&nbsp;&nbsp;&nbsp;一切唯心造。（覺林菩薩説）

#### 十行品第二十一（卷一九—二○）

功德林菩薩入菩薩善思惟三昧，十方各萬佛刹塵同號諸佛現前讚歎，與智、摩頂，乃起定説十行法： 歡喜行，饒益行，無違逆行，無屈饒行，無痴亂行，善現行，無著行，難得行，善法行，真實行。説已，十方各刹塵世界震動，各十萬刹塵同名菩薩來爲作證。

#### 十無盡藏品第二十二（卷二一）

功德林菩薩説十無盡藏： 信藏，戒藏，慙藏，愧藏，聞藏，施藏，慧藏，念藏，持藏，辯藏。……若自食時，作是念言： 我身中有八萬户蟲，依於我住。我身充樂，彼亦充樂；我身飢苦，彼亦飢苦。我今受此所有飲食，願令衆生普得充飽；爲施彼故，而自食之，不貪其味。復作是念： 我於長夜愛著其身，欲令充飽，而受飲食；今以此食惠施衆生，願我於身永斷貪著。（第六施藏中明分減施。）

以上四品，是第四會——夜摩天宫

### 第五會——兜率天宫

#### 升兜率天宫品第二十三（卷二二）

如來不離一切菩提樹下及須彌頂、夜摩天宫，而升兜率。天王敷座嚴飾請佛。亦説十頌。

#### 兜率宫中偈讚品第二十四（卷二三）

金剛幢等十菩薩，從萬刹塵數外十妙世界十幢佛所來集。佛放兩膝輪光，普照十方，令互相見。十幢菩薩各説頌讃。

#### 十迴向品第二十五（卷二三—三三）

金剛幢菩薩入菩薩智光三昧，十方各十萬刹塵數同名諸佛現前讚歎，與智、摩頂，乃起定説十迴向法：救護衆生離衆生相廻向、不壞廻向，等一切諸佛廻向，至一切處廻向，無盡功德藏廻向，入一切平等善根廻向，等隨順一切衆生廻向，真如相廻向，無縛無著解脱廻向，入法界無量廻向。説已，十方百萬刹塵數世界震動，各百萬刹塵數同名菩薩來爲作證。

&nbsp;&nbsp;&nbsp;&nbsp;不爲自身求安樂，&nbsp;&nbsp;&nbsp;&nbsp;但願衆生得離苦；

&nbsp;&nbsp;&nbsp;&nbsp;此人廻向得究竟，&nbsp;&nbsp;&nbsp;&nbsp;心常清浄離衆毒。（初廻向中偈。）

&nbsp;&nbsp;&nbsp;&nbsp;法性徧在一切處，&nbsp;&nbsp;&nbsp;&nbsp;一切衆生及國土，

&nbsp;&nbsp;&nbsp;&nbsp;三世悉在無有餘，&nbsp;&nbsp;&nbsp;&nbsp;亦無形相而可得。（第六廻向中偈。）

以上三品，是第五會——兜率天宫

### 第六會——他化天宫

#### 十地品第二十六（卷三四—三九）

佛在他化自在天宫，與金剛藏等不可説大菩薩俱。金剛藏菩薩入菩薩大智慧光明三昧，十方各十億刹塵數同名諸佛現前稱歎，與智、摩頂，乃出定唱十地名： 歡喜地，離垢地，發光地，燄慧地，難勝地，現前地，遠行地，不動地，善慧地，法雲地。唱已，還復默然。解脱月菩薩二請，金剛藏菩薩二止之；解脱月三請，在會菩薩亦同聲頌請；佛放眉間光，普照十方，十方佛亦各放眉間光普照此會，皆於虚空中成大光明雲網臺，出頌勸説；金剛藏菩薩乃説十地義。説已，十方各十億塵刹震動，各十億塵刹同名菩薩來爲作證。

佛子！菩薩住離垢地，性自遠離一切殺生，不畜刀杖，不懷怨恨，有慚有愧，仁恕具足，於一切衆生，有命之者，常生利益慈念之心，是菩薩，尚不惡心惱諸衆生，何況於他起衆生想，故以重意而行殺害？

性不偷盜：菩薩於自資財常知止足，於他慈恕，不欲侵害，若物屬他，起他物想，終不於此而生盜心，乃至草葉，不與不取，何況其餘資生之具。

性不邪婬：菩薩於自妻知足，不求他妻，於他妻妾，他所護女，親族媒定，及爲法所護，尚不生於貪染之心，何況從事？況於非道？

性不妄語：菩薩常作實語，真語，時語；乃至夢中，亦不忍作覆藏之語；無心欲作，何況故犯？

性不兩舌：菩薩於諸衆生，無離間心，無惱害心，不將此語爲破彼故而向彼説，不將彼語爲破此故而向此説。未破者，不令破；已破者，不增長。不喜離間，不樂離間，不作離間語，不説離間語，若實，若不實。

性不惡口，所謂：毒害語，粗獷語，苦他語，令他瞋恨語，現前語，不現前語，鄙惡語，庸賤語，不可樂聞語，聞者不悦語，瞋忿語，如火燒心語，怨結語，熱惱語，不可愛語，不可樂語，能壞自身他身語；如是等語，皆悉捨離。常作潤澤語，柔輭語，悦意語，可樂聞語，聞者喜悦語，善入人心語，風雅典則語，多人愛樂語，身心踊悦語。

性不綺語：菩薩常樂思審語，時語，實語，義語，法語，順道理語，巧調伏語，隨時籌量決定語。是菩薩，乃至戲笑，尚恒思審，何況故出散亂之語？

性不貪欲：菩薩於他財物，他所資用，不生貪心，不願、不求。

性離瞋恚：菩薩於一切衆生，恒起慈心，利益心，哀愍心，歡喜心，和潤心，攝受心。永捨瞋恨怨害熱惱，常思順行仁慈祐益。

又離邪見：菩薩住於正道，不行占卜，不取惡戒，心見正直，無誑、無諂，於佛法僧起決定信。

佛子！菩薩摩訶薩，如是護持十善業道，常無間斷。復作是念： 一切衆生墮惡趣者，莫不皆以十不善業，是故我當自修正行，亦勸於他令修正行。何以故？若自不能修行正行，令他修者，無有是處！

佛子！此菩薩摩訶薩，復作是念： 十不善業道，是地獄、畜生、餓鬼受生因。十善業道，是人天乃至有頂處受生因？

又此上品十善業道，以智慧修習，心狹劣故，怖三界故，闕大悲故，從他聞聲而解了故，成聲聞乘。

又此上品十善業道，修治清浄，不從他教自覺悟故，大悲方便不具足故，悟解甚深因緣法故，成獨覺乘。

又此上品十善業道，修治清浄，心廣無量故，具足悲愍故，方便所攝故，發生大願故，不捨衆生故，希求諸佛大智故，浄治菩薩諸地故，浄修一切諸度故，成菩薩廣大行。

又此上上十善業道，一切種清浄故，乃至證十力、四無畏故，一切佛法皆得成就。是故我今等行十善，應令一切具足清浄。如是方便，菩薩當學。

佛子！此菩薩摩訶薩，又作是念：十不善業道，上者地獄因，中者畜生因，下者餓鬼因。於中，殺生之罪，能令衆生墮於地獄、畜生、餓鬼；若生人中，得二種果報：一者、 短命，二者、 多病。偷盜之罪，亦令衆生墮三惡道；若生人中，得二種果報：一者、貧窮，二者、 共財不得自在。邪婬之罪，亦令衆生墮三惡道；若生人中，得二種果報：一者、 妻不貞良，二者、 不得隨意眷屬。妄語之罪，亦令衆生墮三惡道；若生人中，得二種果報：一者、 多被誹謗，二者、 爲他所誑。兩舌之罪，亦令衆生墮三惡道；若生人中，得二種果報：一者、 眷屬乖離，二者、 親族弊惡。惡口之罪，亦令衆生墮三惡道；若生人中，得二種果報；一者、 常聞惡聲，二者、 言多諍訟。綺語之罪，亦令衆生墮三惡道；若生人中，得二種果報：一者、 言無人受，二者、 語不明了。貪欲之罪，亦令衆生墮三惡道： 若生人中，得二種果報：一者、 心不知足，二者、 多欲無厭。瞋恚之罪，亦令衆生墮三惡道；若生人中，得二種果報： 一者、 常被他人求其長短，二者、 恒被於他之所惱害。邪見之罪，亦令衆生墮三惡道；若生人中，得二種果報：一者、 生邪見家，二者、 其心諂曲。佛子！十不善業道，能生此等無量無邊衆大苦聚，是故菩薩作如是念：我當遠離十不善道；以十善道爲法園苑，愛樂安住。自住其中，亦勸他人令住其中。（以上録第二離垢地。）

……得聞法已，攝心安住，於空閒處，作是思惟： 如説修行乃得佛法，非但口言而可清浄。（第三地）

以上一品是第六會——他化天宫

### 第七會

#### 十定品第二十七（卷四○—四三）

佛在普光明殿，入刹那際諸佛三昧，與十刹塵數菩薩俱。普眼菩薩請問普賢菩薩三昧，佛令自問普賢。時大會皆不得見普賢身座，乃至入十千阿僧祇三昧觀察亦不能見，佛令更禮普賢，並徧十方觀察，發起大願，應可得見，大衆遵誨，普賢現身，雨十千雲，世界震動，光明徧照。佛自説十大三昧名，然後勅普賢菩薩説十大三昧之義。

十大三昧者：普光大三昧，妙光大三昧，次第徧往諸佛國土大三昧，清浄深心行大三昧，知過去莊嚴藏大三昧，智光明藏大三昧，了知一切世界佛莊嚴大三昧，衆生差别身大三昧，法界自在大三昧，無礙輪大三昧。

#### 十通品第二十八（卷四四）

普賢菩薩説。十通者： 他心智通，天眼智通，宿住隨念智通，知盡未來際劫智通，成就無礙天耳智通，住無體性神智通，善分别一切衆生言音智通，出生無量阿僧祇色身莊嚴智通，一切法智通，一切法滅盡三昧智通。

#### 十忍品第二十九（卷四四）

亦普賢菩薩説。十忍者： 音聲忍，順忍，無生法忍，如幻忍，如燄忍，如夢忍，如響忍，如影忍，如化忍，如空忍。

#### 阿僧祇品第三十（卷四五）

心王菩薩問，如來自答。

#### 壽量品第三十一（卷四五）

亦心王菩薩説。

#### 諸菩薩住處品第三十二（卷四五）

亦心王菩薩説。

東北方有處，名清涼山，從昔已來，諸菩薩衆於中止住；現有菩薩，名文殊師利，與其眷屬諸菩薩衆一萬人俱，常在其中而演説法。
震旦國有一住處，名那羅延窟，從昔已來，諸菩薩衆於中止住。

#### 佛不思議法品第三十三（卷四六—四七）

衆會心念不思議法，佛即加持青蓮華藏菩薩廣説佛所住法。

#### 如來十身相海品第三十四（卷四八）

普賢菩薩略説佛九十七種大人之相。

#### 如來隨好光明功德品第三十五（卷四八）

佛告寶手菩薩： 菩薩將下生時，放光照地獄衆生，地獄衆生蒙光生天，聞天鼓音，乃至證十地等。

#### 普賢行品第三十六（卷四九）

普賢菩薩爲大衆説瞋心障道；應勤修十法，能具十種清浄等。説竟，十方各十不可説百千億那由他刹塵世界震動，雨種種雲；各十不可説刹塵數同名菩薩來爲作證。

諸佛世尊，爲諸衆生無智作惡，計我我所，執著於身，顛倒疑惑，邪見分别，與諸結縛恒共相應，隨生死流，遠如來道，故出興於世。

佛子！我不見一法爲大過失，如諸菩薩於他菩薩起瞋心者，何以故？佛子！若諸菩薩於餘菩薩起瞋恚心，即成就百萬障門故。何等爲百萬障？所謂： 不見菩提障，不聞正法障，生不浄世界障，生諸惡趣障，生諸難處障，多諸疾病障，多被謗毁障，生頑鈍諸趣障，壞失正念障，闕少智慧障……。

諸菩薩摩訶薩，欲疾滿足諸菩薩行，應勤修十種法，所謂： 心不棄捨一切衆生，於諸菩薩生如來想，永不誹謗一切佛法，知諸國土無有窮盡，於菩薩行深生信樂，不捨平等虚空法界菩提之心，觀察菩提入如來力，精勤修習無礙辯才，教化衆生無有疲厭，住一切世界心無所著。

#### 如來出現品第三十七（卷五○—五二）

佛放白毫相光，普照十方，右繞十匝，入如來性起妙德菩薩頂，菩薩即起，請問佛法。佛復口放光明，普照十方，右繞十匝，入普賢菩薩口，普賢身座即過本時百倍，纔唱法門名字，大地悉皆震動。妙德再以頌問，普賢具演其義。於是十方各十不可説百千億那由他刹塵世界震動，雨種種雲，各八十不可説百千億那由他刹塵數同名諸佛現前讚歎，授菩薩記。又各有十不可説百千億那由他刹塵數同名菩薩來爲作證。普賢復説勸持之頌。

&nbsp;&nbsp;&nbsp;&nbsp;若有欲知佛境界，&nbsp;&nbsp;&nbsp;&nbsp;當浄其意如虚空，

&nbsp;&nbsp;&nbsp;&nbsp;遠離妄想及諸取，&nbsp;&nbsp;&nbsp;&nbsp;令心所向皆無礙。（卷五十）

佛子！如來智慧無處不至，何以故？無一衆生而不具有如來智慧，但以妄想顛倒執著，而不證得。若離妄想，一切智、自然智、無礙智，則得現前。……（中明破塵出經喻）……佛子！如來智慧亦復如是，無量無礙，普能利益一切衆生，具足在於衆生身中，但諸凡愚妄想執著，不知不覺，不得利益，爾時如來以無障礙清浄智眼，普觀法界一切衆生，而作是言： 奇哉！奇哉！此諸衆生，云何具有如來智慧，愚痴迷惑，不知不見；我當教以聖道，令其永離妄想執著，自於身中得見如來廣大智慧，與佛無異。即教彼衆生修習聖道，令離妄想。離妄想已，證得如來無量智慧，利益安樂一切衆生。（卷五十一，如來心第十相文）

佛子！如來成正覺時，於其身中，普見一切衆生成正覺，乃至普見一切衆生入涅槃。（卷五十二，成正覺章。）

佛子！菩薩摩訶薩，應知自心念念常有佛成正覺。何以故？諸佛如來不離此心成正覺故。如自心，一切衆生心，亦復如是，悉有如來成等正覺。（同上）

佛子！諸佛如來，爲令衆生生欣樂故，出現於世；欲令衆生生戀慕故，示現涅槃；而實如來無有出世，亦無涅槃。何以故？如來常住清浄法界，隨衆生心示現涅槃。（同上，涅槃章）

以上十一品，是第七會。

### 第八會

#### 離世間品第三十八（卷五三—五九）

佛在普光明殿，與十不可説百千億那由他刹塵數菩薩俱。爾時普賢菩薩入佛華莊嚴三昧，一切世界十八相動。從三昧起，普慧菩薩致二百問，普賢菩薩酬二千答。十方世界震動、光照，一切諸佛現前讚喜。

菩薩作是念：非他令我發菩提心，亦不待人助我修行，我自發心集諸佛法，誓期自勉，盡未來劫行菩薩道，成阿耨多羅三藐三菩提。是故，我今修菩薩行，當浄自心，亦浄他心，當知自境界，亦知他境界。我當悉與三世諸佛境界平等。（卷五十五，第九如山增上心）

忘失菩提心，修諸善根，是爲魔業。（卷五十八，十種魔業）

若諸菩薩不如説行，當知是人，於佛菩提則爲永離。是故菩薩應如説行。（卷五十九）

&nbsp;&nbsp;&nbsp;&nbsp;菩薩妙法樹，&nbsp;&nbsp;&nbsp;&nbsp;生於直心地，

&nbsp;&nbsp;&nbsp;&nbsp;信種、慈悲根，&nbsp;&nbsp;&nbsp;&nbsp;智慧以爲身，

&nbsp;&nbsp;&nbsp;&nbsp;方便爲枝幹，&nbsp;&nbsp;&nbsp;&nbsp;五度爲繁密，

&nbsp;&nbsp;&nbsp;&nbsp;定葉、神通華，&nbsp;&nbsp;&nbsp;&nbsp;一切智爲果，

&nbsp;&nbsp;&nbsp;&nbsp;最上力爲蔦，&nbsp;&nbsp;&nbsp;&nbsp;垂蔭覆三界。（同上）

此一品，是第八會。

#### 入法界品第三十九（卷六○—八○）

佛在給孤獨園，與普賢、文殊等五百大菩薩及五百聲聞，無量世主俱。大衆心念請法，佛乃入師子嚬申三昧，樓閣及林，忽皆廣博，與不可説刹塵數世界量等，備極莊嚴。爾時十方各有不可説刹塵數菩薩雲集，興供、現通，諸大聲聞總不知見，善根異故。十方各一上首菩薩説頌讚佛，普賢以十種法句，開發顯示照明演説師子嚬申三昧。佛欲令菩薩安住此三昧故，復放白毫相光普照十方，令諸菩薩普見法界佛事，即以不可説刹塵三昧，入佛神變海方便門，出生大神變莊嚴雲。文殊觀察，説頌宣明。時諸菩薩，皆得塵數大悲門，不離佛所，悉以十方種種示現，利益衆生，文殊亦出自所住處，辭佛南行。舍利弗與六千共行弟子，承佛神力，見文殊衆會，發心同遊人間，令海覺等六千比丘，得觀文殊，成就佛法。文殊行至福城之東，住莊嚴幢娑羅林中大塔廟處。觀善財童子夙因，爲説大法，善財即隨文殊求菩薩道，文殊指示，令參知識，始從德雲比丘，終至普賢菩薩。至此，善財所證與普賢等。普賢菩薩以偈讚佛功德。