## 一一、 大乘大集地藏十輪經

十卷，八品，七萬三千餘字。大藏第十三册（七二一），中華藏第一輯線裝第十二册。唐· 三藏法師玄奘，於永徽二年譯。

### 序品第一 

薄伽梵於佉羅帝耶山，説月藏已，南方雲來，雨諸供養，演諸法聲；衆會手中，各各現如意珠，雨寶、放光，見十方土。又見身各地界增強，堅重難舉。無垢生天帝釋（天帝釋名無垢生）問佛，佛爲廣歎地藏菩薩功德。菩薩尋與無量眷屬，現聲聞相，來禮佛足，讚歎供養。佛又因好疑問菩薩問，廣述地藏無量功德。衆會興供，地藏轉供世尊。兼説神呪，利益一切。

假使有人，於其彌勒及妙吉祥、並觀自在、普賢之類而爲上首，殑伽沙等諸大菩薩摩訶薩所，於百劫中，至心皈依，稱名、念誦、禮拜、供養，求諸所願，不如有人於一食頃，至心皈依，稱名、念誦、禮拜、供養地藏菩薩，求諸所願，速得滿足。所以者何？地藏菩薩，利益安樂一切有情，令諸有情所願滿足，如如意寶，亦如伏藏。如是大士，爲欲成熟諸有情故，久修堅固大願大悲，勇猛精進過諸菩薩。是故汝等應當供養。

### 十輪品第二 

地藏問佛：云何於五濁世能轉佛輪？佛答：由本願力，成就十種佛輪，能居此土。即十力也。一一喻如轉輪聖王。

### 無依行品第三 

天藏大梵請問禪、誦、營福三業，爲出、爲墜？刹帝輪王，爲沈、爲昇？佛答二種十無依行，隨有一行，不成三乘。

修定行者，若未成就諸三摩地，初夜、後夜當捨睡眠，精進修學，遠離憒閙，少欲知足，無所顧戀，一切貪瞋忿覆惱害，憍慢貢高，慳悋、嫉妬，離間、粗惡，虚誑、雜穢，一切人間嬉戲放逸，皆悉捨離。

次明出家破戒，猶能生人十種殊勝思惟，不宜非理辱害。

佛告天藏大梵天言：善男子！若諸有情，於我法中出家，乃至剃除鬚髮，被片袈裟，若持戒，若破戒，下至無戒，一切人天阿素洛等，依俗正法，猶尚不合以鞭杖等捶拷其身，或閉牢獄，或復呵罵，或解肢節，或斷其命；況依非法。何以故？除其一切持戒多聞，於我法中而出家者。若有破戒，行諸惡法，内懷腐敗，如穢蝸螺，實非沙門，自稱沙門，實非梵行，自稱梵行，恒爲種種煩惱所勝，敗壞傾覆；如是破戒諸惡苾芻，猶能示導一切天龍人非人等無量功德珍寶伏藏。

又善男子！於我法中而出家者，雖破戒行，而諸有情覩其形相，應生十種殊勝思惟，當獲無量功德寶聚。大梵！如是破戒惡行苾芻，雖於我法毘奈耶中，名爲死尸，而有出家戒德餘勢。譬如牛、麝命終，雖是無識傍生死尸，而牛有黄，而麝有香，能爲有情作大饒益。破戒苾芻亦復如是，雖於我法毘奈耶中名爲死尸，而有出家戒德餘勢，能爲無量無邊有情作大饒益。大梵！譬如價客入於大海，殺彼一類無量衆生，挑取其目，與末達那果和合擣蓰，成眼寶藥，若諸有情盲冥無目，乃至胞胎而生盲者，持此寶藥塗彼眼中，所患皆除，得明浄目。破戒苾芻亦復如是，雖於我法毘奈耶中名爲死尸，而有出家威儀形相，能令無量無邊有情暫得見者，尚獲清浄智慧法眼，呪能爲他宣説正法。大梵！譬如燒香，其質雖壞，而氣芬馥，熏他令香。破戒苾芻亦復如是，由破戒故，非良福田，雖恒晝夜信施所燒，身壞命終墮三惡趣，而爲無量無邊有情作大饒益，謂皆令得聞於生天涅槃香氣。是故、大梵！如是破戒惡行苾芻，一切白衣，皆應守護，恭敬供養。我終不許諸在家者，以鞭杖等捶拷其身，或斷其命。我唯許彼清浄僧衆，於布薩時，或自恣時，驅擯令出，一切給施四方僧物，飲食、資具，不聽受用；一切沙門毘奈耶事，皆令驅出，不得在衆；而我不許加其鞭杖、繫縛、斷命。爾時世尊而説頌曰：瞻博迦華雖萎悴，而尚勝彼諸餘華；破戒惡行諸苾芻，猶勝一切外道衆。

次明五無間罪，四根本罪，謗三寶罪，皆非佛之弟子，宜極護持四根本戒。

若人毁犯如是四法（四根本戒），我非彼師，彼非弟子！

若能護持如是性罪四根本法，當知則爲建立一切有漏無漏善法勝因；是故護持如是四法，名爲一切善法根本。如依大地，一切藥穀卉木叢林皆得生長；如是依止、極善護持四根本戒，一切善法皆得生長。

次因優波離問，具明舉罪十非法，又十非人。有五法舉，有七法滅。（明舉罪事甚詳，可資律學參考。）

次因地藏願救末世，爲説末世有十惡輪，謂國王宰官等，護惡比丘，惱害浄衆，即名旃陀羅。乃至破戒、無戒，不應辱害。引古羅刹、醉象敬重袈裟爲證。若能遠離十惡輪者，則得十法增長，離三十過。天藏乃説護國不退輪心神呪。

### 有依行品第四 

金剛藏菩薩問：既言破戒非佛弟子，云何不許辱害？又、他經處處獨讚大乘，今經云何説三乘法悉皆不許隱没？佛答：有十種有情，難得人身。復有十種無依行法差别；有四種僧：勝義，世俗，啞羊、無慚。及四沙門：勝道，示道，命道，汙道。是故破戒雖非佛子，不應受供；猶有聖賢幢相，不得辱害。三乘並是如來度生方便，雖修大乘，不得廢二。次示十有依行，三乘所共。復有十有依行，獨覺大乘所共。次復廣示大乘無塵垢行輪，無取行輪。隨衆生根，説三乘法。戒浄慈悲，安樂一切，乃名大乘。

三乘皆應修學；不應憍傲，妄號大乘，謗毁聲聞獨覺乘法。

### 懺悔品第五 

衆會聞法，各懺先罪。佛爲説十種法，能令菩薩獲得無罪正路法忍。謂不著五陰、此世、他世三界。次明已得法忍，許住王位。或行十善，或信三寶，亦可爲王。否則決當墮落。

### 善業道品第六 

金剛藏問：云何於三乘人法得無過失，乃至菩提行願心無厭足？佛答：十善業道，即菩薩十輪。廣説因果利益。

### 福田相品第七 

復明菩薩十財施大甲胄輪，十法施大甲胄輪，浄戒、安忍、精進、静慮、般若及善巧方便、大慈、大悲、堅固大忍大甲胄輪，故爲一切聲聞獨覺作大福田。

### 獲益囑累品第八 

衆各獲益無量。佛以此法付囑虚空藏菩薩。

異譯一種

### ⑴【 大方廣十輪經】 

八卷，十五品，四萬七千餘字。大藏第十三册（六八一），中藏第一輯線裝第十二册。失譯人名。

序品第一 諸天女問四大品第二 發問本業斷結品第三 灌頂喻品第四 相輪品第五 刹利旃陀羅現智相品第六 衆善相品第七 刹利依止輪相品第八 遠離譏嫌品第九 布施品第十 持戒相品第十一 忍辱品第十二 精進相品第十三 禪相品第十四 智相品第十五。

## 一二、 虚空藏菩薩經

一卷，一萬二千多字。大藏第十三册（六四七），中藏第一輯線裝第十三册。姚秦· 罽賓國沙門佛陀耶舍譯。

佛住伽羅底翅山，説破惡業陀羅尼，西方勝蓮敷藏佛所，虚空藏菩薩，欲來供養，先現如意寶珠，照空大會，唯存佛光，除大菩薩，餘皆迷惑。梵頂菩薩問佛，佛説無斷常法，大衆復見如故。佛指西方，廣歎虚空藏功德，大衆渴仰。虚空藏復以神力，浄此世界，令衆手中各有寶珠，雨諸供具，現大寶蓋，供養如來；現寶蓮華，而坐其上。彌勒致疑，藥王答釋。佛讚藥王，重歎虚空藏神力，説求請呪。彌勒問頂上妙珠之因，佛具答之，明其能除國王五根本罪，亦除大臣五根本罪；亦除聲聞五根本罪；亦除初心菩薩八根本罪；亦滿衆生一切所求。虚空藏次從座起，跪問何以能於五濁施作佛事？佛以虚空自性清浄之義答之。虚空藏即説無盡降伏師子奮迅陀羅尼。佛讚印其能滅重罪，令生佛國。

異譯三種

### ⑴【虚空孕菩薩經】 

二卷，一萬三千餘字。大藏第十三册（六六七），中藏第一輯線裝第十三册。

隋· 闍那崛多譯。即前經别出，而小不同。

### ⑵【 虚空藏菩薩神咒經】 

一卷，七千餘字。大藏第十三册（六六二），中藏第一輯線裝第十三册。劉宋、沙門曇摩密多譯。亦前經同本，而有缺略。

### ⑶【佛説虚空藏菩薩神咒經】 

一卷，七千餘字。大藏第十三册（六五六）。失譯人名。

## 一三、 觀虚空藏菩薩經

一卷，九百餘字。大藏第十三册（六七七），中藏第一輯線裝第十三册。劉宋· 沙門曇摩密多譯。

佛住佉陀羅山，與千二百五十比丘俱，賢劫千菩薩，彌勒爲首。優波離問，佛説觀虚空藏懺悔滅罪之法。

## 一四、 菩薩念佛三昧經

五卷，十六品，四萬二千餘字。大藏第十三册（七九三），中藏第一輯線裝第十三册。劉宋西域沙門功德直譯。

### 序品第一 

佛住耆闍崛山，浄居天子於夜後分供佛，請説念佛三昧，佛默許之。天子去後，微笑謦欬，聲徧十方，天人畢集；佛出僧坊，遥見寶地，復更微笑；不空見菩薩問知其故，即入三昧，於彼寶地，化作法座，請佛往坐；佛更動地，出廣長舌，述彼浄居天子請説念佛三昧。

### 不空見本事品第二 

過去寶肩佛時，無量力王，與二王子，一名師子，一名師子意，同供養佛；佛入涅槃，師子投火説誓，佛於火中復起，作大利益，然後滅度。師子尋生梵天，歷侍普密王等諸佛。無量力王，即今世尊；師子意，即今彌勒；師子，即不空見。佛説此已，還入僧坊静室，右脇而臥。

### 神通品第三 

不空見以神通力，莊嚴此界；阿難徧問目連、舍利、迦葉、滿慈、羅睺羅及須菩提，各師子吼，述己平日神通，各言今非己作；衆會各獲大益。

### 彌勒神通品第四 

彌勒入城乞食，以一食供恒沙諸佛，化彼長者發菩提心。大地震動；彌勒亦師子吼，自説往因。

### 讚佛音聲辯才品第五 

不空見從三昧起，爲衆説佛音聲辯才，衆會獲益。

### 讚如來功德品第六 

不空見説佛德已，心念如來降臨衆會；佛以神力動地放光，來至衆會。不空見復告阿難，廣歎佛德。

### 如來神證正説品第七 

佛摩不空見頂，印其所説。不空見復説偈，述其所見三世佛事。

### 不空見勸請品第八 

問法、興供，述意、請答。

### 讚三昧相品第九 

顯示念佛三昧功能。

### 正觀品第十 

先觀五陰不實，深生怖畏，具足慚愧，修行止觀，三空、四念、及以四等，乃至十二頭陀，三十七品，十善、十力等法。次復相續念佛十號，相好、六通、五分等法。又當續觀即藴、異藴是如來耶？六根、四大亦復如是。又觀無上菩提：不以身得，不以心得；不離身心得無上道。次明離我見法。放光、授記。

### 微密王品第十一 

不空見問捨無慚愧得三昧法，佛述過去明相佛時，勝微密王聞法出家，秉二二法，修此念佛三昧已，成蓮華上佛。

### 三法品第十二 

不貪、不瞋、不痴。觀一切法無常、苦、無我。供佛，勸人供，發願，讚佛德，讚相好，發願隨喜；三世佛所，求念佛三昧。

### 勸持品第十三 

説過去寶勝光佛滅後，樹王比丘流通此三昧寶王，有帝幢天轉輪王，夢中聞此三昧，出家修學，成高行佛。是故得聞此三昧者，決定成佛。

### 諸菩薩本行品第十四 

九萬百千億那由他菩薩發心持説修行，佛笑印之。

### 正念品第十五 

佛説正念諸法實相，是名念佛。菩薩聞已，得無生忍，安住三昧，皆見十方恒沙諸佛。

### 大衆奉持品第十六 

菩薩天人興供，佛重現瑞讚持。

異譯一種

### ⑴【 大方等大集經菩薩念佛三昧分】 

十卷，十五品，五萬五千餘字。大藏第十三册（八三○），中藏第一輯線裝第十三册。隋· 達摩笈多譯。

序品第一 不空見本事品第二 神變品第三 彌勒神通品第四 歎佛妙音勝辯品第五 讚如來功德品第六 佛作神通品第七 見無邊佛廣請問品第八 讚三昧相品第九 正觀品第十 思惟三昧品第十一 示現微笑品第十二 神通品第十三 修習三昧品第十四 諸菩薩本行品第十五。

與上經同，而文周足。一至九品同；第十正觀品，此開爲三：於十號相好下，名思惟三昧品；於放光授記，名示現微笑品。神通品十三，即微密王品。修習三昧品，即三法、勸持兩品。但缺正念、奉持兩品。

## 一五、 大方等大集經賢護分

五卷，十七品，三萬五千餘字。大藏第十三册（八七二），中藏第一輯線裝第十三册。隋· 沙門闍那崛多譯。

### 思惟品第一 

佛在王城竹園，放光集衆。賢護問法，佛讚其德，爲説思惟諸佛現前三昧（即般舟三昧），先説具諸方便功德，次説：如聞阿彌陀佛在西方，便依所聞，繫念思惟，觀察不已，了了分明，終獲見之，如夢所見，無物能障；未得天眼，能見彼佛；亦無天耳，聞彼法音。如有三人，各念淫女，夢與從事，寤已，來詣賢護，賢護爲彼方便説法，住不退轉，得菩提記。念佛三昧，亦復如是。又昔須波日佛時，有飢人夢得飽食，寤已還飢，因思諸法皆空，如夢，悟無生忍。如是隨佛方所，即向彼方至心頂禮，渴仰欲見，專精思惟色相，亦即作彼虚空之想，住正思惟，得見彼佛光明清徹，如浄瑠璃，其形端正，如真金柱。

### 三昧行品第二 

具四種四法，得成三昧。

### 見佛品第三 

敬師如佛，精勤修學，則見十方各多多佛，不假作意，自然現前。

### 正信品第四 

當應勇猛，發勤精進，莫如海船，未到先破；莫如愚人，嫌赤旃檀；莫如痴人，毁摩尼寶。因即校量持經功德。

### 受持品第五 

能受持者，已於無邊佛所，種諸善根。一切功德，不能格量。

### 觀察品第六 

一心思惟佛坐説法，相好殊特，樂觀無厭。見如來已，當先諮問不見頂相；次第徧觀諸相，皆令明了；願我未來得具妙相，得清浄戒，具足威儀，定慧解脱等，亦爾。復更思惟；菩提爲身得耶？爲心得耶？身如草石，心不可見；菩提無色，亦不可見，無漏無爲，無有以色證色，以心證心，無有證知，亦非無證，以如來身心皆無漏故。五陰、五分及所説法亦無漏故。如是觀一切法，則入寂定，無有分别，非無分别。何以故？定有分别，即是一邊；定無分别，復爲一邊。如是觀察知如來時，不可執著。

### 戒行具足品第七 

出家應護十支戒行：一清浄，二不缺，三不染，四不汙，五不濁，六不著，七不動，八不被訶，九智所讚，十聖愛敬。在家應修布施，三皈，五戒，八齋，乃堪行此三昧。次記此經行世時節，多人發願末世弘持，佛爲授記。

### 稱讚功德品第八 

具四法，得三昧現前：一、 不著一切外道語言，二、 不愛一切諸愛欲事，三、 常不遠離頭陀功德，四、 常厭三界諸有生處。獲五功德。

### 饒益品第九 

過去無畏王佛時，須達多長者子持是三昧，成然燈佛。欲成此三昧王，當勤觀察彼四念處。

### 具五法品第十 

賢護請佛設供，隨佛入園。復問幾法能證三昧，佛答六種五法。

### 授記品第十一 

然燈佛時，聞此三昧，即證三昧，得菩提記。

### 甚深品第十二 

觀五陰不取著，觀念處不分别，一切法中無障碍，成就三昧，即得覩見阿僧祇佛，聞法授記。

### 現前三昧中十法品第十三 

具十法爲他解斯三昧，當得八事。

### 不共功德品第十四 

當成十八不共法，當受如來十力。

### 隨喜功德品第十五 

四種隨喜：過去、當來，現在，三世，功德不可格量。昔師子意佛時，梵德輪王隨喜功德已，成堅固精進佛。是故、千由旬内，應往聽受，盡壽應隨法師不離。

### 覺寤品第十六 

昔薩遮那摩佛後，和輪比丘説此三昧，佛爲國王，夢中聞告，寤遂出家，承事法師三萬六千歲，魔障竟不得聞。汝等當應急疾聽受，事師不懈。

### 囑累品第十七

異譯三種

### ⑴【佛説般舟三昧經】 

一卷，八品，六千餘字。大藏第十三册（八九七）。後漢支婁迦讖譯。

問事品第一 行品第二 四事品第三 譬喻品第四 四輩品第五 擁護品第六 勸助品第七 至誠品第八。

### ⑵【 般舟三昧經】（一名十方現在佛悉現在前立經） 

三卷，十六品，一萬多字。大藏同前，中藏第一輯第二集（線裝第十三册）。譯人同前。

問事品第一 行品第二 四事品第三 譬喻品第四 無著品第五 四輩品第六 授決品第七 擁護品第八 羼羅耶佛品第九 請佛品第十 無想品第十一 十八不共十種力品第十二 勸助品第十三 師子意佛品第十四 至誠佛品第十五 佛印品第十六。文古澀。

### ⑶【 拔陂菩薩經】 

一卷，六千餘字。大藏第十三册（九二○），中藏同前。失譯人名。僧祐録云：安公古典是般舟三昧經初異譯。梵語拔陂，此云賢護。文來未全。

## 一六、 自在王菩薩經

二卷，一萬五千餘字。大藏第十三册（九二四），中藏第一輯第二集（線裝第十三册）。姚秦· 鳩摩羅什譯。

佛在給孤園，與二萬比丘，一萬菩薩俱。自在王問自在法，佛答：戒自在，五神通自在，陰智、性智、入智、因緣智、諦智自在，無碍慧自在。及説菩薩十力，四無所畏，十八不共法。

異譯一種

### ⑴【奮迅王問經】 

二卷，一萬八千餘字。大藏、中藏皆同前。元魏· 瞿曇般若流支，於興和四年譯。

## 一七、 大集譬喻王經

二卷，一萬五千餘字。大藏第十三册（九四八），中藏第一輯線裝第十三册。隋· 闍那崛多譯。

爲奢利弗，以諸譬喻，説菩薩、二乘、智慧功德差别。勸人發心，迴向菩提，親近善友。

## 一八、 佛説大集會正法經

五卷，二萬六千餘字。大藏第十三册（九七六），中藏第一輯線裝第六十八册。宋· 沙門施護譯。

佛在鷲峰山中，普勇菩薩請問，佛爲説聞大集會正法者，功德甚大。次有折伏尼犍事；普勇隱身往十方刹諸事。又爲藥王軍菩薩分别久生、初生二義。

異譯一種

### ⑴【 僧伽吒經】 

四卷，二萬三千多字。大藏同前、中藏第一輯線裝第二十四册。元魏· 優禪尼國王子月婆首那譯。