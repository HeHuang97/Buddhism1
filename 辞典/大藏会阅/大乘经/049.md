#### 隨喜廻向品第三十一（卷一六八—一七二）

彌勒菩薩白上座善現言：菩薩於一切有情所有功德，隨喜俱行諸福業事，以此福業事，與一切有情同共廻向無上菩提；以無所得爲方便故，於彼異生二乘諸福業事，爲最、爲勝、爲尊、爲高、爲妙、爲微妙、爲上、爲無上、無等、無等等。以諸異生，但爲令己自在安樂，二乘爲自調伏寂静涅槃，菩薩普爲一切有情故。善現白言：是菩薩、普緣十方佛及聖衆諸事，起隨喜廻向心，爲有如是所緣事，如彼菩薩所取相不？彌勒答言：實無如是所緣事，如彼菩薩所取相。善現言：如是所起隨喜廻向，將非想顛倒、心顛倒、見顛倒？彌勒答言：若菩薩久修行六度，曾供養諸佛，宿植善根，久發大願，爲諸善友所攝受，善學諸法自相空義，能於所緣事，及一切法，皆不取相，而能發起隨喜廻向無上菩提；如是隨喜廻向，以非二非不二爲方便，非相非無相爲方便，非有所得非無所得爲方便，非染非浄爲方便，非生非滅爲方便故；於所緣事，乃至無上菩提，能不取相，非顛倒攝。若不久修六度等所起隨喜廻向，以取相故，猶顛倒攝。

復次、不應爲新學菩薩宣説般若，乃至一切法自相空義。以雖有少分信敬愛樂，而聞已尋皆忘失，驚疑恐慴，生毁謗故。若不退轉菩薩，或曾供養諸佛等者，應爲廣説般若，乃至一切法自相空義。以能受持，終不廢忘等故。

善現言：此所用心，盡滅離變；此所緣事，及諸善根，亦皆盡滅離變。何等是所用心，復以何等爲所緣事，及諸善根，而説隨喜廻向無上菩提。是心於心，理不應有隨喜廻向。以無二心俱時起故。心亦不可隨喜廻向心自性故。若菩薩修行般若，能如實知色等皆無所有，以隨喜俱行福業事，廻向無上菩提，是名無顛倒隨喜廻向菩提。

帝釋問言：新學菩薩聞如是法，將無驚疑怖畏；云何以所修善根廻向？云何攝受隨喜俱行諸福事業廻向？善現承彌勒加被，答言：新學菩薩修般若，以無所得爲方便，無相爲方便，攝受般若，乃至修無上菩提亦爾。由此因緣，多信解般若，乃至多信解無上菩提。由此因緣，常爲善友之所攝受。以無量門巧妙文義，爲其辨説六度相應之法；令其乃至得入菩薩正性離生，常不遠離般若等法。復次、新學菩薩，隨所修習施等，隨所安住内空等，皆應以無所得爲方便，無相爲方便，與一切有情同共廻向無上菩提。復次、新學菩薩，應普於十方佛及弟子功德，人天善根，一切合集稱量現前，發起無等等隨喜心。復以隨喜福業，與一切有情同共廻向菩提。

彌勒問善現言：云何不墮想顛倒，心顛倒，見顛倒？善現答言：於所念佛及弟子衆所有功德，不起佛弟子衆功德之想；於人天等所種善根，不起善根人天等想；於所發起隨喜廻向之心，亦復不起隨喜廻向心想。是菩薩，無想顛倒，心顛倒，見顛倒。若取其相，是有顛倒。

復次、正知此心盡滅離變，非能隨喜；正知彼法，其性亦然，非所隨喜；又正了達能廻向心，法性亦爾，非能廻向；及正了達所廻向法，其性亦爾，非所廻向。若能依是所説隨喜廻向，是正非邪。

彌勒又問：云何不取相而能隨喜廻向？善現答言：菩薩所學般若中，有如是善巧方便，雖不取相，而所作成。非離般若、有能發起隨喜廻向。彌勒言：勿作是説。以般若中，佛弟子衆功德善根，皆無所有，不可得故。所作隨喜發心廻向，亦無所有，不可得故。應作是觀：過去佛弟子衆功德善根，性皆已滅；所作隨喜發心回向，性皆寂滅。若取相分别，佛所不許。妄想分别，雜毒藥故。大德應説云何隨喜回向？善現答言：應作是念：如諸佛以無上智，徧知諸功德善根，有如是類，如是體，如是相，如是法，而可隨喜；我亦如是隨喜。又如諸佛以無上智，徧知應以如是福業回向菩提，我亦如是回向。則不謗佛，隨佛所教，隨法而説，不雜衆毒。

復次、如色等，不墮三界，非三世攝；隨喜回向，亦復如是。以彼諸法自性空故。又如實知色等自性不生，則無所有；不可以彼無所有法，隨喜回向無所有故。若以有相爲方便，或有所得爲方便，發生隨喜回向，佛不稱讚，不能圓滿六度等法。於是佛讚印之。諸天亦皆讚印。

佛告善現：菩薩欲於三世佛、及三乘功德、人天福業，發起無倒隨喜回向心者，應作是念：如解脱，色等亦如是；乃至一切有情亦如是，一切法性亦如是，一切隨喜廻向亦如是。如諸法性無縛無解，無染無浄，無起無盡，無生無滅，無取無捨，我於如是功德善根，現前隨喜廻向菩提。如是隨喜，非能隨喜，無所隨喜故。如是廻向，非能廻向，無所廻向故，如是所起隨喜廻向，非轉非息，無生滅故。是隨喜廻向，爲最，爲勝，乃至爲無等等。疾證無上菩提，功德無比！

#### 讚般若品第三十二（卷一七二—一八一）

舍利子向佛廣讚般若，佛以一切善法皆由般若出現答之，帝釋與舍利子問答，廣顯五度如盲，般若如導。佛又廣答舍利子：菩薩不爲引發色等一切法故，應引發般若。以一切法，無作無止，無生無滅，無成無壞，無得無捨，無自性故。舍利子問：如是引發般若，與何法合？佛言：不與一切法合。如是般若，於一切法無所得故。帝釋問：豈亦不合一切智智？佛言：亦不合。由此於彼不可得故，如是合得而無合得。

於一切法，亦如是合得而無合得。

善現白佛：若菩薩起如是想：般若與一切法合，般若與一切法不合。是俱棄捨般若，遠離般若。佛言：復有棄捨遠離般若，謂菩薩起如是想：般若無所有，非真實，不堅固，不自在。是俱棄捨遠離般若。善現問：若菩薩信般若，爲不信何法？佛言：信般若，則不信色等一切法。以行般若時，觀一切法不可得故。善現白佛：菩薩般若，名大波羅密多。佛言：緣何意説？善現白佛：菩薩般若，於色等一切法，不作大，不作小，不作集，不作散，不作有量，不作無量，不作廣，不作狹，不作有力，不作無力。緣此意説，名大波羅密多。

復次，新學菩薩，依般若等六度，起如是想：如是般若，於色等一切法，不作大不作小等。由起此想，非行般若。若依六度，起如是想：如是般若，於一切法作大作小等；若不依六度，起如是想：如是般若，於一切法不作大不作小等；若不依六度，起如是想：如是般若，於一切法作大作小等。如是一切，皆非行般若，皆非般若等流果故。是名大有所得，非能證無上菩提故。所以者何？有情無生故，無滅故，無自性故，無所有故，空故，無相故，無願故，遠離故，寂静故，不可得故，不可思議故，無覺知故，勢力不成就故。當知般若亦無生，乃至勢力亦不成就。色等一切法，一一廣説亦如是。故名大波羅密多。

#### 謗般若品第三十三（卷一八一）

舍利子問：於此般若能信解者，從何處來生？發菩提幾時？供幾所如來？修六度久如？佛言：從十方如來法會來生，發菩提經無數劫，供無數如來，常修六度，經無數劫。

善現白佛：甚深般若，爲有能聞能見者不？佛言：實無能聞及能見者。亦非所聞，及非所見。何以故？色等一切法無聞無見，諸法鈍故。

善現復問：菩薩積行久如，便能修學甚深般若？佛言：有菩薩從初發心，即能修學六度，有方便善巧故，不謗諸法。於一切法不增不減，常不遠離六度相應之行，亦常不離諸佛菩薩。有菩薩雖曾見多佛，亦多修習六度，而有所得爲方便故，不能修學甚深般若，及静慮等。聞説如是甚深般若，便從座去。不敬般若，亦不敬佛。既捨般若，亦捨諸佛。乃至造作增長能感匱正法業，墮三惡道，各無數劫。諸愚癡人，謗毁般若，由四因緣：一者，爲諸邪魔所扇惑故；二者，於甚深法不信解故；三者，不勤精進，堅著五藴，諸惡知識所攝受故；四者，多懷瞋恚，樂行惡法，喜自高舉，輕毁他故。

#### 難信解品第三十四（卷一八二—二八四）

善現白佛：不勤精進，未種善根，爲惡知識所攝受者，於佛所説甚深般若，實難信解。佛言：如是如是。善現復問：如是般若，云何甚深難信難解？佛言：色等非縛非解，以色等無所有性，爲色等自性故。色等前後中際，廣説亦爾。又、色等清浄，即果清浄；果清浄，即色等清浄；是色等清浄與果清浄，無二無二分，無别無斷故。色等清浄與般若清浄，廣説亦如是。色等清浄與一切智智清浄，廣説亦如是。我清浄，有情清浄，命者清浄，乃至見者清浄，一一對色等清浄，廣説亦如是。

復次、我清浄故，色等清浄；色等清浄故，一切智智清浄。何以故？若我清浄，若色等清浄，若一切智智清浄，無二無二分，無别無斷故。有情清浄，乃至見者清浄，一一廣説，亦如是。

復次、貪清浄，即色等清浄；色等清浄，即貪清浄。何以故？是貪清浄與色等清浄，無二無二分，無别無斷故。瞋清浄，癡清浄，廣説亦如是。

復次、貪清浄故，色等清浄；色等清浄故，一切智智清浄。乃至無二無二分，無别無斷故。瞋癡廣説亦如是。

復次、色清浄故，受清浄；受清浄故，色清浄。無二無二分，無别無斷故。受清浄故，想清浄；乃至一切菩薩行清浄故，諸佛無上菩提清浄。展轉廣説，亦如是。

復次、般若波羅密多清浄故，色清浄；色清浄故，一切智智清浄。無二無二分，無别無斷故。廣説乃至無上菩提，亦如是。静慮波羅密多清浄，乃至布施清浄，一一廣説，亦如是。

復次、内空清浄故，色等清浄；色等清浄故，一切智智清浄。無二無二分，無别無斷故。外空清浄，乃至無性自性空清浄，一一廣説，亦如是。真如清浄，乃至不思議界清浄，一一廣説亦如是。苦聖諦清浄，乃致道聖諦清浄，一一廣説亦如是。四静慮清浄，乃至十徧處清浄，一一廣説亦如是。四念處清浄，乃至八聖道支清浄，一一廣説亦如是。空無相無願三解脱門清浄，一一廣説亦如是。菩薩十地清浄，五眼清浄，六神通清浄，佛十力清浄，乃至十八佛不共法清浄，無忘失法清浄，恒住捨性清浄，一切智清浄，道相智清浄，一切相智清浄，一切陀羅尼門清浄，一切三摩地門清浄，預流果清浄，一來果清浄，不還果清浄，阿羅漢果清浄，獨覺菩提清浄，一切菩薩摩訶薩行清浄，諸佛無上正等菩提清浄，一一廣説亦如是。

復次、一切智智清浄故、色等清浄；色等清浄故，般若波羅密多清浄；無二無二分，無别無斷故。以對静慮，乃至布施波羅密多；對内空等，乃至諸佛無上正等菩提；一一廣説亦如是。

復次、有爲清浄故，無爲清浄；無爲清浄故，有爲清浄；無二無二分，無别無斷故。過去、未來、現在，互對亦爾。—此品共一百零三卷，具明一切諸法互攝互融。

#### 讚清浄品第三十五（卷二八五—二八七）

舍利子白佛言：如是清浄，最爲甚深。佛言：如是。畢竟浄故。廣説色等一一畢竟浄故。復言：極爲明了，不轉不續，本無雜染，本性光潔，無得無觀，無生無顯，一一廣説亦如是。

又、如是清浄，不生欲界，不生色界，不生無色界。三界自性不可得故。又、如是清浄，本性無知。以一切法本性鈍故。又、色等性無知，即是清浄。畢竟浄故，自相空故。又、般若於一切智智，無益無損。畢竟浄故，法界常住故。清浄般若，於一切法無所執受。畢竟浄故，法界不動故。又、我清浄故，色等一切法清浄。畢竟浄故，我無所有故。色等一切法無所有，是畢竟浄。又、我無邊故，色等無邊。以畢竟空無際空故，是畢竟浄。菩薩修行般若，不住此岸、彼岸、中流，即畢竟浄。以三世法性平等故，成道相智。

#### 著不著相品第三十六（卷二八七—二九二）

善現白佛：菩薩若無善巧方便，於此般若起般若想，以有所得爲方便故，棄捨遠離甚深般若。佛言：如是。彼等著名著相，是故於此棄捨遠離。謂：於此般若，取名取相，耽著般若。或恃此般若而生憍慢，不能證得實相般若。若有善巧方便，以無所得爲方便，於此般若，不取名相，不起耽著，不生憍慢，便能證得實相般若。

舍利子問：云何爲著及不著相？善現答言：若無方便善巧，於色等謂空，起空想著。又、或於色等謂色等，起色等想著。又、從初發心，於六度二十空等，起行想著，名爲著相。若有方便善巧，於色等不起空不空想，乃至不作是念：我能行施，惠彼受者，此所施物，及惠施性等。以無所得爲方便，無一切分别妄想執著。由善通達内空，乃至無性自性空故，是名無執著相。

帝釋問：云何著相？善現答言：起六度二十空等想著，乃至起於佛所種諸善根想著，起和合廻向無上菩提想著，是名修行般若時所有著相。由著想故，不能修行無著般若，廻向無上菩提。何以故？非色等本性可能廻向故。復次、應以如實相意，示現教導勸勵讚喜有情。謂行六度二十空等。不應分别我能惠捨，乃至我能住内空等。若能如是於自無損，亦不損他，便能遠離一切想著。佛讚印之。更説微細著相，謂於佛及弟子有情善法，不應取相而憶念故。諸取相者，皆虚妄故。如是般若，最爲甚深，以一切法本性離故。皆應禮敬，功德多故。然，無造無作，無能覺者；以一切法，一性非二。諸法一性，即是無性；諸法無性，即是一性。若如實知諸所有法一性無性，無造無作，則能遠離一切執著。如是般若，難可覺了，無能見聞覺知者，離證相故。不可思議，不可以心知，離心相故。不可以色等知，離色等相故。無所造作，色等不可得故，作者不可得。若不行色等，不行色等若常若無常，乃至若浄若不浄，是行般若。何以故？色性等尚無所有，況有色等若常若無常等。

復次、不行色等圓滿及不圓滿，是行般若。何以故？若色等圓滿及不圓滿，俱不名色等。亦不如是行，是行般若。

復次、不行色等著不著相，是行般若。如是行般若時，於色等不起著不著想。如是般若甚深法性，若説不説，俱無增減。如彼虚空，亦如幻士；若讚若毁，不增不減。

善現白言：菩薩修行般若，甚爲難事，謂若修不修，無增無減，亦無向背；而勤修學如是般若，乃至菩提，曾無退轉。何以故？如修虚空，都無所有，如虚空中，無色等可施設，所修般若，亦復如是。是菩薩，能擐大功德鎧，我等皆應敬禮。會中有一苾芻，心念領解，佛讚印之。

帝釋問善現言：菩薩當如何學？善現答言：當如虚空學。帝釋白佛：若人受持般若，我當云何守護？善現謂言：汝見有法可守護不？帝釋言：不也。善現言：若人住如所説甚深般若，即爲守護。一切求便欲害，終不能得，若欲守護，無異欲護虚空。帝釋問言：云何菩薩修行般若，雖知諸法如幻、夢、響、像、陽燄、光影、變化事、尋香城，而不執是幻等，亦不執由幻等，亦不執屬幻等，亦不執依幻等。善現答言：若菩薩不執是色等，由色等，屬色等，依色等；是菩薩，雖知諸法如幻等，而不執是幻等，乃至依幻等。

#### 説般若相品第三十七（卷二九二—二九六）

諸天由佛神力，於十方面，各見千佛宣説般若。請説上首，皆名善現。問難上首，皆名帝釋。佛告善現：彌勒等當來諸佛，亦於此處宣説般若。善現白佛：彌勒得菩提時，以何諸行相狀宣説？佛言：當以色等非常非無常，非樂非苦，非我非無我，非浄非不浄，非寂静非不寂静，非遠離非不遠離，非縛非解，非有非空，非過去非未來非現在，宣説如是甚深般若。

善現復問：彌勒得菩提時，證何等法，復説何法？佛言：證色等畢竟浄法，説色等畢竟浄法。善現復問：如是般若，云何清浄？佛言：色等清浄故，無生無滅無染無浄故。復次、色等無染汙故，不可取故。復次、色等唯假説故。如依虚空，二事響現，色等亦復如是。復次、色等不可説故，無可説事故。復次、色等不可得故，無可得事故。復次、色等不生不滅不染不浄故，畢竟空故。

善現白佛：於六齋日，讀説般若，諸天來聽，獲勝功德。佛言：如是般若，名大寶藏。爾時、諸天散華，慶慰唱言：今見第二轉妙法輪！佛告善現：如是法輪，非第一轉，非第二轉。於一切法不爲轉故，不爲還故，出現於世。以無性自性空故。

#### 波羅密多品第三十八（卷二九六—二九七）

善現與佛酬唱廣歎。

難聞功德品第三十九（卷二九七—三○二）
帝釋心念難聞。舍利子向佛分别信解不信解，由於夙因。帝釋自言：敬禮般若，即爲敬禮一切智智。佛言：一切智智，皆從般若而得生故，菩薩應學般若。

帝釋問佛：菩薩修行般若，云何住色等，云何習色等？佛言：若於色等不住不習，是爲住習色等。以所住習色等不可得故。復次、若於色等非住非不住，非習非不習，是爲住習色等。以觀色等前後中際不可得故。

舍利子言：般若最爲甚深。佛言：色等真如甚深故。舍利子言：般若難可測量。佛言：色等真如難測量故。舍利子言：般若最爲無量。佛言：色等真如無量故。舍利子言：云何行般若？佛言：不行色等甚深性，是行般若。以色等甚深性，則非色等故。不行色等難測量性，不行色等無量性，一一廣説亦如是。舍利子言：如是般若，不應在新學前説；勿彼聞此，不能信解。但應在不退轉菩薩前説。帝釋問：頗有未受記菩薩，聞説不驚恐怖者不？舍利子言：有。是菩薩，不久當受大菩提記。

舍利子向佛説王都前相譬，見海近相譬，樹枝滋潤譬，懷孕身重譬。佛讚印之。

善現歎佛甚奇希有，善能付囑菩薩，攝受菩薩。佛爲説菩薩四攝。善現又問：云何修行般若，速得圓滿？佛言：不見色等若增若減，又不見是法非法，有漏無漏，有爲無爲，過去未來現在，善不善無記，欲色無色，乃至不見六度二十空等。是菩薩修行般若，速得圓滿。以一切法無性相故，無作用故，不可轉故。虚妄誑詐，性不堅實，不自在故。無覺受故。離我、有情、廣説乃至知見者故。

善現白佛：如來所説不可思議！佛言：如是色等不可思議故。若菩薩，於色等不起思議想，修行般若，速得圓滿。若菩薩，不思惟分别色等，色等相，色等性，以色等不可思議故。齊此應知已久修六度，久種善根，供養多佛，事多善友。

又、色等甚深故，般若極爲甚深。如是般若，是大寶聚，能與有情一切功德寶故。又、色等清浄故，般若是清浄聚。乃至應疾書寫等。以佛神力，令彼惡魔不能留難。佛滅度後，東南方漸當興盛。乃至後五百歲，於東北方當廣流布。

#### 魔事品第四十（卷三○三—三○四）

佛爲善現具説修諸行時留難魔事。
