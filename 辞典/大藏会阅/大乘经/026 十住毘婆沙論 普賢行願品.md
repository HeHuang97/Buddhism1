## 〔華嚴古疏殘本九種〕

大正藏續編古逸部中，有華嚴註疏殘本，雖殘缺不全，亦可參考。卍續藏中經疏殘本，亦附於後。

一 華嚴經章　一卷。大藏第八十五册（二○五—二○七）。作者不詳。光明覺品第五至入法界品第三十四，略明興起大意。前四品缺。末明四弘誓願。

二 華嚴略疏卷第三　一卷。大藏同上（二○七—二一七）。作者不詳。僅有十地品初記。

三 華嚴經疏　一卷。大藏同上（二一七—二三四）。作者不詳。釋華藏世界品。

四 華嚴經義記卷第一　一卷。大藏同上（二三四）。後魏·大覺寺沙門惠光述。釋光明覺品。僅殘前段七百餘字而已。

五 華嚴經疏卷第三　一卷。大藏同上（二三四—二三六）。新羅元曉述。亦釋光明覺品。

六 十地義記卷第一　一卷。大藏同上（二三六—二三九）。作者不詳。

七 大方廣佛華嚴經疏　一百二十卷。缺卷二十一至七十，及九十一至一百，共缺五十九卷。卍續藏第八十八册（一九—三五三）。宋·晉水沙門浄源，録清涼國師華嚴大疏，注入經文。

八 大方廣佛華嚴經談玄抉擇　六卷，缺第一卷，存二至六卷。卍續藏第十一册（四一九—五○六）。遼·開龍寺沙門鮮演述。釋清涼國師華嚴玄談。

九 華嚴經文義記卷第六　一卷。卍續藏第八十八册（三—一八）。唐·沙門靈裕集記。

師子奮迅城童女彌多羅尼第十，至普門國普賢菩薩四十三。即晉譯華嚴，釋入法界品中善財所參善知識之三十三位而已。經文卷四十八至六十。

## 别譯十五種

### ⑴ 〔 佛説兜沙經〕　

一卷，二萬一千餘字。大正藏第十册（四四五），中華藏第一輯第二集（線裝第十六册）。後漢·月支國沙門支婁迦讖譯。

即華嚴經如來名號品少分，及光明覺品少分。文多梵語，艱澀難了。

### ⑵ 〔 佛説菩薩本業經〕　

一卷，約五千餘字。大藏同上，中藏同上（線裝第十五册）。即華嚴經浄行品兼十住品。

### ⑶ 〔 諸菩薩求佛本業經〕　

一卷，約四千餘字。大藏第十册（四五一），中藏同上（線裝第十五册）。西晉·清信士聶道真譯。

亦即華嚴浄行品，而願文偈頌皆作長行。末段，似升須彌頂品少分。

### ⑷ 〔 菩薩十住行道品經〕　

一卷，約二千餘字。大藏同上，中藏同上。西晉沙門竺法護譯。

即華嚴十住品。而十住名皆作梵語。

### ⑸ 〔 佛説菩薩十住經〕　

一卷，一千餘字。大藏、中藏皆同上。東晉沙門祇多密譯。

亦即十住品，但此以文殊問佛，佛爲説之。

### ⑹ 〔 漸備一切智德經〕　

五卷，十品，約五萬餘字。大、中藏皆同上。西晉沙門竺法護譯。

即華嚴經十地品。即以十地分爲十品： 初、 發意悦豫住，二、 離垢，三、 興光，四、 暉曜，五、 難勝，六、 日前，七、 玄妙，八、 不動，九、 善哉意，十、 金剛藏問菩薩住品。

### ⑺ 〔 十住經〕　

四卷，約五萬餘字。大、中藏皆同上。姚秦·鳩摩羅什譯。

亦即十地品。十地名： 歡喜，離垢，明，炎，難勝，現前，遠行，不動，妙善，法雲。

### ⑻ 〔 佛説十地經〕　

九卷，約五萬餘字。大藏第十册（五三五）。唐·沙門尸羅達摩譯。

與十地品同。十地名： 極喜，離垢，發光，燄慧，難勝，現前，遠行，不動，善慧，法雲。

此經註疏有二

#### ① 〔 十地經論〕　

十二卷。大藏第二十六册（一二三）。天親菩薩造，後魏·沙門菩提流支譯。論中具有經文。經中始末皆云： 佛成道二七日説。

#### ② 〔 十住毘婆沙論〕　

十七卷，三十五品。大藏第二十六册（二○）。龍樹菩薩造，姚秦·鳩摩羅什譯。知津云： 此論是釋華嚴十地品中初二地也。

##### 序品第一

##### 入初地品第二

問曰：何故不言我當度衆生，而言自得度已當度衆生？

答曰： 自未得度，不能度彼。如人自没淤泥，何能拯拔餘人？又如爲水所漂，不能濟溺，……凡物皆先自利，後能利人。……是故説： 自度已，當度衆生。

一切佛法名爲如；是，如來至諸佛，故名爲如來。

##### 地相品第三

……復次、偈中自説污不污相，所謂： 不毁戒，不欺佛。若受佛戒不能護持，則欺諸佛，是污佛家。何以故？受戒時，生佛家中，破戒則欺諸佛，名污佛家。……若受戒不破，不欺諸佛，名爲不污佛家。復次、戒名三學： 戒學，心學，慧學。破此學，名污佛家；如法受戒而後毁破，名爲欺佛。如是二句，各有義趣。欺佛者，空自發願，不如説行；欺誑衆生，是名欺佛。復次、一切法中不如説行，名爲欺佛。

菩提名上道，薩埵名深心；深樂菩提故，名爲菩提薩埵。

復次、衆生名薩埵；爲衆生修集菩提故，名菩提薩埵。

##### 淨地品第四

##### 釋願品第五（有十願）

護持一切諸佛法者，菩薩作是念： 一切過去、未來、現在、十方三世諸佛法，我應守護。

問曰：過去諸佛已滅，法亦隨滅；未來諸佛未出，法亦未有；尚無初轉法輪，何況餘法？云何當得守護？正可守護現在諸佛法，以諸佛現在故。

答曰：過去未來現在諸佛法，皆是一體一相；是故、若守護一佛法，則爲守護三世諸佛法。

聞佛名得往生者： 若人信解力多，諸善根成就，業障碍已盡，如是之人，得聞佛名。又是諸佛本願因緣，便得往生。

菩薩志願無盡，而實成佛則止。

##### 發菩提心品第六

分别七種因緣發菩提心：一、 佛教令發心，二、 爲護法故發心，三、 爲愍衆生故發心，四、 菩薩教令發心，五、 見菩薩行隨而發心，六、 因布施故發心，七、見佛相好故發心。此七種中，前三必定成，後四或成或不成。

##### 調伏心品第七

上品説四發心或成或不成，此品以問答廣明成不成法。有五四合爲二十法，是失菩提心；轉此法修習行，世世不忘菩提心。

##### 阿惟越致品第八

明菩薩退不退相。

##### 易行品第九

廣説念十方佛、阿彌陀佛、過去七佛、未來彌勒佛、三世諸佛、諸大菩薩等，以求不退。

論曰：佛法有無量門，如世間道，有難有易，陸道步行則苦，水道乘船則樂；菩薩道亦如是，或有勤行精進，或有以信方便易行疾至阿惟越致者。……

##### 除業品第十

復明於諸佛所，應修懺悔，勸請，隨喜，廻向。

##### 分别功德品第十一

明六時懺悔等所有功德。

##### 分别布施品第十二

##### 分别法施品第十三

明法施義，及説法儀式。

##### 皈命相品第十四

先明在家者應多行財施，出家者應行法施義。次明皈依三寶義。

##### 五戒品第十五

若利他者，即是自利。如説：「菩薩於他事，心意不劣弱，發菩提心者，他利即自利。」

五戒，是總在家之法。

##### 知家過患品第十六

##### 入寺品第十七

明齋日宜受八戒，及親近持浄戒者。亦不應於破戒比丘生輕恚心，但應生憐愍心。

以上説在家菩薩所應行事。第二地中，多説出家菩薩所行事。此下説在家出家菩薩共行。

##### 共行品第十八

明在家出家菩薩所共行法。

##### 四法品第十九

明八種四法應遠離，八種四法應修習，乃至十法能浄治初地。

##### 念佛品第二十

明般舟三昧，念佛相好。

##### 四十不共法品第二十一

次明念佛功德法身，略説有四十種。

##### 四十不共法中難一切智人品第二十二

以問答辯釋佛一切智義。

論云： 佛法貴如説行，不貴多讀多誦。

##### 四十不共法中善知不定品第二十三

出家或有不修善，則不如在家；在家能修善，則勝出家。

##### 讚偈品第二十四

以偈讚佛四十不共法，成念佛三昧。

##### 助念佛三昧品第二十五

明二種四法，能生般舟三昧。又明在家菩薩有二十法，出家菩薩有六十法。又餘助法有五十。又明行般舟三昧果報等。

##### 譬喻品第二十六

釋經中導師喻，喻菩薩通達地法。

##### 略行品第二十七

上來諸品明初地義竟，此品爲不能多讀誦者，略明行法。

以下八品，釋第二地義：

##### 分别二地業道品第一

##### 分别聲聞辟支佛品第二

明十善道令何等衆生至二乘地。

##### 大乘品第三

明菩薩修行十善道，勝於一切。

##### 護戒品第四

明十善十惡果報，及明六十五分尸羅。

##### 解頭陀品第五

明十二行各有十功德利。

##### 助尸羅品第六

明六種四法能浄尸羅。又四種似尸羅而破尸羅，慎莫爲之： 一、 説有我，二、 不離身見，三、 見諸法定有，四、 聞諸行無生相，心則驚畏。

又、沙門有四：一、 形色相沙門，二、 威儀矯異沙門，三、 貪求名利沙門，四、 真實行沙門。應學第四沙門，不應爲前三。

##### 讚戒品第七

##### 戒報品第八

以上，十地經註釋完。

### ⑼ 〔 等目菩薩所問三昧經〕　

三卷，十三品，約二萬五千餘字。大藏第十册（五七四），中藏第一輯第二集（線裝第十五册）。西晉·沙門竺法護譯。與華嚴十定品同。

### ⑽ 〔 顯無邊佛土功德經〕　

一卷，五百餘字。大藏第十册（五九一），中藏同上。唐·三藏法師玄奘譯。

與華嚴經壽量品同。是如來自説。

### ⑾ 〔 佛説較量一切佛刹功德經〕　

一卷，五百餘字。大藏同前。中藏第一輯第九集（線裝第六十五册）。

宋·沙門法賢譯。

亦同壽量品。是不思議光菩薩説。

以上二譯，大同。而末段受持功德得生佛國，爲大本所無。

### ⑿ 〔 佛説如來興顯經〕　

四卷，約三萬五千餘字。大藏第十册（五九二），中藏第一輯第二集（線裝第十五册）。西晉·沙門竺法護譯。

與華嚴經如來出現品同。

### ⒀ 〔 度世品經〕　

六卷，約六萬餘字。大藏第十册（六一七），中藏同上（線裝第十六册）。西晉·沙門竺法護譯。

與華嚴經離世間品同。而末後一段，與如來問答，乃大本中所無。

### ⒁ 〔 佛説摩羅伽經〕　

三卷，約三萬五千餘字。大藏第十册（八五一），中藏同前。西秦·沙門聖堅譯。

即華嚴經入法界品中： 從無上勝長者，至普救衆生妙德夜神，共十二位善知識事。而内有呪語三則。

### ⒂ 〔 大方廣佛華嚴經入法界品〕　

一卷，三千餘字。大藏、中藏皆同前。唐·沙門地婆訶羅譯。

從天主光天女至德生童子有德童女事。

## 二、 大方廣佛華嚴經入不思議解脱境界普賢行願品

四十卷，二十五萬餘字。大藏第十册（六六一）。唐·三藏般若譯。

唐、貞元年間，南天竺烏荼國王進奉此經梵本。貞元十二年（七九六）六月五日，奉詔於長安崇福寺譯，沙門般若宣梵文，廣濟譯語，圓照筆受，智柔、智通廻綴，道弘、鑒虚潤文，道章較勘證義，大通證義，澄觀、虚邃詳定。至貞元十四年二月廿四日譯成。

此即華嚴經入法界品。而普賢菩薩既爲善財稱歎如來勝功德已，復説十大願王，導歸極樂世界。今時但取此最後一卷，續於前經八十卷之後，並廣流通。然此一譯，文理俱優，不讓實叉難陀；而知識開示中，更爲詳明，切於日用，切救末世流弊，最宜一總流通。（以下節録經文數段。）

> 親近供養諸善知識，是集一切智最初因緣。由樂親近善知識故，令一切智疾得成滿，是故於此勿生疲厭。（卷四）

> 菩薩初學修菩提時，當知病爲最大障碍；若諸衆生，身有疾病，心則不安，豈能修習諸波羅密？是故菩薩修菩提時，先應療治身所有疾。……菩薩若欲治諸病者，先當審觀諸病因起；……一切衆生，因四大種和合爲身，從四大身，能生四病，所謂： 身病，心病，客病，及俱有病。……如是衆病，貧賤人少，多勞役故；富貴人多，過優樂故。……如是身病，從宿食生。若諸衆生，能於飲食知量知足，量其老少，氣力強弱，時節寒熱，風雨燥濕，身之勞逸，應自審察，無失其宜，能令衆病無因得起。（卷十一）

> 合會須臾散，榮貴盡無常；人命如電光，強力皆歸死。死魔虧盛滿，無常壞寶山。勝法恒堅牢，應修不放逸。（卷十二）

> 牛飲水成乳，蛇飲水成毒；智學成菩提，愚學爲生死。如是不了知，斯由少學過。……智人聞一義，觸類廣無涯。（卷十二）

> 一切菩薩發阿耨多羅三藐三菩提心，由爲女人，不得速成無上佛道；亦不疾得辟支佛乘、阿羅漢果。五通仙人，由女色故，退失神通，爲荷負者。天、阿修羅，常與戰伐。十頭羅刹，焚燒南海棱伽大城。或有國王，喪失國土；乃至兄弟自相殺害，造惡趣因，現世貧窮，甘爲奴僕，不順師長，違背君親；如是一切，皆由女人。我觀無數百千世界貪欲衆生，生死曠野，輪轉無窮，苦業之中，女爲上首；是故菩薩，若離女色，即得親近諸善知識；復令衆生因此離欲，皆住最勝解脱法門。（卷十五，伐蘇密多女説。）

> 若人願此命終後，不受三塗八難身，恒處人天善趣中，常行清浄菩提道；有願捨身生浄土，普現一切諸佛前，普於十方佛刹中，常爲清浄勝薩埵；普見十方一切佛，及聞諸佛説法者，若能至誠稱我名，一切所願皆圓滿。或在危厄多憂怖，日夜六時稱我名，我時現住彼人前，爲作最勝皈依處；彼當生我浄佛刹，與我同修菩薩行，由我大悲觀自在，令其一切皆成就。（卷十六，觀自在菩薩説。讀此可知： 專念觀音聖號，求生浄土，必得滿願。）

> 若能聞法無厭足，則能普見一切佛；云何見佛志無厭？由聽妙法無厭足。（卷十六）

> 如諸衆生及草木，一切生長咸依地；世及出世諸善根，皆依最勝尸羅地。無戒欲求生善道，如鳥無翼欲飛空；如人無足欲遊行；亦如渡海無船筏。……或於日夕三時浴，或復三時作護摩，卻粒自默如啞羊，無戒苦身無所利。……或大族子旃陀子，俱能持戒等生天；貴賤種姓虧戒身，皆墮地獄無差别。卑門持戒生天上，勝族毁犯墮幽冥，摩登持戒亦生天，仙人破戒入諸獄。王族多聞具色力，惡見無戒如獸蚖，如甘果樹猛獸圍，猶蓮華池毒蛇止。寧守貧賤恒持戒，具聖財寶德嚴身。破戒衆人之所輕，持戒天人咸信重，栴檀鬱金及沈麝，如是一切不爲香；菩薩持戒最勝香，徧出人天無有盡。卑陋持戒後生天，現蒙王者所瞻禮，此世他世生安隱，如是戒果牟尼説。欲生人天及涅槃，如應具戒必當得；是故精勤持浄戒，隨心所願皆圓滿。若有臨終肢節痛，一切親屬欲分離，諦思我有清浄戒，身心歡樂無憂畏。戒爲惑病最勝藥，護諸苦厄如父母，痴闇燈炬生死橋，無涯業海爲船筏。……若有臨至命終時，持戒破戒生安畏；欲得當來極樂處，應當專意勤護持。戒珠不假刀兵護，戒爲伏藏無所侵，戒爲勇伴導前行，戒爲出世莊嚴具！我讚持戒諸功德，如佛世尊真實説，爲覺悟彼破戒者，令心堅住持浄戒。（卷十七）

> 有二種戒，具足受持，則得圓滿善知識法，何等爲二？一、 菩薩戒，二、 别解脱戒。持是二戒，則得圓滿善知識法。如佛所説： 自不持戒，令他持戒；自未調伏，令他調伏，無有是處。若諸菩薩，具足圓滿頭陀功德，如是二戒悉得清浄，不失善法。（卷三十三）

> 於所習誦，應自精勤；諷誦之時，調其氣息，聲離高下，心不外緣，專想憶持，思惟文義，離諸惛掉，止觀相應。（卷三十三）

> 善男子！我法海中，無有一文一句，非是捨施轉輪王位而求得者；非是悉捨一切所有而求得者。善男子！我所求法，皆爲救護一切衆生。（卷三十九，普賢菩薩對善財説。）

> 或有見佛無量壽，觀自在等共圍繞，悉已住於灌頂地，徧滿十方無量土……或見如來無量壽，與諸菩薩授尊記，而成真實大導師，次補處於安樂刹。（同上）

> 刹塵心念可數知，大海中水可飲盡，虚空可量風可繫，無人能説佛功德！若有聞斯功德海，能生歡喜信樂心，如所稱揚悉當獲，慎勿於此生疑念。（同上）

> 普賢菩薩稱歎如來勝功德已，告諸菩薩及善財言：「善男子！如來功德，假使十方一切諸佛，經不可説不可説佛刹極微塵數劫，相續演説，不可窮盡。若欲成就此功德門，應修十種廣大行願。何等爲十？一者禮敬諸佛，二者稱讚如來，三者廣修供養，四者懺悔業障，五者隨喜功德，六者請轉法輪，七者請佛住世，八者常隨佛學，九者恒順衆生，十者普皆廻向。」（卷四十）

> 又復是人臨命終時，最後刹那，一切諸根悉皆散壞，一切親屬悉皆捨離，一切威勢悉皆退失，輔相、大臣、宫城内外，象馬車乘，珍寶伏藏，如是一切，無復相隨。唯此願王不相捨離，於一切時引導其前，一刹那中，即得往生極樂世界。到已，即見阿彌陀佛，文殊師利菩薩，普賢菩薩，觀自在菩薩，彌勒菩薩等。…（同上）

> 願我臨欲命終時，盡除一切諸障碍，面見彼佛阿彌陀，即得往生安樂刹。我既往生彼國已，現前成就此大願，一切圓滿盡無餘，利樂一切衆生界。……我此普賢殊勝行，無邊勝福皆廻向，普願沉溺諸衆生，速往無量光佛刹。（同上）

註疏九種

### ① 〔 大方廣佛華嚴經入不思議解脱境界普賢行願品疏〕　

十卷，約五十餘萬字（據經疏合刻本）。金陵刻經處版，民國增修大藏經會版。修藏會版，經疏合刻，作三厚册。唐·清涼國師澄觀述疏。

釋經十門： 一、 教起因緣，二、 教門權實，三、 所詮義理，四、 辨定所宗，五、 修證淺深，六、 彰教體性，七、 部類品會，八、 流傳感通，九、 釋經名題，十、 隨文解釋。

以下是第四十卷行願品别行註釋。

### ② 〔 大方廣佛華嚴經普賢行願品别行疏〕　

一卷，唐·清涼國師述，金陵版。

釋經五門分别：一、 教起因緣，二、 辨教宗旨，三、 翻譯傳授，四、 釋經名題，五、 隨文解釋。

疏云： 此一卷經，文少義豐，實修行之玄樞，乃華嚴之幽鍵。功高德遠，何不修持？西域王臣，未有不習。

### ③ 〔 大方廣佛華嚴經普賢行願品别行疏鈔〕　

十五卷，約十餘萬字。金陵版。唐·圭峰沙門宗密述鈔。解釋清涼國師之别行疏。

### ④ 〔 大方廣佛華嚴經普賢行願品别行疏節録〕　

一卷，約一萬餘字。北京刻經處版。民國·浙西徐文霨居士，節録清涼别行疏。

### ⑤ 〔 普賢行願品疏鈔擷〕　

一卷，約二萬餘字。版本不詳。民國·幻修居士，承弘一大師意，倣彌陀疏鈔擷而作。

### ⑥ 〔 大方廣佛華嚴經入不思議解脱境界普賢行願品輯要疏〕　

一卷，約三萬餘字。見諦閑大師遺集第一册。諦閑法師述。

師諱古虚，字諦閑，號卓三。浙江黄岩朱氏第三子。生於清咸豐八年（一八五八）正月初六日。年二十，遯入臨海縣白雲山，依成道師剃度。不數日，兄踵至，逼令還家。逾二歲，兄殁，仍復入山。二十四歲，受具於天台山國清寺。一生專弘台教，法筵甚盛，詳見本傳。一九三二年七月初二日示寂，壽七十五。

敘曰：閑於前清光緒八年冬，首聽法華，至法師品時，心竊慕之，本擬立願，終身奉持全經，定爲日課，顧慮經文廣多，未能每日諷誦，心頗躊躕，時同學贈以古吴刻梵本普賢行願品，初展讀，至「又復是人臨命終時，最後刹那，一切諸根悉皆散壞……唯此願王不相捨離……即得往生極樂世界」，心竊喜之，遂決意持此品爲日課，終身奉爲指南。……至（一九二七年）臘月初，乃取清涼疏，圭峰鈔，首尾詳閲一過……竊惟：疏太約，鈔過豐。至今又歷千餘年矣，時愈遠，而根愈鈍，人非昔比，所以久置高閣，閲者幾希。閑爲求豐約適宜，遂於十五日拈毫起草，採摭疏中精要言詞，按科疏釋。經前添以釋題玄義，以便初學。…

釋題，總明五義；一、 人法兼喻三事具足爲名，二、一真法界性具三千爲體，三、 十大願王導歸極樂爲宗，四、 拔衆生苦與佛果樂爲用，五、 圓頓大乘第一乳味爲教相。

### ⑦ 〔大方廣佛華嚴經普賢行願品親聞記〕　

一卷，約三萬餘字。見慈舟大師遺集。慈舟大師講，通方、沈國華記。

慈舟大師，湖北隨縣人，俗姓梁。三十四歲，投本縣佛垣寺出家，禮照元長老爲剃度師。是年冬，受具於漢陽歸元寺。嚴戒律，弘華嚴，修浄土。嘗云：「若不持戒，莫説了生死的話；若不念佛，亦莫説了生死的話。」一九五八年示寂，壽八十二。

### ⑧ 〔 大方廣佛華嚴經普賢行願品講録〕　

一卷，約二萬餘字。見太虚大師全書第二十三册。太虚大師講。師俗姓吕，浙江崇德人，生於清光緒十五年十二月十八日。十六歲出家。一生事蹟，詳見年譜。一九四七年三月十七日示寂，壽五十九。

### ⑨ 〔 大方廣佛華嚴經普賢行願品淺註〕　

一卷，約一萬七千餘字。見佛學救劫編卷下之四。民國·彭澤許止浄註。「此淺註，悉本諦閑法師輯要疏。但於教義高深者，略去；間亦附以私意。求人人能解，故名淺註。」

普賢行願品註釋完。

### 偈頌别譯二種

#### ⑴ 〔 普賢菩薩行願讚〕　

一卷，大正藏第十册（八八○）。唐·北天竺三藏不空譯。

即行願品中偈。後有速疾滿普賢行願陀羅尼。

#### ⑵ 〔 文殊師利發願經〕　

一卷，八百餘字。大藏同上。東晉·沙門佛陀跋陀羅譯。

大略如普賢行願偈，而是五言。