#### 諸天子品第二十三（卷八一—八二）

有諸天子竊作是念：諸藥叉等言辭咒句，雖復隱密，而尚可知；尊者於此般若，雖以種種言辭顯示，而我等輩竟不能解。善現告言：我曾於此不説一字，汝亦不聞，當何所解？何以故？甚深般若，文字言説皆遠離故。由於此中説者聽者及能解者，皆不可得。如來所證無上菩提，其相甚深，亦復如是。如化、如夢、如響、如幻。時諸天子復作是念：尊者雖復方便顯説，欲令易解，而其意趣甚深轉甚深，微細更微細。善現告言：色等非甚深，非微細；色等深細性不可得故。諸天子復作是念：尊者所説法中，不施設色等，色性等不可説故。亦不施設文字語言，文字語言性等不可説故。善現告言：如是如是。應住無説、無聽、無解、甚深般若。常勤修學，不應捨離。乃至我今欲爲如幻如化如夢有情，説如幻化夢法。設更有法勝涅槃者，我亦説爲如幻化夢所見。所以者何？幻化夢事，與一切法乃至涅槃，皆悉無二無二
分故。

#### 受教品第二十四（卷八二—八四）

舍利子等，同聲問善現曰：所説般若，如是甚深，誰能信受？善現答曰：菩薩住不退地，能深信受。已見聖諦，及漏盡羅漢，亦能信受。已於多佛植衆善本，諸善知識所攝受者，亦能信受。如是人等，終不以空不空分别色等；亦不以色等分别空不空。有相無相，有願無願，生不生，滅不滅，寂静不寂静，遠離不遠離，以對色等，廣説亦如是。

舍利子問：豈不於此般若甚深教中，廣説三乘法等？善現答言：誠如所説。如是深教諸有所説，以無所得而爲方便，謂於我、有情等，色等，處等，乃至有爲界，無爲界，以無所得而爲方便。又問：何因緣故？答言：由内空故，由外空乃至無性自性空故。

#### 散花品第二十五（卷八四）

諸天化花散供，佛力合成花台，覆千世界。善現念言：非草木水陸所生，從心化出。天帝釋言：亦不從心實能化出，但變現耳。善現言：是花不生，則非花也。帝釋問：爲但是花不生，爲餘法亦爾？善現答：色亦不生，則非色，乃至無上乘亦不生，則非無上乘。以不生法，離諸戲論，不可施設爲色等故。

#### 學般若品第二十六（卷八五—八九）

帝釋心念：尊者智慧甚深，不壞假名而説法性。佛便印言：色等但假名。如是假名，不離法性。善現不壞如是色等假名，而説色等法性；以色等法性，無壞無不壞故；善現所説，亦無壞無不壞。

善現語帝釋言：菩薩知一切法但假名已，應學般若。如是學時，不於色等學，不見色等可於中學故。帝釋問言：何緣不見色等？善現答言：色等、色等性空故，菩薩不見色等。不見色等故，不於色等學。何以故？不可色等空見色等空，不可色等空於色等空學故。若菩薩不於空學，是菩薩爲於空學，無二分故。不於色等空學，爲於色等空學，無二分故。若於色等空學無二分故，是能於布施等學，是能於内空等學，是能於真如等學，乃至是能於三乘學。何以故？無二分故。若能於布施等學無二分故，是能學無量無數無邊不可思議清浄佛法。何以故？無二分故。若能學無量清浄佛法，是不爲色等增減故學。以色等無二分故。若不爲色等增減故學，是不爲色等攝受壞滅故學。以色等無二分故。

舍利子問：不爲色等攝受壞滅故學耶？善現答言：如是如是。舍利子問：何緣不爲色等攝受壞滅故學？善現答言：不見有色等是可攝受，及所壞滅；亦不見有能攝受色等，及壞滅者。以色等若能若所，内外俱空，不可得故。若菩薩於色等，乃至於無上乘，不見是可攝受及可壞滅，亦不見有能攝受及壞滅者，而學般若；是菩薩，能成辦一切智智。是不見色等若生若滅，若取若捨，若染若浄，若集若散，若增若減；以色性等空無所有，不可得故。是菩薩，於一切法不見若生若滅等，而學般若，則能成辦一切智智。以無所學無所成辦爲方便故。

#### 求般若品第二十七（卷八九—九八）

帝釋問舍利子：菩薩所行般若，當於何求？舍利子言：當於善現所説中求。帝釋問善現言：舍利子所説，是誰神力，誰爲依處？善現報言：是如來神力，如來爲依處。帝釋言：一切法無依處，如何可言如來爲依處？善現答言：如是如是。如來非所依處，亦無所依。但隨順世俗施設説爲依處。非離無依處、如來可得，非離無依處真如、如來可得，非離無依處法性、如來可得，非離無依處、如來真如可得，非離無依處、如來法性可得，非離無依處真如、如來真如可得，非離無依處法性、如來法性可得。又、非無依處中、如來可得，非如來中、無依處可得，非無依處真如中、如來可得，非如來中、無依處真如可得，非無依處法性中、如來可得，非如來中、無依處法性可得，非無依處中、如來真如可得，非如來真如中、無依處可得，非無依處中，如來法性可得，非如來法性中，無依處可得，非無依處真如中、如來真如可得，非如來真如中、無依處真如可得，非無依處法性中、如來法性可得，非如來法性中、無依處法性可得。廣歷色等一切法，各作二十一句，亦如是。憍尸迦！如來於色等，非相應非不相應，於色等真如，非相應非不相應，於色等法性，非相應非不相應；如來真如於色等、非相應非不相應，於色等真如，非相應非不相應，如來法性於色等、非相應非不相應，於色等法性、非相應非不相應。又、如來於離色等、非相應非不相應，例作七句。彼舍利子所説，是於一切法、非離非即、非相應非不相應。如來之神力，如來爲依處；以無依處爲依處故。

善現復告帝釋：菩薩所行般若，不應於色等求，不應離色等求。所以者何？若色等，若離色等，若菩薩，若般若，若求；如是一切，皆非相應非不相應，非有色非無色，非有見非無見，非有對非無對；咸同一相，所謂無相。何以故？菩薩所行般若，非色等，非離色等。如是一切，皆無所有，性不可得。是故不應於色等求，不應離色等求。色等真如，廣説亦如是。色等法性，廣説亦如是。

#### 歎衆德品第二十八（卷九八—九九）

帝釋白善現言：菩薩所行般若，是大波羅密多，是無量波羅密多，是無邊波羅密多。三乘皆於此中學而得果。善現印之。廣明色等大故，般若亦大；以色等前中後際皆不可得，故説爲大。色等無量故，般若亦無量；譬如虚空，量不可得，色等亦如是，量不可得。色等無邊故，般若亦無邊；以色等若中若邊皆不可得故。又、一切智智所緣無邊故，般若亦無邊；法界無邊故，所緣亦無邊；所緣無邊故，法界亦無邊；真如無邊故，所緣亦無邊；所緣無邊故，真如亦無邊。法界所緣真如所緣無邊故，般若亦無邊。又、有情無邊故，般若亦無邊；以諸有情本性浄故；彼從本來無所有故。

#### 攝受品第二十九（卷九九—一○三）

天仙三返唱善。若有菩薩於此般若能如説行，不遠離者，我等於彼敬事如佛。如是甚深教中，無色等法可得，而有施設三乘之教。佛讚印之。廣明非即布施等如來可得，非離布施等如來可得。若菩薩，以無所得爲方便，於一切法能勤修學，便得不離一切佛法。如我於然灯佛時，便得受記。天仙讚言：如是般若，甚爲希有，令諸菩薩，速能攝取一切智智。謂於色等不取不捨爲方便故。世尊照知四衆諸天，同爲明證。顧命帝釋：若有不離一切智智心，以無所得爲方便，於此般若受持讀誦，精勤修習，如理思惟，爲他演説，廣令流布，魔不得便。以善住色等空無相無願。不可以空而得空便，不可無相得無相便，不可無願得無願便。以色等自性皆空，能惱所惱，及惱害事，不可得故。又、人及非人，無能惱害。由是人以無所得爲方便，於一切有情善修慈悲喜捨心故。又不横爲諸險惡緣所害，亦不横死。以修行布施，於諸有情正安養故。又不怖畏驚恐毛豎，以善修内空等故。於是諸天發願恭敬擁護；以由是菩薩，令諸有情斷四惡趣，離一切苦。由是菩薩，便有十善、四禪等一切善法；由是菩薩，便有人天三乘勝果。佛讚印之。較量供養一初發心功德，展轉乃至供養十方二乘聖衆，所不能及。帝釋復歎受持般若功能，復歎攝受般若、則爲攝受一切善法。佛印述之。并示現法後法功德勝利。若有魔外惡慢，暫聞般若聲故，衆惡漸滅，功德漸生。如莫耆妙藥，能消蛇毒。及般若能滅貪等惡法，增彼對治。乃至能滅般涅槃取，增彼對治。如是能滅一切魔所住法，及能生長一切善事。以無所得爲方便故。是菩薩，自離十惡，教他離十惡；讚説離十惡法，歡喜讚歎離十惡者。自行施等，教他行施等；讚説施等法，歡喜讚歎行施等者。是菩薩行六度時，所行施等，以無所得爲方便，與一切有情，同共廻向無上菩提。常作是念：我不應隨慳貪破戒等勢力。若隨彼力，則施戒等不得圓滿，終不能成一切智智。帝釋歎言：如是般若，甚爲希有，調伏菩薩，令不高心，而能廻向一切智智。謂世間施等，無方便善巧，遂起高心，不能廻向一切智智。我我所執擾亂心故。若出世間施等，善修般若故，不得三輪，能如實調伏高心，亦能如實廻向一切智智。

佛告帝釋：念誦般若，不爲刀杖所傷。以自除貪等刀杖，亦能除他貪等刀杖故。毒不能害，水不能溺，火不能燒，邪不能傷。以是般若，是大神咒，大明咒，無上咒，無等等咒，一切咒王。是人精勤修學如是咒王，不爲自害，不爲害他，不爲俱害。所以者何？了自他俱皆不可得。所謂不得色等，乃至不得無上乘。是人學此般若大咒王時，於我、及法，雖無所得，而證無上菩提。觀諸有情心行差别，隨宜爲轉無上法輪；令如説行，皆獲饒益。三世菩薩皆爾。此大咒王，諸天守護，不令有留難者。

#### 較量功德品第三十（卷一○三—一六八）

帝釋問書經福聚，供設利羅福聚，何者爲多？佛言：我於般若修學，得一切智智，及相好身。不以獲相好身，説名如來；但以一切智智，説名如來。一切智智，及相好身，并設利羅，皆以般若爲根本故。是故書經福多。以一切善法，皆從般若而出生故。

又、十方有情，發心定趣無上菩提，而由遠離甚深般若方便善巧，多分退墮二乘地中。若欲住不退轉地，速證無上菩提，應於般若數數聽聞，受持讀誦，精勤修習，如理思惟，好請問師，樂爲他説，書寫供養。又於餘攝入般若諸勝善法，亦應聽聞，乃至樂爲他説。所謂五度、二十空，乃至三智等。又隨順般若藴處界等無量法門，亦應聽受思惟，不應非毁，令於菩提而作留難。以諸如來，昔皆修學如是等無量法門，證得無上菩提。如是等法，是三乘真實法印，是一切聖凡利益安樂所依處故。

帝釋問持經福，佛展轉較答，以此般若在贍部洲人中住，則三寶皆住不滅；則世間常有十善六度等一切善法，則世間常有人天三乘等一切勝果。於是欲色諸天，同白帝釋，勸令受持讀誦。精勤修學，如理思惟，供養恭敬尊重讚歎如是般若，能令惡法損減，善法增益，善攝一切三乘法故。

佛告帝釋：依因般若大咒王故，一切勝因勝果出現世間。復次、依因般若，故有菩薩；依因菩薩，故一切勝因勝果顯現。譬如依因滿月輪故，一切藥物星辰山海皆得增明。若如來未出世時，唯菩薩具方便善巧，爲諸有情，無倒宣説世出世法，當知菩薩能出生五乘。而菩薩所有方便善巧，皆從是般若生長。若於此般若聽受，乃至流布，成就現在未來功德勝利。

爾時外道爲求佛過，來詣佛所。帝釋念誦般若，外道退還。惡魔化作四兵，來詣佛所；帝釋念誦般若，惡魔退還。諸天化供，願此般若人中久住。

慶喜問佛：何緣不廣稱讚施等，但廣稱讚般若？佛言：由此般若，與彼一切善法，爲尊爲導。若不廻向一切智智而修施等，不名真修施等。故我但讚般若。

慶喜又問：云何廻向一切智智？佛言：以無二爲方便，無生爲方便，無所得爲方便，修習施等，是名廻向一切智智。

慶喜又問：以何無二無生無所得爲方便？佛言：以色等無二無生無所得爲方便，廻向一切智智，修習施等。

慶喜又問：云何以色等無二無生無所得爲方便，廻向一切智智，修習施等？佛言：色等、色等性空；以色等性空，與布施等無二無二分故。由此故説：以色等無二無生無所得爲方便，修習施等。

慶喜！當知：由此般若故，能廻向一切智智。復由廻向一切智智，能令修習施等得至究竟。故此般若，於彼施等爲尊爲導。譬如大地，以種散中，衆緣和合，則得生長。應知大地與種生長，爲所依止，爲能建立。如是般若及所廻向一切智智，與施等一切善法爲所依止，爲能建立。故此般若，與彼施等爲尊爲導。帝釋更廣説般若功德。佛更廣説般若功德。

若此般若隨所在處，周匝除去諸不浄物，掃拭塗治，香水散洒，敷設寶座而安置之。燒香散花，莊嚴供養，便有威德天龍，來觀禮讀，歡喜護念。是人身心安樂，寢得善夢，不貪四事。

因問帝釋：佛設利羅，及此般若，汝取何者？帝釋白佛，寧取般若。舍利子言：般若無色無見，無對、一相，所謂無相，汝云何取？帝釋言：若於般若能如是知，是爲真取般若。亦真修行般若。以不隨二行，無二相故。前五度亦不隨二行，無二相故。佛讚印之。帝釋又更廣讚。乃至若無般若，施等不能到彼岸故。譬如無價大寶神珠。

又若欲得常見一切如來法身色身智慧身等，當於般若供養乃至流布。若修般若，應以法性，於諸如來，修隨佛念。法性有二：如實知我智有情智等無量門智，皆名有爲法性；一切法性無生無滅等無性自性，皆名無爲法性。佛言：三世三乘，皆因般若得果。如是般若祕密藏中，廣説三乘相應法故。然此所説，以無所得爲方便故；無性無相爲方便故；無生無滅爲方便故；無染無浄爲方便故；無造無作爲方便故；無入無出爲方便故；無增無減爲方便故；無取無捨爲方便故。如是所説，由世俗故，非勝義故。如是般若，非般若，非非般若；乃至非境非智。不與三乘法，不捨異生法。

帝釋白佛：如是般若，是大波羅密多，是無上波羅密多，是無等等波羅密多。雖知一切有情心行境界差别，而不得我等，不得色等，乃至不得三藐三佛陀法。以能得所得，及二依處，性相皆空，不可得故。佛言：菩薩以無所得爲方便，具行六度；由甚深般若爲尊爲導，修習施等，無所執著，速得圓滿。又於色等一切法，以無所得爲方便，修習般若，由此因緣，無所執著，令所修習，速得圓滿。如贍部洲諸樹，枝莖花葉果實，雖有種種形色不同，影無差别。如是施等雖各有異，而由般若攝受，廻向一切智智，以無所得爲方便故，亦無差别。

次較量書寫供養功德，不若書寫施他功德。

次明佛成道已，還依此法而住，供養恭敬，尊重讚歎。況欲求無上菩提者，而不至心皈依甚深般若？

次更展轉較量福多，乃至教化十方一切世界有情，皆學四禪四等四定五通，不如書寫般若，施他流布。以此祕密藏中，廣説施等一切無漏之法，三乘種性修學此法，各速獲果證故。又、教化一切有情，皆修四禪，乃至五通，不免三惡；不如教一有情，住預流果。教化一切有情令住四果，不如教一有情安住獨覺菩提，教化一切有情皆住獨覺，不如教一有情趨無上覺；則令世間佛眼不斷。由有菩薩，便有三乘三寶。由此般若祕密藏中所説法故，便有世出世間善果善因施設可得。若於般若如理思惟，所獲福聚，勝於教化一切有情，住五神通。如理思惟者，謂以非二非不二行覺，於此般若，及六度二十空等，如理思惟。又若於此般若，以無量門，廣爲他説，宣示開演，顯了解釋，分别義趣，令其易解；勝自受持讀誦如理思惟功德。所言般若義趣者，非二非不二，非有相非無相，乃至非實際非非實際。如是義趣，有無量門。若能教他令易解者，勝自受持功德無量倍數。

帝釋白言：諸善男子善女人等，應以種種巧妙文義，宣説開示如是般若。佛讚印之。

次明有所得而爲方便，但名施等，不名波羅密多。無所得爲方便，能滿六種波羅密多。若説相似般若，乃至相似布施；初心聞者，心便迷謬，失於中道。是故應以無所得慧，及以種種巧妙文義，爲發無上菩提心者，宣説六度。若説有所得六度，名説相似六度。若説色等若常若無常，若樂若苦，若我若無我，若浄若不浄；復説行般若者，應求色等若常若無常等；若人如是求色等若常若無常等，皆是説有所得相似般若。廣説静慮乃至布施，亦爾。

又、凡以有相爲方便，有所得爲方便，及時分想，教他修學六度，乃至隨喜廻向，皆是説相似法。若説無所得六度，是名宣説真正六度。作如是言：汝應修般若；不應觀色等若常若無常，何以故？色等、色等自性空：是色等自性，即非自性。若非自性，即是般若。於此般若，色等不可得，彼常無常亦不可得。所以者何？此中尚無色等可得，何況有彼常與無常？汝若能修如是般若，是修般若波羅密多。若樂若苦，若我若無我，若浄若不浄，亦如是説。是爲宣説真正般若。廣説静慮，乃至布施，亦爾。

又言：汝修學時，勿觀諸法有少可住，可超可入，可得可證，可受持等，所獲功德；及可隨喜廻向菩提。何以故？於此般若，乃至布施波羅密多，畢竟無有少法可住、可超入等。以一切法自性皆空，都無所有。若無所有，即是般若，乃至布施波羅密多。於此般若等，畢竟無少法有入有出，有生有滅，有斷有常，有一有異，有來有去，而可得者。作此等説，是説真正般若，乃至布施波羅密多。

次又廣較福德，乃至若十方一切有情，皆於無上菩提得不退轉；有人於此般若，以無量門巧妙文義，爲他廣説，令其易解。復作是言：來！善男子！汝當於此甚深般若，聽受通利，如理思惟；隨此般若所説法門，應正信解；則能修學，則能證得一切智法，則修般若增益圓滿，便證無上菩提。是人所獲功德，甚多於前。

復次，乃至若教十方一切有情，皆於無上菩提不退，復以般若説令易解，有人於中，勸一速證無上菩提，令説三乘救度一切，復以般若説令易解，功多於前。何以故？速趣大菩提菩薩，要甚假藉所説法故；於無上覺求速趣故；觀生死苦，運大悲心，極痛切故。於是帝釋歎述，善現讚印。
