#### 第四分六種

##### ⑴【道行般若經】 

十卷，三十品，九萬餘字。大藏第八册（四二五）。後漢· 月支沙門支婁迦讖譯。

與大般若第四分同，而有常啼、法涌二菩薩事。

##### ⑵【 大明度無極經】 

六卷，三十品，四萬餘字。大藏第八册（四七八）。吴· 月支居士支謙譯。與道行經同。

##### ⑶【 摩訶般若鈔經】 

五卷，十三品，四萬餘字。大藏第八册（五○八）。苻秦· 天竺沙門曇摩蜱（法愛），以苻堅建元十八年（三八二），譯此經一部。佛護傳譯，慧進筆受，安公校定。（開元録第三）亦同道行，而文來未盡。

##### ⑷【 小品般若波羅密經】 

十卷，二十九品，七萬四千餘字。大藏第八册（五三六）。姚秦· 三藏法師鳩摩羅什譯。亦同道行。

##### ⑸【 佛説佛母出生三法藏般若波羅密多經】 

二十五卷，三十二品，十二萬餘字。大藏第八册（五八七）。宋· 北印土沙門施護譯。亦同道行，而文順暢。

##### ⑹【 佛説佛母寶德藏般若波羅密經】 

三卷，三十二品，約萬餘字。大藏第八册（六七六）。宋· 中印土沙門法賢譯。

即佛母般若三十二品之攝頌也。

| 道 行                                                        | 大 明 度                                                     | 小 品                                                        | 佛 母 出 生                                                  | 寶 德 藏                                                     | 般 若 鈔 經                                                  |
| ------------------------------------------------------------ | ------------------------------------------------------------ | ------------------------------------------------------------ | ------------------------------------------------------------ | ------------------------------------------------------------ | ------------------------------------------------------------ |
| 一道行品<br/>二難問品<br/>三功德品<br/>四漚惒拘舍羅勸助品<br/>五泥犁品<br/>六清浄品<br/>七歎品<br/>八持品<br/>九覺品<br/>一○照明品<br/>一一不可計品<br/>一二譬喻品<br/>一三分别品<br/>一四本無品<br/>一五阿惟越致品<br/>一六恒竭優婆夷品<br/>一七守空品<br/>一八遠離品<br/>一九善知識品<br/>二○釋提桓因品<br/>二一貢高品<br/>二二學品<br/>二三守行品<br/>二四強弱品<br/>二五累教品<br/>二六不可盡品<br/>二七隨品<br/>二八薩陀波倫菩薩品<br/>二九曇無竭菩薩品<br/>三○囑累品<br/>三一<br/>三二 | 行品<br/>天帝釋問品<br/>持品<br/>功德品<br/>變謀明慧品<br/>地獄品<br/>清浄品<br/>悉持品<br/>覺邪品<br/>照明十方品<br/>不可計品<br/>譬喻品<br/>分别品<br/>本無品<br/>不退轉品<br/>恒竭清信女品<br/>守空品<br/>遠離品<br/>善友品<br/>天帝釋品<br/>貢高品<br/>學品<br/>守行品<br/>強弱品<br/>累教品<br/>不盡品<br/>隨品<br/>普慈闓品<br/>法來闓品<br/>囑累阿難品 | 初品<br/>釋提桓因品<br/>塔品<br/>明咒品<br/>舍利品<br/>佐助品<br/>廻向品<br/>泥犁品<br/>歎浄品<br/>不可思議品<br/>魔事品<br/>小如品<br/>相無相品<br/>船喻品<br/>大如品<br/>阿惟越致相品<br/>深功德品<br/>恒伽提婆品<br/>阿毘跋致覺魔品<br/>深心求菩提品<br/>恭敬菩薩品<br/>無慳煩惱品<br/>稱揚菩薩品<br/>囑累品<br/>見阿閦佛品<br/>隨知品<br/>薩陀波崙品<br/>曇無竭品<br/>囑累品 | 了知諸行相品<br/>帝釋天主品<br/>寶塔功德品<br/>稱讚功德品<br/>正福品<br/>隨喜廻向品<br/>地獄緣品<br/>清浄品<br/>歎勝品<br/>讚持品<br/>惡者障法品<br/>顯示世間品<br/>不思議品<br/>譬喻品<br/>賢聖品<br/>真如品<br/>不退轉菩薩相品<br/>空性品<br/>甚深義品<br/>善巧方便品<br/>辯魔相品<br/>善知識品<br/>帝釋天主讚歎品<br/>增上慢品<br/>學品<br/>幻喻品<br/>堅固義品<br/>散華緣品<br/>隨知品<br/>常啼菩薩品<br/>法上菩薩品<br/>囑累品 | 行品<br/>帝釋品<br/>持無量功德建塔品<br/>功德品<br/>福量品<br/>隨喜功德品<br/>地獄品<br/>清浄品（此品攝<br/>第九品）<br/>稱讚功德品<br/>魔品<br/>現世品<br/>不思議品<br/>譬喻品<br/>天品<br/>如實品<br/>不退地祥瑞品<br/>空品<br/>昻誐天姉品<br/>善解方便品<br/>魔業品<br/>善友品<br/>法王品<br/>我品<br/>戒品<br/>幻化品<br/>妙義品<br/>散華品<br/>聚集品<br/>常歡喜品<br/>出法品<br/>善護品 | 道行品<br/>問品<br/>功德品<br/>善權品<br/>地獄品<br/>清浄品<br/>本無品<br/>阿惟越致品<br/>恒架調優婆夷品<br/>守空品<br/>遠離品<br/>善知識品<br/>釋提桓因品 |

#### 第六分一種

##### ⑴【 勝天王般若波羅密經】 

七卷，十六品，五萬餘字。大藏第八册（六八七）。陳· 月婆首那（高空），中印度優禪尼國王之子。從魏之梁，譯業無輟。以梁太清二年（五四八）六月，見于闐沙門求那跋陀（德賢），因得此經。以侯景作亂，未及翻譯。至陳文帝天嘉六年（五六五）七月廿九日始譯，至九月十八日成。（開元録七）與大般若第六分同。

一、通達品， 二、顯相品， 三、法界品，四、念處品，五、法性品，六、平等品，七、現相品，
八、無所得品，九、證勸品，十、述德品，十一、現化品，十二、陀羅尼品，十三、勸誡品，十四、
二行品，十五、讚歎品，十六、付囑品。

#### 第七分二種

##### ⑴【 文殊師利所説摩訶般若波羅密經】 

二卷，九千餘字。大藏第八册（七二六）。蕭梁· 扶南國沙門曼陀羅仙譯。與大般若第七分同，又收入大寶積經第四十六會。

##### ⑵【 文殊師利所説般若波羅密經】 

一卷，九千餘字。大藏第八册（七三二）。蕭梁· 扶南國沙門僧伽婆羅譯。與第七分同。

#### 第八分一種

##### ⑴【 佛説濡首菩薩無上清浄分衞經】 

二卷，一萬餘字。大藏第八册（七四○）。劉宋· 沙門翔公，於南海郡譯。與大般若第八分同。

#### 第九分五種

##### ⑴【金剛般若波羅密經】 

一卷，五千餘字。大藏第八册（七四八）。姚秦· 三藏法師鳩摩羅什譯。與大般若經第九分同，而舉世流通。

##### ⑵【金剛般若波羅密經】 

一卷，六千一百多字。大藏同前（七五二）。元魏· 北天竺沙門菩提流支譯。

##### ⑶【金剛般若波羅密經】 

一卷，六千四百餘字。大藏同前（七六二）。陳· 優襌尼國· 沙門真諦譯。

##### ⑷【金剛能斷般若波羅密經】 

一卷，七千一百多字。大藏同前（七六六）。隋· 達摩笈多譯。文拙甚！

##### ⑸【佛説能斷金剛般若波羅密多經】 

一卷，五千一百多字。大藏同前（七七一）。唐· 義浄三藏譯。

—大般若經别譯竟

### 大般若經註疏四種

#### ①【大般若經關法】 

六卷，約五萬餘字。卍續藏第三十七册。宋· 天台沙門永隆排定。

#### ②【大般若經綱要】 

十卷，約二十萬字。卍續同上。清· 崑山葛提綱。後附般若義同文異。

#### ③【大慧度經宗要】 

一卷，六千餘字。大藏第三十三册（六八），卍續藏第三十八册。唐· 新羅沙門元曉撰。

六門分别：初、述大意，次、顯經宗，三、釋題名，四、明緣起，五、判教，六、消文。

#### ④【 大般若波羅密多經般若理趣分述讚】 

三卷，近六萬字。大藏第三十三册（二五），卍續藏第三十八册。唐· 大慈恩寺窺基法師撰。
四門解釋：一、敘經宗旨，二、顯經體性，三、彰經勝德，四、釋經本文。釋大般若經第十分。

### 别譯大品經註疏三種

#### ①【大智度論】 

一百卷，一百零三萬餘字。大藏第二十五册。龍樹菩薩造，姚秦· 三藏法師鳩摩羅什譯。

釋大品般若經。緣起論，半卷；釋初品，盡三十四卷—惟初品具譯全釋，故有三十四卷。餘皆什師十倍略之，取其足以開釋文意而已。

#### ②【大品經遊意】 

一卷，七千餘字。大藏第三十三册（六三），卍續藏第三十八册。隋· 沙門吉藏撰。

般若義有五重：一、釋名，二、辨宗，三、會教，四、明緣起，五、出部儻。

#### ③【大品經義疏】 

十卷，二十一萬餘字。卍續藏第三十八册。隋· 沙門吉藏撰。

十門：一、釋經題，二、序説經意，三、明部儻多少，四、辨開合，五、明前後，六、辨經宗，七、明顯密，八、辨教，九、明傳譯，十、釋文。

### 别譯金剛經註疏

凡七十二種 西土註疏八種，此土註疏六四種

#### 一、 西土註疏

##### ①【 金剛般若論】 

二卷，一萬三千餘字。大正藏第二十五册（七五七）。無著菩薩造，隋· 達摩笈多譯。（不列經文）

此據麗藏本。與明本大異，藏中把明本刊後，謂之别本。明本，經論合刻，三卷，近二萬字。筆記據别本。

論曰：成立七義句：

- ㈠ 種性不斷，謂護念付囑。
- ㈡ 發起行相，謂問答住降。
- ㈢ 行所住處，有十八種，略爲八種。
- ㈣ 對治，謂十八住中，各有二種對治：一、 邪行，二、 共見正行。見即分别。
- ㈤不失，謂離增益、損減二邊，如經中處處云即非、是名等。
- ㈥ 地，謂十六處，顯示信行地；十七證道住處，是浄心地；十八是上求佛地。
- ㈦ 立名，謂金剛能斷義。

㈢ 行所住處，謂發起行相所住處。有十八：
一、 發心，二、 波羅密相應行（不住相布施），三、 欲得色身（相成就見如來等），四、 欲得法身（頗有衆生於未來世等），五、 於修道得勝中無慢（須陀洹作是念等），六、 不離佛出時（於然灯佛所等），七、 願浄佛土（莊嚴浄土等），八、 成熟衆生（有人身如須彌等），九、 遠離隨順外論散亂（恒河中沙等），十、色及衆生身摶取中觀破相應行（大千微塵等），十一、 供養如來（三十二相見如來等），十二、 遠離利養及疲乏熱惱故，不起精進及退失等（恒沙身等），十三、 忍苦（忍波羅密），十四、 離寂静味（受持讀誦等），十五、 於證道時遠離喜動（云何發心等），十六、 求教授（於然灯佛有法得等），十七、 證道（大身等），十八、 上求佛地（莊嚴佛土不名菩薩等）。

略八種者：一、 攝住處，二、 波羅密浄住處，三、 欲住處，四、 離障碍住處，五、 浄心住處，六、 究竟住處，七、 廣大住處，八、 甚深住處。

釋經文中，經文全同魏譯，或是後人據魏本增入。

菩薩有七大：一、 法大，二、 心大，三、 信解大，四、 浄心大，五、 資糧大，六、 時大，七、果報大；故名摩訶薩。

須菩提問，有六因緣：一、 爲斷疑故，二、 爲起信解故，三、 爲入甚深義故，四、 爲不退轉故，五、 爲生喜故，六、 爲正法久住故。

經云“應云何住”者，謂欲願故。應修行者，謂相應三摩鉢帝故。應降伏心者，謂折伏散亂故。欲者、正求也。願者、爲所求故作心思念也。

檀那有三：一、 資生施，即檀度；二、 無畏施，戒、忍度；三、 法施，後三度。若無精進，於受法人所，爲説法時，疲倦故，不能説法。若無禪定，則貪於信敬供養，及不能忍寒熱逼惱故，染心説法。

無智慧則顛倒説法，多有過故。

若求未來果故行施，爲有所住行施。

##### ②【 能斷金剛般若波羅密多經論頌】

 一卷，一五四八字。大正藏第二十五册（八八五）。無著菩薩造。唐· 義浄譯。（七十七頌）

##### ③【金剛般若波羅密經論】 

三卷，二萬多字。大正藏第二十五册（七八一）。天親菩薩造。元魏· 菩提流支譯。釋經及無著頌斷二十七疑。（經論頌合刊）

善護念者，依根熟菩薩説。善付囑，依根未熟菩薩説。

妄取五陰差别是我相；見身相續不斷是衆生相；一報命根不斷住是命者（人）相；命根斷滅復生六道是壽者相。

或謂如來以比智知，故云悉見；或謂如來以肉眼見，故云悉知。

應化非真佛，亦非説法者。

佛有三種：法、報、化。釋尊是化。

一切聖人，依真如法清浄得名，以無爲法得名故。

以有積聚義故，名福德聚；不能進趣菩提故，名非福德聚。

菩提名法身，彼體實無爲。受持、演説，能作了因，不能作生因。

無諍三昧—依彼善吉者，説離二種障：一煩惱障，二三昧障。

平等真法界，佛不度衆生。

##### ④【 能斷金剛般若波羅密多經論釋】 

三卷，一萬二千餘字。大正藏第二十五册（八七五）。無著頌，世親釋。唐· 義浄譯。與上同本，而不列經文。

界是因義，即是世之因也。

鄔波尼殺曇，譯爲因字，如芥子種，將比松柏。

##### ⑤【金剛仙論】 

十卷。大正藏第二十五册（七九八）。元魏· 菩提流支譯。金剛仙論師釋天親金剛經論。

##### ⑥【略明般若末後一頌讚述】 

一卷，一一八九字。大藏同前。義浄三藏述。

西域相承云：無著菩薩，昔於覩史多天慈氏尊處，親受此八十頌，開般若要行，順瑜伽宗理，明唯識之義，遂令教流印度，義闡神州。能斷金剛，西土多釋，此頌最先。世親作般若七門義釋，那爛陀寺盛傳其論。師子月、東印月官，亦有論釋，皆符三性，不同中觀。更有别釋，但順龍猛，不會瑜伽。瑜伽則真有俗無，以三性爲本；中觀乃真無俗有，實二諦爲先；般若大宗，含斯兩意。

末後一頌：一切有爲法，如星瞖灯幻，露泡夢電雲，應作如是觀。據此作頌讚述其義。

##### ⑦【 金剛般若波羅密經破取著不壞假名論】 

二卷，一萬四千餘字。大正藏第二十五册（八八七）。功德施菩薩造。唐· 地婆訶羅譯。

應者、諸煩惱怨已永害故。正者，不顛倒義。等者，遍及滿義。故名正等覺。

應云何等：云何住者，於何相果心住願求。云何修行者，當修何行而得其果。云何降伏其心者，降何等心使因清浄。

有色，攝欲色二界。無色、無色界。有想，空、識處。無想，無所有處，離少想故。非有想非無想，有頂天。

不住事者：自身此身常有苦樂等無邊事故。不住，謂於是中心無愛著。無所住者，不望報恩。不住色等，心不希求可意諸境。

仍約問答遣疑以釋經文。

後五十歲者：人壽百齡，開爲二分，初分五十，教力增強，後漸衰減。佛涅槃已，名未來世，此中正法將滅之時，教力漸微，是故説爲後五十歲。

供養有三種：一者給侍左右，二者嚴辦所須，三者詢承法要。

能守護故，名曰尸羅，謂能善守六情根故。彼復有三：一能離尸羅，離於十不善業故；二能作尸羅，作於菩提分業故；三能趣尸羅，趣於第一義諦故。

有主宰用，名之爲我，諦觀諸蕴，無彼體相，故無我想。安住常性，名曰衆生；諸藴無常，相續流轉，無有一法是安住性，故無衆生想。如有經説：汝今刹那亦生亦老亦死，故無命想。諸藴循環受諸異趣，名爲取者；是中無人能取諸趣，捨於現蕴而取後藴，如去故衣而著新衣；然依俗諦，譬如因質而現於像，質不至像而有像現。由前藴故後藴續生，前不至後而後相續，是故菩薩無取者想。此謂了知生無我性。

第一義法本不生故無法想；以不生故亦無有滅，故無非法想；法非法分别離故無想；此言無想，但顯想無，非謂有法而名非想。復次、雖第一義離一切想，而隨世間言語想説，是故菩薩亦無非想。此謂了知法無我性。

起我等想有何過失？因此生於我等執故。

不應取法不應取非法，捨二邊故。法有性相尚不應取，何況非法本無性相？復次、無分别者，善如法尚不取，況不善非法？

或念言：不善不應取，何故不取善？若善法亦不取者，佛何故三無數劫積集資糧？以是義故，而説筏喻。如欲濟川，先應取筏；至彼岸已，捨而去之。……至涅槃已，樂因尚離，何況苦因？

菩提無生故……無生者，非是法，亦非非法。法非法，分别境故。

無爲者，無所得義。無爲相者，無所得自性義。聖人者，見真實義。—經云：以無爲相説名聖人。

預於無得流，故名須陀洹。於色等境皆無得故。

無諍者，謂離於煩惱，名無諍定。

實想者，謂聞此法門是無邊福因，以爲實故。復次、謂聞難得同於佛興，以爲實故。復次，謂聞此説一切法無生無所得等以爲實故。若一切法無生，何故言當生實想？雖生實想，不壞無生，如經：實想者，即是非想。

説歌利王割截身體，已明被虐害時攝持忍辱；復欲顯示餘時攝持，故又説過去於五百世作忍辱仙人。

爲要遠離我住、我修，我降伏心，故重復問應云何住等。

過去心已滅，未來心未生，現在心不住，故不可得。

此經西土論釋，皆作斷疑解，而功德施釋，文相易了。

##### ⑧【 金剛般若論會釋】 

三卷，八萬餘字。卍續藏第七十四册。唐· 窺基法師撰。釋天親菩薩造論，菩提流支譯本。

一部分三：初、敬所師，敘標作意；次、科宗義，正釋經文；後、嘆愚深，法成隱滅。

#### 二、 此土註疏

##### ①【 金剛般若波羅密經注】 

一卷，一萬餘字。卍續第三十八册（二百八）。姚秦· 釋僧肇注。

此經本體，空慧爲主。略存始終，凡有三章：初訖尊重弟子，明境空也；意在語境，未言於慧。第二正名辯慧，即明慧空；但語慧空，未及行人。第三重問以下，明菩薩空也。三章之初，其文各現，前後相似，意不同矣。

奉持：尊脩爲奉，任弘爲持。

散爲微塵，合成世界。無性故非，假名則是。

##### ②【 金剛般若經疏】 

一卷，一一九四一字。大正藏第三十三册（七五），中華藏第二輯線裝第十册（四三○七）。隋· 智者大師説。

法譬爲名；若見諸相非相即見如來爲體；約實相之慧，行無相之檀爲宗；破執爲用。

正宗爲二：前半爲實智道，重問去爲方便道。

摩訶止觀釋五眼：雖有五眼，實不分張，秖約一眼，備有五用，能照五境。

##### ③【 金剛般若經義疏】 

四卷，約五萬字。大正藏第三十三册（八四），卍續藏第三十八册（二百十九）。隋· 吉藏法師撰。

玄意十重：一序説經意，二明部儻多少，三辨開合，四明前後，五辨經宗，六辨經題，七明傳譯，八明應驗，九章段，十正釋文。

因果爲此經正宗。

開正説爲二周：第一周，爲利根人廣説般若；第二周，爲中下根未悟略説般若。

東方虚空下，假虚空爲喻，有二義：一、 虚空無相無爲，無住相施，無依無得，是故假此爲喻；二、 虚空包含廣大，無住相施，果報亦大，故假喻也。

不可以身相見如來者：不可以生住滅三相見如來無爲法身也。即非身相者，非是法身無爲相也。舉持戒、修福，則指出家，在家二人以統括一切人。

不應取法不應取非法，魏本：不應取法，非不取法：以得理忘教，得月捨指，故云不應取法；而藉教悟理，因指得月，故非不取法。如到岸捨筏，故不應取筏；爲欲渡河，故非不取筏。法尚應捨，何況非法：明有是物情所安，尚應須捨；無非六情所對，豈可執也？

一切賢聖皆以無爲法而有差别，成上非法非非法非有非無義也。以一切賢聖皆體悟無爲，無爲無有無無，是故當知諸法實相非有非無，豈可取説？……既言同悟無爲，則衆聖無異，便無十地階級、四果淺深？今釋云：雖同悟無爲，所悟不同，故有三聖爲異。三鳥出網，三獸度河，而昇空有近遠，涉水有淺深，即是其事。

般若未曾福慧；爲衆生故，作福慧名説。

格量中：前明般若體，此明般若用。

前三云果，羅漢稱道：果道之名，皆通四人；羅漢德極，簡異上三，故偏云道。又、羅漢已得盡智無生智（菩提），前三未得，故獨稱道。

人中第一：有三：一、 人第一，二、 離第一，謂離煩惱障、離定障，三、 得第一，得無諍定及斷煩惱障智斷定障智。

阿蘭若者，此云無事，即是優遊任放，不爲塵累所拘。

財施不及法施，具有多義：一、 法施能施者多是聖人、智人，財施不爾，故劣；二、 受法施者亦必是智人方能領受，財施不爾，故法施勝；三、 法施、則能所二人並皆得福，財施則唯能施得福；四、 法施則能所皆得而不失，財施則所得能失；五、 財施但益肉身，法施益法身；六、 法施能斷惑，財施正伏慳；七、 法施能出有，財施是有流；八、 財施果有盡，法施果無盡；九、 法施一時得，財施則不能；十、 法施具四攝，財施但唯一。

大品中：滿十方舍利爲一分，般若爲一分，天王寧取般若，則經所在處，應過於塔廟，但世間敬塔以爲尊極，故借爲喻耳。

佛説般若者：此是佛般若、佛金剛也。則非般若者，非是二乘智慧、非二乘金剛也。

—大體依天親論釋。