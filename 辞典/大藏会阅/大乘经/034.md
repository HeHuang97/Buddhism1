### 虚空目分第十（有十品）

#### 聲聞品第一 

世尊仍在大寶坊中，諸聲聞等，猶生大慢，不得四果，佛舉瞻婆華鬘，發大誓願，出生四寶，寶出大光，擲之虚空，鬘中説偈，衆悉來集，佛爲宣説雜四真諦，華鬘徧往四方佛土，南方金剛光明功德如來，遣金剛山童子，説法目陀羅尼來贈，西方智幢如來，遣勝幢童子説浄目陀羅尼來贈，北方發光明功德如來，遣勝意童子説光目陀羅尼來贈，東方寶蓋光明功德如來，遣虚空聲童子説聖目陀羅尼來贈，四童子變此世界令浄，與大衆來，供養、偈讚，各傳佛命。地動、龍集。正語天女説呪護法。佛爲憍陳如廣説法行，具明阿那般那，乃至八忍八智。亦説滅後六部差别：一、 曇摩毱多，二、 薩婆帝婆，三、 迦葉毘，四、 彌沙塞，五、 婆嗟富羅，六、 摩訶僧祇。亦説奢摩他，毘婆舍那，四念處，三解脱，四禪，四定，及出世定，是名法目陀羅尼，與金剛山所持來者無異。説是法已，舍利弗目犍連等，皆得四果。

#### 世間目品第二 

佛放白毫相光，照十方土，人天畢集，頻婆娑羅請問十二月相，佛説：雪山仙人共虎行欲，生十二子，父母亡後，皈依梵天，至十二年，感天與願（佛説相法悉不譯出）。

#### 彌勒品第三 

彌勒心念説偈問佛，佛爲廣説十二因緣，是名浄目陀羅尼也。

#### 四無量心品第四 

頻婆娑羅王問供養修四無量心菩薩得幾所福，佛言：具八事，無八怖，具足八大丈夫。

次有浄光菩薩與無勝菩薩互相問答，衆會獲益。

#### 浄目品第五 

無勝意童子請問四無量心，相、體、因緣、果報，佛入調伏衆生無所畏三昧，放肉髻光，照無邊界，説偈，衆生悉入寶坊，佛爲説三種慈：衆生緣、法緣、無緣，並説修相。明星天子問慈心果，佛具答之。天子於諸禪定入出自在，説呪利生。佛因爲説十二菩薩現爲畜生調伏衆生，居閻浮外四方海中，每方各三（東：蛇、馬、羊。西：豬、鼠、牛。南：猴、鷄、犬。北：師子、兔、龍。即今十二生肖。），並説求見呪法。

#### 聖目品第六 

明星菩薩問修悲法，佛言當觀八苦。明星得無生忍，衆獲多益。次説修喜、修捨。

#### 辟支佛乘品第七 

無勝意問緣覺乘人所修慈悲喜捨，佛答以修法緣慈等。

#### 聖無碍智品第八 

虚空聲童子請問無緣梵行，佛入虚空幢三昧，面門放光，照十方界，大聲集衆，乃演説之，大衆獲益。

#### 護法品第九 

文殊等九萬二千億童子，請佛願力加持法門，佛言：四方四佛先已有願，今以此法付囑天龍鬼神。十方菩薩請佛制戒，佛言：止！止！佛自知時。次問頻婆娑羅國法，隨制四重，及囑護佛法者，應擯治不如法比丘！

#### 大衆還品第十 

佛復安慰諸天，一切衆生各發願。

### 寶髻菩薩品第十一 

世尊故在大寶坊中。東方浄住佛國，寶髻菩薩與八千菩薩，賫妙寶蓋，覆千世界，來供養佛，讚聲徧滿大千，請問浄行法印，佛答以十分之一，謂：一者、波羅密行（即六度），二者、助菩提行（即三十七道品），三者、神通行，四者、調衆生行。並説過去一切衆生樂念如來亦説此法，時有寶聚菩薩，復問莊嚴自身、莊嚴菩提樹法，彼佛答以不放逸法。其時寶聚，即今寶髻。次又説四種四法，調伏衆生。及説過去廣光明佛時，浄精進菩薩調伏財功德婆羅門事。寶髻即解髻珠供佛，佛與授記。

註疏一種

#### ①【寶髻經四法優波提舍】 

一卷，五千餘字。大藏第二十六册（二七四）。天親菩薩造，元魏· 烏萇國沙門毘目智仙等譯。

釋寶髻菩薩品中“如是施時，具四精進”之義。

### 無盡意菩薩品第十二

佛遊寶莊嚴堂，説大集經。東方大金色光，照此世界，出大蓮華，無盡意菩薩，與六十億眷屬俱，讚禮於佛。舍利弗問所從來，菩薩答以不來不去。次復問佛，佛答：從不眴國普賢佛所來，兼明彼諸浄土菩薩，唯修念佛三昧，悟無生忍。無盡意以三昧力，令此衆會得見彼土，遥申禮供普賢如來，亦令彼衆得見此土，遥申禮供。舍利弗問：誰字仁者爲無盡意？答言：一切諸法不可盡故。即廣説八十無盡法門，所謂：發心無盡，浄心無盡，六種四行無盡，心畢竟無盡，六波羅密無盡，大慈大悲大喜大捨無盡，五通無盡，四攝無盡，四無碍智無盡，四種依法無盡，修習懺悔、隨喜、勸請等助道無盡，三十七品無盡，定慧無盡，總持辯才無盡，撰集四法（無常、苦、無我、寂滅）無盡，一道無盡，方便無盡。

### 日密分第十三（六品）

#### 護法品第一 

世尊仍在大寶坊中，蓮華光功德大梵菩薩，請説清浄法聚，佛令菩薩各入禪定放光，十方雲集，佛示生身法身二種供養。次明破戒受施，現在未來各四惡果。又明未來惡王侵奪法師物者，現得二十種惡，捨身墮大地獄，備歷鬼畜。能護法者，功德甚大。

聲聞乘者，即是大乘；大乘者，即聲聞乘；如是二乘，無有差别。

生身供養者，即是塔像。法身供養者，書寫讀誦十二部經。如是勝以七寶香華伎樂幡蓋瓔珞供養。

善男子！人身難得已得，佛法難遇已遇，禁戒難受已受；而不趣向聖行梵行，是名喪失大利益事！

夫法師者，即是如來法身之藏。

若無量僧悉破禁戒，但令五人清浄如法，若有施者，得福不可稱計。何以故？以有護持佛法者故；憐愍一切諸衆生故；其心平等無二相故。破戒比丘雖在衆中，受取信施，不得安樂。何以故？破禁戒故；不如法故。如是人者，一切十方無量諸佛所不護念。雖名比丘，不在僧數。何以故？入魔界故。持禁戒者，即佛弟子；毁禁戒者，即魔弟子。我都不聽毁戒之人受人信施，如葶藶子。何以故？是人遠如來法故。

若未來世有信國王，能護法師，造立塔像，供養衆僧種種所須，治惡比丘，爲護法故，能捨身命，寧護如法比丘一人，不護無量諸惡比丘。是王捨身，生浄佛土，常值三寶，不久當得無上菩提。

若有人能護持法者，當知是人，乃是十方諸佛大檀越也。

#### 四方菩薩集品第二 

東方五功德佛，遣日密菩薩，持真陀羅尼及蓮華陀羅尼來。南方山王佛，遣香像王菩薩，持隨空三昧陀羅尼及大行陀羅尼來。西方高貴德王佛，遣光密功德菩薩，持斷業（亦名隨無願）陀羅尼及大神良呪來。北方德華密佛，遣虚空密菩薩，持浄陀羅尼來。（經云：維摩詰即日密化身。）

#### 分别説欲品第三 

日密偈讚傳欲。佛語舍利弗，受持是陀羅尼。

#### 分别品第四 

四大菩薩各各入定放光。憍陳如請問愛與士夫，行於生死，佛爲分别廣説如實陀羅尼，衆得大益。重問蓮華陀羅尼，佛不許説。次問如空空行陀羅尼，佛爲説之，衆又得益。次問隨無願陀羅尼，佛爲説之，衆亦得益。次問一切世間不可樂想，食不浄想，佛爲説之。亦即是隨無願陀羅尼。衆又得益。舍利弗次問浄陀羅尼，佛爲説破四倒法，衆又大益。

#### 不思議大通品第五 

頻婆娑羅王請問佛光，佛勅四衆各入三昧，佛亦自入佛境界三昧，一切世界悉入佛身，一切衆生獲大利益。波旬大苦，命空樹大臣往集諸龍，龍集大山，皆失勢力。復有戒梯大臣，先往佛所，佛令憶本誓願，得如法忍。龍受大苦，皈依光味大仙，光味勸令皈佛。

#### 救龍品第六 

佛趨須彌山頂，放光救龍王苦，大聲説諸法印，即無常，苦，無我等。文來未盡。

### 日藏分第十四

此即日密分同本異譯，原名“大乘大方等日藏經”，十卷，分十三品。隋、天竺三藏那連提耶舍譯。後人合入此經，分爲十二卷（三四—四五）。但此譯校前本詳明。

- 護持正法品第一，與日密護法品同。
- 陀羅尼品第二，與四方菩薩集品同。
- 菩薩使品第三，即分别説欲品，而此文甚詳。 

> 佛勅：耶舍持日眼蓮華陀羅尼，憍陳如持無盡根陀羅尼，舍利弗持智慧依止陀羅尼，目犍連持惡心者生歡喜心、諸不信者悉皆惛睡陀羅尼。

- 定品第四，
- 惡業集品第五，此二品即前之分别品。
- 護持品第六，此品前經所無。
- 佛現神通品第七，即不思議大通品前段。
- 星宿品第八，
- 送使品第九，
- 念佛三昧品第十，此三品，皆同不思議大通品，而甚詳，前經多缺略。
- 昇須彌山頂品第十一，即救龍品。
- 三皈濟龍品第十二，以下二品爲前經所無。 世尊從須彌頂下，至佉羅低山，説十種業來生龍中，及爲龍説種
  種夙因。
- 護塔品第十三，佛以二十八大支提付囑諸龍及夜叉竟，又説大授記呪，波旬聞已，生歡喜心，與諸眷屬懺悔，受三皈依。伽羅支魔子問眼色因緣等義，佛爲解釋諸法性空，衆獲大益。

> 若種種善願不得稱心，欲令如是種種惡業速滅盡者，應浄洗浴，著鮮潔衣，菜食長齋，勿噉辛臭，於寂静處，莊嚴道場，正念結加，或行或坐，念佛身相，無使亂也。更莫他緣，念其餘事。或一日夜，或七日夜，不作餘業，至心念佛，乃至見佛。小念見小，大念見大；乃至無量念者，見佛色身無量無邊。彼佛身形，三十二相；於一一相，亦念、亦觀、皆令明了；隨所見相，見青光明，於彼光相，專精繫意，無令心亂。作是念時，而誦此咒：

> “哆絰他 毘視林婆毘視林婆 鬱頭波馱避耶 毘視林婆 斯那婆頗羅斯那婆頗羅阿那多他恀 阿那多他恀 復嘘多俱致毘視林婆 毘視林婆 莎訶”

> 如是一相，在於前心。 專念，不起亂想，然後誦此陀羅尼咒，乃至念於佛身相中青色青光。彼光出已，從行者頂入。爾時安心，慎莫驚怖。於自身中見於此光，如彼青色。念此青光，於自身中各各支體，處處徧行，乃至一切身中火然。見火然已，乃至成灰，及四方風，來吹散滅。如是念時，見於自身無有一相，唯有空在。乃至十方皆悉是空，不見一色。如是念佛青色力緣，誦持於咒，成就此行。善男子！若復有人，如是繫念，不散亂心，學四禪地依止，心念陀羅，而彼衆生，一切業障、煩惱障、法障、罪業皆盡。唯除五逆，破毁正法，誹謗聖人。（念佛三昧品）

### 月藏分第十五

此即“大方等大集月藏經”，十一卷（四六—五六），二十品。譯人同前。

#### 月幢神咒品第一 

佛在伽羅帝山，與六百萬比丘，無量無邊菩薩俱。説日藏經已，西方現大花雲，雲中現一半月，廣十由旬，月中復現真金重閣講堂，堂中復現半月，月中有千葉青蓮，世尊端坐説法，光照大衆頭上，皆現半月。目連説偈問佛，佛説月藏菩薩欲來。月藏即來，説偈，並説神咒，又懺謝來遲之過。佛廣讚其入禪功德，具足六度。

#### 魔王波旬詣佛所品第二 

魔宫諸物變半月形，放光説偈，擊鼓集衆，鼓復説偈，乃與眷屬詐來皈依，興諸供養，佛爲憍陳如偈説利養過失，魔懷羞愧，默坐聽法。

#### 諸阿修羅詣佛所品第三 

波旬雨諸惡物於修羅宫，修羅皈佛，佛以悲風光明三昧救之，尋來見佛，興供，偈讚。

#### 本事品第四 

説佛於毘舍浮佛時，爲化八弟，千年苦行；彼八弟者，即今四阿修羅王，波旬、調達、彌勒、維摩。

#### 第一義諦品第五 

月藏請問住阿蘭若，修第一義諦法，佛言：起大悲心，棄捨愛取，依四聖種，不念四大、五陰、根、塵、識等；以四無碍成熟衆生，滿六度行，如初日月，乃至十五日月。次問三昧何身，何攀緣，何想、何相、何性、佛具答之。次明隨有第一義禪居處，得十二種功德利益。

#### 令魔得信樂品第六 

一切人天慈心視魔，勸諫令發道心，深信懺悔，佛爲説忍功德，授波旬記，波旬説咒護法。

#### 一切鬼神集會品第七 

四王請佛分張付囑一切天龍鬼神，大會亦同勸請，正辯大梵解旨，命四王以燄赫鐵輪，四方遥擲，攝諸鬼神，同來佛所。

#### 諸惡鬼神得敬信品第八 

佛爲大會説十平等：一、 衆生平等，二、 法平等，三、 清浄平等，四、 布施平等，五、 戒平等，六、 忍平等，七、 精進平等，八、 禪平等，九、 智平等，十、 一切法清浄平等。羅刹王等自述夙業，悔過，獲益。

#### 諸天王護持品第九 

佛故問大梵天王已，以四天下付囑一切天龍鬼神，如拘留孫等三佛無異。

#### 諸魔得敬信品第十 

魔願護持國界，佛與授記，重囑一切天王。

#### 提頭賴吒天王護持品第十一 

日月天子寄願護法，佛讚許之，並勅天王護閻浮提東方第四分。

#### 毘樓勒叉天王品第十二 

佛勅天王護持閻浮提南方第四分。

#### 毘樓博叉天王品第十三 

佛勅令護閻浮西方第四分。

#### 毘沙門天王品第十四 

佛勅令護閻浮北方第四分。

#### 咒輪護持品第十五 

佛爲四王共説五咒：總、北、東、南、西。

#### 忍辱品第十六 

羅睺阿修羅王等，承佛付囑，説咒護法。龍王瞋怒，佛爲説忍辱十種近果，及五遠果，並説不忍過患。月藏又説大慈陀羅尼。於是天龍修羅互相懺謝。佛重以三寶事付囑護持，兼明打罵出家人者，得罪無量。大會興供。佛以神力加諸音聲，令演妙法，入衆會耳，各得大益。

> 佛言：大梵！若有惱亂罵辱打縛爲我剃髮著袈裟片不受禁戒、受而犯者，得罪多於出萬億佛身血！何以故？如是爲我出家剃髮著袈裟片，雖不受戒，或受毁犯，是人猶能爲諸天人示涅槃道；是人便已於三寶中心得敬信；勝於一切九十五道。其人必速能入涅槃。勝於一切在家俗人，唯除在家得忍辱者。是故天人應當供養。何況具能受持禁戒，三業相應。諸仁者！其有一切刹利國王及以群臣，諸斷事者，如其見有於我法中而出家者，作大罪業：大殺生，大偷盜，大非梵行，大妄語，及餘不善；如是等類，但當如法擯出國土城邑村落，不聽在寺，亦復不得同僧事業，利養之物悉不共同；不得鞭打。若鞭打者，理所不應。又亦不應口業罵辱；一切不應加其身罪。若故違法而讁罰者，是人便於解脱退落，受於下類，遠離一切人天善道，必定歸趣阿鼻地獄；何況鞭打爲佛出家具持戒者。

#### 分布閻浮提品第十七 

佛以一切國土，分布付囑天龍鬼神，各令護持。及説息諸諍訟大陀羅尼。

世尊告月藏菩薩言：若我住世，諸聲聞衆，戒具足，乃至解脱知見具足，我之正法熾然在世，乃至一切諸天人等，亦能顯現平等正法。於我滅後五百年中，諸比丘等，猶於我法解脱堅固；次五百年，禪定堅固；次五百年，讀誦多聞堅固；次五百年，多造塔寺堅固；次五百年，於我法中，鬪諍言訟，白法隱没，損減堅固。從是以後，於我法中，雖復剃除鬚髮，身著袈裟，毁破禁戒，行不如法，假名比丘。如是破戒名字比丘，若有檀越捨施供養護持養育，我説是人，猶得無量阿僧祇大福德聚。何以故？猶能饒益多衆生故。何況我今現在於世。譬如真金爲無價寶；若無真金，銀爲無價；若無銀者，鍮石無價；若無鍮石，僞寶無價；若無僞寶，赤白銅鐵白鑞鉛錫爲無價寶。如是一切諸世間中，佛寶無上；若無佛寶，緣覺無上；若無緣覺，羅漢無上；若無羅漢，諸餘聖衆以爲無上；若無聖衆，得定凡夫以爲無上；若無得定，浄持戒者以爲無上；若無浄持戒者，汙戒比丘以爲無上；若無汙戒，剃除鬚髮身著袈裟名字比丘爲無上寶，比餘九十五種異道，最尊第一，應受世供，爲物福田。何以故？能示衆生可怖畏故。若有護持養育安置是人，不久得住忍地。

#### 星宿攝受品第十八 

復以諸國囑付二十八宿，七曜，十二辰。

#### 建立塔寺品第十九 

梵釋四王舉過去二十五塔爲例，請問如來現在未來幾所塔寺，令其護持？佛笑，放光，照曜諸國，各現多佛，囑令護持。

#### 法滅盡品第二十 

月藏顧月燈説偈，月燈以偈問佛，佛以偈答末法時事，囑諸菩薩護持，咸皆默然，唯彌勒等賢劫大士出語承當，佛復説偈，懸記法滅之事。又説金剛堅固深密解脱味體陀羅尼句，衆得大益，大興妙供。復説持經十種清浄功德，又八種清浄功德，又十三種清浄功德。

爾時、世尊告上首彌勒，及賢劫中一切菩薩摩訶薩言：諸善男子！我昔行菩薩道時，曾於過去諸佛如來作是供養（指前文衆會興供而言）；以此善根，與我作於三菩提因。我今憐愍諸衆生故，以此報果分作三分：留一分自受；第二分者，於我滅後，與禪解脱三昧堅固相應聲聞，令無所乏；第三分者，與彼破戒讀誦經典相應聲聞，正法，像法，剃頭著袈裟者，令無所乏。彌勒！我今復以三業相應諸聲聞衆：比丘、比丘尼、優婆塞、優婆夷，寄付汝手，勿令乏少，孤獨而終。及以正法像法毁破禁戒著袈裟者，寄付汝手，勿令彼等於諸資具乏少而終。亦勿令有旃陀羅王共相惱害，身心受苦。我今復以彼諸施主寄付汝手，我今所有器與非器，爲我出家而供養者，汝等亦當護持養育。……

### 須彌藏分第十六

此即“大集須彌藏經”，二卷（五七—五八），四品。譯人同前。

#### 聲聞品第一 

功德天女請問禪波羅密，佛爲説出入息念，次第得入四禪，入三三昧，滿菩提分。若國土中有此福田，得十可愛樂法，得十殊勝利益。

#### 菩薩禪本業品第二 

復説菩薩不墮二乘定聚，如實觀察，得一切法無語言空三昧，猶如地藏菩薩，自在出入，利益衆生。

#### 滅非時風雨品第三 

功德天爲地藏述其往昔誓願，及述過去因陀羅幢相王佛所，授作世水宅心陀羅尼。復求地藏起悲愍心，地藏令其請佛演説水風摩尼宫陀羅尼，説已，大地震動。地藏亦説磨刀大陀羅尼。

#### 陀羅尼品第四 

佛告須彌藏龍仙菩薩，令調惡龍，龍仙説呪。善住龍王廣歎袈裟功德，若有國王惱亂服袈裟者，則致荒亂，此非龍過，然亦立誓説呪。次諸龍王亦各立誓，復説四呪。乾闥婆仙亦説一呪。地藏復説幢杖大陀羅尼。無盡意復説幢蓋摩尼願眼大陀羅尼。文殊亦説能懼尸利子利奴大陀羅尼。觀世音亦爲彌勒説船華功德大陀羅尼。帝釋問佛：何因何緣，諸龍損壞世間資財？佛答：貪力，瞋力，二種因緣。功德天以一斛器，盛諸種子，奉觀世音，觀世音説呪加護，令其教化衆生。

### 十方菩薩品第十七

此品即“佛説明度五十校計經”，後人易名十方菩薩品，合入大集。二卷（五九—六○），後漢安世高譯。

十方菩薩問：何因緣，菩薩有痴、有黠，乃至智慧有厚、有薄？佛言：知校計爲黠，不修校計爲痴；因廣説五十校計法。（合部大集經完）

### 大集經（三○卷）别譯七種

#### ⑴【大哀經】 

八卷，二十八品，五萬餘字。大藏第十三册（四○九），中藏第一輯（線裝第十三册）。西晉沙門竺法護譯。即大集經初二品（瓔珞品，自在王品）别譯。

諸菩薩所生莊嚴大會法典品第一 歎會品第二 無蓋法門品第三 莊嚴法本品第四 八光品第五 大哀品第六 開化品第七 道慧品第八 宣劫世品第九 處處品第十 了三世品第十一 了衆生所品第十二 號衆種類品第十三 曉衆生根本品第十四 普遊品第十五 一心定意品第十六 知衆生本行品
第十七 徹視品第十八 諸漏盡品第十九 四無畏品第二十 十八不共法品第二十一 如來道品第二十二 八總持品第二十三 往古品第二十四 智本慧業品第二十五 智積菩薩品第二十六 歎品第二十七 囑累品第二十八。

#### ⑵【寶女所問經】 

四卷，十三品，近三萬字。大藏第十三册（四五二），中藏第一輯線裝第十三册。西晉沙門竺法護譯。即大集寶女品别譯。

問慧品第一 發意三十二寶品第二 聰明品第三 問寶女品第四 八力品第五 十種力品第六 四無所畏品第七 十八不共法品第八 三十二相品第九 法行品第十 不退轉品第十一 大乘品第十二 囑累品第十三。

#### ⑶【 佛説海意菩薩所問浄印法門經】 

十八卷，六萬四千餘字。大藏第十三册（四七三），中藏第一輯線裝第六十八册。宋· 沙門惟浄共法護譯。即大集經海慧菩薩品。

#### ⑷【 佛説無言童子經】 

二卷，一萬八千餘字。大藏第十三册（五二二），中藏第一輯線裝第十三册。西晉竺法護譯。即大集經無言菩薩品。

#### ⑸【大集大虚空藏菩薩所問經】 

八卷，約五萬字。大藏第十三册（六一三）。唐· 不空三藏譯。即大集經虚空藏菩薩品。

#### ⑹【寶星陀羅尼經】 

十卷，十三品，六萬三千餘字。大藏第十三册（五三六），中藏第一輯線裝第十三册。唐· 天竺三藏波羅頗密多羅（此云智光）譯。即大集經寶幢分别譯。

降魔品第一 本事品第二 魔王皈伏品第三 大集品第四 相品第五 陀羅尼品第六 攝受妙法品第七 授記品第八 慈愍品第九 擁護品第十 護正法品第十一 阿吒薄俱品第十二 諸佛還國品第十三。

#### ⑺【 阿差末菩薩經】 

七卷，四萬二千多字。大藏第十三册（五八三），中藏第一輯線裝第十三册。西晉竺法護譯。即無盡意菩薩品别譯。阿差末，此云無盡意。

### 合部大集經（六○卷）别譯五種

#### ⑴【 無盡意菩薩經】 

四卷（大集經二七—三○），中藏第一輯線裝第十三册，劉宋釋智嚴共寶雲譯。已合入大集經，即無盡意菩薩品。

#### ⑵【大乘大方等日藏經】 

十卷（大集三四—四五），即大集日密分别譯。已合入大集，即“日藏分”。此及以下三經，皆北齊那連提黎耶舍譯。

#### ⑶【大方等大集月藏經】 

十卷（四六—五六）。

#### ⑷【大集須彌藏經】 

二卷（五七、 五八）。

#### ⑸【明度五十校計經】 

二卷（五九—六○），安世高譯。

以上五經，皆已合入大集經，即：月藏分，須彌藏分，十方菩薩品。中華藏皆在第一輯第十二册。（合部大集經六十卷及别譯完。）