#### 佛母品第四十一（卷三○五—三○八）

佛言：善現！如母得病，子求醫療。佛眼觀視護念甚深般若，亦復如是。般若能示世間諸法實相；如來皆依般若，普能證知有情心行差别。乃至依於般若，證一切法真如，究竟得無上覺。故説般若能生諸佛，是諸佛母。雖能生諸佛，能示世間相，而無所生，亦無所示。不見色等故，名示色等相。由不緣色等而生於識，是爲不見色等故，名示色等相。

復次、般若能爲諸佛顯色等世間空，能示諸佛色等世間空相；能示諸佛色等世間不可思議相，遠離相，寂静相，畢竟空相，無性空相，自性空相，無性自性空相，純空相，純無相、無願相。由是能示諸佛世間實相，名諸佛母。謂令不起此世間想，他世間想。以實無法可起此世他世想故。

#### 不思議等品第四十二（卷三○八—三一○）

善現白佛：甚深般若，爲大事故而現於世；爲不可思議事，爲不可稱量事，爲無數量事，爲無等等事，而現於世。佛言：如是如是。

善現復言：爲但佛性，如來性，自然法性，一切智智性，不可思議、不可稱量、無數量、無等等；爲更有餘法耶？佛言：色等亦不可思議，乃至無等等。復次、色等不可施設，不可思議，乃至無等等性。善現白佛：何因緣故？佛言：色等不可施設、思議、稱量、數量、平等不平等性故。善現又問：何因緣故？佛言：色等自性不可思議、不可思量、無數量、無等等、無自性故。於意云何？色等不可思議，乃至無等等無自性中色等可得不？善現言：不也。佛言：如是。由此一切法皆不可思議，乃至無等等。以一切法皆不可思議乃至無等等故，一切如來所有佛法、如來法、自然法、一切智智法、亦不可思議，乃至無等等。思議滅故，稱量滅故，數量滅故，等等滅故。但有增語，如虚空故。於是四衆得益，菩薩得記。

#### 辦事品第四十三（卷三一○—三一一）

佛答善現：般若能辦六度二十空等：如王以諸國事付囑大臣，如來亦爾，以三乘法付囑般若；般若不取著色等，出現世間，能成辦事。善現白言：云何般若出現世間，不取著色等？佛言：汝頗見色等可取可著不？頗見有法能取能著不？頗見由是法有取有著不？善現一一答言：不也。佛言：善哉！如是。是故菩薩亦不應取著色等。

諸天子白佛：假使大千有情，皆成四果、獨覺，不如有人一日於此甚深般若所成就忍，勝彼智斷無量無邊。以諸四果獨覺所有智斷，皆是菩薩忍少分故。佛言：如是。

#### 衆喻品第四十四（卷三一一—三一三）

善現問言：若菩薩信解般若，復能修習，從何處没、來生此間？佛言：從人趣來，亦有從他方佛處來，亦有從覩史多天來。若於先世，雖得聞般若等，而不請問甚深義趣；今聞説是般若，其心迷悶，猶豫怯弱，或生異解。若於先世，雖曾請問甚深義趣，而不能經一日二日三四五日，隨順修行；今聞説是般若，設經一日乃至五日，其心堅固。若離所聞，尋便退失。

復次、若不以般若等攝他有情，若不隨順修行深般若等，或墮聲聞及獨覺地，如海船破，不取木器屍等以爲依附；如度曠野，不攝受資糧器具；如執壞瓶，如船未具裝治，如老病無人扶。若能攝受般若，方便善巧者，反是。

善現白佛：云何不攝受般若，亦不攝受方便善巧，退墮聲聞及獨覺地？佛言：從初發心，住我我所執，修行施等。所以者何？施等波羅密中，無如是分别。何以故？遠離此、彼岸，是施等波羅密多相故。此人不知此彼岸相故，不能攝受施等一切善法。由是或墮二地，不證無上菩提。又、修施等時，執爲我所而生憍慢。由不攝受甚深般若，亦不攝受方便善巧，退墮二地。若從初發心，離我我所執，修行施等；了知此岸彼岸相故，便能攝受施等一切善法，不墮二地，疾證菩提。

#### 真善友品第四十五（卷三一三—三一六）

佛答善現：初業菩薩，應先親近真善知識。謂説修施等時，普施有情，同共廻向無上菩提。不應以色等而取無上菩提。若不取色等，便得無上菩提。勿於色等而生貪愛；以色等非可貪愛，一切法自性空故。善現白佛：菩薩能爲難事，於一切法自性空中，希求菩提，欲證菩提。佛言：如是。雖知一切法如幻、夢、響、像、影、燄、化、尋香城、自性皆空；而爲世間得義利故，得利益故，得安樂故，欲救拔故，作皈依故，作舍宅故，作究竟道故，作洲渚故，作光明故，作燄炬故，作導師故，作將帥故，作所趣故，發趣菩提。

善現白佛：云何爲世間得義利，乃至作所趣？佛一一詳答。是中作舍宅者：説一切法皆不和合；色等不和合，即色等不相屬；不相屬即無生，無生即無滅，無滅即不和合。作究竟道者：色等究竟，即非色等。如此諸法究竟相，一切法相亦如是。善現白佛：若一切法相如究竟相者，云何菩薩於一切法應現等覺？佛言：如是色等究竟中，無如是分别，謂此是色等。是謂菩薩難事。謂雖觀一切法皆寂滅相，而心不沈没，作是念言：我於是法現等覺已，證得菩提，爲諸有情宣示寂滅微妙之法。作洲渚者：色等前後際斷，即是寂滅微妙如實。作將帥者：開示色等無生無滅，無染無浄。作所趣者：開示色等如虚空爲所趣，開示色等非趣非不趣；以色等性空，空中無趣無不趣故，所以者何？一切法皆以空爲趣，彼於是趣不可超越。以空中趣非趣不可得故。無相爲趣，無願爲趣，無起無作爲趣，乃至尋香城爲趣，無量無邊等爲趣，我、有情等爲趣，常樂我浄爲趣，無常苦無我不浄爲趣，貪事、瞋事、痴事、見所作事，真如等，色等，爲趣；一一廣説亦如是。

#### 趣智品第四十六（卷三一六—三一八）

善現白佛：誰於甚深般若能生信解？佛言：久發意，供多佛，善根熟，善友攝，乃能信解，善現復問：生信解者，何性、何相、何狀、何貌？佛言：調伏貪瞋痴性爲性，遠離貪瞋痴相狀貌爲相狀貌。又、調伏貪無貪、瞋無瞋、痴無痴性爲性，遠離貪無貪等相狀貌爲相狀貌。又問：信解般若，當何所趣？佛言：當趣一切智智。能與一切有情爲所歸趣。又問：菩薩能爲難事，擐堅固甲，度脱有情，令證涅槃；而都不見有情施設。佛言：如是。復次、菩薩所擐甲胄，不屬色等；以色等畢竟無所有，非菩薩、非甲胄故。善現白佛：是菩薩無容當墮二地，所以者何？菩薩非爲度脱少分有情，非爲求少分智故。普爲救拔一切有情，但爲求得一切智智，而擐甲胄。佛言：如是。

善現白佛：般若甚深，無能修者，無所修法，亦無修處，亦無由此而得修習。所以者何？非此甚深義中，而有少分實法可得。若修虚空，是修般若。若修一切法，是修般若，若修不實法，若修無所有，若修無攝受，若修除遣，是修般若。所謂修除遣色等。佛印述之。

復次、於般若等不生執著，驗知是不退菩薩。諸不退轉菩薩，不觀他語，及他教勅，以爲真要。非但信他而有所作，不爲貪瞋痴慢餘雜染心之所牽引。相續隨順趣向臨入一切智智，善現白佛：是菩薩行色等不？佛言：不行色等，是菩薩隨順趣向臨入一切智智，無能作，無能壞，無所從來，無所去處，亦無所住；無方無域，無數無量，無往無來，亦無能證。不可以色等證。何以故？色等即是一切智智。所以者何？若色等真如，若一切智智真如，若一切法真如，皆一真如，無二無别。

#### 真如品第四十七（卷三一八—三二四）

諸天散華禮讚，言一切佛般若經中，皆作是説：色等即是一切智智，一切智智即是色等。若色等真如，若一切智智真如，若一切法真如，皆一真如，無二無别，亦無窮盡。佛印述云：我觀此義，心恒趣寂，不樂説法。謂深般若，即佛所證無上菩提。無能證，非所證，無證處，無證時。此法深妙，不二現行，非諸世間所能比度。虚空等甚深故，此法甚深。我等甚深故，色等甚深故，此法甚深。

諸天白佛：此深妙法，不爲攝取色等故説，不爲棄捨色等故説。世間有情，多行攝取行，起我我所執。謂色是我、是我所，乃至一切相智是我是我所。佛印述云：若菩薩，爲攝取色等故行，爲棄捨色等故行，不能修六度等，不能證二十空等，一一廣説。

善現白佛：此深妙法，隨順般若，乃至三智等一切法，於色等都無有礙，以無礙爲相，虚空等平等性故，色等無生無滅故，色等足跡不可得故。

諸天白佛：善現隨如來生，佛真弟子。善現謂諸天言：一切法真如平等故，如來真如平等；如來真如平等故，一切法真如平等。同一真如平等，無二無别。善現於此真如，能深信解，故説善現隨如來生。説是真如相時，大千震動，天散香華。

善現復言：善現不由色等故，隨如來生；不由色等真如故，隨如來生。不離色等故，隨如來生；不離色等真如故，隨如來生。是一切法，都無所有諸隨生者；若所隨生，由此隨生，及隨生處，皆不可得。舍利子白佛：此中色等不可得，色等真如亦不可得。何以故？色等尚不可得，況有色等真如可得？佛印述之。六萬菩薩，成阿羅漢。佛言：此諸菩薩，雖有菩薩道空無相無願解脱門，而遠離般若，及方便善巧力故，於實際作證，取聲聞果。

舍利子問：何因緣故，有菩薩修三脱門，不攝受般若，無方便善巧力，便證實際，取二乘果；有菩薩修三脱門，攝受般若，有方便善巧力，不證實際，趣無上覺？佛言：若遠離一切智智心，修三脱門，是不攝受般若，無方便善巧力，若不離一切智智心，修三脱門，是攝受般若，有方便善巧力。次説大鳥無翅喻，以喻菩薩依聲執相，若不取相，直趣無上菩提。以離相心，修行施等，安住二十空等。

舍利子言：是菩薩，從初發心，乃至究竟，都不見有少法可得。謂若能證，若所證，若證處，若證時，若由此證，都不可得。若色等乃至一切相智都不可得；有人遠離般若方便善巧而求菩提，當知：彼於所求，或得、或不得。於所修行六度等，於所安住二十空等，皆取相故。若欲證無上菩提，決定不應遠離般若方便善巧；用無所得爲方便，以無相俱行心，應修六度等，應住二十空等。

諸天白佛：無上菩提，極難信解，甚難證得。所以者何？菩薩於一切法自相共相，皆應證知，方得無上菩提。而所知法相，都無所有，皆不可得。佛言：我亦現覺一切法相，證得無上菩提。而都不得勝義法相，可説名爲此是能證，此是所證，此是證處，此是證時，及可説爲由此而證。以一切法畢竟浄故，有爲無爲畢竟空故。

善現白佛：如我思惟佛所説義：無上菩提，極易信解，甚易證得。若能信解無法能證，無法所證，無有證處，無有證時，亦無由此而有所證，則能信解無上菩提。若有證知無法能證等，則能證得無上菩提。以一切法畢竟皆空，若增若減，都不可得。不應於中謂難信解，及難證得。所以者何？色等、色等自性空，若於如是自性空，深生信解，無倒證知，便得無上菩提。

舍利子言：由是因緣，無上菩提極難信解、證得。譬如虚空，不作是念：我當信解，速證菩提。菩薩亦應如是。要信解一切法與虚空等，及能證知，乃得無上菩提。若信解一切法皆與虚空等，便於菩提易生信解易證得者，則不應有恒沙菩薩擐大功德鎧而有退屈。

善現問言：色等與菩提有退屈不？離色等，有法於菩提有退屈不？色等真如，於菩提有退屈不？離色等真如，有法於菩提有退屈不？舍利子一一答言：不也。善現語言：若一切法，諦故、住故，都無所有，皆不可得；説何等法，可於菩提而有退屈？舍利子言：若爾，何故佛説三種住菩薩乘有情，但應説一，又應無三乘，但有一乘？滿慈子語舍利子：應問許有一菩薩乘不，然後可難應無三乘建立差别。舍利子以問善現。善現語言：一切法真如中，爲有三種住菩薩乘有情差别相不？爲有三乘菩薩異不？爲實有一定無退屈菩薩乘不？爲實有一正等覺乘不？有一有二有三相不？爲有一法或一菩薩而可得不？舍利子一一答言：不也。善現語言：若一切法諦故、住故，都無所有，皆不可得。云何作是念言：如是菩薩，於無上菩提，定有退屈，定無退屈，及不決定；乃至如是爲三，如是爲一？若菩薩聞説如是諸法真如不可得相，其心不驚恐怖疑悔退没，疾得無上菩提。佛讚印之。

#### 菩薩住品第四十八（卷三二四—三二五）

善現白佛：菩薩欲得菩提，當於何住，應云何住？佛言：當於一切有情，住平等心，起平等心，以平等心與語，起大慈心，大悲心，大喜心，大捨心，恭敬心，質直心，調柔心，利益心，安樂心，無碍心，如父母兄弟姊妹男女親族心，朋友心，如親教師、軌範師、弟子、同學心，如預流、一來、不還、阿羅漢心，如獨覺心，如菩薩心，如如來心，應供養恭敬尊重讚歎心，應救濟憐愍覆護心，畢竟空無所有不可得心，空無相無願心，當於此住。

復次、應自離十惡，勸他離十惡，恒正稱揚離十惡法，歡喜讚歎離十惡者。應自修一切善，勸他修一切善，稱揚一切善法，讚歎修一切善者。應如是住。

若如是學，如是安住，則於色等得無障礙。所以者何？從前際來，不攝受色等。何以故？色等不可攝受故。若色等不可攝受，則非色等。

説是品時，萬二千菩薩，得無生法忍。

#### 不退轉品第四十九（卷三二五—三二七）

善現白佛：不退轉菩薩，有何行，有何狀，有何相？我等云何知？佛言：菩薩如實知異生地，二乘地，菩薩地，佛地；於諸法真如中，無變異，無分别，皆無二無二分。雖如實悟入諸法真如，而於諸法真如無所分别。以無所得爲方便故。聞真如與一切法無二無别，而無疑滯。以真如與一切法，不可説一異俱不俱故。是菩薩，若無義利，終不發言。不觀視他好惡長短，平等憐愍，而爲説法。

善現復白佛：以何行狀相，知是不退轉菩薩？佛言：能觀一切法無行狀相，是爲不退轉菩薩。謂於色等退轉故，名不退轉。以色等自性無所有，菩薩於中不住，故名退轉。若不退轉菩薩，終不樂觀外道。於毘奈耶，終無疑惑。無戒禁取，不生三惡趣等，受行十善，恒修六度，通利十二分教。持法施善根，與諸有情廻向菩提。於深法門，不生疑惑猶豫。都不見有色等、可於中生疑惑猶豫。成就柔潤三業，於諸有情，心無罣碍，決定不與五蓋共居。恒住正念正知，身心清浄，不貪四事。雖受十二杜多功德，而無所恃。惡魔化現，不信不隨。決定不退一切善法。於色等想退轉；以自相空，觀一切法已入菩薩正性離生。乃至不見少法可得，無所造作，畢竟不生，故名無生法忍。得是忍故，名不退轉。

又答善現：是菩薩不復退墮二乘地中，故説不退轉故，名不退轉。遠離二乘地，於彼二地決定退捨，故説以退轉故，名不退轉。隨意能入十二門禪、三十七品等，而不受其果；常不遠離大菩提心，不貴重色等。雖現攝受五欲，而不染著。不行邪命。復有所餘諸行狀相，通達諸法皆無所有，常不遠離大菩提心，不樂觀察論説色等，但樂觀察論説般若，常不遠離一切智智相應作意，修行施等；離慳貪等。雖住一切法空，而愛樂正法；雖住不可得空，而常稱讚不壞法性，饒益有情；雖住真如法界，而愛善友，不樂惡友。常樂見佛聞法，常不遠離念佛聞法作意。生生之處，常不離佛，恒聞正法，護持正法，不惜身命。

#### 巧方便品第五十（卷三二八—三三○）

佛告善現：不退菩薩，成就廣大無量無邊，不可數，難思議，勝功德聚。住不共二乘智，引發四無碍解。又、色等亦名甚深，色等真如甚深故。色等真如，非即色等，非離色等故。

善現白佛：甚奇微妙方便，爲不退菩薩遮遣色等，顯示涅槃。佛印述云：菩薩應於如是甚深處，依深般若相應理趣，審諦思惟，稱量觀察。應作是念：我今應如所説而住，應如所説而學，則能攝取無數功德，超無量劫生死流轉，疾證菩提。若此功德有形量者，恒沙世界不能容受。次以遠離般若所修得福，與依般若所獲功德，重重較勝。

善現白佛：分别所作，皆非實有；何緣是諸菩薩獲福無邊？佛言：菩薩行深般若，知一切種分别所作，空無所有，虚妄不實；善學二十空，如如觀察，即不遠離甚深般若，獲福無數無量無邊，不可數在有爲無爲界中，不可量在去來現在法中，不可測度彼邊際故。復次、色等亦無數無量無邊，色等空故。

善現白佛：一切法空，即是無盡，亦是無數無量無邊。佛言：如是。善現復問：若不可説義無增無減，則布施等亦無增無減；云何菩薩修行施等，證得無上菩提？佛言：如是。菩薩不作是念：我於般若等，若增若減。但作是念：唯有名想，謂爲般若等。是菩薩修施等時，持此施等俱行作意，及依此起心及善根，與諸有情平等共有，廻向菩提。如佛菩提微妙甚深而起廻向。由此廻向巧方便力，證得無上菩提。

善現白佛：何謂無上菩提？佛言：諸法真如是。又問：何謂諸法真如？佛言：色等真如是。諸法真如無增無減故，無上菩提亦無增無減。菩薩不離般若，常樂安住諸法真如，都不見法有增有減。由此不可説義無增無減，施等乃至一切相智，亦無增無減。菩薩依止無增無減，方便修行般若。由此爲門，集諸功德，便證無上菩提。善現白佛：用初心證、用後心證？佛言：如然灯時，爲初燄能燋炷，爲後燄能燋炷？善現言：非初燄、亦不離初燄，非後燄、亦不離後燄，其炷實燋。佛言：菩薩亦爾。

善現言：菩薩不作是念：我當壞相，及壞相想。亦不作是念：我當壞無相，及壞無相想，於一切種無分别故。是菩薩雖能離諸分别，而佛十力等未圓滿故，未證無上菩提。由此善巧方便力故，於一切法不取不壞，知一切法自相空故，住一切法自相空中，爲度有情，入三三摩地，大悲願力所牽逼故，因此三定，成熟有情。佛言：如是。

舍利子問：菩薩夢中入三三摩地，於深般若有增益不？善現答言：晝時入三三摩地，於深般若有增益者，彼夢中入，亦有增益。晝與夢中無差别故。乃至令與慈氏問答。

#### 願行品第五十一（卷三三○—三三一）

佛告善現：菩薩修行施等，見有情苦，作願勤修，速得圓滿，隣近菩提。又見有情三聚無别，墮三惡趣等，皆悉作願勤修六度，令速圓滿。

#### 殑伽天品第五十二（卷三三一）

授天女菩提記。

#### 善學品第五十三（卷三三一—三三五）

善現白佛：行深般若菩薩，云何修習，近空三摩地等，云何入空三摩地等？佛言：應觀色等空，不令心亂。若心不亂，則不見法；若不見法，則不作證。善學諸法自相皆空，無法可增，無法可減，故於諸法不見不證。以勝義諦中，能證、所證、證處、證時、及由此證，若合若離，皆不可得、不可見故。菩薩觀法空時，先作是念：我爲學故觀，不爲證故觀，今是學時，非爲證時。是菩薩未入定位，繫心於所緣；已入定時，不繫心於境。不退六度二十空等。不證漏盡。如堅翅鳥，飛騰虚空，自在翱翔，久不墮地。雖依空戲，而不住空；亦不爲空之所拘礙。又如善射，箭箭相承，不令墮落。

次廣明不退轉相，及廣明魔惱亂相。又廣明傲慢餘菩薩罪。申明菩薩真遠離行，并示菩薩真勝善友，勸諸菩薩當學般若。於此經中廣説菩薩所應修學一切法相。

善現白佛：般若以何爲相？佛言：以虚空爲相，無相爲相。諸法諸相皆不可得，無所有故。又、有因緣故，可説般若所有妙相，諸法亦有如是妙相。所以者何？般若以性空爲相，諸法亦以性空爲相。般若以遠離爲相，諸法亦以遠離爲相。以一切法皆自性空，離衆相故。

善現白佛：則一切法、一切法空，亦一切法、一切法離。云何有情可施設有雜染清浄？佛言：有情長夜有我我所心，執我我所不？答言：如是。佛言：彼心所執我及我所，空遠離不？答言：如是。佛言：豈不有情由我我所執流轉生死？答言：如是。佛言：如是有情流轉生死，由有雜染。以是證知，雜染可得。若諸有情，無心執著我及我所，則無雜染。若無雜染，是則應無流轉生死。流轉生死既現可得，應知有雜染法。既有雜染，亦有清浄。是故應知：有情雖自性空，遠離衆相，而有雜染清浄可得。

善現白佛：菩薩若如是行，則不行色等。佛言：如是。乃復廣較宣説般若相應作意功德。當知已到福田彼岸，一切有情無能及者。雖於有情平等發起大悲心等，而於一切無所執著。