### 别行一品

#### ⑴【觀世音菩薩普門品】

（二○六二字） 按：什師譯法華經，普門品無重頌，後人據隋譯添品法華經普門品之重頌補入，故有重頌。

此品，靈驗最多，擧世流通。智者大師有别行玄疏（即觀音經玄義等），四明尊者復有記解，最精最妙，不可不讀。

别行之註疏八種

##### ①【 觀音玄義】 

二卷，二萬二千多字。大藏第三十四册（八七七）。隋· 天台智者大師説，門人灌頂記。此别釋法華經中觀世音菩薩普門品也。

釋名十義：一、 人法，二、 慈悲，三、 福慧，四、 真應，五、 藥珠，六、 冥顯，七、 權實，八、 本迹，九、 緣了，十、 智斷。

又、境智因緣名觀世音。世者，即五陰世間，衆生世間，國土世間。十種法界，三十種世間，即所觀之境也。音者，即十法界口業之機也。觀者，一切種智中道正觀也。

普門者：一、 慈悲普，二、 弘誓普，三、 修行普，四、 斷惑普，五、 入法門普，六、 神通普，七、 方便普，八、 説法普，九、 供養諸佛普，十、 成就衆生普也。

以靈智合法身爲體，感應爲宗，慈悲利物爲用，流通醍醐味爲教相。

##### ②【觀音玄義記】 

四卷，約四萬餘字。大藏第三十四册（八九二）。宋四明沙門知禮述。釋觀音玄義。

##### ③【觀音義疏】 

二卷，二萬一千餘字。大藏第三十四册（九二一）。隋天台智者大師説，門人灌頂記。

有時作序正流通三段；有時但分爲三章：一、 無盡意問，二、 佛答，三、 持地歎；或爲四章：三如前，四、 聞品獲益；或作二段，謂前後兩番問答也。多種分章，隨人意用。文中亦作因緣乃至觀心釋。

##### ④【 觀音義疏記】 

四卷，約三萬餘字。大藏第三十四册（九三六）。宋· 四明沙門知禮，釋智者大師義疏。

##### ⑤【觀音普門品重頌釋】 

二千餘字。卍續藏第五十册。宋· 天竺寺沙門遵式，釋普門重頌。

##### ⑥【觀音玄義記會本】 

四卷。卍續藏第五十五册。日僧實乘，會四明尊者記文入玄義。前有科表。

##### ⑦【觀音義疏記會本】 

四卷。卍續藏第五十五册。日僧實乘，會四明記入義疏。前有科判。

##### ⑧【觀音經普門品膚説】 

一卷，近萬字。卍續藏第五十五册。清· 天台沙門靈耀説。

## 三、 法華三昧經

一卷，五千多字。大藏第九册（二八五）。劉宋· 涼州沙門智嚴譯。

衆會欲問佛，佛放口光徧十方，即不見佛身相。大衆各入三昧觀察不可得。羅閲王辯通及女利行等來，佛從地涌，坐蓮華上。利行問佛，乃至得道，與衆問答。諸女發心，皆出家，王亦出家，得受記。

## 四、 佛説廣博嚴浄不退轉輪經

六卷，三萬六千餘字。大藏第九册（二五四）。劉宋· 沙門智嚴譯。

文殊師利以神通力，同舍利弗到十方世界供佛，集一切菩薩同到祇園，請轉不退法輪。説堅信、堅法，八人、四果· 支佛密義，令諸衆會，捨離諸想。其諸羅漢，復作成就五逆、滿足五欲、遠離正見等密語；衆會驚疑，文殊釋之。佛現舌相，普授聞經不退轉記。波旬入會，佛復以密語遣之。大衆騰疑，佛爲解釋。

次有三菩薩來，一自稱是如來，一自稱是世尊，一自稱是佛。衆又騰疑，佛爲解釋。於是，衆菩薩各以偈讚。阿難請問較量功德，師子童女，及比丘尼、居士婦、發心受持、捨離女身。乃至明不信罪報，大衆悔過，請佛守護流通。

異譯二種

### ⑴【不退轉法輪經】 

四卷，九品，三萬三千餘字。大藏第九册（二二六）。僧祐録云：安公涼土異經在北涼録第二譯。

一、 序品，二、 信行品，三、 聲聞辟支佛品，四、 重釋二乘相品，五、 除想品，六、 降魔品，七、 受
記品，八、 現見品，九、 安養國品。

### ⑵【佛説阿惟越致遮經】 

三卷，十八品，三萬餘字。大藏第九册（一九八）。西晉· 三藏竺法護譯。

一、 不退轉法輪品，二、 持信品，三、 奉法品，四、 八等品，五、 道跡品，六、 往來品，七、不還品，八、 無著品，九、 聲聞品，十、 緣覺品，十一、 釋果想品，十二、 降魔品，十三、 如來品，十四、 開化品，十五、 師子女品，十六、 歎法師品，十七、 譏謗品，十八、 囑累品。

右二經，並與上同。

## 五、大薩遮尼乾子所説經（或作受記經）

十卷，十二品，六萬三千餘字。大藏第九册（三一七）。元魏· 北天竺三藏菩提流支譯。

### 序品第一 

佛住鬱闍延城、嚴熾王園。於大衆中，現殊勝相。

### 問疑品第二 

文殊偈讚請問，佛止之。文殊復問。

### 一乘品第三 

明二種十二法，能發菩提。又、布施乃至方便，各有十二種妙行。又、如來有十二勝妙功德，浄佛國土。爲利衆生，示十二濁。實唯一乘，分别説三。

### 詣嚴熾王品第四 

大薩遮詣王所也。

### 王論品第五 

薩遮爲嚴熾王説聖王法，及小王法。

### 請食品第六 

王請薩遮。

### 問罪過品第七 

王問智人亦有罪否，薩遮次第擧諸人過，并王過，及自過。

### 如來無過功德品第八 

薩遮爲王備演如來所有功德，所謂：三十二相，八十種好，大慈大悲，三念處，三不護，一切種智，十自在，三十七品，十力，四無所畏，十八不共法，及常無盡法身。

### 詣如來品第九 

薩遮與王，同來見佛。

### 説法品第十 

舍利弗與薩遮論見佛聞法事。佛爲薩遮發迹。

### 授記品第十一 

授薩遮大菩提記。

### 信功德品第十二

此經，文義俱暢，宣説世出世法，曲盡其妙，急宜流通。（知津）

### 異譯一種

#### ⑴【佛説菩薩行方便境界神通變化經】 

三卷，二萬多字。大藏第九册（三○○），劉宋· 中天竺三藏，求那跋陀羅譯。

與上經同。缺王論品。而於如來功德，亦有缺略。

## 六、 金剛三昧經

一卷，八品，一萬一千餘字。大藏第九册（三六五）。失譯人名。

### 序品第一 

佛於靈山，先説大乘一味真實法，即入金剛三昧，阿伽陀比丘説偈讚歎。

### 無相法品第二 

佛從三昧起，更宣一味法。解脱菩薩更請爲末世衆生宣説一味之法。

### 無生行品第三 

心王菩薩問得無生忍義。

### 本覺利品第四 

無住菩薩問轉入唵摩羅義。

### 入實際品第五 

大力菩薩問答。

### 真性空品第六 

舍利弗問答。

### 如來藏品第七 

梵行長者問答。

### 總持品第八 

地藏菩薩問答。並囑阿難受持。

### 註疏三種

#### ①【金剛三昧經論】 

三卷，約六萬餘字。大藏第三十四册（九六一）。唐· 新羅沙門元曉述。

四門分别：初、 述大意，次、 辨經宗，三、 釋題名，四、 消文義。

#### ②【金剛三昧經註解】 

四卷，近五萬字。卍續藏第五十五册。明· 會稽沙門圓澄註。

准天台大師，以五重玄義，用釋一經旨趣。

此經，以三種名，共目一經：一曰、攝大乘經，即是能攝；二曰、金剛三昧，即是法喻；三曰、無量義宗，即是所攝。

法身無相，爲萬法所宗，即中道義；解脱猛利，摧堅破惑，即妙有義；般若無知，無所不知，普含萬有，即真空義。進不至四，退不至二，祇目三名，是知此經以三德圓融爲名；顯秘密藏，作涅槃之先導也。

既具三名，何以獨名金剛三昧耶？答：破惑義顯，故以名之。

以本覺利行爲體。以真空實相爲宗。

他經以破疑蕩執爲用，此經不然，以無執可蕩，無疑可破，無化爲化，無修爲修，無得爲得，是此經之妙用。

他經以各善己味爲教相，此經不然，應是般若最後，法華當先，以二時不定爲教相。

#### ③【金剛三昧經通宗記】 

十二卷，約十萬字。卍續藏第五十五册。清天台山華頂沙門寂震述。

懸談十門：初、 教起因緣，二、 藏教分攝，三、 義理幽深，四、 法被機宜，五、 宗分體用，六、 教迹前後，七、 翻譯時代，八、 疏注感通，九、 解釋經題，十、 疏義通宗。

## 七、 大法鼓經

二卷，一萬三千餘字。大藏第九册（二九○）。劉宋· 中天竺沙門，求那跋陀羅譯。

佛在祇園，海衆雲集，説有非有法門。波斯匿王，擊鼓吹貝而來。佛言：我今當説大法鼓經。先命迦葉觀察衆會，堪聞與否；乃有百千萬億阿僧祇分聲聞、緣覺、初業菩薩、皆從座去；餘一切住。然後廣讚迦葉，命於此法少問其義，所謂如來常樂我浄，不般涅槃，一切衆生皆有佛性，無有三乘，實唯一乘。一切空經，是有餘説；惟有此經，是無上説。亦説化城、窮子等喻。次囑迦葉，於末世中，護持此法，迦葉辭謝不堪；佛言：迦葉！於我滅後，護持此法，有四十年；若至正法餘八十年時，惟一切世間樂見童子能持。

## 八、 佛説觀普賢菩薩行法經

一卷，六七六四字。大藏第九册（三八九）。劉宋· 罽賓沙門，曇摩密多，於揚州譯。

阿難、迦葉、彌勒，同問如來滅後修行大乘法要，佛爲説普賢觀門，及懺悔六根罪法。

此與法華普賢勸發品，相爲表裏。故智者大師法華懺儀，全宗此經。（知津）

### 法疏一種

#### ①【普賢觀經義疏】 

二卷，三萬餘字。卍續藏第五十五册。宋· 東掖沙門本如述，門人處咸續解。

絶妙人法爲名，開權顯實爲體，一乘圓觀爲宗，妙處滅障爲用，醍醐爲教相。

### 附懺儀

#### ①【 法華三昧懺儀】 

一卷。大藏第四十六册。隋· 瓦官寺沙門釋智顗，輒采法華、普賢觀經，及諸大乘經意，撰此法門，流行後代。

勸修第一 

方便第二 

正入道場方法第三

正修行方法第四 一、 嚴浄道場，二、 浄身，三、 三業供養，四、 奉請三寶，五、 讚歎三寶，六、 禮佛，七、 懺悔，八、 行道旋繞，九、 誦法華經，十、 思惟一實境界。

略明修證相第五

#### ②【法華三昧行事運想輔助儀】 

一卷。大藏同上。荆谿湛然大師，撰香花禮拜等偈，以便運想；及逆順十心，略懺文等。又撰：

#### ③【略法華三昧補助儀】 

一卷。

#### ④【禮法華經儀式】 

一卷。宋· 四明沙門知禮集。

# 涅 槃 門

## 一、 大般涅槃經

四十卷，十三品，三十三萬三千餘字。北涼· 中天竺沙門曇無讖譯。大藏第十二册（三六五）。

### 壽命品第一 

佛在拘尸那城力士生地、阿利羅跋提河邊、娑羅雙樹間。二月十五日，臨涅槃時，大聲普告衆生：若有所疑，今悉可問，爲最後問。面門放光，徧照十方。爾時，八十百千諸比丘，六十億比丘尼，一恒河沙菩薩，二恒河沙優婆塞，三恒河沙優婆夷，四恒河沙諸離車等男女大小，五恒河沙大臣、長者，六恒河沙諸王眷屬，七恒河沙諸王夫人，八恒河沙諸天女等，九恒河沙諸龍王等，十恒河沙諸鬼王，二十恒河沙金翅鳥王，三十恒河沙乾闥婆王，四十恒河沙緊那羅王，五十恒河沙摩睺羅伽王，六十恒河沙阿修羅王，七十恒河沙陀那婆王，八十恒河沙羅刹王，九十恒河沙樹林神王，千恒河沙持咒王，億恒河沙貪色鬼魅，百億恒河沙天諸采女，千億恒河沙地諸鬼王，千萬億恒河沙諸天子，十萬億恒河沙四方風神，十萬億恒河沙主雲雨神，二十恒河沙大香象王，二十恒河沙師子獸王，二十恒河沙諸飛鳥王，二十恒河沙水牛牛羊，二十恒河沙諸神仙人，一切蠭王，一切山神，海神，河神，皆悉集會。樹林變白，猶如白鶴。四天王，三十三天，乃至第六天，大梵天王，阿修羅王，所設供養，倍倍勝前，佛皆不受。魔王獻供，并護法咒；佛受其咒，不受其供。大自在天王，設供倍前；東方虚空等佛，遣無邊身菩薩來獻香飯，大地震動；南西北方諸佛世界，亦有無量無邊身菩薩，所持供養，倍勝於前。乃至毒蛇，及惡業者，一切來集。唯除摩訶迦葉、阿難二衆，阿闍世王及其眷屬。佛面所出光明，燿覆大衆。所應作已，還從口入。

純陀與同類十五人俱，願設最後供養，佛即許之。爲説二施果報無别：一者、受已得菩提，二者、受已入涅槃。純陀因大衆勸，説偈請佛住世，佛以偈答。純陀次答文殊，不應以如來法同於諸行。乃至既去辦供，地大震動。衆會哀請，佛慰諭之。令問所疑。並示秘密之藏，猶如∴字。略斥無常、苦、無我三修，無有實義。爲説勝三修法。又我所有無上正法，悉以付囑摩訶迦葉，當爲汝等作大依止。并説明醫禁乳用乳之喻。

次勸問戒律所疑，比丘再辭不堪，於是迦葉菩薩承佛神力，説偈問法。佛讚之曰：我初成道，有諸菩薩曾問是義；如是問者，則能利益無量衆生，次爲説菩提因業，得壽命長；佛視衆生，同於子想，愛念成就。諸毁禁者，囑令苦治，無有惡心。如來長壽，最爲第一，如彼醍醐，賊不能得。法性無滅，三皈無異。

### 金剛身品第二 

佛爲迦葉菩薩説如來身常住不壞，由於往昔護法因緣，今得成就是金剛身。

### 名字功德品第三 

釋大般涅槃名義。

### 如來性品第四 

分别開示四義：一、 自正，二、 正他，三、 能隨問答，四、 善解因緣義。迦葉菩薩言：世尊唯有密語，無有密藏，咸令衆生悉得知見。佛讚印之。次説百句解脱之義。次説四人爲世間依。次明魔説佛説經律種種差别之相。次明知常住者知四聖諦。次明四顛倒相。次説貧女金藏喻；塗乳洗乳喻；力士額珠喻；雪山樂味藥喻。次明方等經者猶如甘露，亦如毒藥；消則爲藥，不消爲毒。次明大乘無有三皈分别之相。次明無二之性即是實性。次説金鎞抉膜，示二三指之喻。又廣説十住菩薩見性少分之喻。又説夢語刀刀之喻。次明十四音，名曰字本；應離半字，善解滿字。次明二鳥雙遊之喻。次説月無出没半滿之喻；日出三時長短之喻。次廣説喻，明大涅槃經利益一切，唯不能益一闡提人。次説先陀婆一名四實之喻，以喻如來密語難解。次明自知有佛性者，名丈夫相。次爲文殊釋本無今有偈。

### 一切大衆所問品第五 

佛面放光照純陀身，受其供養。又化佛及僧，受諸大衆供養；説偈慰喻。次廣明一切契經有餘無餘之義。爲欲調伏諸衆生故，現身有疾，右脇而臥，如彼病人。

### 現病品第六 

迦葉菩薩勸佛起坐。放光徧照，利益一切；廣爲迦葉説祕密教，及説五人有病行處，所謂：四果、辟支。非如來也。

### 聖行品第七 

爲迦葉菩薩説五種行：一、 聖行，二、 梵行，三、 天行，四、 嬰兒行，五、 病行。復有一行是如來行，所謂大乘大涅槃經。次即廣明聖行，護戒如護浮囊，得四念處，住堪忍地，觀四聖諦，乃至住無畏地，得二十五三昧，壞二十五有。次答住無垢藏王菩薩，説從牛出乳喻。并説往昔捨身求半偈事。

### 梵行品第八 

爲迦葉菩薩説：住七善法，得具梵行：一、 知法—謂知十二部經，二、 知義，三、 知時，四、知足，五、 知自，六、 知衆，七、 知尊卑。復有梵行，謂慈悲喜捨。因即廣明如來慈善根力，令諸衆生見種種事。又爲重釋本有今無偈。又釋一切世間不知見覺、菩薩悉能知見覺義；於中廣明六念法門。次敘阿闍世王見佛之事。次結示：天行品者，如雜華説。

### 嬰兒行品第九 

不能起住來去語言，是名嬰兒。如來亦爾。

### 光明徧照高貴德王菩薩品第十 

佛告德王：修行大涅槃經，得十事功德：

- ㈠ 者、有五：一、 所不聞者而能得聞，二、 聞已能爲利益，三、 能斷疑惑之心，四、 慧心正直無曲，五、 能知如來祕藏。
- ㈡ 昔所不得而今得之，昔所不見而今見之，昔所不聞而今聞之，昔所不到而今得到，昔所不知而今知之。
- ㈢ 捨世諦慈，得第一義慈。
- ㈣ 有十事：一、 根深難可傾拔，二、 於自身生決定想，三、 不觀福田及非福田，四、 修佛浄土，五、 滅除有餘，六、 斷除業緣，七、 修清浄身，八、 了知諸緣，九、 離諸怨敵，十、 斷除二邊。
- ㈤ 有五事：一、 諸根完具，二、 不生邊地，三、 諸天愛念，四、 常爲天魔沙門刹利婆羅門等之所恭敬，五、 得宿命智。
- ㈥ 得金剛三昧。
- ㈦ 知四法，爲大涅槃近因：一、 親近善友，二、 專心聽法，三、 繫念思惟，四、 如法修行。
- ㈧ 除斷五事（五陰），遠離五事（五見），成就六事（六念），修集五事（知定、寂定、身心受快樂定、無樂定、首楞嚴定），守護一事（菩提心），親近四事（大慈大悲大喜大捨），信順一實（一道大乘），心善解脱（貪恚痴心永斷滅），慧善解脱（於一切法知無障碍）。
- ㈨ 初發五事，悉得成就：一、 信心，二、 直心，三、 戒，四、 親近善友，五、 多聞。
- ㈩ 修集三十七品，入大涅槃常樂我浄，爲諸衆生分别解説大涅槃經，顯示佛性。若四果、辟支、菩薩、信是語者，悉得入大涅槃。若不信者，輪廻生死。

### 師子吼菩薩品第十一 

佛告大衆：恣汝所問，吾當解説。師子吼菩薩請問：以何義故，名爲佛性？何故復名常樂我浄？若一切衆生有佛性者，何故不見？十住菩薩住何等法，不了了見？佛住何等法，而了了見？

佛讚其具二莊嚴，并細答釋。於中，具明觀十二緣智，凡有四種：下者得聲聞道，中者得緣覺道，上者住十住地，上上者得無上菩提。是故，十二因緣，名爲佛性；即第一義空，名爲中道，即名爲佛，名爲涅槃。

又、凡有心者，定當得成菩提，故説一切衆生悉有佛性。又不可以有退心故，言無佛性。若有修三十二相業因緣者，得名不退菩薩。

次明真修戒定慧相。次答拘尸那入涅槃之因。次答何等比丘莊嚴雙樹之問。次答涅槃無十相故，名爲無相（十相：色、聲、香、味、觸、生、住、壞、男、女）。時時修習定慧捨相，能斷十相。

次答成就十法，能見涅槃無相：一、 信心具足，二、 浄戒具足，三、 親近善知識，四、 樂於寂静，五、 精進，六、 念具足，七、 輭語，八、 護法，九、 供給同學，十、 具足智慧。

次明能修身戒心慧，是名智者，能令重業輕受。不修身戒心慧者名爲愚痴，能令輕業重受。

次説恒河七種人喻；衆盲觸象喻。次明菩薩當以苦行自試其心。次明大海有八不可思議，大涅槃經亦復如是。次答如來示同胎生之故。師子吼説偈讚佛。

迦葉菩薩品第十二 問善星比丘事，佛爲答之。問未來種種異説事，佛具釋之。又明：如是諍訟，是佛境界，非諸二乘所知。若人於是生疑心者，猶能摧壞無量煩惱；若於是中生決定者，是名執著。

次明斷善根者，非是下劣愚鈍之人；亦非天中及三惡道。次明佛性非有非無，亦有亦無。次明十二部經，或隨自意説，或隨他意説，或隨自他意説。次説恒河七衆生喻。次説：佛性常故，非三世攝；虚空無故，非三世攝。次明修無常等十想者，能得涅槃。迦葉菩薩以偈讚佛。

### 憍陳如品第十三 

世尊告憍陳如：色是無常，因滅是色，獲得常住解脱之色。受、想、行、識亦爾。苦、空、無我、不浄亦爾。若離佛法，無有沙門及婆羅門；亦無沙門婆羅門法。爾時，外道聞已，瞋恚，共往阿闍世王所，求與瞿曇論議。王與外道同來佛所，先答闍提首那婆羅門問，度令出家證果。次答婆私吒梵志問，亦令證果，即入涅槃。次答先尼梵志問，善來得果。次答迦葉梵志問，出家五日而證四果。次答富那梵志問，善來得果，次答清浄梵志問，出家十五日後，得阿羅漢。次答犢子梵志問，出家十五日後，得於初果；復來問法，佛爲説奢摩他，毘婆舍那；聞已、修習，得阿羅漢。寄謝於佛，入般涅槃。次答納衣梵志問，善來得果。次答弘廣婆羅門問，并因憍陳如答，發廣大心；佛爲發迹顯本。次明阿難具足八種不可思議，勅文殊師利以咒攝歸，命其往語須跋陀梵志，尋來見佛，問答實相深義，大衆獲益無量，須跋得證四果。（以上皆録知津。）

## 二、 南本大般涅槃經

三十六卷，二十五品，約二十餘萬字。大藏第十二册（六○五）。北涼· 曇無讖三藏譯。劉宋· 沙門釋慧觀，同謝靈運再治。

此部，文更精練，章安尊者依此作疏。

大般涅槃經南北本品目對照表

| 北 本 品 目    | 卷 次     | 南 本 品 目      | 卷 次     |
| -------------- | --------- | ---------------- | --------- |
| 壽命品第一     | 一        | 序品第一         | 一        |
|                | 二        | 純陀品第二       | 二        |
|                |           | 哀歎品第三       | 二        |
|                |           | 長壽品第四       | 三        |
| 金剛身品第二   | 三        | 金剛身品第五     | 三        |
| 名字功德品第三 | 三        | 名字功德品第六   | 三        |
| 如來性品第四   | 四—五     | 四相品第七       | 四—五     |
|                | 六        | 四依品第八       | 六        |
|                | 七        | 邪正品第九       | 七        |
|                |           | 四諦品第十       | 七        |
|                |           | 四倒品第十一     | 七        |
|                |           | 如來性品第十二   | 八        |
|                |           | 文字品第十三     | 八        |
|                |           | 鳥喻品第十四     | 八        |
|                |           | 月喻品第十五     | 九        |
|                |           | 菩薩品第十六     | 九        |
| 大衆問品第五   | 十        | 大衆問品第十七   | 十        |
| 現病品第六     | 十一      | 現病品第十八     | 十        |
| 聖行品第七     | 十一—十四 | 聖行品第十九     | 十一—十三 |
| 梵行品第八     | 十五—二○  | 梵行品第二十     | 十四—十八 |
| 嬰兒行品第九   | 二○       | 嬰兒行品第二十一 | 十八      |
| 德王品第十     | 二一—二六 | 德王品第二十二   | 十九—二四 |
| 師子吼品第十一 | 二七—三二 | 師子吼品第二十三 | 二五—三○  |
| 迦葉品第十二   | 三三—三八 | 迦葉品第二十四   | 三一—三四 |
| 憍陳如品第十三 | 三九—四○  | 憍陳如品第二十五 | 三五—三六 |

