## 三、 佛説阿彌陀經

一卷，一八五七字。大藏第十二册（三四六），中藏第一輯第三集（線裝第二十册）。此經流通最廣，版本甚多，今不具録。姚秦、三藏法師鳩摩羅什譯。

佛在祇園，與比丘、菩薩、諸天大衆俱。無問自説，告舍利弗，稱讚西方極樂世界阿彌陀佛不可思議依正功德，勸人發願求生，但以執持名號爲行；復引六方各恒沙諸佛，出廣長舌，勸信流通。今時叢席，皆奉之爲晚課。真救世神寶，圓頓上乘也。

異譯一種

### ⑴【 稱讚浄土佛攝受經】 

大藏同上（三四八），中藏亦同上。一卷，四○七五字。唐· 玄奘三藏譯。與上經同，而有十方佛勸信。

註疏二十八種

### ①【 阿彌陀經義記】 

一卷，近二千字。大藏第三十七册（四○六）。卍續藏第三十三册，係經疏會本。

隋· 天台智者大師説，門人灌頂記。

- 第一、釋名，從人標稱；依教修習，往生彼國。
- 第二、辨體，法性真如，諦心觀察，證常樂果。
- 第三、宗致，浄土機緣，妙樂莊嚴，化像迎攝。
- 第四、力用、破除愛見，五住塵勞，正習俱盡。
- 第五、 教相，帶别、兼通，生熟醍醐，總爲教相也。

釋一日七日一心不亂得往生云：今不以時日爲多少，特用心厚薄耳。若能七日一心不亂，其人命終，阿彌陀佛以宿願力，化佛迎接，心不顛倒，即得往生。何以故？臨終一念，用心懇切，即當得去也。

### ②【阿彌陀經義述】 

一卷，四千餘字。唐· 沙門慧浄述。

經分三分：一、 從如是至現在説法爲序分；無量諸天大衆俱以上爲通序，佛告舍利弗至今現在説法爲别序。二、 彼土何故名爲極樂下，至是爲甚難爲正宗分。三、 佛説此經已至經訖爲流通分。

### ③【阿彌陀經疏】 

一卷，二萬餘字。唐· 慈恩寺基法師撰。

註文之初，略申七意：一、 敘佛身，二、 敘其土，三、 敘不退轉，四、 敘偏讚之心，五、 敘體性，六、 敘部類宗趣，七、 判釋文義。

### ④【阿彌陀經通贊疏】 

三卷，二萬餘字。唐· 大慈恩寺沙門窺基撰。

六門料簡：一、 總敘原由，二、 别明宗旨，三、 彰經體用，四、 翻譯時人，五、 論於頓漸，六、 正釋經文。

此經，乃三乘妙旨，衆聖要樞，出生死之鴻源，證真常之疾路。

此經，慈恩基師所撰有二：一名通贊疏，一單名疏；二疏互有出没，影發經義，猶一室兩燈，照物愈明，豈可偏廢？（日僧典壽跋）

### ⑤【佛説阿彌陀經疏】（海東疏） 

一卷，三千餘字。唐· 海東新羅國沙門元曉述。

三門分别：一、 述大意，二、 釋經宗致，三、 入文釋。

明修因中，以發菩提心爲往生正因，執持名號爲助因。

### ⑥【佛説阿彌陀經義疏】 

一卷，八千餘字。宋· 孤山沙門智圓述。

二土果人爲名，方等實相爲體，信願浄業爲宗，捨苦得樂爲用，生酥大乘爲教相。

小善，謂等閑發願，散亂稱名；多善，謂執持名號，要期日限。以六方讚歎爲流通，謂佛勸流通。

### ⑦【佛説阿彌陀經義疏】 

一卷，近一萬字。宋· 靈芝元照律師述。

以上七種，大藏第三十七册。卍續藏第三十三册。唯卍續藏缺海東疏，而靈芝義疏則會入聞持記。

一乘極唱，終皈咸指於樂邦；萬行圓修，最勝獨推於果號。良以，從因建願，秉志躬行，歷塵點劫，懷濟衆之仁；無芥子地，非捨身之處。悲智六度，攝化以無遺；内外兩財，隨求而必應；機興緣熟，行滿果成；一時圓證於三身，萬德總彰於四字。是以，知識廣讚，感獄火化爲涼風；善友教稱，見金蓮狀同杲日；八十億劫之重罪，廓爾煙消；十萬億刹之遐方，倐如羽化。

嗟乎！識昏障厚，信寡疑多；貶浄業爲權乘，嗤誦持爲粗行。豈非躭湎朽宅，自甘永劫之沉迷；悖戾慈親，深痛一生之虚喪！

須信：非憑他力，截業惑以無期；不遇此門，脱生死而無路！聞持頗衆，正協於時緣；著述雖多，鮮窮於要旨。盡毫端而申釋，敢斅前修；舒舌相以讚揚，誓同諸佛！太虚可際，鄙志奚窮；敬勉同舟，深崇此道矣！（序）

將釋此經，先以義門括其綱要，始可入文釋其義趣。義門中，以教、理、行、果四法，各分通别，以括其要。

今經專示持名之法，正是經宗。括束經文，且爲五例：一、 心起忻厭，厭苦忻樂；二、 身須西向，正立合掌；三、 克期日限，一日七日；四、 繫心佛境，專一不亂；五、 期死無退，決誓求脱。若此稱名，下至十念，尚得往生，況一日七日乎！

以執持名號爲多善根多福德；以襄陽石碑經本爲證。

先須斂念，面向西方，合掌正身；遥想彼佛，現坐道場，依正莊嚴，光明相好；自慨此身，久沉苦海，漂流生死，孤露無依；譬如嬰兒，墮在坑穽，叫呼父母，急救危亡；一志依投，懇求解免；聲聲相續，念念不移。雖復理事行殊，定散機異；皆成浄業，定得往生。

### ⑧【阿彌陀經義疏聞持記】 

三卷，三萬餘字。宋· 沙門戒度記。釋靈芝義疏。

### ⑨【阿彌陀經句解】 

一卷，一萬餘字。元· 越溪沙門性澄解。

此經以單人爲名，實相爲體，勸修行願爲宗，捨苦得樂爲用，生酥大乘爲教相。

此經，自唐訖宋，慈恩、孤山、浄覺、靈芝，皆有疏記；古崖新師復有集註；義釋備矣！猶慮道俗未暇詳覽，自惟衰耄，去日非遥，輒取優長，分文句解，與衆結往生緣；匪獵名也。（後敘）

### ⑩【阿彌陀經略解】 

一卷，一萬多字。明· 吴郡沙門大佑述。以上三種，卍續藏第三十三册。古師疏記多種；今欲從略，以便初機，故兹别出，各從其志。五玄釋題，準孤山疏。是故舍利弗汝等皆當信受我語下，爲流通分。

### 11【阿彌陀經略解圓中鈔】 

二卷，五萬餘字。卍續藏第九十一册。明· 天台幽溪沙門傳燈鈔。釋大佑法師略解。

### 12【阿彌陀經疏鈔】 

疏鈔四卷，事義、問辯各一卷，共六卷，十三萬餘字。卍續藏第三十三册。

明· 古杭雲棲寺沙門袾宏（蓮池大師）述。

釋經十門：一、 教起所因，二、 藏教等攝，三、 義理深廣，四、 所被階品，五、 能詮體性，六、 宗趣旨歸，七、 部類差别，八、 譯釋誦持，九、 總釋名題，十、 别解文義。

一心不亂，爲一經要旨。詳明事一心、理一心之義。難信之法中，闡明十種難信之義。

### 13【阿彌陀經疏鈔演義】 

四卷，十二萬餘字。卍續藏第三十三册。明· 雲棲古德法師演義。

### 14【阿彌陀經疏鈔擷】 

一卷，一萬餘字。卍續藏第九十一册。清· 徐槐廷擷。雖擷雲棲疏鈔，却又分經爲十二分：法會衆證分第一，佛土依正分第二，寶樹蓮池分第三，天人供養分第四，禽樹演法分第五，佛德無量分第六，往生發願分第七，修持正行分第八，同讚勸信分第九，聞法信願分第十，互讚感發分第十一，流通普度分第十二。

### 15【阿彌陀經已決】 

一卷，四千餘字。卍續藏第三十三册。明· 吴門北禪寺沙門大惠釋。

### 16【阿彌陀經要解】 

一卷，一萬餘字。大藏第三十七册。清· 西有沙門蕅益智旭解。

“原夫 諸佛憫念羣迷，隨機施化，雖歸元無二，而方便多門。然於一切方便之中，求其至直捷、至圓頓者，則莫若念佛求生浄土。又於一切念佛法門之中，求其至簡易、至穩當者，則莫若信願專持名號。是故，浄土三經，並行於世；而古人獨以阿彌陀經列爲日課，豈非有見於持名一法，普被三根；攝事理以無遺，統宗教而無外，尤爲不可思議也哉！

古來註疏，代不乏人；世遠就湮，所存無幾。雲棲和尚著爲疏鈔，廣大精微；幽溪師伯述圓中鈔，高深洪博；蓋如日月中天，有目皆覩！

特以文富義繁，邊涯莫測；或致初機淺識，信願難階。故復弗揣庸愚，再述要解。不敢與二翁競異，亦不必與二師強同。譬如側看成峯，横看成嶺；縱皆不盡廬山真境，要不失爲各各親見盧山而已。”（序）

此經以能説所説人爲名。實相爲體。以信願持名爲修行之宗要；非信不足啓願，非願不足導行；非持名妙行，不足滿所願而證所信。以往生不退爲力用。此是大乘菩薩藏攝。

爾時佛告至現在説法，爲發起序。正宗分三：一、 廣陳彼土依正妙果以啓信，二、 特勸衆生應求往生以發願，三、 正示行者執持名號以立行。得生與否，全由信願之有無；品位高下，全由持名之深淺。以六方佛讚以下爲流通分。

菩提正道名善根，即親因；種種助道，施、戒、禪等名福德，即助緣。聲聞緣覺菩提，善根少；人天有漏福業，福德少；皆不可生浄土。唯以信願執持名號，則一一聲，悉具多善根福德。散心稱名，福善亦不可量，況一心不亂哉！

念佛有事持、理持，一心亦分事理，詳於本文。

後跋云：舉筆於丁亥九月廿七，脱稿於十月初五，凡九日告成。時年四十有九。

### 17【阿彌陀經要解便蒙鈔】 

三卷，九萬餘字。卍續藏第九十一册。清· 紅螺沙門達默造鈔。

### 18【阿彌陀經要解親聞記】 

一厚册。民國· 寶静法師講。見寶静法師全集。

### 19【阿彌陀經要解講義】 

一厚册。民國· 圓瑛法師講。法彙第十一册。

### 20【阿彌陀經略解】 

一卷，五千餘字。鼓山木版。清· 閩鼓山西真比丘道霈述。

依雲棲疏鈔，略其要義，直釋本經。間亦附以己意，而終不悖師宗。俾閲者展卷瞭然，通其脉絡，得其綱領；然後對諸疏鈔，以資博識，以堅正信。

### 21【 阿彌陀經略註】 

一卷，一萬餘字。卍續藏第九十一册。清· 慈雲沙門續法録註。摘録雲棲疏鈔，題名略註。

### 22【阿彌陀經注】 

一卷，一萬餘字。卍續藏第九十一册。清· 鄭澄德、澄源註。

### 23【阿彌陀經約論】 

一卷，二千餘字。卍續藏第三十三册。清· 彭際清述。

略開四分：一、 明經中要領，二、 明往生利益，三、 别申問答，四、 説偈廻向。

是經，以一心爲宗，以持名爲行，以信願爲導，以不退爲程，以無上菩提爲究竟。

### 24【阿彌陀經直解正行】 

一卷，三萬餘字。卍續藏第三十三册。清· 秀水沙門了根纂註。

雲棲疏鈔，高妙精深，初學難了。了根不揣愚昧，手緝易曉浄土語，兼採龍舒浄土文句，並録諸師貽訓，集成一部，名曰直解正行。間參以臆説，俾登高行遠，先爲卑邇説法，覽者易於通嘵。（後跋）

### 25【阿彌陀經摘要易解】 

一卷，一萬餘字。卍續藏第九十一册。清· 天寧沙門真嵩述。

今此易解，無非爲初學生信，持名之助耳。

### 26【阿彌陀經講義】 

一册。民國圓瑛法師講。法彙第十二册。

### 27【阿彌陀經講記】 

一册。民國· 慈舟大師講。

### 28【阿彌陀經講要】 

民國· 太虚大師講。虚大師全書第二十九册。

懸論：一、 釋名題。二、 提教綱，約教理行果。三、 顯經宗：以彌陀佛土爲體，往生不退爲宗，信願行爲用。

## 四、 拔一切業障根本得生浄土神咒

五十九字，一十五句。劉宋· 天竺三藏求那跋陀羅譯。原註云：出小無量壽經。今皆附於阿彌陀經後。簡稱“往生呪”。

## 五、 阿彌陀鼓音聲王陀羅尼經

一卷，一千餘字。大藏第十二册（三五二），中藏第一輯第四集（線裝第二十六册）。失譯人名。

佛在瞻波大城，爲諸比丘説阿彌陀佛父、母、子、侍者、上首、及魔等名，次説神呪。十日修行，必生彼國。

## 六、 後出阿彌陀佛偈

十四偈，二八○字。大藏同上（三六四），中藏第一輯第三集（線裝第二十册）。失譯人名。偈讚往生彌陀浄土之勝妙。後附“阿彌陀佛説呪”即往生呪。

## 七、 佛説觀無量壽佛經

一卷，七千餘字。大藏同上（三四○），中藏同上。劉宋· 西域沙門畺良耶舍譯。

佛在耆闍崛山。韋提希夫人，被子（阿闍世）幽禁，哀請世尊説生浄土之法，佛示以三種浄業，十六觀門。

註疏十五種

### ①【 觀無量壽經義疏】 

二卷，近二萬字。大藏第三十七册（一七三），卍續藏第三十二册（經疏合刻）。隋· 浄影寺沙門慧遠撰。

此經開首，先知五要：一、 須知教之大小，此經乃是菩薩藏收。二、 須知教局漸頓：小教名局；大從小入，目之爲漸；大不由小，目之爲頓。此經是頓教法輪；爲凡夫説，不從小入，故知是頓。三、 須知宗趣，此經以觀佛三昧爲宗。四、 須知經名不同，此經，人法爲名，佛、是能説人，觀無量壽，是法。五、 須知説人差别，五種人中，此是佛説。

### ②【觀無量壽經義疏】 

一卷，一萬餘字。大藏第三十七册（二三三），卍續藏第三十二册。隋· 沙門吉藏撰。

六門明義：序王第一，簡名第二，辨宗體第三，論因果第四，明浄土第五，論緣起第六。

### ③【佛説觀無量壽佛經疏】 

一卷，一萬餘字。大藏第三十七册（一八六）。隋· 天台智者大師説。

夫、樂邦之與苦域，金寶之與泥沙；胎獄之望華池；棘林之比瓊樹。誠由心分垢浄，見兩土之昇沈；行開善惡，覩二方之粗妙。喻形端則影直，源濁則流昏。

故知：欲生極樂國土，必修十六妙觀；願見彌陀世尊，要行三種浄業。

然、化因事漸，教藉緣興，是以，闍王殺逆，韋提哀請；大聖垂慈，乘機演法：曜玉相而流彩，聳珍台而顯瑞；雖廣示珍域，而宗歸安養；使末俗有緣，遵斯妙觀。

落日懸鼓，用標送想之方；大水結氷，實表瑠璃之地；風吟寶葉，共天樂而同繁；波動金渠，將契經而合響。觀肉髻而瞻侍者；念毫相而覩如來。及其瞑目告終，上珍台而高踊；文成印壞，坐金蓮而化生。隨三輩而横截，越五苦而長騖。可謂微行妙觀，至道要術者哉！

此經、心觀爲宗，實相爲體。所言佛説觀無量壽佛者：佛是所觀勝境，舉正報以收依果，述化主以包徒衆；觀雖十六，言佛便周。生善滅惡爲經力用。大乘方等教攝。

### ④【觀無量壽佛經疏妙宗鈔】 

六卷，五萬餘字。大藏第三十七册（一九五）。宋· 四明沙門知禮述。卍續藏第三十二册，經疏鈔會本，日東沙門實觀分會，作五卷。

### ⑤【觀無量壽佛經融心解】 

一卷，三千餘字。大藏第四十六册（八六五），卍續藏第三十二册。宋· 四明沙門知禮述。出四明教行録。答學者觀經疏鈔問九則。

### ⑥【釋觀無量壽佛經記】 

一卷，一萬餘字。卍續藏第三十二册。唐· 沙門法聰撰。釋智者大師觀經疏。

### ⑦【 觀無量壽佛經疏】（四帖疏） 

四卷，五萬餘字。大藏第三十七册（二四五），卍續藏第三十二册。唐· 善導大師集記。

先作七門料簡：

- 第一、 先標序題 仰惟 釋迦此方發遣，彌陀即彼國來迎；彼唤此遣；豈容不去？唯可勤心奉法，畢命爲期，捨此穢身，即證彼法性之常樂。
- 第二、 釋題名。
- 第三、 辨釋宗旨不同，教之大小 此經，以觀佛三昧爲宗；亦以念佛三昧爲宗。一心廻願往生浄土爲體。菩薩藏收，頓教所攝。
- 第四、 辨説人差别 此經，是佛自説—佛在王宫，爲韋提等説。
- 第五、 料簡定散兩門 前十三觀爲定善，三福、九品爲散善。
- 第六、 和會經論相違，廣施問答，釋去疑情 有六：
  - ㈠ 先就諸師解九品義—諸師以上上品是四地至七地菩薩，上中品是初地至四地，上下品是種性已上至初地，上三品，皆是大乘聖人生位。次、中上品是三果人；中中是内凡；中下是世善凡夫，厭苦求生；此三唯是小乘聖人。下三品，是大乘始學凡夫，隨過輕重，共分三品。
  - ㈡ 即以道理來破之。破諸師説，謂：此等人（指上三中三六品之人），三塗永絶，四趣不生；更復何憂，乃藉韋提，請求生路？然、諸佛大悲，於苦者，心偏愍念常没衆生，是以勸生浄土。亦如溺水之人，急須偏救；岸上之者，何用濟爲？以斯文證，故知諸師所判，義同前錯。
  - ㈢ 重舉經文返對破。引經一一對破前説。據經上下文意，總是佛去世後，五濁凡夫；但以遇緣有異，致令九品差别。何者？上三品人，是遇大凡夫；中三品人，是遇小凡夫；下三品人，是遇惡凡夫。今以一一出文顯證，欲使今時善惡凡夫，同沾九品，生信無疑，乘佛願力，悉得生也。
  - ㈣ 出文顯證。
  - ㈤ 會通别時意。
  - ㈥ 會通二乘種不生義。（往生論云：大乘善根界，等無譏嫌名，女人及根缺，二乘種不生。今爲會通。）
- 第七、料簡韋提聞佛正説得益分齊。

然，行有二種：一者、正行，二者雜行。正行者：一心專讀誦此觀經、阿彌陀經、無量壽經等；一心專注思想觀察憶念彼國二報莊嚴；若禮、即一心專禮彼佛；若口稱，即一心專稱彼佛；若讚歎供養，亦然；是名爲正。又此正中，復有二種：一者、一心專念彌陀名號，行住坐臥，不問時節久近，念念不捨者，是名正定之業，順彼佛願故。若依禮誦等，即名爲助業。除此正助二行之外，自餘諸善，悉名雜行；雖可廻向往生，終名疏雜之行也。

行者當知：若欲學解，從凡至聖，乃至佛果，一切無碍，皆得學也。若欲學行者，必藉有緣之法，少用功勞，多得益也。

### ⑧【觀無量壽佛經義疏】 

三卷，三萬餘字。大藏第三十七册（二七九）。宋· 靈芝沙門元照撰。

諸師著撰，各尚所宗，後進披尋，莫知攸往。由是參詳名理，讎校古今，摭取優長，芟除繁瑣。述而不作，何敢侮於前修？統之有宗，庶可貽於來學。文從簡易，意在修治。

義門有四：一、 教興來致，二、 攝教分齊，三、 辨定宗旨，四、 料簡異同。

### ⑨【 觀無量壽經義疏正觀記】 

三卷，五萬餘字。卍讀藏第三十三册。宋· 四明沙門戒度，釋靈芝觀經義疏。

### ⑩【觀無量壽佛經扶新論】 

一卷，一萬餘字。卍續同上。宋· 拙庵戒度述。

台宗山家宗匠因公法師作輔正解，破靈芝觀經新疏（即義疏），謂新疏作者，越學經宗，滅裂天台時教。戒度法師作扶新論，評論輔正，其理甚明，使新疏重光，後昆有託，豈曰小補？

### 11【 觀無量壽佛經圖頌】 

一卷，約五千餘字。卍續藏第三十三册。明· 幽溪傳燈大師作頌。藏中有頌無圖。

### 12【觀無量壽佛經直指疏】 

二卷，三萬多字。卍續藏第九十一册。清· 慈雲沙門續法集。

釋經十門：一、 教起因緣，二、 藏乘分攝，三、 辨定時會，四、 教義分齊，五、 所被機宜，六、 能詮體性，七、 宗趣通局，八、 翻譯傳授，九、 總釋名題，十、 别解文義。

### 13【觀無量壽佛經約論】 

一卷，五千餘字。卍續藏第三十三册。清· 彭際清居士述。

此經、雖屬漸門，亦攝頓教；雖明權乘，尤尚圓修。問：天台謂此經爲頓，今以爲漸，何也？答：約化儀論，唯華嚴屬頓，餘俱屬漸。此經，方等所收，是漸，非頓。又、諸經中，純談實相爲頓，曲施方便爲漸；漸即屬權，頓乃名實。然、漸中有頓，權中有實；但了一心，更無餘法。天台所判，故有深旨。

### 14【觀經疏鈔演義】 

一册。民國· 諦閑大師撰。諦閑大師遺集第四册。

此經、天台聖祖疏於前，四明尊者鈔於後。疏中隱義，鈔而發之。將三觀之旨，和盤托出。義無餘藴。歷五百餘年矣。鈍根學者，每興汪洋之歎。余於是，將疏中科釋，移註文下；鈔中過詳者，折衷要言，略加竊謂。俾初學者，得易以入手，遂命名爲疏鈔演義云爾。

### 15【 觀無量壽佛經釋論】 

一册，民國· 桐城吕碧城述。導言分第一，通釋分第二—釋名、出體、正宗、明相、致用，釋義分第三及註分第四，抉擇分第五。

浄土三經，廣略各異。大本賅史迹綱要，小本開簡便法門。觀經則長短適中，文情並茂，此殊勝者一。大本開宗發源，令未知者得知；小本稱讚勸導，令未信者起信；觀經則詳於教授，令已信者實習，此其殊勝者二。以唯識之理，闡樞密之藏；佛學精采，於焉獨寄，此其殊勝者三。……顧宏浄土宗只重小本，而法相宗特取六經十一論，皆未及此經，致其勝義湮鬱，不獲爲浄業行人所利用，予獨惜之！發潛抉晦，請自隗始。