## 二○一、 大佛頂如來密因修證了義諸菩薩萬行首楞嚴經

十卷，六二○二七字。大藏第十九册（一○五）。唐· 神龍元年（七○五）五月廿三日，中天竺沙門，般剌密諦，於廣州制止道場譯出。

阿難示墮摩登伽難，佛放頂光説呪，勅文殊將呪往護，提奬來歸，啓請大法。佛爲先開圓解，次示圓行，次明圓位；乃至精研七趣，詳辨陰魔。

蕅益大師云：“此宗教之司南，性相之總要，一代法門之精髓，成佛作祖之正印也。”豈局限於密部？以故，方等部經閲完之後，即閲此經及古今註疏。

註疏五十四種

### ①【首楞嚴義疏注經】 

二十卷，約二十五萬字。大藏第三十九册（八二三），卍續藏第十六册。宋· 長水沙門子璿集。

釋經十門分别：一、 教起因緣，二、 藏乘分攝，三、 教義分齊，四、 所被機宜，五、 能詮體性，六、 所詮宗趣，七、 教迹前後，八、 傳譯時年，九、 通釋名題，十、 别解文義。

教迹前後者：佛説此經，非謂一時頓説，説必前後，集者約類總爲一部。謂佛初説，匿王在座，敘外致疑，破彼斷見；後至阿難疑問七趣，舉瑠璃王誅釋種姓，善星比丘妄説法空，二俱生身陷入地獄。瑠璃豈非匿王之子？王死爲嗣，方誅瞿曇。豈有事之未形而預致問耶？故知此經非一時説。

若以文義往定，即法華後，涅槃前也。經文明指耶輸受記，持地證經；以義往推：序歎聲聞，非約小行，應身無量，度脱衆生，法華已前，無此歎故；聲聞入實，法華已前，亦無顯露，今經有故。各説圓通，諸小乘者皆序本時，或述今遇，盡證圓妙；法華前無，應知在後。然又不唱入滅之期，定涅槃前。二經同部，此經居中，俱醍醐味，無所疑也。

經分三分：一序分，二正説分，三流通分。

正説分三：㈠ 阿難悲恨請修三昧，㈡ 同時大衆俱欲欽聞，㈢ 如來乘機廣爲開演，又分七：一顯如來藏心，二明修行方便，三辨離魔業行，四示位地階差，五出聖教名殊，六辨趣生因果，七陳禪那境界。

### ②【首楞嚴經義疏釋要鈔】 

六卷，約十二萬餘字。卍續第十六册。宋· 長水沙門懷遠録。

義疏者，蓋直以一家要義而消經也。流通雖久，而鈔闕焉。先師所作，若文若義，焕猶日月，何俟于記？以後學猶昧，乃不得已，集成鈔文六卷，既釋疏之要義，故以釋要命題。

### ③【 楞嚴經集註】 

十卷，約二十七萬餘字。卍續第十七册。宋· 北峰沙門宗印釋題，北峰四世孫本無（思坦）集註。

釋題五玄：人法爲名，常住真心爲體，圓通妙定爲宗，反妄歸真爲用，上妙醍醐爲教相。

釋題引用：孤山、吴興、可觀、雲間、長水、栢庭諸家疏釋。

集註引用：興福、資中、檇李、真際、孤山、吴興、長水、道歡、補遺、纂註、釋要諸疏。

正宗大科分六：初、依常住真心以開圓解，二、 依常住真心以起圓行，三、 依正助兩行以分圓位，四、 承三法既備問名受持，五、 因釋餘疑廣辨七趣，六、 無問自説預明禪境。

### ④【楞嚴經熏聞記】 

五卷，十三萬餘字。卍續第十七册。宋· 吴興沙門仁岳述。

“予集解經畢累載，覆讀，來學相繼，似有緣於此經乎？所患前解文節尚疎，將恐後昆義路猶壅，更欲補助，爲之乎記。（宋仁宗）慶曆四年（一○四四），赴請永喜，住西山蘭若。初講法華；至五年，復講斯典。林泉既僻，香火多暇，因是捉筆以酬先志。記成，凡數萬言，析爲五卷。庶記者聽者，不忘圓通簡要之道，故題曰熏聞。”

### ⑤【首楞嚴經義海】 

三十卷，約二十三萬餘字。中華藏第二輯線裝第十四册。集：長水、泐潭、吴興、三家註疏而成。宋· 福唐沙門咸輝，排經入注。

### ⑥【楞嚴經箋】 

二十卷，二十餘萬字。卍續藏第八八、八九册。宋· 沙門可度箋。

### ⑦【楞嚴經合論】 

十卷，約十三萬餘字。卍續第十八册。宋· 洪覺範禪師造論。東吴沙門正受會合。

### ⑧【楞嚴經要解】 

二十卷，十五萬餘字。宋· 温陵沙門戒環解。卍續第十七册。

開釋科三：初、通釋經題，二、 通敘科判，三、 正釋經文。

楞嚴自唐至宋，科判疏釋，十有餘家。……其科經，皆執：匿王、瑠璃異代，謂非一會頓説。其判教，皆局持地、耶輸等事，而斷爲法華之後。愚竊疑焉。請先質之。

夫夜壑負趨，速於反掌；匿王代謝，可唯旦暮。而楞嚴法會，自夏徂冬。此不應執異王疑異會也。

法華，自灯明已還，諸佛無時不説，菩薩無時不證；持地既曰“聞諸如來宣妙蓮華”，豈止釋迦歟？

經稱摩登由神呪力，消其愛欲；與耶輸同悟宿因，或得出纏，或蒙授記。若執授記爲法華之事，則靈山會上當有摩登，乃可言同。且曰“由神呪力”，灼非法華。況有道記、果記之異；疑今經所言，道記耳，非法華果記也。此又不應局授記而定先後也。

經言“最後垂範”者，彼乃結辯魔文，當第十卷末，實楞嚴法會最後，非臨滅之最後也。

舊引多説，不可縷疏，皆未足爲科判準繩。科判失準，則理義自差。

今准吾 佛設教之序，未知其可也。請陳管見：

夫法王説法，有條不紊，初説一乘頓教以立本，即華嚴也；次説三乘漸教以逗機，即阿含、方等、般若也；後説一乘圓教以顯實，即法華也。

楞嚴，即般若、法華之中，實大乘終極之教。故如來密因、菩薩萬行，修證之法，一切畢竟，自此已往，無復進修，直造一乘圓妙之道。故法華會上，更無地位之説；純談妙法，隨根印可，授記作佛而已。蓋出興大事，於法華，至矣，盡矣，不可有加矣！法華之後，便説涅槃，扶律談常而終焉。……正宗分五：初、經初至四卷中，爲見道分；二、 四卷中至七卷末，爲修道分；三、 七末至八中，爲證果分；四、 八中，列示經名，結顯大旨，爲結經分；五、 八中至經盡，爲助道分。

### ⑨【 大佛頂首楞嚴經會解】 

二十卷，約十七萬餘字。中華藏第二輯，線裝第二十六册。元· 師子林沙門惟則會解。

會解引：興福、資中、真際、檇李、長水、孤山、吴興、泐潭、温陵，九家之解，附己爲十，而成此著。

### ⑩【首楞嚴經纂註】 

十卷，約十萬餘字。卍續藏第九十册。明· 檇李沙門真界纂註。

序云：“……余始窺會解，頗信於佛旨無遺；久翫經文，漸覺於聖心未盡。潛神默究，稍獲端倪。由是，搜諸家之章疏，纂衆解之精微，明宗趣而辯異同，會問答而申明隱略；其猶捧土何增萬仞，掬水豈益九淵？不揆闇短，妄擬會通，採集群言，目爲纂註。……”

瞿序云：“註之得於長水、温陵者，十之七；得於泐潭、孤山、諸家者，十之二；得於上人之獨見者，十之一。諸師名號不復録；以融而爲一，則經旨脉絡相屬，讀者爲便。且諸師所説，世習見之，讀可自見也。此上人所語予者。”

正宗分五，全同温陵。蒙鈔謂其爲會解枝流。

### 11【楞嚴經精解評林】 

三卷，約十萬餘字。卍續藏第九十册。明· 太史焦竑纂。

焦竑，明· 江寧人。字弱侯，號澹園。博極群書，善爲古文，典正馴雅，卓然名家。萬曆中，殿試第一，官翰林修撰。明史經籍志，即出其手。

纂集長水、孤山、温陵諸家而成。亦是會解枝流。此爲儒士釋楞嚴之一。

### 12【楞嚴經説約】 

一卷，一萬餘字。卍續第八十九册。明· 淮海居士陸西星述。

> “説約引語……晚討竺墳，刳心健相；質成魯誥，自信同源。……儒門宗旨，何異西來？乃緇衣之流，專爲密藏，始自左於吾儒；互有諍論，豈其然乎？……是目也：剪去枝葉，直露本根；會筆受之旨趣，獨取衷於環師。……至約在我，而言説可以盡捐。如來有所説法不？予欲無言。知者不言也。此無説之説，約中之至約者。三教聖人，曾二語哉！”

分三十品，約示經義。

### 13【楞嚴經述旨】 

十卷，約六萬餘字。卍續同上。明· 陸西星述。

楞嚴述旨：述覺皇之旨，重宣其義而説之也。此爲儒士解楞嚴之二。

### 14【楞嚴經宗通】 

十卷，約二十八萬餘字。卍續藏第二十五册。明· 南岳曾鳳儀宗通。

作者三禮智者大師拜經台，發願書楞嚴於石室，以終大師之願。已而徧採宗語，配合經文，取宗通説通之義。

序云：“……余不自揆，徧採宗語，配合經文之後，或與暗符，或與互見，或推衍其意，或發所未發；念之所到，隨取隨足，余亦不自知其湊泊一至於此。……”

書後云：此宗通十卷，詮釋諦理，融洽分明；更博採從上宗師公案言句，與經文逐段互發，爲向來未有之創格，而實宗説兼通之要典，自序中所謂“天地間合有此種議論”者，是也。

### 15【楞嚴經正脉疏】 

十二卷（疏十卷，懸示一卷，科一卷。流通本或分作四十卷），四十四萬餘字。卍續藏第十八册。明· 西湖沙門交光真鑑述。

師自敘從楞嚴發悟。病中見佛接引，請假註經。掃拂台觀，排抵會解。流傳幽朔，驚動江左。咸謂：經入震旦，未有此解。

舊解徒知慕經圓妙，不能曲順經文，深研本有圓妙的旨，而乃傍引他家彷彿圓妙之義以會釋之；故不惟文義了不相合，且將本經元來脉絡，悉成紊亂，而首尾不相通貫。

故今新疏，但惟奉順佛經，曲搜本意，令其脉絡貫通；則經中本有圓妙深意，豈他家所能比擬？故名正脉，意在此也。……

#### 初、申己解由者：

“斯經流通震旦，自唐及今，千有餘載，領其義理，形於文辭者，固不可勝紀；而部帙名家，幾滿十數。天如取九家著作，而會通去取，補以己意，目爲十家會解。自謂具衆美而斷猶豫，義無不盡。人亦服其該博，而復樂其簡要，切中時機。是以交口讚善，而競相講習。自元末及今，二百餘年，海内慕楞嚴而講聽者，惟知有會解，而他非所尚。故尋經旨者，須從會解中通釋之。有不通者，則歸罪於經之玄奥難明；罕有敢疑註家通達之未盡也。……”

申己解由，分四：㈠ 制疏始終，㈡ 略遮疑慢，㈢ 較釋功過，㈣ 略剖是非。

㈠ 制疏始終，敘述初得會解，出家學教，病危佛現，請假註經，從萬曆丙戌起，至丙申（萬曆二十四年，公元一五九六）冬，疏成。次年製懸判。

㈣ 略剖是非，開三：

一、 多種不相應迷，又二：⑴ 問答不相應謂阿難最初所問妙奢摩他等三名，古註以三止釋之爲問答不相應。⑵ 科釋不相應，謂此不但迷經，即於自科，亦多自相矛盾，如科見道，修道，證道三大科云云。

見道者，開悟理性之謂也；三觀者，修進功夫之事也。既説止觀，即是修道，何須判成見道分哉？我非撥其畢竟不是止觀；以阿難原本問定，而如來原本答定，則夫止觀定慧何違於經？但此中説定説觀，名似同於常途，而義實迥别；天台止觀，實非其類；故今反復但明其不是天台止觀而已；非並其本定本觀而總非之也。

諦者、理也、境也。若謂爲三諦，則猶近之而不甚遠。以諦境原擬性具之理而立，如人爲父母畫像，必相似焉。至於三止三觀，則是依諦所起修習功夫，如對畫像祭祀恭敬思想。今經所示三如來藏，乃如父母現在生活本身，尚非畫像可以全同；至於祭拜思敬，有何干涉耶？……若捨父母現身不行禮敬，反拜畫像，是大顛倒！是則，以三如來藏爲三諦，猶尚不可，何況迷爲三止觀乎？

……謂：約最初開解本具性定爲奢摩他，約中間入此性定爲三摩提，約最後住持修證性定爲禪那。

二、 多種不決定迷，又二：⑴ 破識不決定，⑵ 顯見不決定。

三、 結略指廣：以上二迷，實經旨中最大關要，尚皆未明，其餘節節，巨細差殊，豈能盡舉？……

#### 二者、法古提綱：

法古人之程式，提經中之大綱也。

㈠ 確定説時，㈡ 藏乘分攝，㈢ 因緣所爲，㈣ 義理分齊，㈤ 教所被機，㈥ 能詮教體，㈦ 宗趣通别，㈧ 科判援引，㈨ 通釋名題，㈩ 别解文義。

説經時，判在法華之後，涅槃之前。同長水、孤山之説。分經兩會：結經之前爲一會；之後，阿難請談七趣，如來自説五魔，自是經外别義，另爲一會。文固判然可見，亦可釋匿王父子之疑。

藏攝中云：雖兼説呪，名標灌頂；而啓悟修證，顯文較密，過數十倍；亦但以密助顯而已，非祕密藏所收也。

因緣中，别有十：一、 畢竟廢立故，二、 的指知見故，三、 發揮實相故，四、 改無常見故，五、 引入佛慧故，六、 示真實定故，七、 直指人心故，八、 雙示二門故，九、 極勸實證故，十、 嚴護邪思故。

#### 末更總束前文

直出斯經要義，其目有四：㈠ 決定不用識心，㈡ 決定認取根性，㈢ 決定不用天台止觀，㈣ 決定推重耳根圓通。

天台何如二十五聖？……文殊獨選耳門，則二十四聖修門皆不能齊，豈一天台修門所能齊乎？

正宗大科分二：㈠ 經中具示妙定始終，㈡ 經後别詳初心緊要。

初中三：一、 阿難哀求，二、 如來委示，三、 阿難悟證。如來委示又二：⑴ 正説經，⑵ 説經名。説經分三：説奢摩他令悟妙心本具圓定，説三摩提令依妙心一門深入，説禪那令住圓定歷位修證。

### 16【楞嚴經圓通疏】 

明· 幽溪傳灯大師，撰玄義四卷，約五萬餘字，見卍續藏第二十册；前茅二卷，約三萬餘字，卍續第八十九册；疏十卷，約三十七萬餘字，卍續第十九册。

前茅：㈠ 敘緣起：疏名圓通之緣起。

㈡ 敘禀承：承台教百松尊者。萬曆丁亥（十五年。公元一五八七），於幽溪著玄義四卷。後閲合論，兼去秋得正脉一書，皆於顯見性中，多有所發揮。……惜合論約而不周，正脉繁而失據；處中之意，尚有俟於來哲……。
㈢ 會異同。

㈣ 明科判：今準孤山法師大科，而多加更治，依會解而節文。

㈤ 雪疑謗：辯别眼一章，其餘皆辯正脉—正脉大非天如會解，因而波及天台，一一加以辯雪，前茅可謂全對正脉而發者也！

玄義四卷，前三，明名、體、宗、用、教；卷四，釋百松楞嚴百問。

圓通疏凡例末後一條云：是疏亦有與今師交論處者：所以爲本宗堅金城，爲會解深湯池也。若夫本家之長江一曲，異宗之美玉纖瑕，如公論何？如家法何？亦不妨或者之陽秋。其若吹毛求疵，陽排陰取，明明三尺，其肯遜諸？

指掌謂：圓通疏力扶台宗，專依會解，與正脉函矢相攻，未免傷於袒護！

### 17【楞嚴經摸象記】 

一卷，約二萬餘字。卍續藏第十九册。明· 雲棲蓮池大師述。

記引：……唯首楞嚴，於諸經中，更多疑義，由是諸盲競共鼓噪，交臂攢指，莫可誰何！爰取是經百有餘則，略爲剖析，以例全帙。而於餘經間附一二，不復繁舉。……

後附：心經，圓覺經，法華經，遺教經，金剛經，維摩經，觀經，大彌陀經，蘭盆經，摩訶般若經，寶積經，般舟三昧經，楞伽經，彌陀經，華嚴經，永嘉集。

### 18【 釋楞嚴經】 

一卷，四千餘字。明· 紫柏大師釋。見紫柏老人集卷六（此一卷中，一釋心經，二釋金經，三釋楞嚴，四釋毘舍浮佛偈，五釋八大人覺經，六釋十二因緣，七釋八識規矩）。中華藏第二輯，線裝第八十六册。

### 19【首楞嚴經懸鏡】 

一卷，七千多字。明· 憨山大師述。卍續第十九册。

將通大義，總啓二章：初、大開修證之門，次、曲示迷悟差别。

初中，略有四意：㈠ 示三觀之體，屬見道分。

㈡ 示三觀之相，初、略示觀門，有三：⑴ 奢摩他空觀，⑵ 三摩鉢提不空觀，⑶ 禪那中道觀。次、正示觀相，爲四：⑴ 總示迷悟之根，⑵ 正示一心三觀之相，⑶ 略示解結之方，⑷ 廣示最初方便。此屬修行分。

㈢ 示三觀之用，屬證果分。

㈣ 結三觀之名。

### 20【首楞嚴經通議】 

十卷，約十八萬餘字。卍續同前。明· 憨山大師述。

懸鏡中大義二章，即此經正宗大科。

懸判云：“……今觀此經，發起示墮淫室，此正阿含之時也；其徵心以破執身常見，匿王以破執身斷見，乃阿含之教也；其辯妄見以顯真見，破見精以顯本覺，義與深密同時也；五藴三科會歸藏性，則同般若真空，法華實相，又歷兩時之間也；七大徧周，性真圓融，實與華嚴理事無碍法界相等也；及至四卷中云：一爲無量，無量爲一，小中現大，大中現小，於一毛端現寶王刹，坐微塵裏轉大法輪，此乃略顯華嚴事事無碍法界，正是所歸妙莊嚴海，是謂究竟歸寧之地也。三身一體，至是乃顯，釋迦出世之本懷，教化衆生，必欲引攝至此而後已。是知：此經，無教不收，無機不攝，豈可局定一時哉！……而空假中三觀法門，乃爲破惑之利具。……苟不以理融通，印契佛心，即刻定一時，於法奚益？故弘通者，貴在得本，而不貴乎泥迹也。”

### 21【楞嚴經截流】 

二卷，一萬餘字。卍續藏第八十九册。明· 天台沙門傳如述。

小序云：“……故如來頂放寶光，化佛説呪，明以無相之相，截其相見；無説之説，截其音聞；何流不入？何寂不現？十卷經文，便爾具足。今世解經，無慮數十百家，又從無相生相，無説生説；文義知解，横流潰溢；慶喜之藥，翻作如來之病！戒法師，獨揭頂相爲現量之境，融詮經文，群流自截。……”

卷末云：“是經，始緣阿難不了佛身非色，聲亦非聲，致登伽幻呪之所轉。佛乃因其發心徵其心，因其見相辯其見；以致四科、七大，至於盡經，重請五陰盡相，曾未外此。是故，能了頂光化佛色聲本幻，如是，則摩登在夢，受轉者，其誰耶？噫！大佛頂之爲教也，亦至矣！行人當於現量一體形教乃及文言可也；又悟象忘言，今截流意也。”

### 22【 楞嚴經臆説】 

一卷，三萬餘字。卍續藏第十九册。明· 沙門圓澄註。作者是曹洞宗下第三十二代。

此禪門宗下之説。

### 23【首楞嚴經直指】 

十卷，約二十萬餘字。卍續藏第二十二册。明· 丹霞天然禪師直指。

師洞宗三十四世。冥坐丹霞三月成直指。其門人今釋敘云：微朕不留，是跡皆剗；言言本色，不借華詞；其不可思議之妙，實有與諸家逈絶者。又、今辯序云：入理深談，多提持向上；啓發悟門，真足爲上根之助。

正宗大科分四：一、 直示圓悟，二、 依悟圓修，三、 廣垂修範，四、 細别業果精剔魔外。

### 24【首楞嚴經直解】 

十卷，二十四萬餘字。卍續藏第八十九册。明· 沙門廣莫直解。

先定時味：昔神智、柏庭二師，以此經判歸方等；今時妙峯覺法師，按天台玄文，出楞嚴百問，往破諸説，亦以此經定屬方等。然此經中處處彈訶，正屬方等—通方等中，圓教所攝。次明綱要。次凡例六則。然後依文直解，不立科判。

### 25【楞嚴經講録】 

十卷，近二十萬字。明· 柴紫沙門乘時講録。卍續第八十九册。依文消釋而已。

### 26【 楞嚴經祕録】 

十卷，二十一萬餘字。卍續第二十册。明· 天台一松大師説，門人靈述記。

正宗大科分二：初至八卷爲正道，後至十卷末不戀三界爲助道。

正道分四：初、明究竟堅固理，二、 示究竟堅固行，三、 顯究竟堅固位，四、 結究竟堅固名。

### 27【楞嚴經擊節】 

一卷，近萬字。卍續第二十二册。明· 沙門大韶著（出千松筆記）。

### 28【楞嚴經懸談】 

一卷，近五千字。卍續同上。明· 沙門觀衡撰（出顓愚和尚語録）。

此經十卷文義，不出阿難所請九句之義。阿難恨自己修小乘，道力未全，不能折伏娑毘羅呪。欲請十方如來大全道力、無上菩提之妙因，冀佛發明菩提之因，依之修證，成菩提妙果。既全佛之道力，即得大自在。阿難之請，意在於此。

### 29【楞嚴經略疏】 

十卷，約六萬餘字。卍續藏第二十三册。明· 鼓山沙門元賢述。

初作翼解二卷，以佐諸疏之未逮；後乃廣翼解而作略疏，間亦博採衆説，融爲一家之言。大旨固不憚闡揚，而曲折亦所必晰，務使觀者，觸目而爽然會心，不爲經文所蔽、諸疏所亂而已。天台耶？賢首耶？固未暇問其後塵也。

### 30【楞嚴經證疏廣解】 

十卷，約二十萬餘字。卍續第二十二册。明吴興天池居士凌弘憲點釋。據沙門界澄證疏，集諸家廣解而成。

### 31【楞嚴經如説】 

十卷，約十五萬餘字。卍續第二十、二十一册。明· 居士鍾惺撰。

竟陵鍾惺伯敬，留心此經，希望信解，栖尋衆典，研討五年；復得永新賀居士中男，幾番酬酢，再四講論，辨因果於兹經，析異同於諸教。復恐遺忘，勉爲疏緝。取經中“如所如説”之義名之，竊佛五語之一也。

### 32【楞嚴經合轍】 

十卷，約二十五萬餘字。卍續第二十二册。明· 二楞一雨法師通潤述。

“師、雪浪高足，分擅講註者。有巢口雨手之目；雨即二楞通潤。語句尖新，世多樂習。借禪門棒喝之談，資講筵排演之口。雜拈公案，多引機緣；接引宗徒，隨喜教海，於是經不無少補。”（指掌）“楞嚴一經，統萬法爲兒孫，攝群經爲眷屬；文雖十卷，實大藏之都序也。有志教法者，不可不先讀，又不可不熟讀；熟則心目口齒間，隱隱隆隆，自有入路。不必借人頦頰，拾人涕唾。若果先明經義，回視諸家註疏，涇渭立見。否則爲註疏奪心，而經義反晦矣。

偶於友人案頭，得見楞嚴正脉，展卷讀之，其指瑕擿疵處，則與向所私記者，大半相合；其不合者，十之三四。……第鑑師婆心太切，欲使人人盡解，故經義無論易難，皆詳釋之。唯詳故，語亦繁，繁則不便於初學，皆望洋而退。余故復將平日私記，而與諸佛性相若合一轍者，裒成一帙，以付欹劂；實欲誘引同志好繁好簡者，並入圓通法門耳。”（序）