#### 實説品第六十二（卷三六三—三六五）

佛答善現：譬如良田種樹，是人雖復不見此樹根莖枝葉華果受者，而種樹已，溉灌守護，漸得生長。衆人受用，愈疾獲安，菩薩亦復如是。雖不見有有情佛果，而爲有情求趣菩提，修六度滿，證得菩提，令諸有情受用佛樹。葉饒益者，脱惡趣苦。華饒益者，生人天中。果饒益者，住三乘果。是諸有情得成佛已，復用佛樹枝葉華果饒益有情。雖作如是大饒益事，而都不見真實有情得涅槃者。唯見妄想衆苦寂滅。如是菩薩修行般若，不得有情，及彼施設。然爲除彼我執顛倒，求趣菩提，甚爲難事。

善現白佛：當知菩薩即是如來。佛言：如是。若無菩薩，則無三世諸佛，亦無三乘，亦無有能永斷三界。若由此真如施設如來，既由此真如施設獨覺，乃至施設色等及一切法。如是一切法真如，一切有情真如，一切如來真如，一切菩薩真如，實皆無異，故名真如。菩薩於此真如修學圓滿，證得菩提，故名如來。如是菩薩應學真如甚深般若。若學真如甚深般若，則能學一切法真如；則能圓滿一切法真如；則於一切法真如得自在住；則能善知有情根性勝劣；則能具知有情勝解差别；則知有情自業受果；則能具足願智；則能浄修三世妙智；則能無倒行菩薩行；則能如實成熟有情；則能如實嚴浄佛土；則能證得一切智智；則能轉妙法輪；則能安立有情於三乘道；則令有情入涅槃界。菩薩見是自利利他一切功德，應發無上覺心，勇猛精修般若，堅固無退。次較福勝。

次問初發心菩薩，何所思惟。佛言：恒正思惟一切相智，無性爲性，無性爲所緣，正念爲增上，寂静爲行相，無相爲相。又問：爲色等亦無性爲性？佛印述之。又問：何緣一切相智無性爲性，色等亦無性爲性？佛言：一切相智自性無故。若法自性無，是法無性爲性。色等亦爾。又問：何緣一切相智自性無？佛言：無和合自性故。若法無和合自性，是法則以無性爲性。色等一一問答亦爾。復次、一切法皆以空無相無願爲自性，皆以真如法界等爲自性。

善現白佛：若一切法皆以無性爲自性者，初發心菩薩，成就何等善巧方便，能行布施等，能住内空等，成熟有情，嚴浄佛土？佛言：謂雖修學知一切法皆以無性爲其自性，而常精勤成熟有情，嚴浄佛土。雖常精勤成熟有情嚴浄佛土，而勤修學知諸有情及諸佛土皆以無性爲其自性。是菩薩，雖行布施等，住内空等，學菩提道，而知菩提道無性爲自性。如是修行布施等；安住内空等，學菩提道，乃至未得如來十力等，皆名學菩提道未得圓滿。若於此道已得圓滿，則於一切波羅密多亦已圓滿。由一刹那相應妙慧，證得如來一切相智。以無障碍清浄佛眼，徧觀十方三界諸法，尚不得無，況當得有？如是菩薩最勝善巧方便，謂行般若。觀一切法尚不得無，況當得有？常作是念：諸法皆以無性爲性。如是無性，本性自爾，非佛等所作。以一切法皆無作者，離作者故。

善現白佛：一切法皆無知爲性，云何菩薩修行般若，顯示諸法若有若無？佛言：隨世俗故顯示，非隨勝義。又問：世俗、勝義、爲有異不？佛言：不也。世俗真如，即是勝義。顛倒妄執，於此真如不知不見。哀愍彼故，隨世俗相，顯示諸法若有若無。復次、有情於藴等法起實有想；菩薩哀愍彼故，分别諸法若有若無，令知皆非實有。

#### 巧便行品第六十三（卷三六五—三六六）

善現白佛：當於何處行菩薩行？佛言：當於色等空行菩薩行。如佛菩提，於諸法中不作二相。次答佛陀名義。菩提名義。次問行布施等時，住内空等時，於何等法爲益爲損，爲增爲減，爲生爲滅，爲染爲浄？佛言：菩薩爲菩提故，行布施等時，住内空等時，於一切法無益無損，乃至無染無浄。又問：若爲菩提行深般若，於一切法都無所緣而爲方便，不爲益、不爲損、乃至不爲染不爲浄故現在前者，云何攝受六度二十空等？佛言：不以二故攝受施等，乃至不以二故證得菩提。又問：若不以二故攝受施等，云何從初發心乃至最後心起，於一切時，善法增長？佛言：若以二故行，則諸善法不得增長。行不二故，善根堅固，不可制伏。

次明若不敬供諸佛，不能圓滿善根。不得善友攝受者，不能證得一切智智。又、雖敬供佛等，遠離方便善巧力故，猶不能證得一切智智。因即廣明方便善巧修行六度之相，及修一切善法之相。

#### 徧學道品第六十四（卷三六六—三七二）

佛告善現：菩薩能於色等無性自性無動。善現問言：有性法能現證無性不？無性法能現證有性不？有性法能現證有性不？無性法能現證無性不？佛皆答言：不也。又問：將無世尊不得現觀？佛言：有得現觀。然離四句，非有非無，絶諸戲論，乃名現觀。得亦如是。又問：何爲戲論？佛言：觀色等若常無常，乃至若是所徧知，若非所徧知，是爲戲論。復次、若作是念：苦應徧知，集應永斷，滅應作證，道應修習；應修四静慮等，應超預流果等，應行布施等，應住内空等，應趨入正性離生，應圓滿十地正行，應成熟有情，應嚴浄佛土，應起佛十力等；應斷煩惱習氣，應證無上菩提，是爲戲論。

復次、菩薩行深般若時，應觀色等若常若無常等，不可戲論故，不應戲論。復次、觀苦聖諦，若應徧知，若不應徧知，不可戲論故，不應戲論。以一切法、有性不能戲論有性、無性不能戲論無性，有性不能戲論無性，無性不能戲論有性；離有無性，法不可得。若能戲論，若所戲論，若戲論處，都無所有。是故色無戲論，乃至佛菩提無戲論。菩薩應行無戲論甚深般若。

善現白佛：云何觀一切法皆無戲論？佛言：觀色等無自性。若法無自性，則不應戲論，是故色等無戲論。又問：菩薩用何等道，得入正性離生？佛言：非用聲聞道，非用獨覺道，非用佛道。然於一切道先徧學已，用菩薩道而入正性離生。謂菩薩從初發心，勇猛勤修六度，以勝智見，超過静觀。至獨覺等八地，用道相智而入正性離生。復用一切相智，永斷習氣，入如來地，乃成一切智智。是菩薩所學第八，乃至獨覺，若智若斷，皆是菩薩摩訶薩忍。

又問：云何當起一切浄道相智？佛言：若諸行狀相，能顯發起浄道相智。菩薩徧現等覺，如實爲他宣示施設，令諸有情得無倒解，趣向利樂。菩薩應於音聲語言，皆得善巧，徧爲有情説法，令所聞皆如谷響，雖有解了，而無執著。應如實知有情隨眠意樂種種差别；應如實知六道因果，隨其所應，遮障彼道，及彼因果。應如實知三十七品，乃至三智，三乘道及因果。以如是道，安立有情。

善現白佛：若一切種菩提分法及諸菩提，皆非相應非不相應，無合、無散、無色、無見、無對、一相，所謂無相；云何如是菩提分法，能取菩提？譬如虚空，於一切法無取無捨，自相空故。諸法亦爾。自相皆空，非於餘法有取有捨。佛言：如是如是。然諸有情於一切法自相空義，不能解了。哀愍彼故，方便宣説菩提分法，能取菩提。

復次、若色等一切法，於聖毗奈耶中，皆非相應非不相應，乃至一相無相。佛爲饒益有情，令得正解，入法實相，以世俗説，非以勝義。

菩薩於二乘法，學智見已，如實通達，不應攝受。於一切智智相應諸法，學智見已，如實通達一切種相，應可攝受。

善現又問：若菩薩不於如是諸法相學，亦應不於諸行相學。既不能學，云何能超二地，乃至以三乘法安立有情，令脱衆苦？佛言：若一切法實有相者，菩薩應於中學。以一切法實非有相，無色、無見、無對、一相，所謂無相。是故不於有相法學，亦不於無相法學。

又問：若爾，云何菩薩能修般若，超二乘地，乃至安立有情？佛言：如汝所説，一切法非有相、非無相，非一相，非異相。若菩薩知一切法若有相，若無相，若一相，若異相，咸同一相，所謂無相。修此無相，是修般若。又問：云何修此無相，是修般若？佛言：若修遣色等，亦遣此修，是修般若。又問：云何修遣色等，亦遣此修？佛言：若念有色等，有遣此修，非修般若。何以故？非有想者能修般若。是故修遣色等，亦遣此修，是修般若。復次、住有想者，若修布施等，若住内空等，必當執有我及我所，便著二邊，不解脱生死。無道，無涅槃，云何如實能修布施等，能住内空等？

又問：何等是有，何等是非有？佛言：二是有，不二是非有。色想等爲二，色想等空爲不二。乃至一切想皆爲二，乃至一切二皆是有，乃至一切有皆有生死，不能解脱。諸想空者，皆爲無二，皆是非有，皆無生死，則能解脱。由此一切有二想者，定無六度，無道無果，亦無現觀。下至順忍，彼尚非有；況有色等徧知，況得三乘聖果？

#### 三漸次品第六十五（卷三七二—三七三）

善現白佛：住有想者，若無道果；住無想者，豈有道果？佛言：如是。又問：菩薩行深般若時，爲有有想有無想不？爲有色等想不？爲有色等想、有色等斷想不？佛言：於一切法，皆無有想，亦無無想，當知即是順忍，即是修道，即是得果。當知無性即菩薩道，無性即菩薩現觀。

又問：若一切法皆以無性爲自性者，云何如來現等覺已，於一切法及諸境界，皆得自在？佛言：我本修學菩薩道時，無倒修行六度，入四静慮；於諸静慮、及静慮支，雖善取相，而無所執，都無味著，都無所得，無所分别；具足安住，善淳熟已，發起五通，亦無所執，乃至無所分别，以一刹那相應妙慧，證得無上菩提。謂現等覺四諦，都無所有，成就十力等無邊功德，安立三聚有情，令獲利樂。

又問：云何如來能起無性爲自性四静慮，能發無性爲自性五神通，能證無性爲自性菩提，能立無性爲自性有情，作三聚已，令獲利樂？佛言：若諸欲惡不善法等，有少自性，或復他性爲自性者，我不應通達彼無性爲自性已，能入静慮。以彼無自他性，但以無性爲自性故。我通達已，能入静慮。廣説五通乃至有情，亦復如是。

又問：云何於無性爲自性法中，有漸次業、漸次學、漸次行，由此證得菩提？佛言：菩薩聞一切有情一切行，一切法，皆以無性爲自性；思惟勝解，發趣菩提。爲度有情，作漸次業，修漸次學，行漸次行。如諸過去菩薩，次第修行六度，六念，二十空等。如是學一切法，皆以無性爲其自性，於中尚無少念可得，況有念色等？

又問：則應無色等；乃至一切法，皆應是無？佛言：於一切法皆以無性爲自性中，有性無性爲可得不？答言：不也。佛言：若有性無性俱不可得，云何可爲是問：則應無色等？善現白佛：我於是法，無惑無疑；然當來世有苾芻等求三乘者，彼作是説：佛説一切法皆以無性爲其自性，誰染誰浄，誰縛誰解？彼於染浄縛解不了知故，破戒、破見、破威儀、破浄命，當墮三塗，受諸劇苦，輪廻生死，難得解脱。我觀未來有是可怖畏事，故問如來如是深義。佛言：善哉！如汝所説，有性無性俱不可得，不應於此執有無性。

#### 無相無得品第六十六（卷三七三—三七八）

善現白佛：若一切法皆以無性爲自性者，菩薩見何等義，爲利有情，求趣菩提？佛言：以一切法皆以無性爲自性故，菩薩爲利有情，求趣菩提。何以故？有情具斷常見，住有所得，難可調伏；愚痴顛倒，難可解脱。由有所得想，無得，無現觀，亦無菩提。若無所得，即是得，即是現觀，即是菩提。以不壞法界故。若有於是無所得中，欲有所得，欲得現觀，欲得菩提，當知彼爲欲壞法界。

又問：云何得有極喜地等？佛言：以一切法無所得故，得有極喜地等。又問：六度有何差别？佛言：無所得者，皆無差别；爲欲令彼有所得者離染著故，方便宣説有差别相。又問：何故無所得皆無差别？佛言：不得布施，不得施者，不得受者，不得所施，而行布施；乃至不得一切佛法而得無上菩提。菩薩行是無所得般若，魔及眷屬所不能壞。

又問：云何一心具攝一切佛法？佛言：所行布施等，所住内空等，不離般若，皆爲般若之所攝受。如是一刹那心，則能具攝一切諸法。

又問：云何諸有所作不離般若，般若所攝受故，一刹那心則能具攝施等？佛言：菩薩所行布施等，所住内空等，皆爲般若所攝受故，遠離二想。

又問：云何雖行施等而無二想？佛言：爲欲圓滿施度故，即於施度中攝受一切佛法而行布施。由是因緣，而無二想。廣説乃至修八十好，亦如是。復次、行施等時，住無漏心而行施等，故無二想。又問：云何住無漏心而行施等？佛言：以離相心修行施等。又問：於一切無相無覺無得無影無作法中，云何能圓滿施等？佛言：以離相無漏之心而行施等。一一廣明行相。

#### 無雜義法品第六十七（卷三七六—三七九）

善現白佛：云何於一切無雜無相自相空法中，能圓滿修六度？云何於一切無漏無差别法中，施設如是諸法差别，及可了知？云何於般若中，攝受一切世出世法？云何於一切異相法中，施設一相，所謂無相；及於一相無相法中，施設種種差别法相？佛言：安住如夢如響乃至如變化事五取蕴中，修行六度；如實了知如夢等五取藴皆無相。所以者何？諸夢響等，皆無自性；無性則無相，無相則一相。由此因緣，布施無相，施者無相，受者無相，施物無相。若如是知而行布施，則能圓滿施度，則不遠離六度，則能圓滿一切佛法。廣説乃至般若，亦爾。

#### 諸功德相品第六十八（卷三七九—三八三）

善現白佛：云何如夢響等，而可安立是善是非善，乃至是菩提，是能證耶？佛言：愚夫異生，得夢、得見夢者，乃至得變化事，得見變化事者。得已，顛倒執著，造身口意業，福、非福、不動行，往來生死，流轉無窮。菩薩行深般若，觀察畢竟無際二空，安住畢竟無際二空，爲彼有情宣正法言，色等是空，無我我所；色等如夢等，都無自性。當知此中，無色等，無夢等，亦無見夢者等。一切法皆無實事，皆以無性而爲自性。汝等虚妄分别力故，無色中見有色，乃至無無爲法中見有無爲法。當知：藴處界等一切法性，皆從衆緣和合建立顛倒所起，諸業異熟之所攝受。汝等何爲於是虚妄無實事法，起實事想？是時菩薩修行般若，方便善巧，拔濟有情，令修施等一切佛法。若諸有情，耽著有爲施等及果，以諸方便安慰拔濟，令住三乘。如是菩薩觀察安住畢竟無際二空，雖知諸法如夢響等，而能安立是善是非善等，皆無雜亂，甚奇希有。

次更分别菩薩甚奇希有之法，謂住異熟生布施等法，及四攝等。

善現白佛：若一切法、一切有情，自性畢竟皆不可得，云何菩薩修行布施等，安住内空等，乃至住異熟生六神通已，爲諸有情説法？世尊！不可得中，無有情，無有情施設；無色等，無色等施設。一切有情、法及施設既不可得，云何菩薩爲諸有情説法？何以故？菩薩行深般若時，尚不得菩提，況有菩提分法可得？尚不得菩薩，況有菩薩法可得？佛言：如是。一切有情、有情施設，一切法、法施設，皆不可得。無所有故。當知：内空、乃至無性自性空，真如空、乃至不思議界空，苦聖諦空，集滅道聖諦空，色空，乃至八十隨好空。見一切法皆悉空已，爲諸有情説法，令離顛倒；而於有情及法，都無所得。於諸空相，不增不減，無取無捨。由是雖説諸法，而無所説。於一切法，得無障智。不壞諸法，無二分别。如化如來教所化衆，雖不分别破壞法相，而能如實安立有情，住所應住。雖於有情及法都無所得，而令有情解脱妄想顛倒執著。所以者何？色等本性無縛無脱，則非色等。畢竟浄故。

復次、以無所住爲方便故，住色空等。色等無所住，色空等無所住。色等無自性不可得，色空等無自性不可得。非無自性不可得法有所住故。非無性法住無性法，非有性法住有性法，非無性法住有性法，非有性法住無性法；非自性法住自性法，非他性法住他性法，非自性法住他性法，非他性法住自性法。何以故？是一切法皆不可得。不可得法，當何所住？菩薩以是諸空修遣諸法，亦能如實説示有情。

善現白佛：若真法界真如實際無轉越者，色等與法界真如實際，爲有異不？佛言：不異。又問：若不異者，云何世尊安立黑法感黑異熟，白法感白異熟，非黑非白法感非黑非白異熟？佛言：依世俗諦安立，不依勝義，勝義諦中，不可説有因果差别。色等無生無滅無染無浄，以畢竟空故。

又問：若依世俗安立因果，不依勝義者，則愚夫異生皆應有三乘果？佛言：愚夫異生，不如實知世俗諦，及勝義諦。無聖道，無修聖道，云何有聖果？唯諸聖者，如實知二諦，有聖道，有修聖道，得有聖果差别。

又、菩薩自於諸法無所執著，亦能教他於法無所執著。無執著故，於一切處皆得無礙。如佛所變化者，雖行施等，而於彼果不受不著，唯爲有情般涅槃故。

#### 諸法平等品第六十九（卷三八三—三八六）

善現白佛：云何於一切法善達實相？佛言：如佛所變化者，不行於貪等，乃至不行於道果。於一切法都無所行，是爲善達諸法實相。謂於法性都無分别。

又問：一切色等皆如化不？佛言：如是。一切法皆如化。又問：諸所變化，皆無實色等；云何菩薩於諸有情，有勝士用？佛言：菩薩頗見有情可脱三界不？答言：不也。佛言：菩薩於一切法，知見通達，皆如幻化。

又問：爲何事故修行施等？佛言：若諸有情能知皆如幻化，則菩薩不應無數劫爲有情行道。以有情自不能知皆如幻化，是故菩薩爲諸有情行道。復次、若菩薩不如實知皆如幻化，則不應無數劫修菩薩行，嚴浄佛土，成熟有情。以如實知皆如幻化，故無數劫修菩薩行。

又問：若一切法如夢幻等，所化有情住在何處，拔濟令出？佛言：住在名相虚妄分别，拔濟令出。名皆是客，皆是假立，皆屬施設。謂此名色等，愚夫妄執，菩薩教令遠離。説離名法相有二種：一、色相，二、無色相。愚夫執著，取相分别，生諸煩惱。菩薩教令遠離二相。雖教安住無相界中，而不令其墮二邊執。謂此是相，此是無相。

又問：若一切法但有名相，皆是假立，分别所起，非實有性；云何於諸善法能自增進，亦能令他增進？佛言：若諸法中少有實事，非但假立有名相者，則應於善法不自增進，不令他進。以諸法中無少實事，是故以無相爲方便，能圓滿般若等諸善法，亦令他滿。復次、若諸法中，有毛端量實法相者，則菩薩於一切法、不應覺知無相無念亦無作意無漏性已，證得菩提，安立有情於無漏法。何以故？諸無漏法，皆無相無念無作意故，安立有情於無漏法，乃名真實饒益他事。

復次、菩薩學三脱門，則能學五藴等無量無邊佛法。次廣答學五藴等。

又問：若行般若時，如實了知五藴等法展轉差别，豈不以色等壞法界耶？法界無二，無差别故。佛言：若離法界、餘法可得，可言彼法能壞法界。然離法界無法可得，故無餘法能壞法界。菩薩應學法界無二無别不可壞相。又問：欲學法界，當於何學？佛言：當於一切法學。以一切法皆入法界故，不由佛説。若學一切法，即學法界。又問：若一切法皆入法界，無二無别；云何菩薩當學般若，亦學静慮等？非法界

中有如是等種種分别。將無由此分别，行於顛倒。無戲論中，起諸戲論。世尊！法界非色等，亦不離色等；法界即色等，色等即法界。佛言：如是。色等非法界，亦不離色等别有法界。色等即法界，法界即色等。菩薩知一切法即法界，以方便善巧無名相法，爲諸有情寄名相説。謂此是色等。如幻師幻作種種，無有實事可得。