# 法華門

## 一、 無量義經

一卷，三品，七四七二字。大藏第九册（三八三）。蕭齊· 天竺三藏曇摩伽陀耶舍（法生稱），於高帝建元三年（四八一），於廣州朝亭寺譯此經。

### 德行品第一 

大莊嚴菩薩讚佛。

### 説法品第二 

大莊嚴問：何法速成菩提？佛答：有一法門，能令速成菩提，謂：無量義。無量義者，從一法生。一法者，名爲實相。

### 十功德品第三 

明此經十不思議功德力。

此説法華之前茅也，故收入法華部中。（知津）

## 二、 妙法蓮華經

七卷，二十八品，六萬九千餘字。大藏第九册（一）。姚秦· 三藏法師鳩摩羅什譯。

### 序品第一 

佛在耆闍崛山，先説無量義經，次入無量義定，眉光東照萬八千土。彌勒疑問，文殊述往事以釋之。

### 方便品第二 

世尊出定，告舍利弗：諸佛方便不可思議，唯佛與佛乃能知之。即止不説。舍利弗三請，五千增上慢者退席，乃唱唯一大事，所謂開、示、悟、入佛之知見；一切衆生皆當作佛，實無三乘。

### 譬喻品第三 

授舍利弗記。説火宅喻。

### 信解品第四 

須菩提、迦旃延、大迦葉、目犍連，領解佛旨，説窮子喻。

### 藥草喻品第五 

佛印四人所説，而推廣之。

### 授記品第六 

授大迦葉等四人記。

### 化城喻品第七 

先説大通智勝佛時十六王子覆講結緣事，次説化城喻。

### 五百弟子授記品第八 

富樓那爲上首，五百弟子皆得受記。説繫珠喻。

### 授學無學人記品第九 

阿難、羅睺羅爲上首。

### 法師品第十 

佛因藥王菩薩，告八萬大士：持此經，速得佛。并説鑿井喻。

### 見寶塔品第十一 

多寶佛塔從地涌出，大聲讚善。釋迦如來，以神力，三變浄土；分身諸佛咸集，與欲，開塔。多寶如來，分半座與釋迦同坐。釋尊大聲唱告勸持。

### 提婆達多品第十二 

説如來往昔求法，事阿私仙，得聞妙法。今授提婆達多大菩提記。文殊入海弘經，龍女獻珠成佛。

### 勸持品第十三 

藥王、大樂説等，各各發願持經。佛授大愛道及耶輸陀羅記。又視八十萬億那由他諸菩薩，諸菩薩亦發願持經。

### 安樂行品第十四 

文殊請問末世持經方法，佛以身、口、意、誓願，四安樂行答之；兼説輪王髻珠喻。

### 從地涌出品第十五 

六萬恒沙菩薩，各將眷屬，從地涌出；大衆懷疑，彌勒興問。

### 如來壽量品第十六 

佛自明成道已來甚久，以釋衆疑。説醫王喻。

### 分别功德品第十七 

明在會聞法獲益之多，及明五品弟子功德。

### 隨喜功德品第十八

### 法師功德品第十九 

明持經法師得六根清浄。

### 常不輕菩薩品第二十 

明往古比丘，以隨喜行，得浄六根，速成佛道。

### 如來神力品第二十一 

出廣長舌，放毛孔光；謦欬彈指，聲徧十方。

### 囑累品第二十二 

三摩衆菩薩頂而囑付之。

### 藥王菩薩本事品第二十三 

宿王華菩薩請問，佛爲説一切衆生喜見菩薩然身然臂事。

### 妙音菩薩品第二十四 

佛放眉間光，照東方世界，召此菩薩來作佛事。

### 觀世音菩薩普門品第二十五 

無盡意菩薩請問，佛爲説十四無畏，三十二應，種種功德。

### 陀羅尼品第二十六 

菩薩及天神等，各各説咒護法。

### 妙莊嚴王本事品第二十七 

明往古浄德夫人、浄藏、浄眼二子、同化父王見佛。

### 普賢菩薩勸發品第二十八 

佛爲普賢重示四法，普賢説咒護持。

蕅益大師云：此一部經，乃如來究竟極談，具明施設一代時教所以然之線索：如家業之有總帳簿，如天子之有九鼎也。非精研智者大師之玄義、文句，不盡此經之奥；仍須以荆谿尊者之釋籤、妙樂輔之。

### 異譯二種

#### ⑴【 正法華經】 

十卷，二十七品，八萬四千多字。大藏第九册（六三）。西晉沙門竺法護譯。與上經同。

但：藥草品中，有迦葉問答，及生盲喻；五百弟子授記品初，有入海取寶喻；法師品，名爲藥王如來品，有寶蓋王及千子、與善蓋太子法供養事；一切咒語皆譯華言；囑累品在最後。

一、 光瑞品，二、 善權品，三、 應時品，四、 信樂品，五、 藥草品，六、 授聲聞決品，七、 往古品，八、授五百弟子決品，九、 授阿難羅云決品，十、 藥王如來品、十一、 七寶塔品，十二、 勸説品，十三、 安行品，十四、 菩薩從地涌出品，十五、 如來現壽品，十六、 御福事品，十七、 勸助品，十八、 歎法師品，十九、 常被輕慢品，二十、 如來神足行品，二一、藥王菩薩品，二二、妙吼菩薩品，二三、 光世音普門品，二四、 總持品，二五、 浄復浄王品，二六、 樂普賢品，二七、 囑累品。（提婆達多品合入寶塔品，故只二十七。）

#### ⑵【添品妙法蓮華經】 

七卷，二十七品，七萬一千餘字。大藏第九册（一三四）。隋· 天竺三藏闍那崛多共笈多譯。

多用什師譯文；但添藥草品後生盲一喻耳。陀羅尼品在第二十一，囑累品在最後。提婆達多品合入見寶塔品，故止有二十七品。品目全同什師譯本。

### 别譯一種

#### ⑴【薩曇分陀利經】 

一卷，一千餘字。大藏第九册（一九七）。失譯人名。即寶塔品、提婆達多品别出。

### 註疏六三種

#### ①【 妙法蓮華經優波提舍】 

二卷，約萬餘字。大藏第二十六册。婆藪槃豆論師釋。元魏· 北天竺沙門菩提流支共曇林等譯。

天親菩薩廣釋序品及方便品，略釋七喻等。

#### ②【 妙法蓮華經優波提舍】 

一卷，約一萬多字。大藏同前。論主同上。元魏· 中天竺沙門勒那摩提（寶意），以宣武帝正始五年（五○八）至洛邑，譯論三部，此其一，共僧朗等譯。

#### ③【法華論疏】 

三卷，約五萬餘字。大藏第四十册（七八五）。隋吉藏大師撰。釋流支譯本。婆藪云天，槃豆云親，其人本是天帝釋之弟，釋遣其下閻浮提伏修羅，故云天親。

斯論譯之甚久，而不盛傳於世者，良有二焉：一、 文旨簡略，前後似亂，粗尋之，不見首尾，故也。二、 昔北土江南，多以五時四宗以通斯教，並與論違；講匠守於舊執，背聖信凡，故不傳於世也。余講斯經，文疏三種：一、 用關河叡朗舊宗，二、 依龍樹、提婆，通經大意，三、 採此論綱領以釋法華。但昔三出經疏，猶未解論文；今具釋之，使經論焕然可領。

論文三分：一、 皈敬三寶，申造論意，請威靈加護，爲緣起分；二、 牒經解釋，爲正體分；三、 重牒章門，追示分齊，爲餘勢分。

#### ④【法華經疏】 

二卷，約二萬餘字。卍續藏第一五○册。宋· 竺道生撰。

夫微言幽賾，妙絶聆囑……聊於講日，疏録所聞；述記先言，其猶皷生。又以元嘉九年（四三二）春之三月，於盧山東林精舍，又治定之；加採訪衆本，具成一卷……不以人微廢道也。

#### ⑤【 法華經義記】（世稱光宅疏） 

八卷，約十五萬餘字。大藏第三十三册（五七二）。卍續藏第四十二册。梁· 光宅寺法雲法師撰。

師俗姓周。義興陽羨人。初生時，雲氣滿室。七歲出家，名法雲。爲寶亮弟子。爲沙彌時，即精研法華。嘗講此經，忽感天華，狀如飛雪，滿空而下，延於堂内，升空不墜，訖講方去。梁大通三年（五二九）寂，壽六十三。

#### ⑥【 法華玄論】 

十卷，二十七萬餘字。大藏第三十四册（三六一），卍續藏第四十二册。隋· 吉藏大師撰。

玄論分六：一、 弘經方法，二、 大意，三、 釋名，四、 立宗，五、 決疑，六、 隨文釋義。未釋經文。

#### ⑦【法華義疏】 

十二卷，二十六萬餘字。大藏第三十四册（四五一），卍續藏第四十二册。隋· 沙門吉藏撰。

將欲入文，前明三義：一、 部類不同，二、 品次差别，三、 科經分齊。

#### ⑧【法華遊意】 

一卷，或作二卷。二萬餘字。大藏第三十四册（六三三），卍續藏第四十二册。隋· 沙門吉藏撰。

開題序：此經文雖七軸，義有二章：一、 開方便門，二、 示真實義。開方便門者，開兩種方便。顯真實義者，顯二種真實。假三車於門外，爲引躭戲之童；設化城於道中，以接疲怠之衆；謂乘方便也。皆是吾子，等賜大車；既知止息，同到寶所；謂乘真實也。然燈授記，伽耶成道；王宫誕生雙林唱滅；謂身方便也。逸多不見其始，窮學莫測其終；六趣無以攝其生，力負無以化其體；謂身真實也。兩門既爲方便，所以言粗；二種並云真實，故目爲妙。

夫借一以破三，三除而一捨；假修以斥短，短息而修忘。然則言窮慮絶，何實何權？本性寂然，孰開孰覆？故理超言外，強稱爲妙；爲物作軌，目之爲法。道玄像表，假喻蓮華。

十門分别：一、 來意，二、 宗旨，三、 釋名，四、 辨教意，五、 顯密，六、 三一，七、 功用，八、 弘經，九、 部黨，十、緣起。

#### ⑨【法華統略】 

六卷，十二萬餘字，卍續藏第四十三册。隋· 沙門吉藏撰。

昔在會稽，著此玄文，凡二十卷；中居京兆，録其要用，裁爲七軸。但余少弘四論，末專習一乘，私衆二講，將三百遍。但斯經言約義富，更有異聞，撰録大宗，復爲此三卷（各分本末，故爲六）。

敘其疏意，略有六焉：一、 二本所無，今文方有；二、 全廢舊通，用今新意；三、 新舊兩用，可適時而説；四、 昔言隱昧，今則顯明；五、 大宗乃一，而轉勢不同；六、 改舊分章，依今科約。

#### ⑩【 妙法蓮華經玄義】 

二十卷（十卷各分上下），十六萬餘字。大藏第三十三册。中華藏第二輯線装第五册。隋· 智者大師説，門人灌頂記。

大師字德安，姓陳氏。頴川人，有晉遷都，寓居荆州華容。年十八，投湘州果願寺沙門法緖出家。習通法華。往大蘇山，禮慧思禪師，師一見，曰：昔日靈山，同聽法華；宿緣所追，今復來矣。即示普賢道場，爲説四安樂行。一日，誦經至“是真精進，是名真法供養如來”，身心豁然，寂而入定，持因静發，將證白思，思曰：非汝弗證，非我莫識。所入定者，法華三昧前方便也；所發持者，初旋陀羅尼也。晚住天台。開皇十七年（五九七）示寂，春秋六十有七。

序曰：妙者，妙名不可思議也。法者，十界十如權實諸法也。蓮華者，譬權實法也。良以妙法難解，假喻易彰。況意多端；略擬前後，合成六也。㈠ 爲蓮故華，譬爲實施權。㈡ 華敷、譬開權，蓮現、譬顯實。㈢ 華落、譬廢權，蓮成、譬立實。又㈠ 蓮譬於本，華譬於迹。從本垂迹，迹依於本。㈡ 華敷，譬開迹，蓮現、譬顯本。㈢ 華落、譬廢迹，蓮成、譬立本。是以先標妙法，次喻蓮華。蕩化城之執教，廢草庵之滯情；開方便之權門，示真實之妙理；會衆善之小行，歸廣大之一乘。上中下根，皆與記别。又，發衆聖之權巧，顯本地之幽微。故增道損生，位鄰大覺。一期化導，事理俱圓。蓮華之譬，意在斯矣！

釋名第一，辨體第二，明宗第三，論用第四，判教第五。釋此五章，有通有别：通則七番共解，别則五重各説。

##### 通七番者：

㈠ 標章，㈡ 引證，㈢ 生起，㈣ 開合，㈤ 料簡，㈥ 觀心，㈦ 會異。

標章，令易憶持，起念心故；引證，據佛語，起信心故；生起，使不雜亂，起定心故；開合，料簡、會異等，起慧心故；觀心，即聞即行，起精進心故。五心立，成五根，排五障，成五力，乃至入三脱門。略説七重共意如此。廣解五章者：一一廣起五心、五根，令開示悟入佛之知見耳。標章，乃至料簡，具如全文。

㈥ 觀心者：從標章至料簡，悉名觀心。心如幻燄，但有名字，名之爲心；適言其有，不見色質；適言其無，復起慮想。不可以有無思度，故名心爲妙。妙心可軌，稱之爲法。心法非因非果；能如理觀，即辨因果，是名蓮華。由一心成觀，亦轉教餘心，名之爲經。釋名竟。

心本無名，亦無無名；心名不生，亦復不滅。心即實相。初觀爲因，觀成爲果。以觀心故，惡覺不起。心數塵勞，若同若異，皆被化而轉。是爲觀心標五章竟。

觀心引證等，具如全文。

㈦ 會異者，會四悉檀也。解四悉檀爲十重：一、 釋名，二、 辨相，三、 釋成，四、 對諦，五、 起教觀，六、 说默，七、 用不用，八、 權實，九、 開顯，十、 通經。具如全文，尋之。

##### 别解五章者：

###### ㈠ 釋名

爲四：一、 判通别：妙法蓮華，爲别名；經之一字，爲通名。教、行、理三，皆論通别。（不同他解，以上四，唯目所詮；經之一字，獨指能詮也。）二、 定前後：文則先妙後法；解須先明法，次明妙也。三、 出舊，不録。四、 正解—

⑴先明法者，謂：衆生法、佛法、心法。經云：“爲令衆生，開示悟入佛之知見。”若衆生無佛知見，何所論開？當知：佛之知見，藴在衆生，故衆生法妙也。佛法妙，可知。心法妙者：如安樂行中，修攝其心，觀一切法，不動、不退。又，一念隨喜等。普賢觀云：“我心自空，罪福無主；觀心無法，法不住法。”浄名云：“諸佛解脱，當於衆生心行中求。”華嚴經云：“心佛及衆生，是三無差别。”破心微塵，出大千經卷，是名心法妙也。次更約十界十如釋法，具如全本。

⑵明妙者：一、 通釋，二、 别釋。

通釋者：謂相待妙，絶待妙。唯論二妙，更無非絶非待之文。若更作者，絶何惑，顯何理？故不更論也。衆生之法，亦具二妙，稱之爲妙。佛法、心法，亦具二妙，稱之爲妙。

别釋者：有① 迹中十妙，② 本中十妙，③ 觀心十妙。

①迹中十妙者：一、 境妙，二、 智妙，三、 行妙，四、 位妙，五、 三法妙，六、 感應妙，七、 神通妙，八、説法妙，九、 眷屬妙，十、 功德利益妙。釋此爲五：一、 標章，二、 引證，三、 生起，四、 廣解，五、 結權實。

廣解中：

第一、境妙爲二：

一釋諸境，二 論諸境同異。

釋境爲六：

- 一 十如境，謂十界十如。
- 二 因緣境，謂四種十二因緣。
- 三 四諦境，謂四種四諦。
- 四 二諦境，謂七種二諦。
- 五 三諦境，謂五種三諦。
- 六 一諦境，謂四種一諦，及與無諦。

第二、智妙爲二：初、 總論諸智，二、 對境論智。

初爲六：

- 一 數，謂一世智，乃至二十圓妙覺智。
- 二 類，
  - 謂世智無道，邪計妄執，心行理外，不信不入，故爲一。
  - 五停心，四念處，已入初賢佛法氣分，俱是外凡，故爲一。
  - 四善根，同是内凡，故爲一。
  - 四果同見真，故爲一。
  - 支佛别相觀，能侵習，故爲一。
  - 六度緣理智弱，緣事智強，故爲一。
  - 通教方便聲聞，體法智勝，故爲一。
  - 支佛又小勝，故爲一。
  - 通教菩薩入真方便智，四門徧學，故爲一。
  - 出假智正緣俗，故爲一。
  - 别教十信智，先知中道，勝前劣後，故爲一。
  - 三十心，俱是内凡，故爲一。
  - 十地，同是聖智，故爲一。
  - 三藏佛是師位，名勝三乘弟子，故爲一。
  - 通教佛智，斷惑照機勝，故爲一。
  - 别教佛智又勝，故爲一。
  - 圓教五品弟子，具斷煩惱性，能知如來秘密之藏，故爲一。
  - 六根清浄，智鄰真，故爲一。
  - 初住至等覺，同破無明，故爲一。
  - 妙覺佛智，無上最尊，故爲一。
- 三 辨相，
- 四 明智照境，
- 五 明麤妙，
- 六明開麤顯妙，具如全本。

二、 對境明智，亦如全本。

第三、 行妙，爲二：一、 通途增數行，二、 約教增數行。後更約五數明行妙，先明别五行，次明圓五行，謂：聖行，梵行，天行，嬰兒行，病行。有次第、一心之不同。

第四、 位妙者：約藥草喻品，但明六位：一、 人天位，是小藥草。二、 聲聞緣覺位，是中藥草。三、 六度菩薩位，是上藥草。四、 通菩薩位，是小樹。五、 别菩薩位，是大樹。六、 圓教位，是最實事，如一地一雨。於中又爲十意：一、 簡名義，二、 明位數，三、 明斷伏，四、 明功用，五、 通諸位明麤妙，六、 明位興，七、 明位廢，八、 開麤顯妙，九、 引經，十、 妙位始終。具如全本。

第五、 三法妙者：妙位所住之法，即三軌也。此即七意：一、 總明三軌：一 真性軌，二 觀照軌，三 資成軌。名雖有三，祇是一大乘法也。二、 歷别明三軌，歷四教各論三法也。三、 判麤妙，四、 開麤顯妙，具如全本。五、 明始終：取凡地一念之心，具十法界十種性相，爲三法之始。若有無明煩惱性相，即是智慧觀照性相。以迷明故，起無明。若解無明，即是於明。如冰是水，如水是冰。悉有惡業性相，即善性相，由惡有善，離惡無善。翻於諸惡，即善資成。如竹有火，火出還燒竹。皆有苦道性相。迷此苦道，生死浩然。此是迷法身爲苦道，不離苦道别有法身。如迷南爲北，無别南也。夫有心者，皆有三道性相，即是三軌性相。若言如是力如是作者，菩提心發也。即是真性等萌動。如是因者，即觀照萌動。如是緣者，即資成萌動。如是果者，觀照萌動成習因，感得般若果滿。如是報者，資成萌動爲緣因，感得解脱報果滿。是爲三德究竟滿，名秘密藏。本末等者，性德三軌冥伏，不縱不横。修德三軌彰顯，不縱不横。冥伏、彰顯，皆如等，數等，妙等，故言等也。亦是空等假等中等。亦類通三法，謂：三道、三識、三佛性、三般若、三菩提、三大乘、三身、三涅槃、三寶、三德。諸三法無量，擧其大要，明始終耳。七、 悉檀料簡，如全本。此五番明妙，從因至果，以辨自行妙，半如意珠竟。

第六、 感應妙者：上四妙名圓因，三法妙名圓果。果智寂照，有感必彰，故名感應妙也。感屬機，應屬聖。略言爲四：一、 冥機冥應，二、 冥機顯應，三、 顯機顯應，四、 顯機冥應。若具足辨者：用四機爲根本，所謂：冥機，是過去，顯機，是現在，亦冥亦顯機，是過現，非冥非顯機，是未來。於一機中，各各四應，即成十六句也。餘如全本。

第七、 神通妙者：正論化用益他，即是三輪不思議化也。

第八、 説法妙者：爲六意：一、釋法名，謂十二分教，二、 分大小，三、 對緣同異，四、 判所詮，五、 明麤妙，六、 明觀心。皆如全本。

第九、 眷屬妙者：一、 理性眷屬：一切衆生，皆是吾子也。二、 業生眷屬，爲親、爲中、爲怨，三類受道，得出生死也。三、 願生眷屬，先世結緣，雖未斷苦，願生内眷屬中，或怨家等，因之得道。四、 神通眷屬，若先世值佛，發真見諦，生猶未盡，或在上界，或在他方，以身通力分形來此。五、 應生眷屬，已得法身之本，能起應入生死也。又、法門眷屬：如方便爲父，智度爲母等。

第十、 功德利益妙者：爲四：一、 來意，二、 正説中利益，三、 流通中利益，四、 觀心中利益。略説七益，廣開十益，具如全本。

五、 結成權實，亦如全本。迹中十妙竟。

②本中十妙者：先釋本迹，二明十妙。

釋本迹爲六：一、 理爲本，事爲迹；二、 理事皆爲本，説教爲迹；三、 教爲本，行爲迹；四、 行能證體爲本，起用爲迹；五、 實得體用爲本，權施體用爲迹；六、 今經所成佛已久爲本，先來所説爲迹也。

明十妙者：一、 本因妙，二、 本果妙，三、 本國土妙，四、 本感應妙，五、 本神通妙，六、 本説法妙，七、 本眷屬妙，八、 本涅槃妙，九、 本壽命妙，十、 本利益妙。

③觀心十妙者：本迹長遠，亦不離心。佛如衆生如，一如無二如。佛既觀心，得此本妙；迹用廣大，不可稱説。我如如佛如，亦當觀心出此大利也。

次釋蓮華者：權實難顯，僅譬蓮華。又、七喻文多，故以譬標題。又，蓮華非譬，即是法華三昧當體之名。利根即名解理，不假譬喻；中下未悟，須譬乃知。以易解之蓮華，喻難解之蓮華。故有三周説法，逗上中下根。蓋依正因果，悉是蓮華之法，何須譬顯？爲鈍根人，不解法性蓮華，故擧世華爲譬，亦應何妨？二門六譬，略如序説。又以徧譬十如，十二因緣，四諦，二諦，三諦，一諦，無諦，境妙。又譬智妙，行妙，乃至功德利益妙、乃至本妙。具如全本。

次釋經，爲五：一、 明無翻，二、 明有翻，三、 和融有無，四、 歷法明經，五、 觀心明經。亦具如全文。

###### ㈡ 顯體者：

一部之旨歸，衆議之都會也。

略開七條：一、 正顯體，二、 廣簡僞，三、 一法異名，四、 入體之門，五、 徧爲衆經體，六、 徧爲諸行體，七、 徧爲一切法體。

一、 正顯體者，即一實相印也。二、 廣簡僞者，凡外乃至别教之道，皆未達此實相印也。三、 一法異名者：法界、真如、佛性、種智、乃至大般涅槃等也。四、 明入體門者，謂以教行爲門，略爲四意：

⑴ 略示門相，謂四四一十六門。

⑵示入門觀，謂門門各具十法成乘：① 識所觀境，② 真正發心，③ 遵修定慧，④ 能破法徧，⑤ 善知通塞，⑥善用道品，⑦ 善用對治，⑧ 善知位次，⑨ 善能安忍，⑩ 法愛不生。具在全帙，須細尋之。

⑶示麤妙。

⑷示開顯，俱在全本。

五六七三意，亦如全本。

###### ㈢ 明宗者：

修行之喉襟，顯體之要蹊。如梁柱持屋，結網提綱。釋宗爲五：

一、 簡宗體，謂不異而異，約非因非果而論因果，故有宗體之别也。

二、 正明宗：從序品，訖安樂行品，破廢方便，開顯真實佛之知見。亦明弟子實因實果，亦明師門權因權果。文義雖廣，其要爲成弟子實因，因正果傍，故於前段明迹因迹果也。從湧出品，訖勸發品，發迹顯本；廢方便之近壽，明長遠之實果。亦明弟子實因實果，亦明師門權因權果。而顯師之實果。果正因傍，故於後段明本因本果。合前因果，共爲經宗也。

三、 衆經同異者：今經迹中師弟因果，與衆經有同有異。本中師弟因果，衆經所無。正以此之因果爲經妙宗也。

四、 麤妙開顯，如全帙。

五、 結成者：經説因果，正謂通益生法行人。若開權顯實，正令七種方便生身未入者入，傍令生法二身已入者進。若説壽長遠，傍令生身未入者入，正令生法已入者進。從七種方便，入圓初住，見真爲因，乃至得妙覺爲果，住前相似，非是真因。若取性德爲初因者，彈指散華，爲緣因種；隨聞一句，爲了因種；凡有心者，是正因種。此乃遠示性德三因種子，非是真實開發，故不取爲因也。

###### ㈣ 明用者：

此經以斷疑生信爲用。用佛菩提二智，斷七種方便最大無明，同入圓因。破執近迹之情，生本地深信；乃至等覺，亦令斷疑生信。如是勝用，豈同衆經耶？

###### ㈤ 教 相者：

諸經皆是逗會他意，令他得益，不談佛意。今經但論如來布教之原始，中間取與，漸頓適時。大事因緣，究竟終訖。當知：此經唯論設教大綱，不委微細網目。記者私録云：諸大乘經，旨歸不殊，但隨宜爲異。如華嚴、無量義、法華、皆三眛名；般若、是大智慧，維摩，説不思議解脱，大涅槃、是究竟滅，文殊問菩提是滿足道，悉是佛法，法無優劣。於中明果，皆是佛果。明因，皆是地因。明理，皆是法性；所爲，皆是菩薩。旨歸不當有異，人何爲強作優劣？

以上全録閲藏知津。