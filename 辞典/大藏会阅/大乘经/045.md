### 33【大佛頂首楞嚴經玄義、文句】

玄義二卷，文句十卷，約二十六萬餘字。卍續藏第二十册。明· 古吴蕅益沙門智旭述。

後序云：“至矣哉！大佛頂經之爲教也：依妙性而開妙悟，起妙行而歷妙位，成妙果而歸妙性；永超七趣沉淪，不墮修心岐徑，戒乘俱急，頓漸兩融，顯密互資，事理不二。誠教海之司南，宗乘正眼也！

旭年二十三時，歲在辛酉（明天啓元年，公元一六二一），創獲聞熏，決志離俗。次年剃染，坐禪雙徑，每遇静中諸境，罔不藉此金錍。乙丑（一六二五）丙寅兩夏，爲二三友人所逼，頻演此經二遍，實多會心，願事闡發，但以志在宗乘，未暇筆述。己巳（崇禎二年，一六二九）春，與博山無異師伯，盤桓百日，深痛末世禪病，方乃一意研窮教眼，用補其偏。然雖徧閲大藏，而會歸處，不出梵網、佛頂二經。……次年（丁丑、崇禎十年，一六三七），有同志數人，樂聞此經要旨，一番商究，會心更多。戊寅幻遊新安，結夏休邑，重拈妙義，加倍精明。今夏（己卯，崇禎十二年，大師四十一歲）弘法温陵，昉師及一切知己，堅請疏解，以發前人之所未發。予謂：此經舊解多矣，利根者。一指便可見月，鈍根者，多指益復眩眼耳。昉師曰：不然。藥無貴賤，起病者良；法無精粗，救時爲要。痛兹末世，宗教分河，盡謂别傳實在教外，孰知教内自有真傳。縱令截去指頭，依舊不曾見月。每聆吾師豎義，痛快直捷，實與本分宗旨相應，並不蹈襲前人窠臼；始信不離文字而説解脱，非欺我也。何忍祕此妙悟，不以全體示人；吾師於法有慳乎？……予感其意，兼理夙願，述爲玄義二卷，文句十卷。固不敢矯古人而立異，亦不敢殉古人而強同；知我罪我，聽諸高明而已！……”

重刻序：性相二宗，猶波之與水，從來不可分隔；而其流弊也，甚至分河飲水；此豈文殊、彌勒之過？亦豈馬鳴、護法之旨哉？

謂真如受熏，譬如劫火洞然，虚空安得獨冷？謂真如不受熏，譬如劫火洞然時，虚空何嘗爛壞？

故知：得其語脉者，合則雙美；失其宗趣者，離則兩傷。觀大佛頂經第四卷云：“譬如虚空，體非群相，而不拒諸相發揮”。只此一言，兩疑冰釋。

善夫、智者大師有言：偏執法性生一切法，何異自生？偏執梨耶生一切法，何異他生？例而推之：縱謂法性梨耶和合生一切法，何異共生？縱謂非法性非梨耶生一切法，又何異無因緣生？由此觀之，四句無非是謗。

倘能妙達無生，不起性計，則四句雖不可説，有四悉檀因緣故，亦可得説。謂真如不思議熏生一切法，謂梨耶是可熏性生一切法，皆無不可。

吾乃知：智者大師，真悟權實祕要，故能於大佛頂經未來之時，懸合其旨趣若此。

此經來時，智者不可復作。習台宗者，昧於唯識；習法相者，迷於圓理。所以衆解紛紛，咸失綱要。究義理之攸歸，大似蚊咬鐵橛；判文字之下落，亦如鑿孔栽鬚！

旭於未薙髮日，即曾研究此典，每翻舊註，迷悶實多。後因雙徑坐禪，始解文字之縛；復因數番講演，深理葛藤之根；並探二宗，融以心鏡。直至温陵弘法，方得取筆疾書。……剖千古未破之藩籬，犯從來嚴設之禁忌！位俾言高，安免於罪？然在出世君子，諒不以人廢言也。（案此序作於甲申，即清順治元年，一六四四。大師四十六歲。）

“玄義”：

- ㈠ 釋名 分二：先就經中所結五名彰存略，次就今題通别諸字正解釋。今經正以人法爲名，略兼於喻。
- ㈡ 顯體，爲十：初、明須顯體，二、 釋體義，三、 正出體，四、 引證，五、 會通異名，六、 廣簡僞
  濫，七、 明入體之門，八、 徧爲衆經體，九、 徧爲諸行體，十、 徧爲一切法體。此經以如來藏妙真如
  性爲體。
- ㈢ 明宗 宗者、修行之綱領，顯體之要樞。爲四：一、 簡宗體，二、 正明宗，三、 諸教同異，四、 結
  成因果。此經以不生不滅因果爲宗。
- ㈣ 辨用 用者、力用也，即如來之妙能，此經之功德。滅惡名力，生善名用；滅惡名功，生善名德。
  爲三：一、 簡宗用，二、 出舊解，三、 正明用。此經以離愛得脱爲用。
- ㈤ 明教相 爲二：
  - 一、 略述綱要。
  - 二、 正判此經，又分三：
    - 初、且申五時八教言外之旨，
    - ⑵正以此經結屬教部，
    - ⑶ 略破羣疑以釋諍論。

此經正是方等法門，於通别二時中，是通時方等。於四種機中，即鈍而仍利者所見。於四種化儀中，是頓教，非頓部；是漸時，非漸教。大機所見，小機不見，是祕密相；放光説呪，亦是祕密部。阿難悟大，登伽證小，亦是（顯露）不定義。於四種化法中，正訶藏教，傍訶通别二教，獨明圓教也。

“文句”：正宗分六：

- 初、顯如來藏妙真如性圓三諦理；從阿難見佛，至第四卷尚留觀聽止。
- ㈡ 示不生滅爲本修因妙三觀門；從第四卷阿難請入華屋，至第七卷菩薩護呪止。
- ㈢ 明正助行所成伏斷圓三德位；從第七卷阿難請問位次，至第八卷名爲邪觀止。
- ㈣ 結成經名以彰圓體圓宗圓用；即第八卷中文殊問名，如來結答，止有八行經。
- ㈤ 借破戒惡法爲問端，而廣示七趣差别；意顯：若無出世妙戒，決無出世妙慧。從第八卷説是語已起，至第九卷即魔王説止。
- ㈥ 借無聞比丘爲語端，而備明五陰魔境；意顯：若無中道妙慧，并失中道妙戒。從第九卷即時如來將罷法座起，至第十卷不戀三界止。

### 34【 楞嚴經疏解蒙鈔】 

十三卷，約五十餘萬字。卍續藏第二十一册。明· 海印弟子錢謙益述。

是鈔，創始於辛卯（清、順治八年。一六五一）之歲，五易藁，七年方成。已七十七歲矣。居士自稱蒙叟，蓋謂取諸家疏解，而以蒙義鈔之。上取崇福已下諸師，以長水爲司南；仍復網羅多家，衷其得失。其搜剔之心良苦！

序云：“蒙初繙此經疏解，上遡資中，下循長水，文質理精，詞簡義富；有讀之三四過，猶未了者；有繹之三四年，始得解者；少言多義，自古皆然。無不契真，無不成觀。今師箋釋，波瀾滿紙，少時涉眼，亦自爛然；旋目觀之，氣味索薄，如翳眼亂華，都無生處。……”

卷末附佛頂五録：一、 佛頂圖録，二、 佛頂序録，三、 佛頂枝録，四、 佛頂通録，五、 佛頂宗録。

### 35【楞嚴經貫珠】 

十卷，叁拾餘萬字。寶華山木刻版。明· 金陵寶華山沙門戒潤述。

楞嚴貫珠集者，述諸古疏於經文字珠之間，以便初學開蒙，俾易究竟自住三摩地也。頗就諸解編輯而損益之；直順本文，一氣讀下，名曰貫珠。所集諸疏：正脉十五，諸解十四，師（雪浪）授十一。而逐章正文貫竟，或引證辨難，或廣略發揮；每段圓相在前，科目在後，以便觀者取捨有條。

### 36【楞嚴經貫攝】（内題楞嚴説通）

十卷，約十六萬餘字。卍續藏第二十三册。清· 巴郡居士劉道開纂述。

其序略曰：自解楞嚴以來，唯十家會解盛行；迨合轍出而生面别開；正脉作則奥義闡盡；其後、鍾伯敬、賀中男，又約正脉旨而著爲如説，頗出新意。至居士，乃滙諸家，而以儒教講章法編之。初名貫攝，後改名如説。

正宗分二：一是菩提涅槃根本，一是生死流轉根本。初又四：見道分，修道分，證道分，結經分。

### 37【楞嚴經觀心定解】 

十二卷（解十卷，科、大綱各一卷），約三十七萬餘字。卍續第二十三册。清· 天台比丘靈耀述。

序云：“只一觀心，經營十稔，成十二卷，使後之有志觀心者，知甘露門之在兹。”

先提言外大綱，略爲四章：一、 判總别，二、 定境觀，三、 釋題目，四、 系凡例。

人法爲名，如來藏妙真如性爲體，楞嚴妙定爲宗，斷愛遠塵爲用，當以方等被開成醍醐爲此經之教相。

正宗大科分二：㈠ 正觀總無明心以明修證，㈡ 約别能招報心以明修證。

初分二：一、 正明修證，二、 結顯經名。正明修證又三：⑴ 約破顯以開圓解，⑵ 示正助以修圓行，⑶
明迷悟以證圓位。

### 38【楞嚴經問答】 

一卷，約一萬字。卍續第五十九册。清· 萬壽俍亭沙門浄挺著。

浄師閲經十二種，此其一。舉經一百一十三段，假問答以解經義。

### 39【 楞嚴經灌頂疏】 

二十六卷，約八十萬字。木刻本（缺出版處名）作二十五册。（卍續藏缺）清· 慈雲沙門續法撰述。

“師具無碍辯，乘大願輪。一生著述無輟。力扶賢教，尤加意於楞嚴。廣引經論微言，徧搜疏解妙義；直接乳峯（乳峯德水明源大師），旁通正脉。經中咒語，通爲譯釋。此經自流傳震旦已來，解釋呪語者，惟師爲第一人也！”（指掌）

釋經十門：一、 教起因緣，二、 藏乘分攝，三、 辨定時儀，四、 教觀深廣，五、 所被機宜，六、 能詮體性，七、 宗趣通局，八、 翻譯傳授，九、 别釋名題，十、 總明經意。

正宗分四：一、 詳開三定始終，信極楞嚴大理分；二、 略示一經名目，解徹楞嚴大教分；三、 警悟七趣升沉，行盡楞嚴大行分；四、 辯入五魔成敗，證到楞嚴大果分。初分中，配合奢摩，三摩、禪那爲見，修、證道三分。

### 40【楞嚴經寶鏡疏】 

十一卷，約二十八萬餘字。卍續藏第九十册。清雲南法界寺沙門溥畹述。

師自敘云：“聖教綱宗，理原一貫；尋羊覓跡，自惑多岐。由是廿年玩味，午夜參究，徧搜諸註精英，直探本經的旨；務在仰體聖意以契合經文，委示大定而指明心性。”

懸談十門：一、 教起因緣，二、 藏乘分攝，三、 教義分齊，四、 所被機宜，五、 能詮體性，六、 所詮宗趣，七、 教迹前後，八、 傳譯時代，九、 通釋名題，十、 别解文義。

正宗分二：㈠ 正請正説，㈡ 重請重説。初分二：一、 正談大定始終，二、 通示全經名目。正談又二：⑴ 約破顯設定體以明信解之理，⑵ 約修證談定用以明行證之事。

### 41【楞嚴經正見】 

十卷，約十五萬餘字。卍續藏九十一册。清· 沙門濟時述。

盛序云：“……蓋自房相筆受而後，崇福愨公作疏，此註解之始也。舘陶振公，分爲八段七科，此科判之始也。資中沇公作疏，謂三法與三觀相應，此孤山等，台觀解經之始也。

其以禪宗解經者，自長慶巘公撰説文始，此温陵等，以禪判教之祖也。

若宋初，有長水璿公，出自賢首，參合天台，所撰義疏，圓收教觀，論者推爲百代心宗，可稱諸家之總萃矣。

然、宋前諸師，源流如一；宋後經解，同異支分：如石門寂公（洪覺範禪師，世稱寂音尊者。）之尊頂法，本以見性爲宗，而與靈源相抵；又於長水有義學之譏。如孤山圓公，用三止三觀貼釋全經；吴興岳公，張大其説；而或指爲山外一家，尚非通義；至交光正脉，尤力辨其非。如温陵環公，於台觀外，别判見道等四科，卓然自立，足垂世訓；而謂：璿、月、圓諸師，皆不足爲繩準，亦屬過論。如師子林惟公，集唐宋九師爲會解，南北講席，宗之者百年；議者又有延津刻舟之歎。

凡若此者，黨伐互諍，入主出奴，非有最後之提示，曷以爲之是正哉！

竊以愚見揆之：諸家雖衆，必以禪宗解經，方合經中徵心辨性之義，是爲正法。

今觀明代宗師，如曹溪憨公，雪浪懷公，咸稱法匠，但懷公之於是經，稱性而談，疏通洒落，直欲掃去諸科，故不復著書。

獨有憨公之懸鏡綱要，灼然可傳。乃枯坐三年，一夕冥悟，融會於一心三觀，信筆發揮。所言觀體、觀相、觀用，並是合釋全經，非同分配；真能離文字爲文字者。禪家説經，固當推爲科律矣！

考之曹溪法系，徑山、靈隱，皆南岳正宗；念我公曾駐錫二山，即是一家宗子。今且分化婁江，再闡宗風，弘宣法乘，何不足與海印發光者，先後相承，互證此一超直入之妙悟耶？至若儒門説經，亦多以禪判教；如曾祠部之宗通，鍾竟陵之如説，錢虞山之蒙鈔指歸，正無不合。……”

正宗分五：一、 妙奢摩他，二、 三摩鉢提，三、 禪那，四、 最初方便，五、 方便之餘。

### 42【楞嚴經指掌疏】 

十二卷（疏十卷，懸示、事義各一卷），約二十八萬餘字。卍續藏第二十四册。

清· 達天通理法師述。

“……楞嚴正脉，初講十門，即嫌其駮辨太甚；且前後次第，與清涼大有徑庭，不合賢宗家法；至題中繁言亂心；如洪闊等八義之類，亦私意之所不取。因不揣鄙陋，輒爲籤釋。……二十餘年之工，製斯楞嚴新疏。……”（續夢始末）

“是經流傳震旦，疏記論解甚夥：採金集玉，誠讓會解；辨脉尋源，無偕交光。今爲接引初機，自名指掌，取其明而且易。……疏中一言一句，多自胸襟流出。

正脉立義雖精，駁古太甚，致令後學，一味在是非裏卜度，不知向關節處跟尋；迷本昧源，其失非細！故今疏惟竊取其義；而執戈欲鬥之詞，槩不敢用。

又、正脉於難處過詳，於易處過略；唯逗利智，不接鈍根。今疏於難處，不過指授分明；於易處，亦必略用敷演；爲令三根俱被，利鈍咸宜。”（以上凡例）

釋經十門：一、 教起因緣，二、 藏乘分攝，三、 能被教義，四、 所被機宜，五、 體性淺深，六、 宗趣通别，七、 説時前後，八、 傳譯註釋，九、 總釋名題，十、 别解文義。

正宗分二：㈠ 阿難哀求成佛妙定；㈡ 如來委示始終因果，分四：一、 開示奢摩成信分，二、 開示三摩成解分，三、 開示禪那成修分，四、 開示楞嚴成證分。

### 43【楞嚴經序指味疏】 

一卷，約近二萬字。卍續藏第九十册。民國· 諦閑大師，釋天如禪師楞嚴經序。

### 44【楞嚴經勢至圓通章科解】 

一卷，三千餘字。卍續第二十四册。明· 天台比丘正相解。

### 45【楞嚴經勢至圓通章疏鈔】 

二卷，二萬餘字。卍續同上。清· 續法大師集。

### 46【楞嚴經勢至圓通章解】 

一卷，二千餘字。卍續同上。清· 虞山行策大師解。出浄土警語。

### 47【楞嚴經講義】 

分二十四卷，訂作五册。民國、圓瑛法師著。師年六十八，始行註釋此經，至年七十四始成。以四十餘年之鑽研，究厥精微，編成講義。

解經十門：初、總釋名題，二、 起教因緣，三、 藏乘攝屬，四、 義理淺深，五、 能詮教體，六、所被機宜，七、 宗趣通别，八、 説時前後，九、 歷明傳譯，十、 别解文義。

正宗分二：㈠ 正修具示成佛妙定，㈡ 助道别詳護定要法。正修分三：阿難請定，如來答定，當機獲益。

如來答定分二：一、 正説妙定始終，二、 通示全經名目。

正説分四：

- ⑴ 示佛定總名，令知諸佛修因尅果（將破七處第一番破執心在身内文中舉例辯定之後，“佛問阿難：汝矚林園，因何有見？世尊！此大講堂，户牖開豁，故我在堂，得遠瞻見”下：“爾時世尊在大衆中舒金色臂摩阿難頂……妙莊嚴路。汝今諦聽。阿難頂禮，伏受慈旨”一段共六十四字，移到前面“退坐默然，承受聖旨”下，立爲此科之文）。
- ⑵説奢摩他路，令悟密因，大開圓解。
- ⑶説三摩修法，令從耳根一門深入。
- ⑷説禪那證位，令住圓定，直趣菩提。

### 48【楞嚴經易知録】 

十卷。民國八年，七塔寺木刻版。清末· 南岳祝聖寺沙門默庵治定。

序曰：“何處非如來藏也？人固迷之，此大佛頂首楞嚴經所由説也。一音演唱，理無通塞，人固昧之，此唯愨諸師疏解所由作也。夫台賢並美，性相雙收；登羣玉山頭，琳瑯錯雜；入萬華谷裏，錦繡争妍；則又無尚文句矣！

光緖丙申（二十二年。一八九六），結夏衡霍，與二三子提唱楞嚴。諸子以文句義詳而釋經則點示而已；唱高和寡，徒咨彷羊；請以諸疏解補註，便初學也。余曰：可。以四月十五日命筆，越三月而告成。”

### 49【楞嚴經易解疏】 

十卷。線裝訂作四册。民國· 青山沙門顯慈述。

五玄：人法兼喻爲名；藏性爲體；依性成修因果爲宗，不思議伏斷爲用；以熟酥（般若時）爲教相。正宗分六：一、 演奢摩圓彰三藏，二、 明三摩並示二門，三、 示禪那歷詮行位，四、 結經名以教奉持，五、 爲初心廣談七趣，六、 爲末法詳説陰魔。

### 50【大佛頂首楞嚴經玄義輯録】 

一卷，一萬餘字。民國· 寶静法師講蕅益大師玄義，學人體法等記録。見佛教書局版，寶静法師全集下册。

### 51【楞嚴義燈】 

一册。民國· 南天台法源寺，斌宗法師著。依靈峰之玄義，釋題而已。

### 52【大佛頂首楞嚴經攝論】 

民國· 太虚大師，於民國三、四年間，在普陀作。見虚大師全書第二十六册。

問曰：本經自度震旦，説之者已無慮百師，今造攝論，意何所爲？且了義教有多經論，曷不擇之大藏，開所未開，乃獨取義已大明之本經，增枝葉之辭乎？

答曰：略有六意造此攝論：

- 嘗考諸師説本經者，多列文逐句以疏解（諸解皆是），或斷章取義以發明（若中峯或問、雲棲摸象等）；今欲用懸判簡要之辭，攝全經周圓之義，令但聞略説者總持無遺，一也。
- 諸師多依此經以彰自宗（若賢首宗、天台宗等），或排餘説以局當部（若正脉等）；今欲提教網張弛之綱，顯法門開合之巧，令徧究大藏者通達無壅，二也。
- 本經有當部要意，諸師泛露一斑，覽者雜窺全豹；今咸各别提清，令應從本經部門入道者，得專修習，三也。
- 本經有多艱文澀義，諸師懸解多岐，覽者終泣亡羊；今略疏通抉擇，令凡從本經文相懷疑者，悉臻明了，四也。
- 本經於震旦人根有深因緣，未至而天台殷勤拜求，已度則歷代廣共宏揚，隨緣利導，信解易成，説之不厭重煩，五也。
- 本經於震旦佛法，得大通量（吾别有論，嘗謂：震旦佛法，純一佛乘；歷代宏建，不出八宗……約其行相别之，則禪、浄、律、密、教，是也。然一部中兼該禪、浄、律、密、教五，而又各各專重，各各圓極，觀之諸流通部既未概見，尋之一大藏教蓋亦希有；故唯本經最得通量。雖謂震旦所宏宗教，皆信解本經、證入本經者可也），未嘗有一宗取爲主經，未嘗有一宗貶爲權教；應量發明，平等普入，
  觀之不妨互異，六也。

論有四分：一、 判攝本經文義分，二、 會較餘部文義分，三、 别明當部要意分，四、 散釋艱文澀義分。

經宗：若略能詮層次，純約所詮分齊，則可平分五品：一者、破妄惑開圓悟而頓獲真菩提心；二者、違現業趣實證而專修佛三摩提；三者、轉異熟成法身而直詣妙莊嚴海；四者、示七趣妄報扶律令遠離業苦；五者、辯五陰魔境扶禪令浄除惑業。經宗全義，亦已攝盡。

交師正脉，謂：奢摩他、三摩、禪那之三名，是約性定（即指首楞嚴三昧者）三時而立：謂初教悟三如來藏，開解本具性定，曰奢摩他；中間教入三如來藏，入此性定，則曰三摩；最後教住持修證三如來藏及性定，則曰禪那。故用之判正説經爲三分，以謂可明如來鑒機，答在問處，問答相應，獨合本經宗趣，科符釋義，科釋相應。

若爾、則奢摩等三名，非定（定是首楞嚴故，是此三所解，所入、所住持修證者故）、非心（心是如來藏故，是此三所悟，所入、所住持修證者故），但應譯之爲解、爲入，爲住持修證；豈華梵曾有此譯義耶？無則應照教中常義：奢摩他，譯曰止，乃增上定心之因相；三摩（亦曰三昧、三摩地、三摩提）譯曰等持，亦譯曰定，亦譯正定、正受，乃增上定心之自相；禪那、譯曰静慮，亦譯曰思惟修，乃增上定心之果相。局其名義分齊言之，正唯一增上定心耳。……然則以此三名，強指爲解，入、住三義，以配悟、修、證之三時，得非科之名與釋之義兩不相應乎？

又交師於經中“妙奢摩他、微密觀照”二句，亦既認爲止觀，則以此三割截配爲三時，豈首楞嚴三昧初時唯止，次時唯觀，後時唯禪那耶？縱云後後必兼前前，譬夫修時必非無悟，證時非失悟修；然教悟時未是教修時，豈非交師確立之自義，且用以斥餘師悟時，修時不辨者乎？則所判爲説奢摩他科者，正所謂教悟之時也。悟唯是止，修方是觀，何於此科經文已有微密觀照之句，自亦確認是觀耶？若三名科三時是，則經文非、而自認爲觀者亦非；違經兼違自語，尚得謂之相應也哉？

如來鑒機説法，非必隨人語路，方爲機教相扣；蓋衆生不自知心行根性，每有問非所宜。譬有夙生曾習不浄觀者，順而修之，即可得道，卻來問佛欲修數息法門；佛鑒其宜，不告以數息觀，但教之觀不浄可也。何必答在問處，方爲相應？若必答在問處，則佛答中應即標曰：汝問奢摩他者云云。至四卷中又應標曰：汝前問三摩者云云。至七卷中又應標曰：汝前問禪那者云云。至結經名，應曰：是經名爲答阿難奢摩他、三摩，禪那問經。何經文都不如是？而阿難本非問出家應如何發心，佛乃先徵其出家發心相；阿難本非問真妄心，佛乃先標衆生心真妄二本耶？豈佛不明阿難問語，乃問東答西耶？

吾謂：阿難本不知問，不知欲成如來、菩薩先須悟得本菩提心！但因遭難蒙救，悔慕心切，欲急得一修行佛乘下手工夫，誤在知修不知性，意謂佛可急修而成也。如來正鑒其誤，故徵發心及標真妄二本，復教應當直心。若阿難此處自察出家所發心爲真爲妄、頓悟真心，直心正念真如，則即讚大慈大悲發弘誓願可也；同十方佛一道超出，始終永離諸委曲相，雖本經從此止可也。阿難豈知如來有三卷強奢
摩它、三卷強三摩，一卷弱禪那，待其問而説，故次第問此三名乎？如來豈如後代人師，先成腹稿，一有人問，不多不少，一一搬演出乎？

又、本經之首楞嚴王三昧，同否天台圓頓止觀？此之三名，同否三止三觀？三如來藏，同否三諦？亦説本經諸師一大諍也。

今謂：本經文理圓足，原不必假餘部爲説；然、會通之，令愈顯明；既可以華嚴之五法界、十玄門，起信之三細、六粗等疏釋本經，則本經何獨不可融天台之止觀哉！貴不偏就餘部而反乖本經耳。其用奢摩他等三名，專配三觀或配三止，固屬非是。吾謂：若就阿難問意，雖求大乘，未明偏圓，其旨未能遽定。吾就如來所説義，本經固唯圓頓；則奢摩它者，一心三止也。三摩者，一心三觀也。禪那者，一心平等，止觀不二也。如來藏心三義者，一不可思議境三諦也。大佛頂首楞嚴王三昧者，境智、性修不二，總名曰圓頓止觀也。

交師知首楞嚴爲性三昧，不知圓頓止觀亦是性止觀也，故曰“法性寂然名止，寂而常照名觀”。交師知首楞嚴三昧，有由解而悟、由修而入、由證而住之三時，不知圓頓止觀亦有此三時（三時略同六即）也。交師指天台止觀與本經三摩提不同者，約有五意：

㈠ 謂天台止觀，必以三止、三觀、三諦敵體相對，不縱不横方爲圓頓；又必止觀雙運，不許單取。本經則唯約三如來藏顯圓融，不從敵對三止三觀以論圓妙。且初時唯以止悟，次時唯以觀入，後時方以禪那而住持修證。若依天台，本經止觀，乃成縱横及與單取，故不可引彼同此也。

今謂：交師用三名配三時義，本不成立；若成立者，先無以解經中“於奢摩它微密觀照”並列之文。故本經原未嘗一時單止、一時單觀；謂一時單止一時單觀者，特交師私意耳。蓋由不知諦、觀、止三，皆由説時言不頓彰，故以不縱横並别等融之；非親悟親證時尚帶分空、分假、分中等名言也。即如本經顯如來藏，説時先非、次即、後乃雙離雙即非即，豈親悟親證時，亦同名言次第施設，及漸起三種分别耶？復不知若就言説以分别，悟時亦可説有三止、三觀、三諦。藏心、即諦理也，止觀、即悟解也。如來藏許有三，止觀亦可有三，所謂正中即有偏也。何則？唯一如來藏心，本空、本不空、本空不空；唯一妙奢摩它，契空、契不空、契空不空；唯一微密觀照，照空、照不空、照空不空故也。又復應知：當現量真悟時，必焉洞朗湛寂；約義言之，即是止觀雙運。何則？洞朗即觀，湛寂即止故也。此經中所以曰：於奢摩它微密觀照者也。

㈡ 謂天台止觀，大師親列三止三觀之名，次第詳説。本經若是天台止觀者，如來亦應分列三止三觀，次第詳説。而經文絶無空觀、體真止等名，故決不同。

此由未知大師説自法門，先標後説，與如來鑒機開示者，説儀不同故也。且信如交師言，則本經原無三如來藏名，交師亦何得引立三如來藏乎？

㈢ 謂天台止觀，泛觀萬法；本經專修耳門圓通。彼泛此專，實大不同。

不知天台止觀，解成起行，亦復先簡佛、衆生法；次就本人之陰、處、界更簡處、界，次就五陰，更簡前之四陰，次就識陰，更簡前五、後二，唯取意識現前介爾陰心爲正觀境；專之又專，尚得謂之泛乎？㈣ 謂天台止觀，修時必用覺觀思惟；本經修圓通時，惟一反聞，單刀直入。

不知天台正修觀時，亦復行起解忘，即一念是能觀所觀之不思議境智，不更存所解不思議境之名言，何有覺觀？猶之聞即如來藏心，正反聞時，不復更存從法音所解如來藏義。若帶名言，則存反聞二字，亦已雜覺觀矣。……

㈤ 謂天台止觀所建三諦，從識立解，猶夫父母畫像；本經三如來藏，從根指出，則如父母親身，故不相同。

夫以如來色心勝妙，梵音、瑞光，身界融徹，豎拳、擊鐘，現成指點，誠與後代講説有異；然在行人，若未正解親悟，承聽佛從見聞覺知指出真性，即取現前昭昭靈靈一段光象執爲自性，則亦終成虚妄想相而已！故阿難雖已悟﹃頭自動摇，見無所動；手自開合，見無舒卷﹄；後復興﹃若此見精必我妙性，今此妙性現在我前，見必我真，我今身心復是何物﹄之問也。逮得從聞正解無相實相，方成維妙維肖之父母畫像；然猶未是親悟也；必得現量親悟，乃真見父母親身耳。天台大師論開圓解，亦有兩重：一者、開解，尚屬名言影像；二者觀解，始通法性真流。其觀解亦從專觀識陰開，開後發真正菩提心，乃任運趣入觀行位（阿難所詣當亦齊此）。

要之、法本無差，迷悟疏親在人。聞解未正，雖聞圓經，亦落倒想；若執倒想所取爲真，如執牛羊畫像爲父母畫像耳。及聞圓經，正解圓開，乃識真正父母畫像；現量親悟，始見父母親身。三圓融諦既然，三如來藏亦然。後代講天台者，固影像之正解亦少真得。然智者大師南岳現證、大蘇妙悟，自稱是觀行位人，豈亦未親悟也？既親悟、則寗得謂三諦但是想像乎？故此五意，皆不成其爲不同也。然有一義不同，交師獨若未知。不同者何？本經選聞根爲修圓通要境；天台以意識爲修止觀之要境。此所重者，耳根圓通；彼所重者，意識圓通；是也。爲尊本經所重圓通，令聞者於聞時專心一門，即於聞時從聞思修得入流相，緣心自在；則雖以文殊簡去意識圓通者，簡去天台止觀可也。交師末言：天台止觀，非不合於圓頓教旨，但不合於楞嚴修門，庶乎侻矣。