### 53【大佛頂首楞嚴經研究】 

太虚大師著，在全書第二十七册。當與攝論對閲。

前言：一、 明本經在佛藏中之相對位置，二、 釋古近人對於本經四種之疑—翻譯、流傳、文義、説時四種。

研經：經分三分：㈠ 經序分，㈡ 經宗分，㈢ 經益分。經宗分三：一、 頓問頓答懸示始終全義，二、 委説委示等流智悲二教，三、 重請重告結歸理事唯心。

餘説：人人各有一部大佛頂首楞嚴經。……

### 54【大佛頂首楞嚴經妙心疏】 

十卷，約四十萬餘字。南洋佛學書局版。民國· 守培法師疏。序云：此經疏於鎮江玉山超岸寺妙心精室，因以名妙心疏。時民國二十四年。

釋經大義分三：初、解釋名題，㈡ 懸示綱要，㈢ 正解經文。

綱要分九：一、 能説教主，二、 説經時間，三、 所説教體，四、 所被根機，五、 説教宗旨，六、 修行妙用，七、 乘分大小，八、 教判頓漸，九、 東流歷程。

乘分大小，佛教所以分大小二乘者，以衆生根機有大小不同，如來隨機設教，故教亦有大小也。

所謂小乘教者，以衆生善根不深，智慧不大故；佛對彼説半教；即但説人空，不説法空也。又名偏教，即説三界苦空無常無我，偏於空邊也。以説法不圓故，名小乘也。

大乘教者：以衆生善根具足，智慧宏深故，佛對彼説滿教，即空與不空俱遣也。又名圓教，即人法雙亡，不落二邊，圓融中道也。以説法圓滿故，名大乘教也。

若論此經，則屬大乘，不屬小乘。何以故？經云：“此根初解，先得人空；空性圓明，成法解脱”。人法俱空，故屬大乘也。

此大乘中，又有二義：一、 方等大乘，如先人空，後法空，即由小乘轉入大乘也。所以方等會上，多彈偏斥小，回小向大義也。二、 般若最上乘：人法雙亡，不分前後。此教之人，不由小而大，始發心即大故。般若經云：“不垢、不浄，不增、不減”。又云：“無法可説，是名説法”。又云：“衆生本來寂滅，更無滅可滅”。此皆雙遣二邊義也。

此經、於此兩種大乘兼有之；但、正屬方等，兼屬般若最上乘，亦即顯密雙彰也。

問：經中言阿難、性尼皆證小果，及二十五圓通，多有小乘法；何專屬大乘，不兼小乘耶？

答：二十五圓通中，雖説有小乘法門，此經不取故，不得謂此經兼屬小乘也。阿難等，證果雖小，發心是大，不得以中途作結論。如行路者，以目的地爲標準，不可以中途小憩爲定論也。……又、若云：經中談及小乘，即兼屬小乘；若經中談及三途、魔外等法，此經即兼屬三途魔外，豈非大笑話乎！又如是兼帶雜亂之法，何能獨名大佛頂經乎？

如是須知：佛經，大乘，決定是大乘，小乘，決定是小乘；無兼帶理也。

教判頓漸 佛教有大小二乘，大小中，復分頓漸二教，未知此經，於大乘中，是頓、是漸？次當判之：佛乘中又分頓漸教者，此亦隨機而立。如大乘中有佛乘（或云最上乘），菩薩乘；小乘中有聲聞乘，緣覺乘。吾佛隨機設教，即對佛機説大乘頓教，對菩薩機説大乘漸教。對緣覺説小乘頓教，對聲聞説小乘漸教。……

本經兼大乘頓漸二教：五十五位菩提路，大乘漸教也；五陰魔盡，頓超十地，大乘頓教也。

又、經云：“理雖頓悟，乘悟併銷；事非頓除，因次第盡”。又、“狂心頓歇，歇即菩提；何藉劬勞肯綮修證”？皆頓教義也。

綱 宏 網 教

|      | 教   | 機   | 法       | 經     |          | 教主   |      |
| ---- | ---- | ---- | -------- | ------ | -------- | ------ | ---- |
| 小乘 | 漸次 | 聲聞 | 四 諦    | 阿含   | 人天攝此 | 劣應身 | 初説 |
|      | 頓超 | 緣覺 | 十二因緣 | 起世因 |          | 偏應身 | 中説 |
| 大乘 | 漸次 | 菩薩 | 六 度    | 方等   | 華嚴攝此 | 勝應身 | 後説 |
|      | 頓超 | 佛乘 | 無 門    | 般若   | 涅槃攝此 | 法身   | 常説 |

正宗分三：初、如來密因名信解分，二、 菩薩萬行名修行分，三、 首楞嚴名證果分。

古德謂此經爲教網宏綱、禪門要關。余謂：此經，非但是教網禪關，亦是破無始黑暗之明灯，照本來面目之寶鏡也。

由唐訖今，註釋此經者，其人數百，其書數千，廣説、略説、總説、别説、節要説、談玄説、横説、豎説、順説、逆説；無説不有，無微不至。更有何義，而復著此經耶？

然乎，此經之疏多矣，但已闡之經義固多，未闡之經義亦不少。……諸疏中，非特闡揚經之微義不能盡，而經之大義亦未能盡；又不獨大義未能盡，而謬解經義者，有之，疑而不能決者、亦有之。……諸家註疏，明知此經文義不合台賢教義，而依台賢教義強釋此經，以致百病叢生。余疏此經，不但欲糾正此經文義，亦欲糾正佛教全體教義也。……

又、法相宗學者，以此經文義多反彼宗，而謗此經是僞造。……

夫余雖明諸疏之非，非欲廢棄諸疏也……余之所得，亦從諸經來也。古人開荒，余耕熟地，難易若此。

不得謂余之智逾古人也。（以上節録序文）

—此老多有獨見，不落前人窠臼，發前人所未發。但有些地方，非古亦嫌太過。讀者須具擇法眼；如鵝王擇乳，方可免誤。

## 二○二、 四十二章經

一卷，二三三九字。大藏第十七册（七二二）。後漢· 中天竺沙門迦葉摩騰、竺法蘭譯。

此西來教典之始也。古今譯經圖記云：四十二章經，本是外國經抄；騰以大教初傳，人未深信，藴其妙解，不即多翻；且撮經要，以導時俗。（知津）

註疏六種

### ①【註四十二章經】（四十二章經御註） 

一卷，約萬餘字。大藏第三十九册（五一六），卍續藏第五十九册。宋· 真宗皇帝註。

前有宋開國侯程輝編“佛教西來玄化應運略録”；僧薄光序；宋真宗自序。後附唐太宗製焚經台詩並記文。大藏中，經註難分；經文亦與流通本多有出入。卍續藏中，經註分清，閲讀方便。

### ②【四十二章經註】 

一卷，約八千字。卍續藏第五十九册。宋· 沙門古靈了童補註。（流通本云：沙門守遂註，古靈了童補註。）註簡甚。

### ③【四十二章經解】 

一卷，一萬多字。卍續藏第五十九册。明· 蕅益大師著。（遺教三經解之一）

四十二章經者：約數標名；蓋從一代時教之中，摘其最切要、最簡明者，集爲一册，以逗此土機宜；所以文略義廣，該通四教；未可輒判作小乘也。

### ④【 四十二章經指南】 

一卷，近一萬字。卍續藏第五十九册。清· 富沙釋道霈述。（佛祖三經指南之一）
此經，遂師所解之本，視藏本（指明藏）爲少異，（蓮池大師）竹窗（隨筆）嘗辯之，謂：遂師之本，文義俱暢；而藏本頗爲未妥。故今亦宗遂本。（凡例）

### ⑤【四十二章經疏鈔】 

五卷，約八萬餘字。卍續藏第五十九册。清· 慈雲沙門續法述。

將解此經，文分二章：

初、懸敘義門，有六：一、 教起所因，二、 藏乘時攝，三、 教義分齊，四、 所被機宜，五、 能詮體性，六、 宗趣通局。

次、隨文疏鈔。

### ⑥【四十二章經講録】 

民國· 太虚大師講。虚大師全書第六册。

## 二○三、 八大人覺經

一卷，三七二字。大藏第十七册（七一五）。後漢· 沙門安世高譯。

註疏六種

### ①【八大人覺經略解】 

一卷，一千餘字。卍續藏第五十九册。明· 蕅益大師解。（遺教三經解之一）

### ②【八大人覺經疏】 

一卷，九千餘字。卍續藏第五十九册。清· 慈雲沙門續法集。

五門分别：一、 教起因緣，二、 藏乘教攝，三、 宗趣通局，四、 略釋題名，五、 詳解文義。

### ③【八大人覺經講記】 

民國· 太虚大師講。虚大師全書第六册。

### ④【八大人覺經講義】 

一卷，約萬餘字。民國· 圓瑛法師講。圓瑛大師法彙平裝第七册。

### ⑤【八大人覺經講註】 

民國· 寶静法師講。寶静法師全集上册（九二二）。近二萬字。

### ⑥【八大人覺經淺釋】 

民國· 慈舟大師講。見慈舟大師全集。

四十二章經與八大人覺經，知津收入雜藏、西土撰述中。今以此二經，舉世流通，講學者多，故收於方等之末。

# 般 若 門

## 一、 大般若波羅密經

六百卷，十六分，四百八十三萬餘字。大正藏第五、六、七册，中華藏第一輯線裝一至八册。唐· 三藏法師玄奘奉詔譯。

師，俗姓陳，洛州緱氏（河南省偃師縣南）人。生於隋開皇十六年（五九六）。十三歲出家。唐貞觀元年（六二七）往印度，貞觀十九年（六四五）正月回國。顯慶五年（六六○）正月一日，創翻此經。經四年，至龍朔三年（六六三）十月末，譯成。次年—麟德元年（六六四）二月五日示寂，壽六十九。所翻經論，計七十五部，一千三百三十五卷。（中佛簡史）

大般若經易檢表

| 分 次    | 卷 數    | 卷次    | 品 數 或 分 目 | 别 譯                        |
| -------- | -------- | ------- | -------------- | ---------------------------- |
| 初 分    | 四百卷   | 1—400   | 七十九品       |                              |
| 第二分   | 七十八卷 | 401—478 | 八十五品       | 放光般若波羅密經             |
|          |          |         |                | 光讚般若波羅密經             |
|          |          |         |                | 摩訶般若波羅密經             |
| 第三分   | 五十九卷 | 479—537 | 三十一品       |                              |
| 第四分   | 十八卷   | 538—555 |                | 道行般若波羅密經             |
|          |          |         |                | 大明度無極經                 |
|          |          |         |                | 摩訶般若鈔經                 |
|          |          |         |                | 小品般若波羅密經             |
|          |          |         |                | 佛母出生三法藏般若波羅密多經 |
|          |          |         |                | 佛母寶德藏般若波羅密經       |
| 第五分   | 十卷     | 556—565 | 二十四品       |                              |
| 第六分   | 八卷     | 566—573 | 十七品         | 勝天王般若波羅密經           |
| 第七分   | 二卷     | 574—575 | 曼殊室利分     | 文殊師利所説摩訶般若經       |
|          |          |         |                | 文殊師利所説般若經           |
| 第八分   | 一卷     | 576     | 那伽室利分     | 濡首菩薩無上清浄分衞經       |
| 第九分   | 一卷     | 577     | 能斷金剛分     | 金剛般若經 秦譯              |
|          |          |         |                | 金剛般若經 魏譯              |
|          |          |         |                | 金剛般若經 陳譯              |
|          |          |         |                | 金剛能斷般若經               |
|          |          |         |                | 能斷金剛般若經               |
| 第十分   | 一卷     | 578     | 般若理趣分     |                              |
| 第十一分 | 五卷     | 579—583 | 布施波羅密多分 |                              |
| 第十二分 | 五卷     | 584—588 | 浄戒波羅密多分 |                              |
| 第十三分 | 一卷     | 589     | 安忍波羅密多分 |                              |
| 第十四分 | 一卷     | 590     | 精進波羅密多分 |                              |
| 第十五分 | 二卷     | 591—592 | 静慮波羅密多分 |                              |
| 第十六分 | 八卷     | 593—600 | 般若波羅密多分 |                              |

一、第一分至第六分及第十五分，在王舍城鷲峰山説；第七分至第九分及第十一分至第十四分，在舍衞國給孤獨園説；第十分，在他化自在天宫説；第十六分，在王舍城竹林精舍白鷺池側説。分、亦名會，故云：四處十六會。

二、從初分至第五分止，計五百六十五卷，初分最詳，第二分稍略，至第五分，最略。各分經文，雖有詳略之異，而義事則同。唯第二分起，無常啼，法涌二品；而第四分最後一品—隨順品之文，與前三分不同。從第六分起，則與前五分全别。

三、 第九分—能斷金剛分，與流通本之金剛般若經同。

四、第十分—般若理趣分，與密部實相般若經同，而咒不同；又有三種别譯本，皆在密部。（大正藏則皆收入般若部。）

五、 六百卷十六分中：初分至第五分，如汪洋瀛渤，大義都陳；第六分至第十分，如江漢之支流；第十一分至第十六分，爲六度之别説。

六、若欲周觀，當觀前五分。但詳略異而義事同；可分三類：初分爲一類，極詳；第二分第三分爲一類，稍略；第四分第五分爲一類，極略。

七、大慈恩寺三藏法師傳載：玄奘三藏，於顯慶五年春正月一日，起首翻譯大般若經。梵本總有二十萬頌，文既廣大，學徒每請删略；法師將順衆意，如羅什所翻，除繁去重。作此念已，於夜夢中，即有極怖畏事，以相警誡：或見乘危履嶮，或見猛獸搏人；流汗顫慄，方得免脱。覺已、驚懼，向諸衆説，還依廣翻。夜中乃見諸佛菩薩眉間放光，照觸己身，心意怡適；法師又自見手執華灯，供養諸佛；或昇高座，爲衆説法，多人圍繞，讚歎恭敬；或夢見有人奉己名果；覺而喜慶。不敢更删，一如梵本。乃至譯場種種瑞相，諸莊嚴事，詳於傳中。至龍朔三年冬十月二十三日，方乃絶筆，合成六百卷。次年二月五日，三藏捨報上生。可見當時翻譯之難！真是“無上甚深微妙法，百千萬劫難遭遇”！今得讀誦披閲，當起難遭想，當生歡喜心，閲完全部，切切不可生起厭繁之念。

八、明末蕅益大師閲藏知津凡例云：諸經或已流通，則人多素曉；或雖未流通，而卷帙不多，則人易翻閲；故所録皆略。唯大般若，實爲佛祖迅航；而卷盈六百，故所録稍詳，庶令人染一指而知全鼎之味云。故以下各分各品大意，全録知津。

### 初分 

四百卷（卷一—四○○），七十九品，三百零五萬餘字。

#### 緣起品第一（卷一—二）

佛住鷲峰山頂，與千二百苾芻，五百苾芻尼，無量鄔波索迦、鄔波斯迦，無量無數菩薩衆俱。世尊於師子座上，自敷尼師壇，結加趺坐，入等持王妙三摩地。從定而起，觀察十方，從兩足、乃至眉間毫相，一切毛孔，各出六十百千俱胝那庾多光；各照大千世界，乃至十方殑伽沙等諸佛世界。遇斯光者，必得無上菩提。又演常光，出廣長舌，流雜色光，現寶蓮華，華有化佛，皆演般若，聞者必得無上菩提。復入師子遊戲等持，令大千界，乃至十萬佛刹，六種震動；惡道離苦，生人天中，同來佛會。佛以神力，現本色身，令此大千有情，皆悉覩見。諸天散華，變成華台，量等大千。此土莊嚴，猶如極樂。又從面門放光，照十方土，令此彼有情，互得相見。東方寶性佛所，普光菩薩；南方無憂德佛所，離憂見菩薩；西方寶燄佛所，行慧菩薩；北方勝帝佛所，勝授菩薩；東北方定象勝德佛所，離塵勇猛菩薩；東南方蓮華勝德佛所，蓮華手菩薩；西南方日輪徧照勝德佛所，日光明菩薩；西北方一寶蓋勝佛所，寶勝菩薩；下方蓮華德佛所，蓮華勝菩薩；上方喜德佛所，喜授菩薩；及一切世界上首菩薩，各奉佛命，以千莖金色蓮華寄上。佛受此華，還散各方，徧諸佛土。諸華台中，各有化佛，説大般若，聞者必得無上菩提。爾時此界，如衆蓮華世界普華如來浄土。

#### 學觀品第二（卷三—四）

佛告舍利子言：菩薩欲於一切法，等覺一切相，當學般若波羅密多。謂以無住而爲方便，安住般若。所住、能住、不可得故。以無捨、無護、無取、無勤、無思、無著，而爲方便，圓滿六波羅密。施者、受者、及所施物，不可得；犯無犯相不可得；動不動相不可得；身心勤怠不可得；有味無味不可得；諸法性相不可得故。復以無所得而爲方便，應圓滿三十七品、三解脱門、四静慮、四無量、四無色定、八解脱、八勝處、九次第定、十徧處、九想、十隨念、十想、十一智、三三摩地、三無漏根、不浄處觀、徧滿處觀、一切智智，奢摩他、毗鉢舍那、四攝事、四勝住、三明、五眼、六神通、六波羅密多、七聖財、八大士覺、九有情居智、陀羅尼門、三摩地門、十地、十行、十忍、二十增上意樂、如來十力、四無所畏、四無碍解、十八不共法、三十二相、八十隨好、無忘失法、恒住捨性、一切智、道相智、一切相智、一切相微妙智、大慈、大悲、大喜、大捨、及餘無量無邊佛法，如是一切，不可得故。

舍利子問：云何修行般若波羅密多，能如實知如是六度，由方便善巧故，各互能滿六度？佛言：以無所得而爲方便，能滿六度。

又、菩薩欲得一切不可思議功德，皆應學般若波羅密多。知一切法，皆但有名，不生執着。若五藴，若十二處，若十八界，若觸，若受，若六界，若四緣、及所生法，若十二支，若六度，若二十空，若三十七品，若三解脱門，若四聖諦，若四静慮、四無量、四無色定，若八解脱、八勝處、九次第定、十徧處，若陀羅尼門、三摩地門，若極喜等十地，若正觀等十地，若五眼、六通、十力、四無所畏、四無礙解、大慈悲喜捨、十八不共法，若三十二相、八十隨好，若無忘失法、恒住捨性，若一切智、道相智、一切相智、一切智智，若永拔習氣，若四果獨覺，若一切菩薩行，若諸佛無上菩提。以要言之：世出世法，有漏無漏，有爲無爲，十六知見，皆但有名，實不可得。菩薩於名、所名、俱無所得；以不觀見，無執著故。如是智慧，勝於聲聞智慧，不可比喻。以能成勝事故。聲聞智慧如螢，菩薩智慧如日。從初發心，乃至菩提，常與二乘作真福田，已報諸施主恩。（以上知津。以下録經三段：）

……我等當作種種方便，令是菩薩離非梵行，從初發心，乃至成佛，常修梵行。所以者何？若染色欲，於生梵天尚能爲障，況得無上正等菩提？是故菩薩斷欲出家，修梵行者，能得無上正等菩提。非不斷者。

（卷四。以下同。）

菩薩於五欲中，深生厭患，不爲五欲過失所染，以無量門訶毁諸欲：欲爲熾火，燒身心故；欲爲穢汙，染自他故；欲爲魁膾，於去來今常爲害故；欲爲怨敵，長夜伺求作衰損故；欲如草炬，欲如苦果，欲如利劍，欲如火聚，欲如毒器，欲如幻惑，欲如闇井，欲如詐親、旃荼羅等。舍利子！諸菩薩摩訶薩，以如是等無量過門，訶毁諸欲。

舍利子！菩薩摩訶薩，修行般若波羅密多時，應如是觀：實有菩薩：不見有菩薩，不見菩薩名；不見般若波羅密多，不見般若波羅密多名；不見行，不見不行。何以故？舍利子！菩薩自性空，菩薩名空。所以者何？色自性空，不由空故。色空非色。色不離空，空不離色；色即是空，空即是色。受想行識自性空，不由空故。受想行識空、非受想行識。受想行識不離空，空不離受想行識；受想行識即是空，空即是受想行識。何以故？舍利子！此但有名，謂爲菩提；此但有名，謂爲薩埵；此但有名謂爲菩提薩埵。此但有名謂之爲空，此但有名謂之爲色受想行識。如是自性，無生、無滅，無染、無浄。菩薩摩訶薩，如是行般若波羅密多，不見生，不見滅，不見染，不見浄。何以故？但假立客名，别别於法而起分别；假立客名，隨起言説；如如言説，如是如是生起執著。菩薩摩訶薩修行般若波羅密多時，於如是等，一切不見。由不見故，不生執著。（此下廣歷藴處界大等諸法明但有名之義。今略不録。）

#### 相應品第三（卷四—七）

謂與一切藴處界、乃至無上菩提空相應故，與般若波羅密多相應。亦不見若相應、若不相應等。又於一切諸法，不著有，不著非有；不著常、無常；不著樂、苦；不著我、無我；不著寂静不寂静；不著空不空，無相有相，無願有願。

又不爲一切法故，修行般若。不見有所修般若。如是善能安立有情於涅槃界。魔不得便。煩惱伏滅。諸佛菩薩皆共護念。設有罪業，轉現輕受。如是菩薩，不見空與諸法相應，不見諸法與空相應，是爲第一與空相應。畢竟不起慳貪、犯戒、忿恚、懈怠、散亂、惡慧、障碍之心。六度任運現前，無間無斷。（録經一段：）

舍利子！色不異空，空不異色；色即是空，空即是色。受想行識不異空，空不異受想行識；受想行識即是空，空即是受想行識。何以故？舍利子！是諸法空相，不生不滅，不染不浄，不增不減；非過去，非未來，非現在。舍利子！如是空中無色，無受想行識；無地界，無水火風空識界；無眼處，無耳鼻舌身意處；無色處，無聲香味觸法處；無眼界，無耳鼻舌身意界；無色界，無聲香味觸法界；無眼識界，無耳鼻舌身意識界；無眼觸，無耳鼻舌身意觸；無眼觸爲緣所生諸受，無耳鼻舌身意觸爲緣所生諸受。無無明生，無無明滅；無行識名色六處觸受愛取有生老死愁歎苦憂惱生，無行乃至老死愁歎苦憂惱滅。無苦聖諦，無集滅道聖諦。無得，無現觀。無預流，無預流果；無一來，無一來果；無不還，無不還果；無阿羅漢，無阿羅漢果。無獨覺，無獨覺菩提。無菩薩，無菩薩行。無佛，無佛菩提。……（卷四）