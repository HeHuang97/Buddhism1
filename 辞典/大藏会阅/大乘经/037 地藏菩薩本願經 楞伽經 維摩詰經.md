## 四七、 佛説文殊師利般涅槃經

一卷，一千七百多字。大藏第十四册（四八○），中藏第一輯線装第二十六册。西晉· 居士聶道真譯。

佛在祇園，於後夜分，入定放光照文殊房，作諸化現。阿難集衆，跋陀婆羅問其始末，佛爲略説觀文殊法，及説示滅起塔種種佛事。

文殊大士，生舍衞國多羅聚落，梵德婆羅門家，右脇降生，身紫金色。從佛出家，住首楞嚴三昧。……勸觀文殊像，持文殊名。

## 四八、 師子莊嚴王菩薩請問經

一卷，一千五百多字。大藏第十四册（六九七），中藏第一輯線裝第二十六册。中印土沙門那提（福生），於唐永徽六年至京，譯經三部，此其一。

佛在耆闍崛山，有師子莊嚴王菩薩，請問大會莊嚴之因，佛言：昔作方曼荼羅供八菩薩所致。謂觀世音菩薩，彌勒菩薩，虚空藏菩薩，普賢菩薩，執金剛主菩薩，文殊師利菩薩，止諸障菩薩，地藏菩薩。

## 四九、 佛説八大菩薩經

一卷，六五七字。大藏第十四册（七五一），中藏第一輯線裝第七十一册。宋· 沙門法賢譯。

佛在祇園，與千二百五十苾芻，及八大菩薩俱。謂：妙吉祥菩薩，聖觀自在菩薩，慈氏菩薩，虚空藏菩薩，普賢菩薩，金剛手菩薩，除蓋障菩薩，地藏菩薩。又有無能勝等諸大菩薩，皆來會坐。佛爲舍利弗説東方五佛名：善精進吉祥如來，普照如來，吉祥如來，印捺囉計都特嚩惹王如來，喜功德光自在王如來。

## 五○、 六菩薩亦當誦持經

一卷，四一三字。大藏同前，中藏第一輯線裝第五十五册。失譯人名，附後漢録。

師子戲菩薩，師子奮迅菩薩，師子幡菩薩，師子作菩薩，堅勇精進菩薩，擊金剛慧菩薩。又四菩薩：棄陰蓋菩薩，寂根菩薩，慧威菩薩，不離菩薩。

## 五一、 離垢慧菩薩所問禮佛法經

一卷，近二千字。大藏同前，中藏第一輯線裝第二十六册。唐· 中印土沙門那提譯。

佛在給孤獨園，與五百比丘、無央數菩薩及人天八部俱。離垢慧請問：於如來所，云何恭敬禮拜供養？佛先示：五輪著地，應發五願。次示十方佛名。次示皈依、懺悔、勸請、隨喜、廻向、發願。

## 五二、 佛説老女人經

一卷，七五七字。大藏第十四册（九一一），中藏第一輯線裝第二十一册。吴· 支謙譯。

佛在樂音處，與八百比丘、萬菩薩俱。有貧窮老女，請問生老病死五陰六根四大等，從何所來？去至何所？佛答：來無所從，去無所至。兼説緣生衆喻。老女開解。佛爲出其往因，並記其往生極樂，後成佛道。

異譯二種

### ⑴【佛説老母經】 

一卷，七五○字。大、中藏皆同前。失譯人名，附劉宋録。

### ⑵【佛説老母女六英經】 

一卷，三六四字。大、中藏皆同前。劉宋· 求那跋陀羅譯。

二經並與前同。而第三譯甚簡略。

## 五三、 佛説觀藥王藥上二菩薩經

一卷。大藏第二十册（六六○），中藏第一輯線裝第二十三册。劉宋· 畺良耶舍譯。

佛在毘耶離國獮猴林中青蓮華池精舍，與千二百五十比丘，一萬菩薩及十億十方菩薩、五百離車子俱。佛入普光三昧，身毛放光，化七寶蓋，現十方事；又放眼光，照藥王藥上二菩薩頂，住其頂上，如金剛山，十方諸佛皆悉映現。長者子寶積，請問觀法，佛言：具五因緣，方得聞此二菩薩名。二菩薩遂各説呪，復以瓔珞供佛，住佛肩上，如須彌山，山有梵宫，十方十佛，坐宫中華，讚二菩薩所説神呪。佛即授二菩薩記。次説觀法，説五十三佛名。次爲阿難説二菩薩往昔因緣。

## 五四、 地藏菩薩本願經

二卷（流通本作三卷），十三品，一六九三一字。大藏第十三册（七七七）。唐· 實叉難陀譯。

### 忉利天宫神通品第一 

佛在忉利天，爲母説法，十方諸佛菩薩集會讚歎，如來含笑，放光明雲，出微妙音，十方天龍鬼神，亦皆來集，佛爲文殊説地藏菩薩往因。

### 分身集會品第二 

十方地獄處分身地藏菩薩，與諸受化衆生，來見世尊，世尊摩頂付囑。

### 觀衆生業緣品第三 

摩耶夫人問業報所感惡趣，地藏略答五無間事。

### 閻浮衆生業感品第四 

定自在王菩薩更問往因，佛又略説二事。四天王請問菩薩大願方便，佛述其所説報應之法。

### 地獄名號品第五 

普賢菩薩問，地藏菩薩答。

### 如來讚歎品第六 

佛身放光，出大音聲，讚歎地藏菩薩。普廣菩薩請問利益，佛爲廣説。

### 利益存亡品第七 

地藏菩薩白佛，普勸衆生斷惡修善。大辯長者請問存亡功德，地藏爲説七分功德亡者獲一。

### 閻羅王衆讚歎品第八 

鬼王與閻羅天子，承佛菩薩神力，俱詣忉利，請問衆生不依善道之故，佛以如迷路人喻之。次有惡毒鬼王、主命鬼王，各發善願；佛讚印之，並授主命道記。

### 稱佛名號品第九 

地藏菩薩爲利衆生，演説過去諸佛名號功德。

### 校量布施功德緣品第十 

地藏請問，佛分别答。

### 地神護法品第十一 

堅牢地神明供養地藏十利。

### 見聞利益品第十二 

佛放頂光，妙音稱讚地藏菩薩。觀世音菩薩請問不思議事，佛分别答。

### 囑累人天品第十三 

佛又摩地藏菩薩頂，以諸衆生付囑令度。次爲虚空藏菩薩説見像聞經二十八益。又説七益。

註疏二種

### ①【地藏菩薩本願經科註】 

三卷。卍續藏第三十五册。清· 靈椉註。

人法爲名，不思議性識爲體，不思議行願爲宗，不思議方便爲用，無上醍醐爲教相。

### ②【地藏菩薩本願經演孝疏】 

三卷。版本不詳。民國· 沙門知性述。

## 五五、 楞伽阿跋多羅寶經

四卷，四二六七三字。大藏第十六册（四八○），中華藏第一輯線裝第十九册。劉宋· 中天竺沙門，

求那跋陀羅（功德賢）譯。

### 卷一

一切佛語心品之一 佛住楞伽山頂，與大比丘僧及大菩薩衆俱。大慧菩薩，以偈問百八句。佛以偈頌，並爲出所未問，總以一切句非一切句答之。次答諸識生住滅有二種。次明七種性自性，七種第一義。次答心、意、意識，五法，自性，相。次明上聖智三相。次答所問聖智事分别自性經。次答浄除自心現流頓漸之問。次答常不思議非同外道之問。次明五無間種性及菩薩一闡提。次明三自性。次明二種無我相。次答離建立、誹謗、見。次答一切法空、無生、無二、 離自性相之問。

### 卷二

一切佛語心品之二 答如來藏不同外道所説之我。次答修行者大方便。次答一切諸法緣因之相。次答言説妄想想心經之問。次答自覺聖智所行之問。次明四種禪。次答般涅槃問。次明二種自性相，二種神力建立。次答緣起不同外道因緣之問。次答常聲爲惑亂。次明一切法如幻。次明當善觀名、句、形、身，及四種計論。次答四果差别通相之問。次明有二種覺。次明當善四大造色。次明當説諸陰自性相。次明外道有四種涅槃。次説妄想自性分别通相。次答自覺聖智相及一乘之問。

### 卷三

一切佛語心品之三 説三種異生身。次答五無間不入地獄之問。次答佛知覺問。次答諸佛四等，謂字等，語等，法等，身等。次答不説是佛説問。次答離有無有相問。次答宗通相問。次答不實妄想問。次答善語義問。次明智識相。次明外道九種轉變論。次答一切法相續義，解脱義。次答一切法妄想自性非性問。次明一切法不生不應立宗。次答智不得問。次分别説通及宗通。次答勿習近世間論問。次答外道妄想涅槃，非順涅槃。

### 卷四

一切佛語心品之四 答如來爲作爲不作等問。次答不生不滅無奇特問。次答外道七種無常，非是佛法。次答滅正受次第相續問。次答如來非常非無常。次因誰生誰滅之問，明如來藏是善不善因。次答五法，自性、識，二種無我，究竟分别相。次答如恒河沙。次答一切法刹那問。次答六波羅密，有三種分别。次答種種相違問難。次答不食肉義。

達摩大師指此可以印心，故獨流通於世。

### 異譯二種

#### ⑴【 入楞伽經】 

十卷，十八品，八萬壹仟餘字。大正藏第十六册（五一四），中華藏第一輯（線裝第十九册）。元魏· 北天竺沙門菩提留支譯。

請佛品第一 問答品第二 集一切佛法品第三 佛心品第四 盧迦耶陀品第五 涅槃品第六 法身品第七 無常品第八 入道品第九 問如來常無常品第十 佛性品第十一 五法門品第十二 恒河沙品第十三 刹那品第十四 化品第十五 遮食肉品第十六 陀羅尼品第十七 總品第十八。

#### ⑵【 大乘入楞伽經】 

七卷，十品，六萬多字。大正藏第十六册（五八七），中華藏第一輯（線裝第二十册）。唐· 三藏法師實叉難陀譯。

羅婆那王勸請品第一 集一切法品第二 無常品第三 現證品第四 如來常無常品第五 刹那品第六 變化品第七 斷食肉品第八 陀羅尼品第九 偈頌品第十。

唐譯文筆順暢。右二部，並同前經，但多初品及後二品耳。

> 十方諸刹土，衆生菩薩中，所有法報佛，化身及變化，皆從無量壽，極樂國中出。

> 大慧汝當知：善逝涅槃後，未來世當有，持於我法者，南天竺國中，大名德比丘，厥號爲龍樹，能破有無宗，世間中顯我，無上大乘法，得初歡喜地，往生安樂國。

### 註疏十八種

#### ①【入楞伽心玄義】 

一卷，一萬一千多字。大正藏第三十九册（四二五）。卍續第二十五册。唐· 賢首法藏大師撰。

將釋此經，十門分别：一、 教起所因，二、 藏部所攝，三、 顯教差别，四、 教所被機，五、 能詮教體，六、 所詮宗趣，七、 釋經題目，八、 部類傳譯，九、 義理分齊，十、 隨文解釋。

（今此玄義，唯前九門；釋文原缺。）

言傳譯者：其四卷本，宋元嘉年中，天竺三藏求那跋陀羅，於丹陽祇洹寺譯，沙門寶雲傳語，慧觀筆受。其十卷本，後魏季，天竺三藏菩提留支，於洛陽永寧寺譯。今此一本，即大周聖曆元年，于闐三藏實叉難陀，於神都佛授記寺譯華嚴了，尋奉勅令再譯楞伽，文猶未畢，陀駕入京，令近朝安置清禪寺，粗譯畢，猶未再勘，三藏奉勅歸蕃；至長安二年，有吐火羅三藏彌陀山，其初曾歷天竺二十五年，備窮三藏，尤善楞伽，奉勅令共翻經沙門復禮、法藏等，再更勘譯，復禮綴文。

其四卷，廻文不盡，語順西音，致令髦彦英哲，措解無由；愚類庸夫，強推邪解。其十卷，雖文品少具，聖意難顯，加字混文者，泥於意，或致有錯，遂使明明正理，滯於方言。聖上慨此難通，復令更譯。今則詳五梵本，勘二漢文，取其所得，正其所失，累載優業，當盡其旨，廣令學者，幸無訛謬。

#### ②【 註大乘入楞伽經】 

十卷，十一萬餘字。大正藏第三十九册（四三三），卍續藏第九十一册（二二五）。宋· 東都沙門寶臣述。

今此註者，正釋唐本；仍將流支所譯餘八品題，如次間入註文，經中亦成一十八品，庶知文有始終，理無二致，讀者易曉。

或謂：學者以爲達磨所指唯四卷，較諸七軸之多，且易爲力。殊不知：首經初譯，文字簡古，首尾文闕；洪儒碩德，尚病其難於句讀，序引題跋，自有明文。斯經參同三本（上二本並一梵本），得其純全，句義昭著；試發而讀之，則知思過半矣。

#### ③【楞伽阿跋多羅寶經集註】 

四卷，約十萬字。卍續藏第二十五册（三百七）。宋· 胥臺沙門正受集註。

取魏、唐二譯及唐遺名尊宿註、宋寶臣註、楊彦國纂，並宗鏡中有議及是經者，併諸經論，集註此經。

#### ④【楞伽經通義】 

六卷，約十餘萬字。卍續藏第二十五册（二一三）。宋· 四明沙門柏庭善月述。

序云……於是究一經始末，節句義起盡；按吾台宗規矩，大體申述其旨，目曰通義。……

#### ⑤【楞伽經註解】 

四卷，約十萬字。大正藏第三十九册（三四三），中華藏第二輯（線裝第二十册）。明· 宗泐、如同奉洪武詔註。

#### ⑥【觀楞伽經記】 

八卷，二十餘萬字。卍續藏第二十五、 六册。明· 憨山德清大師註。後附補遺。前有略科。正宗中，依起信論心真如，心生滅義，分爲二段。

#### ⑦【楞伽經參訂疏】 

八卷，近十萬字。卍續藏第二十七册。明· 吴興沙門廣莫參訂。

#### ⑧【楞伽經宗通】 

八卷，二十餘萬字。卍續藏第二十六册。明· 曾鳳儀宗通。作者讀憨山大師楞伽經記而起疑；以宗明經，故名宗通。

#### ⑨【楞伽經合轍】 

八卷，近二十萬字。卍續藏第二十六册（三六六）。明· 二楞庵通潤述。

序云：凡值經之性相分途處，雙引性相併釋之，皎如星月，各有指歸，務令性相二宗，如車兩輪，並行不悖，此余之深意也，故命名合轍。

#### ⑩【楞伽經玄義、義疏】 

十卷，約十七萬字。卍續藏第二十六册（四三）。明· 蕅益沙門智旭述。

五重玄義：第一釋名，第二以自心現量第一義境界爲體，第三以唯心直進自覺聖智爲宗，第四以破外道餘乘我法二執爲用，第五大乘方等教攝。

#### 11【楞伽經心印】 

八卷，約十五萬字。卍續藏第二十七册。清· 雷峯沙門函昰疏。

#### 12【楞伽心印】 

一卷，五千餘字。卍續藏第五十九册（一二七），中華藏第二輯（線裝第一三三册）。

清· 浄挺著，閲經十二種之一。

#### 13【楞伽經精解評林】 

一卷，四萬餘字。卍續藏第九十一册（一九四）。明· 焦竑纂。

#### 14【楞伽經纂】 

四卷，約四萬餘字。卍續同上。宋· 楊彦國纂。

#### 15【楞伽經註】 

卍續藏第九十一册一一四—一三八頁。殘缺不全，或謂是唐智嚴撰。

#### 16【楞伽經疏】 

卍續藏第九十一册一三九—一五六頁。殘本。唐· 某尊宿註。

#### 17【楞伽經義記】 

太虚大師講。見虚大師全書第二十四、五册。後附“大乘入楞伽經釋題”及“楞伽大旨”。

#### 18【楞伽科解】 

十卷。此解，卍續亦無。新文豐影印本。明· 普真貴述。以賢首十門，科解四卷楞伽。

## 五六、 佛説首楞嚴三昧經

二卷，二萬三千多字。大正藏第十五册（六二九），中華藏第一輯線裝第二十三册。姚秦· 三藏鳩摩羅什譯。

佛在耆闍崛山，與大比丘僧三萬二千人俱，菩薩摩訶薩七萬二千，及天龍八部，皆來集會。時堅意菩薩請問三昧法，佛唱首楞嚴名，一切衆會各敷妙座，各見如來坐其座上，等行梵王問何佛是實，佛言：一切皆是真實。次攝神力，以百句義釋此三昧。次説學射之喻。次有持須彌山釋現三昧力。次有現意天子現三昧力。次佛放眉間光，照於魔宫，使大衆皆見魔王被五繫縛。次有魔界行不汙菩薩化度魔女，魔尋見佛，佛與授記，因説四種授記不同。次爲二百魔女授現前記。次説住三昧神力。次堅意菩薩問文殊師利菩薩福田及多聞等諸義。次授浄月藏天子道記。次文殊師利自説往昔曾三百六十億世，示現作辟支佛。於是二百菩薩還發大心，誓得十力，次令彌勒菩薩現三昧力。次摩訶迦葉解知文殊師利久已成佛，佛即説其過去名爲龍種上佛。佛昇虚空，光照十方，十方諸佛，同説此法，亦同放光，交互相見。次明佛壽甚長。次明受持者有二十不可思議功德。

## 五七、 維摩詰所説經

三卷，十四品，二萬七千多字。大正藏第十四册（五三七），中華藏第一輯線裝第十七册。姚秦· 鳩摩羅什譯。

### 佛國品第一 

佛在菴羅樹園，與八千比丘，三萬二千菩薩，及梵釋八部四衆俱。寶積等五百長者子，各持寶蓋供佛，佛令合爲一蓋，普現世界中事，及現十方諸佛説法，寶積偈讚，並問浄土之行，佛答以“衆生之類，是菩薩浄土”，乃至“隨其心浄，則佛土浄”。舍利弗疑此土何以獨穢，佛按指現浄土相。

### 方便品第二 

維摩詰長者方便現疾，爲衆説法。

### 弟子品第三 

佛遣十大弟子乃至五百弟子問疾，皆辭不堪。

### 菩薩品第四 

佛遣彌勒等諸菩薩問疾，亦辭不堪。

### 文殊師利問疾品第五 

大衆同往，相見酬答。

### 不思議品第六 

借座於須彌燈王佛國，演不思議解脱之法。

### 觀衆生品第七 

維摩答文殊問，觀衆生如幻，如水月、如鏡像等；乃至從無住本，立一切法。次有天女散華，舍利弗等不能去華，與天女種種問答。

### 佛道品第八 

維摩答文殊問，明一切煩惱爲如來種。維摩答普現色身問，明法門眷屬，智度母、方便父等。

### 入不二法門品第九 

三十二菩薩各説入不二法門，最後文殊問維摩，維摩默然。

### 香積佛品第十 

維摩遣化菩薩往上方香積佛所，乞世尊所食之餘，悉飽衆會。

### 菩薩行品第十一 

維摩與大衆見佛，佛爲阿難説：諸佛一切施爲，無非佛事。及爲香積世界諸菩薩説：不盡有爲，不住無爲法門。

### 見阿閦佛品第十二 

維摩答佛觀如來問，及斷取妙喜世界，來示此會大衆。

### 法供養品第十三 

天帝讚歎持經，誓願擁護。佛爲説：過去藥王佛時，寶蓋轉輪聖王，與其千子，供養於佛，有一王子，名爲月蓋，思惟供養以何爲勝，乃至問佛，佛示以法供養最；遂於末後守護法城，今得成佛。

### 囑累品第十四 

囑彌勒及阿難，廣宣流布。

### 註疏十五種

#### ①【 注維摩詰經】 

十卷，約十五萬字。大正藏第三十八册（三二七），卍續藏第二十七册（一七○），中華藏第二輯線裝第二十九册。後秦· 釋僧肇撰。

大正· 卍續，同是廣本；中藏是異本即略本。上海醫學書局出版者，同中藏。

此中有什公、肇公、生公之註。

#### ②【 維摩經義記】 

八卷，約十五萬字。大正藏第三十八册（四二一）卍續藏第二十七册（二七九）。

隋· 浄影慧遠大師撰。

日僧可透序云：吾祖智者大師疏觀經，多採用浄影；於維摩，想亦當然；讀此義記，雖不如素意，而其釋最妥；至其伸釋一義，多先徵起，後方解之，實不忘本母之體，關中嘉祥，不得抗衡也！吾祖釋義，事理兩圓，而於理觀爲主，事解稍略，故先讀斯記，而後以智者融譚，則可乎。但脱誤尤多，後之得善本者，幸正之。

#### ③【 浄名玄論】 

八卷，約八萬字。大正藏第三十八册（八五三），卍續藏二十八册（四二一）。隋· 吉藏法師造。

金陵沙門釋吉藏，陪從大尉公晉王，至長安縣芙蓉曲水日嚴精舍，養器乖方，仍抱脚疾，恐旋南尚遠，而朝露非奢，每省慰喻之言，遊心調伏之旨。但藏青裳之歲，頂戴斯經；白首之年，翫味彌篤。願使經胎不失，歷劫逾明，因撰所聞，著兹玄論。昔僧叡、僧肇，悟發天真；道融、道生，神機秀拔；並加妙思，具推幽微，而意極清玄，辭窮麗藻。但斯經、文約義富，意遠義深，略闡未彰，廣敷似現，故博採南北，捃拾古今，復撿經論，微加擅思，實有過半之功，庶免徒勞之弊。

論意爲三：一、 名題，二、 宗旨，三、 敘會處。

##### 第一、 釋名題 

有三：㈠ 總釋名，㈡ 衆經同異，㈢ 别論此經。

###### ㈠ 總釋名，

有三：前總序名，次釋立名本門，後釋本名門。

釋立名本，略開十門：教廣爲三門，會三爲二論不二門，會二爲一門，泯一歸絶門，同異門，迷悟門，釋入門，攝法門，體用門，共説門。

釋本名門，略有二種：

一、 總論衆教，凡有五門：立名不同門，轉不轉門，釋首題門，具義多少門，人法不同門。

二、 别敘此經，復有三門：⑴ 總釋是人法門，⑵ 别釋人門，⑶ 别釋法門。

###### ㈡ 别釋人門

復有四門：釋名，因無因門，德位門，現生門。

生身父母者：如佛喻經説：浄名姓碩，名大仙。王氏别傳云：姓雷氏，父名那提，此云智基。母姓釋氏，名喜。年十九嫁父，年二十三婚；至二十七，於提婆羅城内，生維摩。維摩有子，字曰善思。甚有父風。佛授其記，未來作佛。别有維摩子經一卷，可尋之。（見因無因門末）

###### ㈢ 别釋法門

有三：先釋不思議，次釋解脱，三釋法。

我師興皇和上，常作是言：行道之人，欲棄非道，求於正道，則爲道所縛；坐禪之者，息亂求静，爲禪所縛；學問之徒，謂有智慧，爲慧所縛。又云：習無生觀，欲破洗有所得心，則爲無生所縛。並是就縛之中欲捨縛耳，而實不知皆是繫縛。（釋解脱中第三得失門）

釋不思議有四：來意，釋不思議名，辨不思議體，釋不思議名多少。

釋解脱有五：名體門，因果門，得失門，會教門，同異門。

##### 第二、 論宗旨 ，

有二：㈠ 總定宗旨，㈡ 别釋二智。

總中，定此經以二智爲宗。“智度菩薩母，方便以爲父”，是浄名父母，即爲浄名經宗。

别釋，有十一門：一、 翻名，二、 釋名，三、 境智，四、 同異，五、 長短，六、 六智，七、 開合，八、 斷伏，九、 攝智，十、 常無常，十一、 得失。

照空名慧，鑒有爲智。因名波若（慧），果變名薩波若（一切智）。

二、 釋名有三：釋權實，解大義，正二道。

##### 第三、 敘會處 

有二門：㈠ 釋會處，㈡ 明浄土。

會處中：此經二處四會，二處者：一、 菴園處—佛處、出家處。二、 方丈處—菩薩處、在家處。四會者：菴園會，方丈會，重集菴園，再會方丈。以此分經，實爲允當。

#### ④【 維摩經義疏】 

六卷，約十三萬餘字。大正藏第三十八册（九○八），卍續藏第二十九册（一）。隋· 沙門吉藏撰。

“余以開皇之末，因於身疾，自著玄章，仁壽之終，奉命撰於文疏，辭有闕略，致二本不同。”（疏序）據此可知此疏是“略疏”之後所作。

玄義開爲四門：㈠ 定淺深，㈡ 釋名題，㈢ 辨宗旨，㈣ 論會處。

釋名有二：一、 明名本，二、 解本名。

名本有六：攝總爲三，會三爲二，合二歸一，泯一歸無，分大小，考同異。

釋本名五：立名不同門一，立名轉不轉門二，釋首題門三，具義多少門四，人法差别門五。

衆經從人立名，凡有四説：一、 從能説人立名，如維摩等；二、 從所爲人受稱，如提謂經等；三、 從能問人立名，如文殊問經等；四、 從所説人受稱，如無量壽佛經等，以説無量壽佛之事，故以標名。

經開三分：寶積偈已來，明於序説；偈後長行，至阿閦佛品，辨於正宗；法供養品竟經，明於流通。

神通有四：一、 如意通，轉變自身，大音遍至；二、 如幻通，改變外物；三、 法智通，通達諸法；四、 聖如意通，能於六塵自在，不隨緣變。

資視師如父，自處如子；師處資爲弟，自處如兄；敬讓合論，故名弟子。

菴摩勒果者：形似檳榔，食之除風。冷時手執此果，故（那律）即以爲喻。

#### ⑤【 維摩經略疏】 

五卷，約十二萬餘字。卍續藏第二十九册（九五）。隋· 沙門吉藏撰。

言弟子者，外書云：夫子視門人如弟，自處如兄；弟子親夫子如父，自處如子；師資合擧，故云弟子。佛法即通衆生親佛如父，自處爲子；佛亦視衆生如子，自處爲父，故云：吾世間之父，衆生皆是吾子。前悟爲兄，後悟爲弟，故云弟子也。

#### ⑥【 維摩經玄疏】 

六卷，約六萬餘字。卍續第二十七册（三八三）。大正藏第三十八册（五一九）。隋· 智者大師撰。

此經理致深遠，言旨淵玄，若但依文帖釋，恐止事數而已。一教宗極，終自難量，猶須略忖幽微，顯不思議旨趣。

文前五玄：釋名、出體、明宗、力用、教相。

釋此五義，有通有别：通釋五重，略爲六意：㈠ 通標五義名，㈡ 辨次第，㈢ 引證，㈣ 明總别，㈤ 約觀心，㈥ 對四悉檀。

通標五義名者：此經以不思議人法爲名，不思議真性解脱爲體，不思議佛國因果爲宗，不思議權實折伏攝受爲用，不思議帶偏顯圓爲教相。故今明此經：始從如是我聞，終乎歡喜奉行，皆明不思議也。

㈥ 對四悉檀有二：一、 以四悉對前五義。二、 略釋四悉檀起觀教之相，爲七意：翻譯，辨相，釋成，起三觀，起四教，起經論，起此經教。

—玄疏以五重釋題，文疏才是解釋經文。

#### ⑦【 維摩經文疏】 

二十八卷，三十四萬餘字。卍續藏第二十七、 八册。隋· 天台智者大師説。

玄文二疏合共三十四卷，是智者大師爲晉王廣親著章句，文疏至第二十五卷佛道品訖。入不二法門品下三卷文疏，是章安補足。此爲廣疏。

#### ⑧【 維摩經略疏】 

十卷，二十餘萬字。大藏第三十八册，卍續藏第二十八册（一九四）。唐· 荆溪湛然大師，依智者大師廣疏，删繁取要，成此略疏。

#### ⑨【 維摩經疏記】 

三卷，八萬餘字。卍續第二十八册（三六○）。唐· 荆溪湛然大師釋智者大師之維摩經疏。甚略。

#### ⑩【 維摩經略疏垂裕記】 

十卷，約二十萬字。大藏第三十八册，卍續第二十九册（三二三）。宋· 孤山智圓法師釋智者大師略疏。

#### 11【 維摩經評註】 

十四卷，三萬餘字。卍續第三十册（一—二三）。明· 楊起元評註。（即以十四品分作十四卷，略加眉註而已。）

#### 12【 維摩經無我疏】 

十二卷，二十多萬字。卍續第三十册（二四）。明· 傳燈大師著。

前有五玄，經有科判，多依肇註。

#### 13【 維摩饒舌】 

清· 浄挺閲經十二種之一。二千餘字。卍續第五十九册（百三十）。

#### 14【 維摩詰所説經講義録】 

上下二册，上海佛學書局版。黄岡顯珠法師述。依賢首十門分别。

#### 15【 維摩詰所説不可思議解脱經釋會紀聞】 

太虚大師講。見虚大師全書第二十二、三册。

#### 異譯二種

##### ⑴【 佛説維摩詰經】 

二卷，十四品，二萬四千餘字。大藏第十四册（五一九）。吴· 支謙譯。

##### ⑵【 説無垢稱經】 

六卷，十四品，四萬多字。大正藏第十四册（五五七）。唐· 玄奘三藏譯。

唐· 窺基法師註“説無垢稱經疏”十二卷，見大正藏第三十八册（九九三）。卍續藏第二十九册。

此經原有六種譯本；今大藏中，僅存以上三種而已。