##### ④【金剛經註疏】 

三卷，二萬餘字。卍續第三十八册（二六二）。唐· 紀國寺沙門慧浄注。

别本云：不住於事而行布施，事即自身也。

三檀攝六度，資生即施，無畏攝戒忍，衆生於我，或已作惡，或未作惡，未作者而不犯，戒施無畏也；已作者而不報，忍施無畏也，法攝後三：精進故，誨而不倦；禪定故，言必逗機；智慧故，所説無倒。

何以故：疑曰：住相何損？捨相何益？而令捨相不令住相耶？

空有三德，故不可量：一性常，二體一，三容受。

夫著相行施，是有住之住；忘相行施，是無住之住；今勸捨有住之住、住無住之住，故云如所教住也。

前來依問正答，自可以身相見如來下，因答斷疑。正答，即標宗略説；斷疑、即開宗廣説。

一切賢聖，同證無爲爲體；覺無爲最淺者，名須陀洹，覺無爲最深者，名爲佛；此其差别也。

福有二種：一有流，二無流。多有二義：一聚義，二進義。聚謂聚集福體，進謂進趣菩提。是有流之福德，即非無流之福德。是有流之福，故有聚義之多，無進義之多。

實相可顯不可生，言生實相者，但生實相信耳。

一往但愕名驚，心胆怯弱名怖，深惡前事名畏。驚是始行人，怖是二乘人，畏是外道人。

前來第一周，爲立菩薩行體；自下第二周，爲斷菩薩行障。

受福因爲貪，取福報爲著；不貪因，不著果，此不受之義也。

—此注，文簡而通暢。閲一遍不過二時半。依論以斷二十七疑釋經。又以唯識義釋經。

##### ⑤【金剛經略疏】 

二卷，約二萬字。大正藏第三十三册（二三九），卍續第三十八册（二八一）。唐· 至相寺沙門智儼述。

五門分别：一、 明教興所由，二、 明藏攝分齊，三、 明教下所詮宗趣及能詮教體，四、 釋經題目，五、 分文解釋。

此疏釋元魏流支譯本。多依論釋。

##### ⑥【 金剛經讚述】 

二卷，四萬餘字。大正藏第三十三册（一二四），卍續藏第三十八册（二九七）。唐· 窺基法師述。

㈠ 彰因起，有二：一、 明經因起，二、 明論因起。

㈡ 明年主：一、 明經，二、 明論。

玄奘三藏於貞觀二十三年譯此經，帝即遣人寫一萬本，既不重綴，詞句遂疎，後欲重譯，無由收採前布，故基師仍釋羅什釋本。

㈢ 判本文。全依天親、無著二論解釋；不離唯識義。

阿耨達池出四大河，所以偏將恒河爲喻者，阿含經説，有四義：一者、有多沙故；二者、世間以爲福故；三者、經劫不改故；四者、佛近彼説法故。

如來所得法者，謂所證理。無實者，謂不可如言而取實。無虚者，亦不可離言而别求。由不虚故，依佛教修學；由不實故，離妄想而證真也。謂凡夫妄想所執無有，故不實；如來無妄想説，故不虚也。阿僧祇劫者：小乘教説，從一至十，十十成百，十百成千，十千成萬，十萬成億，如是六十番積數，故名一阿僧祇。今大乘準華嚴一百二十番積數成一阿僧祇，仍萬萬爲億，億億成兆等。

第一周，爲未解發心者，教令進發；未解修行者，教令修行；未能伏斷諸障者，教令降伏。

第二周，爲已發心菩薩，言我能發，乃至我能斷，由生分别，則障菩提，謂若發心修行時，以無分别智，冥契真理，不生分别言“我能”。……二乘有法執，爲涅槃所拘，便即取寂；凡夫有生執，爲生死所縛，不能生離。菩薩具大悲智故，不爲兩邊所拘，故名不住。……要熾然行三，而不起我能之執，方得住於不住道也。

##### ⑦【金剛經解義】（又名口訣，又名註解） 

二卷，約二萬多字。卍續藏第三十八册（三三一）。唐· 六祖慧能大師解義。

爾時慧命等六十二字，是唐之長慶二年，靈幽法師加入羅什譯本中，濠州鐘離寺石碑上記。或者以六祖不識字，疑口訣非六祖所作。譬夫大藏經，豈是世尊自作耶？亦聽法者之所傳也。或六祖言之，而弟子傳之，吾不得而知也。苟因口訣可以見經，何疑其不識字也？（六祖口訣後序）

卍續藏第九十二册（八二）金剛經口訣，與此文末六祖口訣後序之前段全同。

唐曜居士云：六祖豈有註經？此後人僞造耳。

##### ⑧【 金剛經疏論纂要】 

二卷，二萬餘字。大正藏第三十三册（一五四），中華藏第二輯線裝第二十九册。唐· 沙門宗密述。

義門四段：一、 教起因緣，二、 明經宗體，三、 分别處會，四、 釋通文義。

無著入日光定，上昇兜率，親詣彌勒，禀受八十行偈，轉授天親，天親作釋，約斷疑執，無著造論，終顯行位以釋。今科經唯約天親，釋義即兼無著，亦傍求餘論，採集諸疏，題云纂要，其在兹焉。

若人發菩提心已，住何境界？修何行業？妄心若起，云何降伏？

##### ⑨【金剛經纂要刊定記】 

七卷，八萬餘字。大正藏第三十三册（一七○），中華藏第二輯線裝第二十九册。宋· 長水沙門子璿録。

圭山大師，撮掇二論之精英，命曰纂要，復申紀略，用備傳習。石壁師仍貫其義意，别爲廣録。美則美矣，辭或繁長，後學多不便用。今更刊定，剪利煩亂，俾流而無滯，學而思講，庶吾道無墜地之患也已。

##### ⑩【 金剛經疏記科會】

十卷。卍續藏第三十九册（三六三）。清· 雲棲寺沙門大璸，會刊定記入纂要，加科。

我執者：即於五藴總相，計有主宰，名爲我執。若一一推求，色等性中，不見我體，名爲我空。

若見五藴之法，實有體性，名爲法執。若了五藴如幻如化，從緣無性，名爲法空。

古德云：華嚴經，如治國之法，養性之藥；般若教，如定亂之將，治病之藥。

菩薩行，不出二種：隨相行，同前策修；離相行，同前無相。

馬勝爲舍利弗説偈：諸法從緣生，緣離法即滅；如是滅與生，沙門如是説。

師資：資者、取也，從師之教，取而行之也。

執相迷真，對面千里；虚心體物，天地一家。

肝胆雖近，情生則隔；江山雖緬，道契則隣。

空雖無相，非謂無空；福雖不住，非謂無福。

無有定法：定者、實義，謂無實法名菩提，無實法名如來説。此一向約勝義答。

以諸聖人皆約證無爲差别之義而立其名。

入者，取著義，若取六塵，即滯凡流，不取六塵，名入聖流。是知、功過在人，不在六塵境界。

但無取心，非謂不證。

八十八使：苦下具一切。集滅各除三：身、邊、戒。所以除此三者：緣身是苦本，觀苦已斷身見。邊見依身而起，故亦隨亡。無戒禁取者；以集諦不計非道爲道，滅諦又非修位，是故皆無戒取。道當修位，故不除。

忍即無間道，是正斷惑時；智即解脱道，是斷了時。

離欲者：謂貪使煩惱通於三界，斷盡此貪方真離欲。

無所行，即不作念。反説即言若作是念，順釋即言實無所行。

離煩惱障，得羅漢；離三昧障，得無諍。

—刊定記，釋文明顯易了，多依唯識。今依科會閲畢。後五卷，僅翻大略，未遑詳覽。

##### 11【金剛經疏論纂要刊定記會編】 

十卷。中華藏第二輯線裝第一二四册。卍續藏第三十九册（二二四）名疏記會編。有科表，而無文。清· 沙門行策會編。

宜與大璸之科會對閲。

##### 12【 金剛經註】 

三卷，約四萬字。卍續藏第三十九册（三四八）。宋· 道川（川老）作頌，註依六祖所述，又加新註。新註依天親論，約斷二十七疑釋經。仍用梁昭明太子三十二分，每分目有張無盡釋。

頌則全是禪機，如第十分頌云：

&nbsp;&nbsp;&nbsp;&nbsp;“一手指天一手指地 

&nbsp;&nbsp;&nbsp;&nbsp;南北東西秋毫不覩 

&nbsp;&nbsp;&nbsp;&nbsp;生來心胆大如天 

&nbsp;&nbsp;&nbsp;&nbsp;無限群魔倒赤幡”

張無盡居士“金剛經三十二分説”（即此注所引），見嘉泰普灯録卷三十。在卍續藏第一三七册（二一七頁）。（七百六十六字。）

##### 13【 金剛經義】 

一卷，二三五○字。卍續藏第一○一册（一九三），竹庵草録第一篇。宋· 可觀襌師著。

只十段文，敘述有關金剛經義。

此經前後兩番請問，前云應云何住，後云云何應住，凡百經句，自有詮顯，應云一字，句頭句中，經意不同，近世士俗，不知經意，輒便移改，非也。

末續添附“金剛經三果正名”二九一字：阿那含名爲不來而實無來，皆謂少一不字，僞本輒加，謹案古本只云無來……名爲不來實無來者，無來相也。然則於實無下，不應有此不字。

##### 14【金剛經采微】 

二卷，三萬多字。卍續藏第九十二册（八六）。宋· 錢塘釋曇應述。前另附科表，後附采微餘釋（約四千餘字）。

決群疑而起行，益品彙以無私，陶育聖凡，範圍空有，寧越金剛般若哉！無著因定得偈，天親受頌成文，非兜率慈尊，孰開荒至教？但斯經也，詞源渺浩，義海沖深，僧佉重著論以抗行，吴興復撰疏而贊述，對經考論，已盡幽玄，尋疏證經，未爲全當，科判雖準繩有在，解釋則義理乖違。於是、不得已，管窺天台義意，摸論大塗，校彼伸明，是非别矣。仍取天親補助，及今古優長，故曰采微；蓋采摘衆妙，直注於經，庶閲者易解耳。

喻法爲名，實相爲體，檀度爲宗，破二執爲用，熟酥爲教相。約三般若爲名，則實相般若爲體，觀照爲宗，方便般若爲用。

問：（無著天親）二論可會同不？答：不須。以經意多含，各取義釋。

今依無著一十八住科判經文；其餘細目，盡從論解。此外或補以疏家，亦隨宜裁酌，有理存焉。

止觀云：“法、祇善惡兩心假實之法。若見有善惡假名及見善惡實法，蓋是著我人衆生壽者。所言非法相者：若善惡假名是無，及見善惡實法是無，皆是著我人衆壽。何以故？依無起見故”。所言善惡者：蓋約六度六蔽起心分之。若見蔽度有善惡異者，是執假名。若見蔽度感善惡報者，是執實法。是故見是假名與實法，名爲法相。若見爲無，則是撥棄因果，名非法相。

則與即，雖皆語詞，各有其義：則、乃引上之詞，蓋總遮其莫起心，若其起心，則爲生著。即、指法之詞，蓋示其起心之過，若起心取法相非法相，即同有無二計，故云即著。即者是也。

三果：據理，合云：而實無不來。經中既無不字，則不須加之。（會性案：可是後人加了！如可觀大師金剛經義中所破。可見此解亦誤。）

世尊我不作是念：有本無世尊字，請加入。（案：此爲後人亂加之根源，可嘆也！）

忍有二種：一、 生忍，有二：㈠ 於恭敬供養中，能忍，不憍慢；㈡ 於嗔罵打害中，能忍，不瞋恨。二、 法忍，有二：㈠ 非心法，謂寒熱風雨飢渴老病死等；㈡ 心法，謂瞋恚憂愁乃至諸邪見等。今云忍，謂達法無我。若達法無我，何榮辱之不能忍乎？

三菩提下，經無心字，恐譯者缺文。（案：謂後番問云何應住等，佛答中，發阿耨菩提（心）者。今流通本皆有“心”字，可見是後人所加。）

爾時慧命等六十二字加入因緣：唐· 上都釋靈幽，素持此經，偶疾，暴終，冥王令誦此經，畢，謂缺此段，貫花之線斷乎？謂真本在豪州鍾離寺石碑上。七日而穌。奏帝請加。

##### 15【金剛經會解】 

二卷，約四萬餘字。卍續藏第三十八册（三七七）。宋· 四明沙門栢庭善月述。

會無著、天親、功德施，三部論釋以解經，加以私意助釋，謂之會解。

三果合云：而實無不來，今本略者、不無其旨，蓋無字已當於理，若更云不來，則似煩重，然但云來，影帶前文，則不來可知，略意在此。

阿羅漢獨言道者，道則因義，爲讓究竟極果無學故也。是亦譯者之意。

不妄語故真，不綺語故實，不兩舌故如，不惡口故不異。以真實等語施人，故不誑。又如此配法、詞、義、樂説四辯。

無實無虚：恐因上語一向謂實，言想不忘，故重拂之。

##### 16【 金剛經疏科釋】 

一卷，一萬餘字。卍續藏第三十八册（四○九）。元· 徐行善居士，將天台智者大師金剛經疏，會入經文，並冠科判。（徐居士將疏中之科，排於眉上，名爲科釋。除會疏入經加科之外，未增一字。）

##### 17【 金剛經註解】 

一卷。中華藏第二輯線裝第二十册，大正藏第三十三册（二二八）。明· 宗泐，如，奉詔同註。

今註一本天親等論，取其意而不盡用其語；以其語深，難便初學故也。（依天親斷二十七疑釋。注狹於經文之下。）

##### 18【 金剛經宗通】 

九卷，約八萬多字。卍續藏第三十九册（一）。明· 曾鳳儀宗通。後二卷，釋無著、天親偈。

彌勒爲無著説八十行偈，授與天親，天親依偈成論三卷，約斷疑執，以釋此金剛正義也。解者舍此不究，悉是邪説！余因取功德施所造論，參考長水刊定記，間採諸老宿機緣語句合之，名曰宗通。此經以無相爲體，無住爲宗。

無著於此經分爲十八住：一、 十住，二、 十行之前六，三、 七行，四、 八九十行，五—十四、 十向，十五、 四加，十六、 世第一，十七、 初地，十八、 二地至佛位通名如來地，如此配五十五位。是經以無相爲宗，豈合列位淺深？……牽合他經，滯於名相；甚深義趣，反爲所掩。宜遵天親斷疑之説爲是。

##### 19【金剛經釋】 

一卷，二千三百多字。卍續藏第三十九册（五四）。明· 真可撰。

約世界、微塵略伸金剛般若之義而已，未解全經。

##### 20【金剛經決疑】 

一卷，約一萬餘字。卍續藏第三十九册（五六）。明· 憨山德清大師撰。

金剛二字，解者都以堅利能斷爲義，此泛説也。以金剛寶喻般若能斷煩惱，此雖近理，總非佛意，特尋常宿習知見耳。此經所説，特顯佛一片金剛心耳。且金剛心，乃佛修因證果之本心，今出世教化衆生，全用此心，今教菩薩以金剛心爲本修因，爲入大乘之初門，故特示之以斷疑也。

##### 21【 金剛經鎞】 

二卷，三萬餘字。卍續藏第三十九册（七一）。明· 古杭雲棲弟子廣伸述。

依天親論二十七疑分科解釋，文頗通順。

##### 22【 金剛經統論】 

一卷，約二萬字。卍續藏第三十九册（一○○）。明· 林兆恩著。序中稱“三教主人”，惟推崇六祖直指，斷章取義，近似儒家，混合道門之解釋。

##### 23【金剛經正眼】 

一卷，一九六○字。卍續藏第三十九册（一一五）。明· 千松筆記。前有序。只是一篇論金剛經的文章耳。

無明爲卵生，煩惱包裹爲胎生，愛水潤爲濕生，忽起煩惱爲化生。

##### 24【 金剛經筆記】 

一卷，二萬餘字。卍續藏第三十九册（一一七）。明· 沙門如觀註。不分科。順文消釋。知見正確，值得一看。

##### 25【金剛經破空論】 

一卷，約二萬字。卍續藏第三十九册（一二三）。明· 智旭大師造。

序：

經云：寧起有見如須彌山，勿起惡取空見如芥子許。蓋空見撥無因果，能斷五乘善根故也。然、般若如大火聚，四面皆不可觸，觸則被燒。苟不取著，則温身、熟食、除冥，以喻四門皆可入道，又何爲獨破空哉？須知：空句破，則四句皆破。破空句，正所以顯空門；空門顯，四門皆顯。菩薩欲學一切佛法，當學般若。般若何止破空相始教而已？且如此經：一則云：“有持戒修福者，於此章句能生信心”。再則云：“應無所住而生其心”，“應生無所住心”。繼又云：“以無我無人無衆生無壽者修一切善法，即得阿耨多羅三藐三菩提”。乃至云：“發阿耨多羅三藐三菩提心者，於法不説斷滅相”。是豈非實相大乘之正印乎？

實相常住爲體，觀照契理爲宗，文字斷疑爲用。

應如是生清浄心者：即是三檀六度妙行之心，以其不住色等六塵，故名清浄，但誡令勿住六塵，非教令不生心也。終日生心，終日無住；終日無住，終日生心。惟生心故無住，惟無住故生心。説雖有二，義實非二。了此方名浄心，必尅浄土妙果。所以六祖一聞此語，頓悟真乘。

復次，言無住者：不住生死，不住涅槃，不住二邊，不住中道，故名無住。言生心者，生上求心，生下化心，生折伏心，生攝受心；徧於法界，窮於三際；故名生心。

後附觀心釋，約千餘字。

##### 26【金剛經略談】 

一卷，四千多字。卍續藏第三十九册（一五○）。明· 觀衡撰。（出顓愚和尚語録）

舉經大綱，略説其義。不釋經文。—約心、佛、衆生，以明不住相。

##### 27【金剛經略疏】 

一卷，一萬餘字。卍續藏第三十九册（一五三）。明· 鼓山釋元賢述。

序云：余弱冠時，即知讀此經，求其義於諸疏，心殊厭之，以理本直也、而釋之以紆回；辭本顯也，而索之以隱昧。蓋多絆於二論之葛藤，而不能自脱者也。及有弗宗二論者，則又妄逞胸臆，越宗趣而違佛旨，識者呵之。……乃取是經日疏之，盡誅舊日葛藤，獨揭斬新日月，但理求其當，辭求其達，無紆回隱昧之弊而已。

—然疏中仍不離古註窠臼，斷疑之解，豈越天親之論乎？然亦不全同，後半作重説解，則非天親義。

##### 28【金剛經直解】 

一卷，約二萬多字。卍續第三十九册（一六五）。明· 圓杲註。

依三十二分，隨文消釋。

釋歌利王云：歌者好聲色，利者貪財利。六祖云：此王好色貪利，是無道之昏君也。只看此釋，便可知矣，不必看此註可也。

##### 29【金剛經大意】 

一卷，近五千字。卍續藏第三十九册（一八○）。清· 秀水止庵王起隆述。是“答屠息庵讀金剛經大意書”。

##### 30【金剛經如是解】 

一卷，約三萬多字。卍續藏第三十九册（一八四）。清· 無是道人註。

依三十二分消釋，繫以古德機緣及道儒語句。

##### 31【 金剛經别傳】

前有隨説一篇（三千餘字） 一卷。卍續第五十九册。清· 浄挺閲經十二種之一。舉出經句，拈示禪家機緣。後有拈示五十三則。

##### 32【 金剛經會解了義】 

一卷，二萬餘字。卍續藏第三十九册（二○六），中華藏第二輯線裝第七十三册。清· 徐昌治纂。

三十二分隨文消釋。以真如心體會經義。仍以斷二十七疑科於眉上。

##### 33【 金剛經新眼疏經偈合釋】 

卷首· 經偈會本。卷上，前有大意、懸示。卷下。共三卷。約七萬餘字。卍續藏第三十九册（二三四）。清· 賢宗通理述。

懸示六門，釋經以信解行證分科。

##### 34【 金剛經郢説】 

一卷，約四萬餘字。卍續藏第三十九册（二九一）。中華藏第二輯線裝第一三二册。清· 徐發詮次。

以昭明三十二分及彌勒偈，註於眉上，分經爲七章—倣儒書，謂如來是過去佛；多斥古今諸註，乃儒士之解耳。

##### 35【 金剛經註正訛】 

一卷，約四萬餘字。卍續藏第三十九册（三二二）。中華藏第二輯線裝第一三二册。清· 仲之屏彙編。

不過是順三十二分解釋而已，並没有“正”什麽“訛”，而解中却不免錯訛。

##### 36【金剛經淺解】 

一卷，約二萬餘字。卍續藏第三十九册（三五一）。清· 翁春、王錫琯解釋。

##### 37【金剛經部旨】 

二卷，二萬餘字。卍續藏第四十册（一），中華藏第二輯線裝第一四五册。清· 天台比丘靈耀撰。

正宗大科分二：一、 約發心後住降離相明金剛般若，二、 詳住降前發心無法顯般若波羅密。依大品，會一切法皆摩訶衍之義，以釋此經，頗有見地，文極通暢。

##### 38【金剛經注釋】

一卷，三萬餘字。卍續藏第四十册（二一），中華藏第二輯線装第七十三册。清· 雲峰乩釋，子真乩訂。是乩壇之作耳。

##### 39【金剛經演古】 

一卷，二萬餘字。卍續藏第四十册（四六）。清· 晉安釋寂燄述。前有道霈禪師序。

依圭峯疏論纂要及長水刊定記，會合兩部，删繁取要，而融通之，其間敷演挑剔，不悖古德之意，因名演古。

##### 40【金剛經直説】 

一卷，約二萬字。卍續藏第四十册（六四）。清· 東樵山人迹删鷲著。註中多依憨山大師之決疑。

##### 41【金剛經石注】 

一卷，三萬餘字。卍續藏第四十册（七九）。清· 石成金集。

經文每段類分：註、論、講、證、四字以解釋。

##### 42【 金剛經註解】 

一卷，二萬餘字。卍續藏第四十册（一○六）。清· 孚佑帝君（乩）註，培真道人校正。乩壇之註。

##### 43【金剛經彙纂】 

二卷，約八萬餘字。卍續藏第四十册（一二二）。清· 孫念劬纂。

彙集隋代智者疏等二十餘家註釋而成此註。

##### 44【金剛經心印疏】 

二卷，約五萬餘字。卍續藏第四十册（一七八）。清· 雲南沙門溥畹述。

義開十門。正宗分二：首示降住其心歷彰般若妙用，次明菩提無法正顯般若本體。

##### 45【金剛經注】 

二卷，約萬餘字。卍續藏第四十册（二二二）。清· 曲園居士俞樾注。

敘云：余以章句陋儒，桑楡暮景，窮而學佛，於西來大義，固無所聞，而於此經，竊有獨得之見，不揣固陋，爲之注釋。分上下二篇，共十八節。…

後有“金剛經訂義”五段，三千餘字。

##### 46【金剛經正解】 

二卷，二萬餘字。卍續藏第九十二册（二八○）。清· 龔概綵註。

依三十二分，分註、講。