### 第七分 曼殊室利分 

二卷（卷五七四、五七五），一萬四千餘字。

與大寶積經第四十六會同。（寶積經文殊般若會，一一五、一一六卷。）

佛在給孤獨園、與百千苾芻，十千菩薩衆俱。曼殊室利明相現時，詣如來所，在外而立。舍利子等亦然。佛出，敷座跏趺。曼殊答佛：爲欲利樂有情，以真如相觀於如來。次與舍利子互相酬唱。復答佛發明甚深般若，觀一切法皆是佛法。於是舍利子、慈氏菩薩、曼殊室利、無緣慮女，皆歎聞説不沉没驚怖者，已住不退轉地。佛印成之。又與舍利子互相問答，顯真法界性平等義。又與佛互相問答，明福田相不可思議。大地變動，衆會得益。次明初學不思議定，如初學射，久習成就，不復作意。大迦葉問：當來誰能信解修學？佛具答之。次爲曼殊説一相莊嚴三摩地，謂：不動法界，念一如來，即爲普觀三世諸佛。乃至佛現神力，護持般若久住世間，饒益有倩。

### 第八分 那伽室利分 

一卷（卷五七六），八千多字。

佛在給孤獨園。妙吉祥菩薩，於日初分，著衣持鉢，漸將入城。龍吉祥菩薩見已，問答。無能勝菩薩來讚。妙吉祥菩薩，答以一切非實，皆如谷響。龍吉祥復相問答。既承教誡，入海喻定。善思菩薩變動大千，不能令出。後從定起，雨諸香華，向佛皈命。妙吉祥又爲説無上法食。善現來問：何所談論？妙吉祥詰以何法名爲大士？如響，豈能有所談論？善現入無所得三摩地門。出定，向佛皈命。妙吉祥又説諸法如幻夢等。善現又入滅定。舍利子來問答。善現出定，妙吉祥爲説希有妙食。善現及舍利子俱入滅定。次從定起，各各入城。善現化一女人。妙吉祥與諸菩薩聲聞等衆，各飯食已，俱詣佛所，以如上事俱白世尊。佛讚印之。妙吉祥曰：彼女人所斷我見，即非我見，是故如來説名我見。乃至夫法想，即非法想，是故如來説名法想。次歎持四句頌，福聚甚多。世尊説頌：“如星、翳、燈、幻、露、泡、夢、電、雲。於一切有爲，應作如是觀”。

### 第九分 能斷金剛分 

一卷（卷五七七），八二二八字。與流通本之金剛般若同本。

### 第十分 般若理聚分 

一卷（卷五七八）。七四○九字。

知津云：“與密部實相般若經同。而咒不同。”

佛住他化自在天王宫。與八百萬大菩薩俱。爲諸菩薩，説一切德甚深微妙般若理趣清浄法門。此門即是菩薩句義，理極妙樂清浄句義，諸見永寂清浄句義；乃至一切有記無記法，有漏無漏法，有爲無爲法，世間出世間法，空寂清浄句義，是菩薩句義。復依徧照如來之相，説寂静法性般若理趣現等覺門。復依調伏一切惡法釋迦牟尼如來之相，説調伏衆惡般若理趣普勝法。復依性静如來之相，説平等智印般若理趣清浄法。復依一切三界勝主如來之相，説灌頂法門般若理趣智藏法。復依一切如來智印持一切佛祕密法門如來之相，説如來智印般若理趣金剛法。復依一切無戲論法如來之相，説離戲論般若理趣輪字法。復依一切如來輪攝如來之相，説入廣大輪般若理趣平等性。復依一切廣受供養真浄器田如來之相，説真浄供養甚深理趣無上法。復依一切能善調伏如來之相，説能善調伏甚深理趣智藏法。復依一切能善建立性平等法如來之相，説性平等性甚深理趣最勝法。復依一切住持藏法如來之相，説有情住持甚深理趣藏法。復依究竟無邊際如來之相，説無邊無際究竟理趣金剛法。復依徧照如來之相，説三神咒。一一告金剛手受持功德。

### 第十一分 布施波羅密多分 

五卷（卷五七九—五八三）。三八一四六字。
佛在給孤獨園，與千二百苾芻俱。再三命勸舍利子，爲諸菩薩宣説布施波羅密多。舍利子言：應緣一切智智，以大悲爲上首，修行布施，則能攝受一切智智，疾證無上菩提。寧以無記心行施，或不行施；終不以廻向二乘地心行施。次答滿慈子問，喻説菩薩、聲聞行施勝劣意願。滿慈子亦説二施譬喻。舍利子廣説有巧方便所行布施，及隨喜廻向所引善根，如月、如日、如吠瑠璃寶，如馬寶。又常於有情作大饒益，如真金，如日月，如商主，如善士，如王種。次更廣説應起決定施心，應學無染布施。又觀諸法若順若違，皆能助引一切智智。又明二乘於一切智亦有助力；然諸二乘作意，於一切智及此貲糧，俱無助力。故制菩薩定不應起二乘相應作意。次明能捨衆相廻向菩提，欲爲有情作大饒益，乃名能得無上善利。方便善巧，不取法相，得入居頂諸菩薩數。次明説如是法，皆如來力。佛囑阿難受持。

滿慈子問：若一切法皆非實有，行布施、何所捨？成正覺、何所得？佛言：無所捨，無所得，無所損，無所益。如二幻師，戲爲變易，以幻價直，易化美團等。

又、舍利子答滿慈子：菩薩先應思惟一切法性畢竟空寂；次應思惟一切智智具勝功德；後應愍念一切有情貧乏珍財，受諸苦惱。作是念已，便捨一切珍財，施諸有情，心無所著。亦以正法施諸有情。亦以無邊上妙供具，恭敬供養佛法僧寶。如是布施，隨順菩提，疾能證得一切智智，與諸有情作大饒益。

於是、佛以神力，令諸大衆見十方各各無數殑伽沙數世界，各有無量菩薩，行施精勤。乃結勸云：菩薩欲疾證得一切智智，窮未來際利樂有情，應觀法空，緣一切智智具勝功德。愍念有情受貧匱苦，應行布施波羅密多。持此善根，普施一切，令脱惡趣生死苦。作是願言：十方世界諸有情類，由我善根功德威力，未發無上菩提心者，令速發心；已發心者，令永不退；已不退者，令速圓滿一切智智。

舍利子問：最初發心，第二發心，住不退地，坐菩提座差别。佛答示之。并以神力，令見十方各無數界，無數菩薩，行菩薩行種種差别。無數如來，種種方便饒益有情。乃結勸云：若定發心求一切智，彼當作世間第一真浄福田；及作大千最大法師：亦作如來，利樂一切有情。次答舍利子問，廣明菩薩初心勝於二乘後心。及明菩薩不退心力，於餘神力，最爲無上。次滿慈子與舍利子互相問答，明退心者，非真菩薩，是增上慢。欲證菩提，應正發起一切智智相應作意。乃至佛囑阿難受持。

### 第十二分 浄戒波羅密多分 

五卷（卷五八四—五八八）。三五三○一字。

佛在給孤獨園，與千二百五十苾芻俱。命舍利子宣説戒度。滿慈子問：云何應知菩薩持戒犯戒？舍利子答：若住二乘作意，是名非所行處，是名犯戒。又問：若求一切智智而修布施，豈不執著一切智智，成戒禁取？云何名爲持菩薩戒？答言：一切智智，遠離衆相，非方處攝。既非有法，亦非無法；由此因緣，不可執取。是故菩薩行施，持戒，廻向菩提，雖求證得一切智智，而不名爲戒禁取攝。若廻向二乘地，執取浄戒，是失菩薩戒，名犯戒菩薩。若未見聖諦，未證實際，或有因緣，易可還浄。若見聖諦，證實際已，異見深重，難可還浄。又、雖經沙數大劫修行浄戒令滿，而不迴向菩提，饒益有情，不能攝受菩薩戒度。雖經沙數大劫居家受妙五欲，而不發趣二乘地心，求一切智增上意樂無退壞故，不名犯菩薩戒。又、若見有少法名爲作者，名爲犯戒菩薩。若隨所修六度，皆用大悲爲首，發起隨順廻向一切智智相應之心，是名具戒菩薩。

次廣歎初心一菩薩戒，遠勝世出世間一切浄戒。以其心無分限，普度有情，求大菩提，引發浄戒，是故除佛所有浄戒，於餘浄戒，最爲第一。又、寧遲證菩提，不爲速求墮二乘地。又、菩薩不應欲勝菩薩，不應輕慢菩薩，不應降伏菩薩；於餘菩薩，供養恭敬，應如如來。乃至應普恭敬一切有情。又、一切法，無有少實、皆如幻事；故諸菩薩廻向趣求一切智智，皆由了達諸法非實，如幻、如化，有所堪能。又、菩薩於六度、二十空等，乃至一切相智，雖應精勤修習，如救頭然；不應味著。又明菩薩於二乘地，但應遠離，不應讚毁。佛讚印之。并爲廣説方便善巧。又明如來皆深愍念一切有情，心無差别，不隨欲行；然於菩薩最不棄捨。

### 第十三分 安忍波羅密多分 

一卷（卷五八九）。七八二四字。

佛在給孤獨園。與千二百五十苾芻衆俱。命滿慈子宣説忍度。舍利子問：菩薩忍，聲聞忍，有何差别？滿慈子答：聲聞唯爲捨棄自身煩惱，名爲少分安忍。菩薩欲度無量有情，名爲具分安忍。於檀塗、火燒，起平等心，俱欲畢竟利樂。又、聲聞唯觀藴等無我有情之所引發，菩薩亦觀藴等無性無生之所引發。菩薩欲證菩提，應修其心，令與地水火風空等。寧受無邊大苦，而不愛著二乘自利衆善。又、若住二乘地，起二乘作意，乃至樂觀藴等常無常等，是爲行他行處。若修六度一切智智相應作意，是爲行自行處，一切惡魔不能得便。

### 第十四分 精進波羅密多分 

一卷（卷五九○）。七四一○字。

佛在給孤獨園。與千二百五十苾芻衆俱。滿慈子問菩薩精進，佛言：初發心時，若身、若心，先應爲他作饒益事。如僕任主，不應自在。諸有所爲，皆隨主欲。亦如馬寶，盤廻去住，遲速任人。又常勤修六度二十空等，能爲難事。

### 第十五分 静慮波羅密多分 

二卷（卷五九一—五九二）。一四○八三字。
佛住鷲峰，與千二百五十苾芻衆俱。舍利子問：菩薩云何方便，安住静慮？佛言：漸次入四静慮，引發五通，降魔成覺。又雖現入四禪四定，而不味著，亦不離染。雖觀一切法都不可得，而不棄捨一切智智。滿慈子問：何緣如來許諸菩薩入四禪四定，不許久住其中，心生染著？舍利子答：若生欲界，速能圓滿一切智智；生色無色，無斯用故。

滿慈子問：云何安住静慮，攝受般若精進忍戒施等？佛一一答。又明若住二乘相應作意，名爲散亂。若隨所集一切善根，廻向趣求一切智智，名爲心定。

舍利子問：菩薩安住静慮，云何方便，還從定起？佛言：於色無色静慮等至，順逆次第，超越串習，極善純熟，遊戲自在。復入欲界非等引心；由起此心，還生欲界。親近供養諸佛，引發菩提分法。生色無色，無如是能。上二界生，身心鈍故。

### 第十六分 般若波羅密多分 

八卷（卷五九三—六○○）。六三一七三字。

佛住竹林白鷺池測，與千二百五十苾芻、無量無數一生所繫菩薩衆俱。有善勇猛菩薩，請問：何謂般若？云何修行？云何令速圓滿？云何惡魔不能得便，能覺魔事？云何安住，速能圓滿一切智法？佛言：實無少法可名般若。謂如實知一切法性，無實、無生，亦無虚妄。雖不見有菩提心性，而能發起大菩提心。彼雖如是發菩提心，而於菩提無所引發。若能遠達諸法實性，是謂般若微妙甚深。實不可説；今隨世俗文句，方便演説。即藴等，非般若；離藴等，非般若。般若於一切法，都無所依。不在藴等内，不在藴等外，不在兩間，遠離而住。與藴等、非相應非不相應。藴等真如，不虚妄性，不變異性，如所有性，是謂般若。復次、一切法無自性，是謂般若。一切法非一切法所行故，無知無見，是謂般若。一切法不捨自性，如是徧知，是謂般若。一切法與一切法，非合非離，是謂般若。一切法非增非減，是謂般若。一切法非染非浄，是謂般若。一切法非有浄法，非有不浄法，是謂般若。一切法非移轉，非趣入，是謂般若。一切法非繫非離繫，非死非生，非生非死，非流轉、非有流轉法，非盡非有盡法，非有集法，非有滅法，非有起法，非有盡法，非有變壞法，非無變壞法，非常非無常等，非有貪瞋痴法，非離貪瞋痴法，非有作者，非使作者等，非斷非常，非有邊非無邊，非見趣非見趣斷，非愛非愛斷，非善非非善，是謂般若。如是般若，非一切法攝；亦非遠離如是等法别有般若。如夢、如幻，如燄、如影，如響，如沫，如泡，如芭蕉，如虚空，如影光，如寶光，如灯光。非圓成實。於是舍利子廣歎難見難覺，乃至無邊際等。佛一一印述之。

舍利子問：云何菩薩依如是法行諸境相？佛言：尚不得法，何況非法？尚不得道，何況非道？知一切境皆無境性，於一切境皆無住著；以無邊法爲所行境。如空如風，無有少相而可得者。

又此甚深法要，非但耳聞即名爲果；要不放逸，精進修行，如實了知，遠離衆惡，自他俱利，乃名爲果。若於正法起異解行，不名聞法。若於法義起顛倒解，不正修行，定無順忍。不應深信微少善根，謂彼即能脱諸惡趣。若得順忍，能不復造感惡趣業，不復懈怠起順退分。時舍利子告善現言：云何具壽默然不説般若？善現答言：我於諸法都無所見，故無所説。乃至甚深般若不可説示。

佛告善勇猛言：菩薩修行般若，於一切法都無所行。以一切法皆是顛倒之所等起，非實、非有，邪僞虚妄。若能行無所行，爲行般若。徧知一切所緣而行，除遣一切所緣而行。善勇猛言：菩薩修行甚深般若，不可思議；佛言：如是。一切法皆不可思議故，菩薩修行般若，亦不可思議。善勇猛言：如是行深般若，是無上行，清浄行，明白行，無生行，無滅行，超出行，難伏行。佛印成之。又明一切法皆以無性爲性，不可修，亦不可遣。菩薩於一切法，無取無執，無住無著，成就功德智慧大威神力，能降伏魔。乃至付囑賢守導師等五百上首菩薩，及善勇猛菩薩。又復微笑放光，令大千界處處有情，互得相見。天龍鬼神，花香供養，讚詠神力。無數菩薩得無生忍。無邊有情發無上心。

—大般若經六百卷竟。

### 别譯凡十八種

#### 第二分三種

##### ⑴【 放光般若波羅密經】 

二十卷，九十品，二十二萬餘字。大藏第八册（一）。西晉· 于闐國沙門，無羅叉，以惠帝元康元年（二九一）五月十五日，於陳留倉垣水南寺，譯此經；至十二月十四日訖。河南居士竺叔蘭口傳；祝太玄、周玄明筆受。其經梵本，原是潁州沙門朱士衡，於于闐國傳來。詳見開元録卷二。

與大般若經第二分同本，而有常啼、法上二品。

##### ⑵【 光讚般若波羅密經】 

十卷，二十一品，八萬餘字。大藏第八册（一四七）。西晉· 沙門竺法護譯。亦同上經，而文來未盡。

##### ⑶【 摩訶般若波羅密經】 

二十七卷，九十品，三十二萬餘字。大藏第八册（二一七）。姚秦· 三藏法師鳩摩羅什譯。

亦同放光般若，而文較順暢。

放光、大品、光讚三本品目一覽表

放光般若經

|                                                              |                                                              |                                                              |                                                              |                                                              |
| ------------------------------------------------------------ | ------------------------------------------------------------ | ------------------------------------------------------------ | ------------------------------------------------------------ | ------------------------------------------------------------ |
| 一放光品<br/>二無見品<br/>三假號品<br/>四學五眼品<br/>五度五神通品<br/>六授決品<br/>七妙度品<br/>八舌相光品<br/>九行品<br/>一○學品<br/>一一本無品<br/>一二空行品<br/>一三問幻品<br/>一四了本品<br/>一五摩訶薩品<br/>一六問僧那品<br/>一七摩訶衍品<br/>一八僧那涅品 | 一九問摩訶衍品<br/>二○陀隣尼品<br/>二一治地品<br/>二二問出衍品<br/>二三歎衍品<br/>二四衍與空等品<br/>二五合聚品<br/>二六不可得三際品<br/>二七問觀品<br/>二八無住品<br/>二九如幻品<br/>三○雨法雨品<br/>三一歎品<br/>三二降衆生品<br/>三三守行品<br/>三四供養品<br/>三五持品<br/>三六遣異道士品 | 三七無二品<br/>三八舍利品<br/>三九功德品<br/>四○勸助品<br/>四一照明品<br/>四二泥犁品<br/>四三明浄品<br/>四四無作品<br/>四五等品<br/>四六真知識品<br/>四七覺魔品<br/>四八不和合品<br/>四九大明品<br/>五○問相品<br/>五一大事興品<br/>五二譬喻品<br/>五三隨真知識品<br/>五四解深品 | 五五歎深品<br/>五六阿惟越致品<br/>五七堅固品<br/>五八甚深品<br/>五九夢中行品<br/>六○恒河調品<br/>六一問相行願品<br/>六二阿惟越致相品<br/>六三釋提桓因品<br/>六四問等學品<br/>六五親近品<br/>六六牢固品<br/>六七囑累品<br/>六八無盡品<br/>六九六度相攝品<br/>七○漚惒品<br/>七一種樹品<br/>七二菩薩行品 | 七三當得真善知識品<br/>七四教化衆生品<br/>七五無堅要品<br/>七六無倚相品<br/>七七無有相品<br/>七八住二空品<br/>七九超越法相品<br/>八○信本際品<br/>八一無形品<br/>八二建立品<br/>八三畢竟品<br/>八四分别品<br/>八五有無品<br/>八六諸法等品<br/>八七諸法妙化品<br/>八八薩陀波倫品<br/>八九法上品<br/>九○囑累品 |

摩訶般若經

|                                                              |                                                              |                                                              |                                                              |                                                              |
| ------------------------------------------------------------ | ------------------------------------------------------------ | ------------------------------------------------------------ | ------------------------------------------------------------ | ------------------------------------------------------------ |
| 一序品<br/>二奉鉢品<br/>三習應品<br/>四往生品<br/>五歎度品<br/>六舌相品<br/>七三假品<br/>八勸學品<br/>九集散品<br/>一○相行品<br/>一一幻學品<br/>一二句義品<br/>一三金剛品<br/>一四樂説品<br/>一五辯才品<br/>一六乘乘品<br/>一七莊嚴品<br/>一八問乘品 | 一九廣乘品<br/>二○發趣品<br/>二一出到品<br/>二二勝出品<br/>二三等空品<br/>二四會宗品<br/>二五十無品<br/>二六無生品<br/>二七問住品<br/>二八幻聽品<br/>二九散華品<br/>三○三歎品<br/>三一滅諍品<br/>三二大明品<br/>三三述成品<br/>三四勸持品<br/>三五遣異品<br/>三六遵導品 | 三七法穪品<br/>三八法施品<br/>三九隨喜品<br/>四○照明品<br/>四一信毁品<br/>四二歎浄品<br/>四三無作品<br/>四四徧歎品<br/>四五聞持品<br/>四六魔事品<br/>四七兩過品<br/>四八佛母品<br/>四九問相品<br/>五○成辦品<br/>五一譬喻品<br/>五二知識品<br/>五三趣智品<br/>五四大如品 | 五五不退品<br/>五六堅固品<br/>五七深奥品<br/>五八夢行品<br/>五九河天品<br/>六○不證品<br/>六一夢誓品<br/>六二魔愁品<br/>六三等學品<br/>六四浄願品<br/>六五度空品<br/>六六累教品<br/>六七無盡品<br/>六八攝五品<br/>六九方便品<br/>七○三慧品<br/>七一道樹品<br/>七二道行品 | 七三三善品<br/>七四徧學品<br/>七五三次品<br/>七六一念品<br/>七七六喻品<br/>七八四攝品<br/>七九善達品<br/>八○實際品<br/>八一具足品<br/>八二浄土品<br/>八三畢定品<br/>八四差别品<br/>八五七譬品<br/>八六平等品<br/>八七如化品<br/>八八常啼品<br/>八九法尚品<br/>九○囑累品 |

光讚般若經

|                                                              |                                                              |                                                              |                                                              |                                              |
| ------------------------------------------------------------ | ------------------------------------------------------------ | ------------------------------------------------------------ | ------------------------------------------------------------ | -------------------------------------------- |
| 一光讚品<br/>二順空品<br/>三行空品<br/>四歎等品<br/>五授決品<br/>六分别空品 | 七了空品<br/>八假號品<br/>九行品<br/>一○幻品<br/>一一摩訶薩品<br/>一二等無等品 | 一三大乘品<br/>一四乘大乘品<br/>一五無縛品<br/>一六三昧品<br/>一七觀品<br/>一八十住品 | 一九所因出衍品<br/>二○無去來品<br/>二一衍與空等品<br/>二二分曼陀尼弗品<br/>二三等三世品<br/>二四觀行品 | 二五問品<br/>二六法師如幻品<br/>二七雨法寶品 |

案：放光、大品二經，麗藏本與宋、元、明三本之品目，互有出入；大正藏據麗本，今此品目，依大正藏。如要對勘異同，請查法寶總目録中勘同録。
