#### 斷分别品第五十四（卷三三五—三三六）

善現白佛：一切作意，皆自性離自性空，諸法亦爾；云何菩薩不離般若相應作意，不離一切智智相應作意？佛言：如是離空，非二乘菩薩佛作，亦非餘作。然一切法法住法定等，法爾常住。是菩薩不離般若相應作意，亦不離一切智智相應作意。何以故？甚深般若、一切智智、及諸作意，皆自性離自性空故。如是離空，無增無減，能正通達，名不離故。

善現復問：云何修證般若平等性已，證得無上菩提？佛言：非諸佛法有增有減，亦非一切法住法定等有增有減。以甚深般若非一非二、非三非四、亦非多故。

善現復問：爲即深般若，空虚非有，不自在性，不堅實性，能行般若不？爲離深般若，空虚非有，不自在性，不堅實性，有法可得能行般若不？爲即深般若能行般若？爲離深般若能行般若不？爲即空性能行空不？爲離空性能行空不？爲即色等能行般若不？爲離色等能行般若不？佛一一答言：不也。色等空虚非有，不自在性，不堅實性，若即若離，廣作問答，亦如是。色等真如，乃至不思議界，若即若離，廣作問答，亦如是。

善現白佛：若如是諸法皆不能行般若，云何菩薩能行般若？佛言：汝見有法能行般若不？汝見般若是菩薩所行處不？汝所不見法，是法可得不？不可得法，有生滅不？善現一一答言：不也。佛言：如汝所見諸法實性，即是菩薩無生法忍。成就是忍，便爲如來授菩提記。

善現復問：菩薩於一切法無生性得記不？以一切法生性得記不？以一切法生無生性得記不？以一切法非生非無生性得記不？佛皆答言：不也。善現白佛：云何菩薩得不退記？佛言：汝見有法得佛記不？善現答言：不也。佛言：如是菩薩於一切法無所得時，不作是念：我於菩提當能證得，我用是法證得菩提；我由此法，於如是時，如是處，證得菩提。所以者何？無分别故。

#### 巧便學品第五十五（卷三三七—三四一）

帝釋白佛：若於般若聽受修行，正爲他説，乃至菩提，不雜諸餘心心所者，當知必不成就微少善根。佛印述較勝已，帝釋爲一苾芻，復廣較勝，兼爲阿難明是佛威神力。佛言：般若功德，非人天等所能知故。

次爲阿難分别有擾亂不擾亂相。及明出罪還補善法，或無或有差别。深囑菩薩，於有情類，不應發起瞋忿等心，亦不應生麤惡言説。

次答阿難、菩薩與菩薩共住之問。
善現白佛：云何菩薩平等性、而諸菩薩於中學故，名平等學？佛言：内空等是平等性。復次色等，色等自性空，是平等性。菩薩於中學故，名平等學。

善現復問：爲色等盡故學，離故學，滅故學，無生故學，無滅故學，本來寂静故學，自性涅槃故學，是學一切智智不？如是廣問竟，佛言：如汝所説，於意云何？色等真如盡滅斷不？答言：不也。佛言：若菩薩於真如如是學，是學一切智智。當知真如無盡、無滅、無斷，不可作證。一一述答亦爾。復次、如是學時，是學施等，乃至是學無上菩提。若學施等，是學一切智智，至一切學圓滿彼岸。

善現白佛：若一切法本性清浄，云何菩薩於諸法中復得清浄？佛言：如是諸法，本來自性清浄；菩薩於中，精勤修學甚深般若，如實通達，無没無滯，遠離一切煩惱染著，故説菩薩復得清浄。復次、雖一切法本性清浄，而諸異生不知見覺；菩薩欲令彼知見覺，修行布施等，安住内空等。如是學時，於佛十力等無量佛法，皆得清浄，不墮二地。於諸有情心行差别，皆能通達至極彼岸。善巧方便，令諸有情證一切法本性清浄。如是修學，終不發起慳貪、破戒等心；終不發起執取色相等相應之心。何以故？都不見法是可得者；無所得故，不起執取色等法相相應之心。修學如是般若，無有一切功德善根而不能得。

#### 願喻品第五十六（卷三四一—三四二）

帝釋心念歎勝，佛讚印之。散華發願，問隨喜福。佛答：不可數知。

善現白佛：云何菩薩以如幻心，能證無上菩提？佛言：汝見如幻心不？答言：不也。佛言：若處無幻，無如幻心；汝見有是心能證菩提不？答言：不也。佛言：若處離幻，離如幻心；汝見有是法能證菩提不？答言：不也。我都不見即離心法，説何等法是有是無？以一切法畢竟離故。若法畢竟離，是法不應修，亦不應壞，亦不應引。般若畢竟離故，不應能引。云何離法能證離法？佛言：善哉！以般若等畢竟離故，菩薩可得無上菩提。若般若等非畢竟離，應非般若等。以般若等畢竟離故，名爲般若等。是故菩薩非不依般若，能證無上菩提。雖非離法能證離法，而證菩提、非不依止甚深般若。是故菩薩欲得菩提，應學般若。

善現白佛：菩薩所行法義，極爲甚深。佛言：如是。菩薩能爲難事，行甚深義而不作證。善現白言：菩薩所作不難，所以者何？所證法義，能證般若，證法、證者、證處、證時、都不可得。譬如虚空、幻士、影像、如來、變化、機關，於一切法無分别故。舍利子問：但般若無分别耶？善現答言：静慮等亦無分别。舍利子問：色等亦無分别耶？善現印答。舍利子問：若一切法皆無分别，云何有五趣差别？云何復有三乘位異？善現言：有情顛倒煩惱因緣，造種種業，感異熟果：依此施設五趣差别。無分别故有。修預流及預流果等三乘聖位，去來現在如來，由無分别，分别斷故，可施設有。由此因緣，知一切法皆無分别。以無分别真如法界法性實際爲定量故，菩薩應行如是無分别相般若，便能證得無分别相所求菩提。

#### 堅等讚品第五十七（卷三四二—三四六）

舍利子問：菩薩行深般若，爲行堅實法、無堅實法耶？善現答言：行無堅實法。般若等無堅實故。尚不見無堅實可得，況見有堅實可得？

諸天作念：若人發心，如深般若義行，不墮二地，甚爲希有，應當敬禮。善現告言：是未希有。若菩薩，知一切法及諸有情，皆不可得；而發心擐功德鎧，度令究竟涅槃，乃甚希有。如調伏虚空，如與虚空戰。何以故？色等離、故有情離。復次、色等離、故施等離。若菩薩，聞説諸法無不遠離、心不沉没驚怖憂悔，是爲行深般若。佛言：何因緣故，菩薩於深般若，心不沉没？善現言：以一切法皆非有故，皆遠離故，皆寂静故，無所有故，無生滅故。觀一切法皆不可得，不可施設：是能沉没，是所沉没，是沉没時，是沉没處，是沉没者，由此沉没。若能如是行深般若，釋梵禮敬。佛言：非但釋梵，亦爲浄居諸天禮敬，亦爲十方佛所護念。則令一切功德圓滿，一切惡魔不能沮壞。以成就二法故。一觀諸法皆畢竟空，二不棄捨一切有情。又、一如所言皆悉能作，二爲諸佛常所護念。若菩薩聞説般若，心無疑惑，深生浄信；當於不動佛所，及諸菩薩所，廣聞其義，信解不退，證得一切智智。

善現白佛：諸法實性皆不可得，云何安住真如，精勤修學，疾證菩提？佛言：如佛所化，安住真如，修菩薩行，疾證菩提，宣説正法，菩薩亦復如是。

帝釋白佛：般若極難信解，菩薩甚爲難事；觀一切法都無所有，於深法性無疑無滯。善現語言：菩薩觀一切法無不皆空，都無所有，誰沉誰没？誰怖誰驚？誰疑誰滯？未爲希有。帝釋白言：如箭射空，近遠無碍；尊者所説，亦復如是。

#### 囑累品第五十八（卷三四六—三四七）

帝釋白佛，讚善現所説，無不依空等。佛告帝釋：善現安住空故，觀施等尚不可得，況有行施等者？善現於一切法，住遠離住，寂静住，無所得住，空住，無相住，無願住；如是等無量勝住，比菩薩所住般若最勝行住，乃至鄔波尼殺曇分，所不及一。於是諸天散華；六千苾芻得菩提記，同名散華如來。

佛語慶喜：雖種三乘善根，要於甚深般若，修行六度，安住二十空等，令得圓滿。是故、我以般若付囑於汝。忘失餘法，其罪猶小；忘失般若，其罪甚大！乃至種種讚説付囑，令受持已，復現神力，令衆皆見不動如來海會説法，彼土莊嚴。佛攝神力，衆忽不見。佛告慶喜：如彼佛土，非此土眼所行境界；一切法亦如是，皆非眼根之所行境。法不行法，法不見法，法不知法；一切法無行者，無見者，無知者，無動無作；能取所取性遠離故。能所思議性遠離故。如幻事等，衆緣和合，相似有故。無作受者，妄現似有，無堅實故。若如是知、如是見、如是行者，是行般若。亦不執著此諸法相。如是學時，於諸學中爲最、爲勝、爲長、爲尊、爲妙、爲微妙、爲上、爲無上。諸有欲取般若量邊際者，如愚欲取虚空量及邊際。

慶喜白佛：何故般若無量？佛言：性無盡故。性遠離故，性寂静故；如實際故，如虚空故。三世諸佛皆學般若，證得菩提，宣説開示。而此般若，亦無有盡。已不盡，今不盡，當不盡。静慮等，一一皆爾。内空等，一一皆爾。所以者何？此等諸法，無生無滅，亦無住異，云何可得施設有盡？佛復出廣長舌，明無虚妄。若能受持般若陀羅尼者，則爲總持一切佛法。

#### 無盡品第五十九（卷三四七—三四八）

善現問佛：般若爲無盡不？佛言：實爲無盡。猶如虚空，不可盡故。復問：云何應引般若？佛言：色等無盡故，應引般若。復次、觀無明等，如虚空無盡故，應引般若。如是觀察十二緣起，遠離二邊，是諸菩薩不共妙觀。不見有法無因而生，不見有法無因而滅，不見有法常住不滅，不見有法有我、有情等，不見有法若常若無常、若樂若苦、若我若無我、若浄若不浄、若寂静若不寂静、若遠離若不遠離。是菩薩雖行般若等，而不見有所行，亦不見有法能見所行。以無所得而爲方便，修行如是般若，一切魔大愁惱。次答善現：菩薩能正修行般若，便能具足修滿六波羅密。

#### 相引攝品第六十（卷三四九—三五○）

善現白佛：云何安住布施，引攝浄戒等五；乃至安住般若，引攝布施等五。佛廣答之。

#### 多問不二品第六十一（卷三五一—三六三）

善現白佛：如是菩薩，發心幾時，乃至植幾善根？佛言：發心甚久，善根無不圓滿。如是般若，如日月輪，照餘五度。如有七寶，乃名輪王；如強夫守護美女；如軍將善備鎧杖；如小王朝侍輪王；如水隨恒河入海；如右手能作衆事；如大海同一鹹味；如聖王輪，最居先導而無分别。何以故？波羅密多，及一切法，自性皆鈍，無所能爲。虚妄不實，空無所有，不自在相，譬如陽燄、光影、水月、鏡中像等。其中都無分别作用，真實自體。

善現白佛：若一切法自性皆空，云何菩薩勤修六度，當得菩提？佛言：菩薩恒作是念：有情心皆顛倒，没生死苦；我若不修善巧方便，不能解脱彼苦。作是念已，捨内外物，自性皆空，非關於我，不可捨故。又復爲諸有情，終不犯戒，不起瞋恨，常無懈怠，不起亂心，修學勝慧。由此觀察修行六度，速得圓滿，疾證菩提。

善現白佛：若六度無差别相，皆是般若所攝受故，皆由般若修成滿故，應合成一波羅密多；云何可説般若於布施等，爲最、爲勝、及無上等？佛言：如諸有情，種種相别；若近妙高山王，咸同一色。

善現復問：波羅密多及一切法，若隨實義，皆無此彼勝劣差别；何緣故説般若最勝？佛言：但依世俗言説作用，説有此彼勝劣差别，施設六度，度脱有情世俗作用生老病死。然諸有情生老病死，皆非實有，但假施設。所以者何？有情無故，當知諸法亦無所有。甚深般若，了達一切都無所有，能拔有情世俗作用生老病死。由此故説般若最勝。

善現白佛：般若於諸善法，有取捨不？佛言：無取無捨。以一切法皆不可取不可捨故。謂於色等無取無捨。善現復問：般若云何於色等無取無捨？佛言：般若不思惟色等，如是於色等無取無捨。善現復問：般若云何不思惟色等？佛言：般若於色等，不思惟一切相，亦不思惟一切所緣，如是不思惟色等。善現復問：若菩薩不思惟色等，云何增長所種善根，云何圓滿波羅密多，云何能得一切智智？佛言：若時菩薩不思惟色等，是時便能增長所種善根，便能圓滿波羅密多，便能證得一切智智。所以者何？要不思惟色等，乃能具足修菩薩行，證得無上菩提。善現復問：何緣要不思惟色等，乃能具足修菩薩行，證得菩提？佛言：若思惟色等，則染著欲界色界無色界，不能具足修菩薩行，證得菩提。若不思惟色等，則不染著三界，則能具足修行，證得菩提。

善現復問：菩薩勤學般若，當於何住？佛言：不應住色，乃至不應住諸佛無上菩提。又問：何緣不應住色等？佛言：於一切法無執著故，不應住色等。是菩薩不見有法可於其中而起執著及安住故。如是以無執著及無安住而爲方便，行深般若波羅密多。

復次、若作是念：能如是無所執著安住行深般若，是行般若。能如是無所執著安住修深般若，是修般若。我應如是行，如是修。由如是念，取相執著，遠離般若，亦遠離静慮等，乃至遠離無上菩提。何以故？甚深般若，於一切法無所執著，非深般若有執著性。所以者何？甚深般若，都無自性，可於諸法有所執著。是故菩薩修行般若，於一切法及深般若，皆無執著。

復次、若起是想：此是般若，我行般若，則是徧行諸法實相。菩薩由起此想，便退般若，亦退静慮等。何以故？般若是一切種白法根本；若退般若，則退失一切白法。

復次、若作是念：般若徧能攝受六度、二十空等。則退失般若，亦不能攝受六度二十空等。何以故？非離般若、能徧攝受殊勝善法，及證菩提。

復次、若作是念：安住般若，便於菩提定得受記。則爲退失般若，不得受記。

復次、若作是念：安住般若、則徧引發布施等，亦徧安住内空等。則退失般若，不能引發布施等，不能安住内空等。

復次、若作是念：佛知諸法無攝受相，自證菩提。得菩提已，爲諸有情宣示諸法實相。則爲退失般若。何以故？如來於法無知無覺、無説無示。以諸法實相不可知覺、不可施設，云何得有知覺説示一切法者？若言實有知覺説示一切法者，無有是處。

善現白佛：云何遠離種種過失？佛言：若作是念：諸法無所有，不可取，無有能現等覺者，亦無有能宣説開示。若如是行，是行般若，離諸過失。若著所有不可取法，則離般若。何以故？甚深般若，於一切法無所執著，無所攝受。

善現白佛：般若於般若，爲遠離、爲不遠離？乃至三智於三智，爲遠離爲不遠離？若般若於般若等，設遠離、設不遠離，云何能無執著引發般若等（内空等，則云安住）？佛言：非遠離，非不遠離。是故能無執著，引發安住。何以故？非即自性，非離自性，而能安住引發自性。

復次、菩薩行深般若時，不執著色等，謂此是色等，此色等屬彼。於如是一切法無執著故，便能引發般若等，安住内空等。若於諸法中有所執著，謂此是法，此法屬彼。則不能隨意引發安住殊勝功德。

復次、菩薩行深般若時，不觀色等若常若無常，乃至若遠離若不遠離，便能引發安住殊勝功德。復次、若行深般若，則爲行静慮，乃至行一切相智。

復次、甚深般若，隨所行處，餘善皆從；隨所至處，餘善皆至。如四軍隨輪王。又、般若如善御者，御餘善法，行於正道，至一切智智。

善現白佛：云何爲道？云何非道？佛言：諸異生道，聲聞道，獨覺道，非菩薩道；自利利他道，一切智智道，不住生死及涅槃道，是菩薩道。甚深般若，能爲大事，示現道非道相，令菩薩知，速證一切智智。復次、能爲大事，度諸有情，皆獲利益安樂。雖作無邊利樂他事，而於此事無所取著。雖能示現色等所作事，而無取著，引導菩薩令趣菩提，定不退轉。而於諸法，無起無滅。以法住性爲定量故。

善現白佛：若深般若於一切法無起無滅，云何菩薩應修六度？佛言：菩薩應緣一切智智，爲諸有情而修施等；持此善根，與諸有情平等共有，廻向菩提。於廻向時，遠離三心，謂：誰廻向，用何廻向，廻向何處。是菩薩，持此善根，如是廻向菩提，則修六度四等速得圓滿，疾得一切智智。

善現白佛：云何能與六度常共相應，不相捨離？佛言：如實觀色等，非相應非不相應，是能與六度常共相應，不相捨離。復次、恒作是念：我不應住色等，以色等非能住非所住故。是能與六度相應不離。善現白佛：菩薩應於般若常勤學耶？佛言：如是。般若如大海，是諸善法生長方便所趣向門。三乘皆當勤學。菩薩於般若勤修學時，應勤修學布施等，應勤安住内空等。如善射人，甲胄堅固，執好弓箭，不懼怨敵。菩薩亦如是。攝受般若及静慮等諸功德時，皆以般若而爲方便，一切魔外皆不能伏，便爲三世諸佛護念。以能行布施，乃至能行一切相智故。

善現復問：云何行布施等，便爲諸佛護念？佛言：行施等時，觀施等不可得故，爲佛護念。復次、三世諸佛如色等不可得故，護念是菩薩。復次、三世諸佛不以色等故，護念是菩薩。

善現白佛：菩薩雖多處學，而無所學。佛言：如是。實無有法，可令菩薩於中學故。

善現復言：佛爲菩薩，或略或廣宣説六度相應之法，若欲證菩提，皆應聽受讀誦通利，如理思惟，審正觀察。心心所法，於所緣相，皆不復轉。佛言：如是。又問：云何於一切法如實了知略廣之相？佛言：若如實了知色等真如相，是於一切法知略廣相。又問：云何色等真如相，菩薩如實了知而於中學，於一切法知略廣相？佛言：色等真如無生無滅，亦無住異而可施設。菩薩如實了知，當於中學。於一切法，如實了知略廣之相。乃至無上菩提，一一問答，亦爾。

復次、如實了知色等實際相，是於一切法如實了知略廣之相。善現白佛：云何色實際相？佛言：無色際，是名色實際相。乃至無上菩提，一一問答亦爾。

復次、如實了知色等法界相，是於一切法如實了知略廣之相。善現白佛：云何色法界相？佛言：色界虚空界，是名色法界。此色法界，無斷無别而可施設，是名色法界相。乃至無上菩提，一一問答亦爾。善現又問：復云何應知一切法略廣相？佛言：如實了知一切法不合不散，當知一切法略廣相。謂色等皆不合不散。何以故？如是諸法，皆無自性，則無所有，則不可説有合有散。於一切法如是了知，則能了
知略廣之相。善現白佛：如是名爲略攝六度。若於中學，學此略攝波羅密多，於一切法知廣略相。佛言：如是。如是法門，利根能入，中根亦能入；定根能入，不定根亦能入。若專於中學，無不能入。非懈怠等之所能入。若如所説而學，能隨證得六度二十空等，福聚甚多。善知所緣門，善知行相門，善知字門，善知非字門。善知言、不言、一增語、二增語。乃至善知界，善知非界。又善知色等作意。又善知色等色等相空。又善知止息道不止息道，生滅住異。乃至善知安立三乘方便。

善現白佛：菩薩云何當行般若，當引般若，當修般若？佛言：觀色等乃至老死寂静故，可破故，不自在故，體虚妄故，不堅實故，應行般若。又、如引虚空，應引般若。如修虚空，應修般若。又問：爲經幾時當行、當引、當修？佛言：從初發心，乃至坐菩提座，應行、應引、應修。又問：住何等心無間當行引修？佛言：從初發心，乃至菩提，不容發起諸餘作意，唯常安住一切智智，相應作意，應行引修般若。如是行引修般若，乃至能令心心所法，於境不轉。

又問：菩薩行引修般若，當得一切智智不？不行不引不修般若，當得一切智智不？亦行亦不行般若等，當得一切智智不？非行非不行般若等，當得一切智智不？佛一一答言：不也。

又問：若爾，菩薩云何當得一切智智？佛言：如真如。云何真如？如實際。云何實際？如法界。云何法界？如我界，乃至補特伽羅界。云何如我界等？佛言：若我、若有情等，爲可得不？善現言：不也。佛言：若我等不可得，云何可施設我界等？若菩薩不施設般若，亦不施設一切智智，及一切法，定得一切智智。

善現又問：爲但般若不可施設，爲静慮等亦不可施設耶？佛言：一切法皆不可施設。又問：云何可施設是地獄、是傍生、乃至是諸佛、是一切法耶？佛言：有情施設及法施設，實可得不？善現言：不也。佛言：菩薩行般若時，應學一切法皆不可施設。

善現又問：豈不應於色等學？佛言：應於色等學，不增不減。又問：云何應於色等學，不增不減？佛言：應於色等不生不滅故學。又問：云何應於色等不生不滅故學？佛言：應於色等不起作諸行若有若無故學。又問：云何應於色等不起作諸行若有若無故學？佛言：應觀諸法自相皆空故學。如是應於色等不起作諸行若有若無故學。又問：云何應觀諸法自相皆空故學？佛言：應觀色等色等相空故學。又問：若色等色等相空，云何菩薩當行般若？佛言：由此般若不可得，菩薩不可得，行亦不可得；若能行者，若由此行，若所行處，皆不可得。是故都無所行，是行般若。以於其中一切戲論不可得故。

又問：初修業菩薩，云何當行？佛言：從初發心，應於一切法常學無所得。修施等時，以無所得而爲方便，應修施等。住内空等時，以無所得而爲方便，應住内空等。又問：云何名有所得？云何名無所得？佛言：諸有二者，名有所得。諸無二者，名無所得。諸眼諸色爲二，乃至諸菩提諸佛爲二。如是一切戲論者，皆名有二。非眼非色爲無二，乃至非菩提非諸佛爲無二。如是一切離戲論者，皆名無二。又答善現：非由有所得故無所得；亦非由無所得故無所得。然、有所得無所得平等性，是名無所得。菩薩於有所得無所得平等性中，應勤修學。如是學時，名學般若無所得義，離諸過失。

善現白佛：若不著有所得，不著無所得；云何從一地至一地，漸次圓滿？佛言：非住有所得中，能從一地至一地；亦非住無所得中，能從一地至一地。何以故？般若無所得故；菩提無所得故；行者、行處、行時，無所得故。此無所得法，亦無所得故。應當如是修行般若。

又問：若般若等俱不可得，云何菩薩修行般若時，於一切法常樂決擇，謂此是色等？佛言：雖於諸法常樂決擇，而不得色等。又問：若不得色等，云何能圓滿六度、入正性離生位、嚴浄佛土、成熟有情，得一切智智，轉法輪、作佛事，解脱有情生死衆苦，令證涅槃？佛言：菩薩不爲色等故修行般若。又問：爲何事故修行般若？佛言：無所爲故。以一切法無所爲，無所作。應以無所爲無所作而爲方便，修行般若，又問：若一切法皆無所爲無所作，不應安立三乘差别。佛言：非無所爲無所作法安立可得。要有所爲有所作法安立可得。所以者何？愚夫異生，執著色等。由執著故，念色得色；乃至念菩提得菩提。作如是念：色等實可得，我當決定證得菩提，脱諸有情生死衆苦，令獲究竟常樂涅槃。是諸愚夫無聞異生，顛倒因緣，作如是念，則爲謗佛。何以故？佛以五眼求色等尚不可得，若有決定當得菩提，及脱有情生死，令獲涅槃，無有是處。

又問：若諸如來，皆以五眼求色等不可得故，諸有情類亦不可得；則定無有證得菩提，及脱有情生死，令獲涅槃。云何世尊證得菩提，安立有情，三聚差别？佛言：我以五眼如實觀察，決定無我能證菩提，安立有情三聚差别。然諸有情愚痴顛倒，於非實法起實法想；於非實有情，起實有情想。我爲遣除彼虚妄執，依世俗説，不依勝義。

善現復問：爲住勝義證得菩提耶？爲住顛倒證得菩提耶？將無世尊不證菩提耶？佛皆言：不也。我雖證得菩提，然不住有爲界，亦不住無爲界。如諸如來所變化者，雖不住有爲無爲界，然有去來坐立等事；亦行布施等，亦住内空等。如來亦爾。知一切法皆如變化，説一切法皆如變化。雖有所作，而無真實；雖度有情，而無所度。如所化者，度化有情。如是菩薩修行般若，應如佛所化者，雖有所爲，而無執著。次引過去善寂慧佛，留化半劫，作諸佛事，應信諸法皆如變化。

次明佛身由法性故，作浄福田。化佛亦爾，由法性故，作浄福田。供佛供化，福皆無盡。慈敬憶念，散華稱名，善根亦皆無盡。菩薩應以諸法法性而爲定量，修行般若善巧方便，入諸法法性已，而於諸法不壞法性。謂不分别此是般若，此是般若法性等。

善現白佛：云何如來自壞諸法法性？謂佛常説此是色等，乃至此是有爲法，此是無爲法。佛言：我不自壞諸法法性，但以名相方便，假説諸法法性，令諸有情得悟諸法法性無差别理。又問：云何佛於無名無相法，以名相説，令他悟入耶？佛言：我隨世俗假立名相，方便宣説諸法法性，而無執著。如諸愚夫，聞説苦等，執著名相，不知假説。佛及弟子，如實知隨世俗説，無有真實諸法名相。菩薩住一切法但假名相，應行般若。而於其中不應住著。

善現又問：若一切法但有名相，菩薩爲何事故，發菩提心，勤苦修行？佛言：以一切法但有名相，但假施設，名相性空；諸有情類顛倒執著，生死不脱。是故菩薩發心行行，證得一切相智，以三乘法，度脱令出生死，入涅槃界。而諸名相無生無滅，亦無住異施設可得。

又問：三智有何差别？佛言：一切智，共二乘；道相智，共菩薩；一切相智，是如來不共妙智。一切智者，謂藴界處等，二乘亦能了知。而不能知一切道相及一切法一切種相。菩薩應學徧知一切道相。雖令此道作所應作，而不令其證於實際。知一切法皆同一相，謂寂滅相，故名一切相智。復次、諸行狀相，能表諸法，如來如實能徧覺知，故名一切相智。

又問：道與涅槃，俱無自性，佛何故説此是預流，乃至此是如來？佛言：如是一切，無爲所顯。又問：無爲法中，實有預流乃至如來差别義不？佛言：我依世俗言説顯示，不依勝義，非勝義中有語言路，或分别慧，或復二種。然、彼彼邊斷，立彼彼後際。又問：既一切法自相皆空，前際尚無，況有後際？佛言：如是。然諸有情，不解諸法自相皆空，爲饒益彼，方便爲説：此是前際，此是後際。然一切法自相空中，前際後際俱不可得。菩薩達一切法自相空已，修行般若，無所執著。

次達般若波羅密多名義。次明行般若甚深義趣，應作是念：我不應行貪等義非義，我不應行色等義非義。所以者何？如來得菩提時，不見有法、能與少法爲義非義。如來出世，若不出世，諸法法性、法住、法定、法爾常住。無法於法爲義非義。如是菩薩應離義非義，常行般若甚深義趣。