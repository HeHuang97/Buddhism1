附録弘一大師手示研習入門次第

## 〔華嚴經讀誦研習入門次第〕

讀誦、研習，宜並行之。今依文便，分爲二章，每章之中，先略後廣。學者根器不同，好樂殊致，應自量力，各適其宜可耳。龍集辛未，沙門亡言述。

### 第一章　讀誦

若好樂簡略者，宜讀唐貞元譯華嚴經普賢行願品末卷（即是别行一卷。金陵版最善。共一册）。唐清涼國師曰：今此一經，即彼四十卷中第四十也。而爲華嚴關鍵，修行樞機，文約義豐，功高德廣，能簡能易，惟遠惟深，可讚可傳，可行可保。故西域相傳云： 普賢行願讚，爲略華嚴經： 大方廣佛華嚴經，爲廣普賢行願讚。

或兼讀唐譯華嚴經浄行品。徐文霨居士曰： 當以浄行一品爲入手，以行願末卷爲歸宿。又曰： 浄行一品，念念不捨衆生。夫至念念不捨衆生，則我執不破而自破，縱未能真實利益衆生，而是人心量則已超出同類之上。勝異方便，無以踰此！

以上二種，宜奉爲日課。此外若欲讀他品者，如下所記數品之中，或一、或多，隨力讀之。

菩薩問明品、賢首品、初發心功德品、十行品、十廻向品初廻向章、十廻向品第十迴向章、十忍品、如來出現品（以上皆唐譯）

若欲讀全經者，宜讀唐譯。徐居士曰： 讀全經至第五十九卷離世間品畢，宜接讀貞元譯普賢行願品四十卷，共九十九卷，較爲完全。蓋入法界品，晉譯十七卷，唐譯二十一卷，皆非全文；貞元譯本，乃爲具足。不獨末卷十大願王爲必讀之文，即如第三十八卷文殊答善財修真供養一章，足與末卷廣修供養文互相發明，同爲要中之要，而晉唐二譯皆闕也。

若有餘力者，宜兼讀晉譯。徐居士曰： 晉譯亦宜熟讀，蓋賢首以前諸祖師引述華嚴，皆用晉譯，若不熟讀則莫知所指。

### 第二章　研習

若好樂簡略者，宜先閲華嚴感應緣起傳（揚州版一册）。

若欲參閲他種者，宜閲華嚴懸談第七部類品會、第八傳譯感通二章。

全經大旨，懸談第七品會鈔文已述其概。若更欲詳知者，宜閲華嚴吞海集；併宜略閲唐譯全經一徧，乃可貫通。

若欲知普賢行願品末卷大旨者，宜閲普賢行願品第四十卷疏節録。（附刊於下記之華嚴綱要後）

又讀他品時，宜閲華嚴綱要此品釋文（北京版共三十二册）。

若更欲窮研者，宜依大藏輯要目録提要華嚴部所列者，隨力閲之。（提要載於天津居士林林刊，又轉載於紹興大雲雜誌）更益以此宗諸祖撰述等，茲不具録。（徐居士近輯續大藏輯要目録提要華嚴部詳載之。）

華嚴合論，最後閲之。徐居士曰： 所以勸學者研究華嚴，先疏後論者，以疏是疏體，解得一分，即獲一分之益，解得十分，便獲十分之益，終身窮之而勿能盡。縱使全不能解，亦可受熏成種，有益而無損。論是論體，利根上智之士，讀之有大利益；而初心學人，於各種經教既未深究，於疏鈔又未寓目，則於論旨未易領會，但就論文顢頇讀去，恐難免空腹高心之病。蓮池大師謂： 統明大意，則方山專美於前；極深探賾，窮微盡玄，則方山得清涼而始爲大備。斯實千古定論；方山再起，不易斯言！

## 三、 大方廣如來不思議境界經

一卷，四千餘字。大藏第十册（九○九），中藏第一輯第二集（線裝第十五册）。唐于闐國沙門實叉難陀譯。

佛於菩提樹下成正覺時，十方諸佛現菩薩形，爲觀音、普賢等；無量菩薩現聲聞形，爲舍利弗等；及現作比丘尼、八部神等。佛入三昧，名如來不思議境界，於諸相中，現十方佛刹；於諸好中，現往昔行門。於是德藏菩薩請問普賢菩薩： 此三昧何名？云何得之？普賢爲説三昧名義。佛放眉間光，使有功用菩薩悉見空中毛端量處，及一一微塵中，皆有無量佛刹，皆有佛成正覺；亦見各各自身於諸佛處供養聞法，皆證如來不思議境界三昧。爾時，德藏菩薩復問： 修何福德、施、戒、智慧證此三昧？普賢答云： 供養三田名福，不擇怨親善惡貧富名施，自浄浄他名戒，觀佛形像作現見想及達唯心名智。

異譯一種

### ⑴ 〔大方廣佛華嚴經不思議佛境界分〕　

一卷，五千餘字。大藏同上，中藏亦同上。唐于闐沙門提雲般若譯。

提雲般若，或云提雲陀若那，此云天智。于闐國人。學通大小，智兼真俗；呪術、禪門，悉皆諳曉。以天后永昌元年（六八九）來華，勅於魏國東寺譯經，以永昌元年至天授二年（六九一），譯經六部，此其一。

此與前經同本異譯。

## 四、 大方廣佛華嚴經修慈分

一卷，三千餘字。大藏同上，中藏亦同上。譯人同前。

佛在鷲峰山中，十方梵天來集，彌勒菩薩請問，佛爲説慈心妙觀法門。

經云：「佛子！是修慈者，若在如是衆生之中，見一切衆生於己有違，心緣於此，不生愛念，則應以智慧深自觀察： 我往世中，定於此人作重業障，以是因故，還於今日障我菩提。我若於此人不生歡喜，則於餘一切衆生之處，皆亦不應而作饒益。何以故？以無始時來，在生死中，無一衆生非於過去曾害我者，若於此衆生不生憐愍，於餘一切當亦復然。我今普於一切衆生皆行饒益，是故於此決當慈念。復應思惟： 瞋恚因緣，能令衆生墮於地獄。若懷怨結，後必生在毒蛇之中。若我來世受斯報者，當令彼人深快其意，故應捨離所有瞋恚怨結之心。我若多瞋及怨結者，十方現在諸佛世尊，皆應見我，當作是念：『云何此人，欲求菩提而生瞋恚及以怨結？此愚痴人，以瞋恨故，於自諸苦不能解脱，何由能救一切衆生？』多瞋衆生，在在生中所受之身，惡毒充滿，故應修習慈愍之心，永遠離於瞋恚怨结。平等利益一切衆生。」

又云：「若有聞此修慈經者，一切業障皆得消除，命終得生極樂佛國」。修浄業者，不可不讀。

## 五、 大方廣入如來智德不思議經

一卷，六千多字，大藏中藏皆同上。唐·于闐沙門實叉難陀譯。

佛住摩竭提國寂滅道場普光明殿，與比丘及刹塵數菩薩、不可説八部俱。文殊菩薩興問，滅諸蓋菩薩演説如來不思議法，信者當得種種三昧及陀羅尼。

異譯二種

### ⑴ 〔度諸佛境界智光嚴經〕　

一卷，七千餘字，大藏中藏皆同上。失譯人名。

### ⑵ 〔佛華嚴入如來德智不思議境界經〕　

二卷，九千餘字。版本同上。隋·北天竺沙門闍那崛多譯。

闍那崛多，此云德志。北天竺犍陀羅（此云香行）國人。居富留沙富羅（此云丈夫宫）城。刹帝利種。於北周明帝武成年間至長安，住草堂寺，譯經三十七部，一百七十六卷。隋開皇二十年（六○○）示寂，春秋七十有八。

## 六、 大方廣普賢所説經

一卷，一千餘字。大藏第十册（八八三），中藏第一輯第二集（線裝第十五册）。唐·沙門實叉難陀譯。

佛在如來神力所持之處，普賢大衆之所圍繞。有十大菩薩，各與眷屬忽然來集，衆問普賢： 此諸菩薩從何國來？普賢令其入定觀察，竟不能知。三番請問，普賢示以觀察之法，乃見皆在如來身中廣大國土佛道場内來集。（佛身十處： 雙足輪，雙，雙膝，雙股，臍，心，兩肩，口，眉間，頭。各現佛國，皆有如來住世説法，十大菩薩，即從此十佛國處來。）

## 七、 信力印法門經

五卷，三萬餘字。大藏中藏皆同上。元魏·天竺沙門曇摩流支譯。

曇摩流支，此云法希，亦云法樂。南印度人。棄家入道，偏以律藏傳名。弘道爲務，感物而動。宣武帝世，遊化洛陽。於景明二年辛巳，至正始四年丁亥，譯經三部。沙門道寶筆受。（開元録卷六）

佛在普光法殿，文殊請問清浄初地之法，佛以六十餘種五法答之。次問普賢菩薩： 云何諸佛無障碍智乃至無障碍身？普賢歎其難見難知；文殊再請，乃具答之。答已，較量功德殊勝，能滅重罪；其不信者，罪亦無量。文頗繁複。

## 八、 大方廣總持寶光明經

五卷，三萬餘字。大藏同上，中藏第一輯第八集（線裝第六十四册）。宋·中印度沙門法天譯。法天，中印度那爛陀寺僧。以開寶六年（九七三）至鄜州。太平興國五年，應法進請，於河中府譯經，守臣表進，帝覽之，大悦，召入京，始興譯事。寂於咸平四年（一○○一）。譯經一百二十餘部。

佛在鷲峰山中，與無量大菩薩俱。普賢與佛問答法界深義。妙吉祥請問寶光明總持法門，佛令問普賢，因問覺與覺者二字之義。舍利弗廣歎菩薩智慧不可角敵。次有法慧菩薩入定、受加，出、説十住法門（與華嚴經十住品長行偈頌皆同）。普賢讚歎印證。舍利弗自歎從來未聞；佛命其廣集諸天，重請妙吉祥説法；妙吉祥許已，大地震動，十方雲集，乃相與問答，令衆獲益。普賢復問大悲之義，復請如來説寶光明總持陀羅尼。舍利弗又與妙吉祥問答妙法，住世幾何。妙吉祥復問佛持經之福，謗經之罪。普賢又問持經者當生何土。又問云何得此寶光明總持法，佛答以一法，謂於一切衆生不起殺意；又有二法，謂離於瞋恚，善言誘喻。阿難又問佛聞經之處。佛又爲普賢説偈，二卷有餘。（偈與華嚴經賢首品大同。）

## 九、 大方廣圓覺修多羅了義經

二卷，一萬一千餘字。大藏第十七册（九一三），中藏第一輯第三集（線裝第二十四册）。唐·罽賓三藏佛陀多羅（覺救），於武后長壽二年（六九三）四月八日，譯於神都白馬寺。

婆伽婆入神通大光明藏三昧，現諸浄土，與大菩薩十萬人俱。文殊、普賢等十二菩薩，次第請問因地修證法門，佛一一答之。此經諸藏皆在華嚴部；唯大正藏入經集部。

註疏十九種

### ① 〔 大方廣圓覺修多羅了義經大疏〕　

十二卷，十餘萬字。中藏第二輯，線裝第七十二册。唐·圭峰沙門宗密述。前有裴休序。

師果州西充（四川西充縣）人。唐建中元年（七八○）生。二十八歲，偶遇荷澤宗之大雲寺道圓，欣然契會，遂求披剃；當年進具。初參荷澤禪，次依清涼國師究華嚴。後住終南山草堂寺圭峰蘭若，專事禪誦。會昌元年（八四一）寂，壽六十二。

裴休序云：「嗚呼！生靈之所以往來者，六道也。鬼神沈幽愁之苦，鳥獸懷獝狘之悲，修羅方瞋，諸天正樂；可以整心慮、趣菩提，唯人道爲能耳。人而不爲，吾未如之何也已矣！」

將解此經，十門分别： 一、 教起因緣，二、 藏乘分攝，三、 權實對辨，四、 分齊幽深，五、 所被機宜，六、 能詮體性，七、 宗趣通别，八、 修證階差，九、 通釋名題，十、 别解文義。

經分三分： 從如是我聞至同住如來平等法會爲序分；於是文殊下爲正宗分；賢善首章爲流通分。

正宗分二：㈠ 令信解真正成本起因（文殊章）。

㈡ 令依解修行隨根證入（普賢章以下）又分二： 一、 徵釋用心（普賢章）；二、 廣明行相，分三：

⑴ 通明觀行上根修證，又分四：① 開示觀門同佛（普眼章），② 徵釋迷悟始終（金剛藏章），③ 深究輪廻之根（彌勒章），④ 略分修證之位（清浄慧章）。

⑵ 别明觀行中根修證，二：① 三觀修行，二： 示三觀行相（威德自在章），明單複修習（辯音章）。② 兩重除障，二： 除我入覺（浄業章），依師離病（普覺章）。

⑶ 道場加行下根修證（圓覺章）。

### ② 〔 圓覺經大疏釋義鈔〕　

十三卷，唐·宗密大師撰，解釋大疏。卍續藏第十四、十五册。

### ③ 〔 圓覺經略疏〕　

四卷，四萬餘字。大藏第三十九册（五二四），卍續第十五册。宗密大師於大疏略出。

### ④ 〔圓覺經略疏鈔〕　

十二卷，約十九萬餘字。宗密大師於大鈔略出。卍續藏第十五册。

### ⑤ 〔圓覺經鈔辨疑誤〕　

二卷，一萬餘字。卍續藏第十五册。宋·觀復撰。

謂於大疏鈔略出時，非圭峰一手，乃弟子輩同鈔略之，致與大疏鈔不相照；或有剗去元版，妄加修補者；展轉訛傳，彌失其源。今次第引大疏鈔對校，並以正義辨之；如欲刊板流通者，宜依此詳而改諸。

### ⑥ 〔 圓覺經疏鈔隨文要解〕　

十二卷，約十八萬餘字。卍續藏第十五册。元·清遠述。

道恕序云：「清遠法師，祖述圭峰，用力疏鈔，楷定衆師之邪正，甄别百氏之是非，搜索華嚴廣部之説，感悟賢首清涼之旨，贊揚圓覺，就即折衷，凡十二卷，號曰隨文要解，義豐辭約，舉至要而無遺，解至妙而已盡，所謂耀滄海之驪珠，朗碧天之柱輪者，其惟隨文要解乎！」

### ⑦ 〔 御註圓覺經〕　

二卷，約二萬餘字。卍續藏第十五册。宋·孝帝註。

### ⑧ 〔 圓覺經類解〕　

八卷，近十萬字。卍續藏第十五册。宋·行霆解。

圓覺了義經，實頓悟修證之要法也。唐圭峰禪師，造廣略疏章，凡六十餘卷，映前絶後，而學者卒難討尋，或望涯而退。吴興沈應辰，得西蜀復庵講義，專用圭山疏要，傍類經子禪語，直銷文義，大意欲信者自近之遠，誠有濟於見聞，乃命傳教釋行霆，削繁補漏，刊版流通，以其例引名言，符合疏旨，故目爲類解。

頌判攝：「圭山纔悟即流通，却依賢首以弘宗；傍探四疏明差當，徧究群詮定有空；頓教收經佛自判，圓門兼屬義堪從；若將經教論相攝，克體全收終頓中。」

### ⑨ 〔 圓覺經集註〕　

二卷，五萬餘字。卍續藏第十六册。宋·元粹述。

序曰： 闡義門，準天台一宗；探圭峰諸疏，萃乎精要；補以前聞；庶因言遣言，得月忘指者矣。圭峰禪師疏鈔，鄣南法師神焕疏，東陽法師居式疏，竹庵法師可觀手鑒，慈室法師妙雲直解，苕水沙門元粹集諸疏精微竊加私註。

### ⑩ 〔 圓覺經直解〕　

二卷，約四萬餘字。卍續同上。明·憨山德清大師直解。

此經以單法爲名，一真法界如來藏心爲體，以圓照覺相爲宗，以離妄證真爲用，以一乘圓頓爲教相。

圭峰禪師著有略疏，則似簡；别有小鈔，若太繁。……於是，祖疏義而直通經文，貴了佛意，而不事文言，故作直解，以結法緣。

### 11 〔 圓覺經近釋〕　

六卷，約四萬餘字。卍續同上。明·二楞庵釋通潤述。

無經前懸論，亦不分科，依經十二章直釋其義，間以禪門公案藉顯經旨。

### 12 〔 圓覺經要解〕　

二卷，四萬餘字。卍續藏第十六册。明·沙門寂正解。正宗中，初二章，明圓頓行證；次四章，明漸次行證；後五章明不定行證。賢善首章爲流通分。

### 13 〔圓覺經句釋正白〕　

六卷，約十餘萬字。卍續藏第十六册。清、沙門弘麗著。

序分中，如是我聞一時爲通序，婆伽婆以下爲别序。正宗分十一章，分二：㈠ 文殊章至普覺之十章，徹因斷證；㈡ 圓覺一章，該果浄觀。

徹因斷證又二：初五章，在斷智行；後五章，在證性修。

在斷智行又二：一、 文殊章，智斷顯真；後四章，行斷絶妄，又二：⑴ 離門絶妄，有二：普賢章，決疑離幻；普眼章，示法離幻。⑵ 顯覺絶妄，二： 金剛藏章，決疑顯覺；彌勒章，示法顯覺。

後五章，在證性修，二：一、 清浄慧章，性證如空；二、 後四章，修證無碍，二：⑴ 圓攝無碍，二： 威德自在章，示圓攝行；辨音章，示圓攝修。⑵ 圓離無碍，二：浄業章，示圓離心；普覺章，示圓離法。賢善首章爲流通分。

### 14 〔 圓覺經析義疏〕　

四卷（前附大義、懸示各一卷），約十萬餘字。卍續藏第九十四册。清·通理大師述。

十門分别：一、 教起因緣，二、 藏乘分攝，三、 能被教義，四、 所被機宜，五、 體性淺深，六、 宗趣通别，七、 傳譯紀略，八、 註釋倡先，九、 總釋名題，十、 别解文義。

釋經，以文殊章爲發起序。正宗分四： 一、 普賢，普眼、金剛藏三章爲生信分；二、 彌勒、清浄慧二章爲開解分；三、 威德、辯音、浄業、普覺四章爲教修分；四、 圓覺一章爲示果分。賢善首章爲流通分。

### 15 〔圓覺經講義附親聞記〕　

二册，約二十餘萬字。諦閑大師講，江妙煦等記。諦閑大師遺集第二、三册。

單法爲名，圓覺妙性清浄境界爲體，頓漸圓修三期克證爲宗，離幻證真得入平等爲用，方等（通方等）圓頓毒發爲教相。

序分中，以文殊章爲别序。正宗分五：

- ㈠ 爲上根人示真修，二： 示頓修（普賢章），示漸修（普眼章）。
- ㈡ 爲中根人顯真性，三： 示除疑顯性（金剛藏章），示離障顯性（彌勒章），示順覺顯性（清浄慧章）。
- ㈢ 爲中根人示圓修，二： 示三觀圓修（威德章），示輪觀隨修（辯音章）。
- ㈣ 爲下根人顯真性，二： 示離相顯性（浄業章），示除病顯性（普覺章）。
- ㈤ 爲下根人示期修（圓覺章）。賢善首章爲流通分。

### 16 〔 圓覺經釋要〕　

五卷，共一册，約五萬餘字。民國·顯慈法師註。版本不詳（原書不載出版處）。

單法爲名，圓覺心性爲體，隨順覺性爲宗，離病免邪爲用，以通五時之乳味爲教相。科經正宗爲圓頓行證、漸次行證、不定行證，與要解同。

### 17 〔 圓覺經講義〕　

五卷，共一册。約十餘萬字。圓瑛法師講，雪相、戒浄記。香港佛經流通處版十門分别：一、 總釋名題，二、 教起因緣，三、 藏乘攝屬，四、 體性深遠，五、 能詮教體，六、 所被機宜，七、 宗趣分别，八、 力用殊勝，九、 傳譯流通，十、 正解經文。
序分中，以文殊問爲發起序，科正宗全同大疏。

### 18 〔 圓覺經略釋〕　

一册（虚大師全書第二十八册之前半），約七萬餘字。太虚大師講，胡法智記。

經前懸論有三：一、 經本推考（翻譯、卷帙、註講），二、 經義提示（託本在佛、被機在頓、注重在行），三、 題目略釋。

科經三分：㈠ 證信，㈡ 正説，㈢ 流通。

正説分二：

- 一、 示境行，又二：

  - ⑴ 示平等境（文殊章），
  - ⑵ 示差别行，二：
    - 示地上入佛地行（普賢章），
    - 示地前入地上行（普眼章）。

- 二、 深抉擇，二：

  - ⑴ 境抉擇，又二： 自悟境（金剛藏章），悟他境（彌勒章）。
  - ⑵ 行抉擇，分四：
    - ① 行位（清浄慧章），
    - ② 行法，又二： 單法門（威德章）複法門（辯音章）。
    - ③ 行病患，亦二： 自心病（浄業章），邪師病（普覺章）。
    - ④ 行方便（圓覺章）。

  此略釋，依經直説經旨，直截了當，發前人所未發，修圓覺者，不可不讀。

### 19 〔 圓覺經講義〕　

常惺法師註，見常惺法師集。序曰：「竊謂： 圓覺至五祖圭峰，已稱絶唱，後之作者，莫能望其項背。予何人斯。乃敢妄作。然接初機便蒙，從廣出略，自淺之深，或亦行遠登高之一助歟？其間科判，概遵圭祖，不敢妄加己見」。

五門分别： 一、 釋名題，二、 顯體性，三、 明宗趣，四、 判教相，五、 敘傳譯。科同大疏。