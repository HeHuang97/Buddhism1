#### 不可動品第七十（卷三八六—三九○）

善現白佛：若有情及有情施設畢竟不可得，菩薩爲誰修行般若？佛言：以實際爲量故，修行般若。以有情際不異實際。以不壞實際法，安立有情於實際中。

問言：若有情際即是實際，則爲安立實際於實際，則爲安立自性於自性。佛言：不可安立實際於實際，亦不可安立自性於自性。然、般若方便善巧，能安立有情於實際中。而有情際不異實際。如是有情際與實際，無二無二分。

又問：何等名爲方便善巧？佛爲廣説。

又問：本性空中，有情及法俱不可得，亦無非法。云何菩薩爲諸有情求證菩提，常作饒益？佛言：以一切法皆本性空；是故菩薩住一切法本性空理，修證菩提。爲饒益有情，説本性空法。復次、本性空中，我等不可得，色等不可得，雖爲有情説本性空，而諸有情實不可得，哀愍彼墮顛倒法故，拔濟令住無顛倒法。謂無分别。此無所有，即本性空。菩薩安住此中，見諸有情墮顛倒想，方便善巧，令得解脱無我我想，乃至亦令解脱無菩提菩提想。當知此中無我可得，乃至亦無菩提可得。菩薩唯爲諸法本性空故，求趣菩提。是本性空，前後中際，常本性空，未曾不空，即本性空，名爲佛眼。

善現白佛：菩薩甚爲希有！行本性空，而於本性空曾無失壞。謂：不執色等異本性空。世尊！色等即是本性空，本性空即是色等。佛印述之。

復次、若色等異本性空，本性空異色等；色等非本性空，本性空非色等；則菩薩不應觀一切法皆本性空，證得菩提。以色等不異本性空，云云。是故觀一切法皆本性空，證得菩提。以離本性空，無有一法是實、是常，可壞可斷。本性空中，亦無一法是實是常，可壞可斷。惟諸愚夫，迷謬顛倒，起别異想，謂執色等異本性空，不如實知色等，便執著色等，計我我所，著内外物，受後色等。菩薩住本性空，修行般若，不執受色等，亦不壞色等，若空若不空。所以者何？色等不壞空，空不壞色等。謂此是色等，此是空。譬如虚空不壞虚空。如是諸法，俱無自性，不可相壞，謂此是空，此是不空。

善現白佛：本性空中，都無差别；菩薩爲何所住，發無上心，無上菩提，無二行相，非二行相，能證菩提。佛言：如是菩提無二，亦無分别。若行二相有分别者，必不能證。菩薩不於菩提行於二相，亦不分别，都無所住，發無上心。於一切法不行二相，亦不分别，都無所行，則能趣證菩提，謂不於色等行，不緣名聲執我我所，不作是念：我行於色等。復次、菩薩所有菩提，非取故行，非捨故行。如佛化身，如羅漢夢，都無行處，本性空故。又問：若都無行處，豈不行布施等？佛言：菩薩所有菩提，雖無行處，而要行施等，乃得菩提。又問：若無行處，將無不住施等久修令滿？佛言：雖無行處，而要住施等久修令滿，乃得菩提。

復次、菩薩欲得菩提，應住色等本性空，應住一切法一切有情本性空，修諸功德，令圓滿已，便證菩提。是本性空，最極寂静，無有少法能增能減，能生能滅，能斷能常，能染能浄，能得果、能現觀。依世俗言説施設法故，説修般若。如實了知本性空已，證得菩提。非真勝義。真勝義中，無色等可得。菩薩修行般若，從初發心，雖極猛利，爲諸有情行菩薩行，而於此心，於諸有情，於大菩提，於佛菩薩，都無所得。善現白佛：云何行菩提行，云何能得菩提？佛言：汝得果時，頗見有情若心若道若諸道果有可得不？答言：不也。佛言：云何言得阿羅漢果？答言：依世俗説，不依勝義。佛言：菩薩亦復如是。

#### 成熟有情品第七十一（卷三九○—三九三）

善現白佛：若菩薩修行布施等，安住内空等，若未圓滿，不能證得菩提；云何修菩薩道，令得圓滿。佛言：菩薩方便善巧，修行布施等，不得布施等，不得能修，不得所修，不得所爲，亦不遠離如是諸法，而行布施等，則能圓滿修菩薩道，能證菩提。

舍利子問：云何勇猛正勤，修菩薩道？佛言：方便善巧，不和合色等，不離散色等。以如是諸法皆無自性可合離故。又問：若一切法都無自性可合離者，云何引發般若於中修學，能得菩提？佛言：如是。要學般若，乃證菩提。非無方便善巧而可證得。菩薩行般若時，不見有法自性可得，當何所取？如實了知一切法性皆不可取，是不可取波羅密多，即是無障波羅密多，即是般若波羅密多。應於中學。

又問：若一切法都非實有，依何等事而可了知此是異生，此是異生法；乃至此是如來，此是如來法？佛言：爲實有色等，如諸愚夫異生執不？一一答言：不也。但由顛倒，愚夫異生有如是執。佛言：菩薩修行般若方便善巧，雖觀諸法都非實有，而依世俗發趣菩提，爲有情説，令得正解。

又問：云何方便善巧，雖觀諸法皆無自性，而依世俗發趣菩提，爲有情説，令離顛倒？佛言：方便善巧者，謂都不見有少實法可以中住，而有罣碍，有退没，心劣弱，生懈怠。唯有愚夫，迷謬顛倒執著色等。菩薩觀一切法本性空寂，自性空寂，修行般若，爲有情説法，令得三乘，於諸有情，非有所得。唯有世俗，假説有情，菩薩安住二諦，爲有情説法。雖二諦中，有情不可得，有情施設亦不可得；而方便善巧，爲有情説法。有情聞已，於現法中尚不得我，何況當得所求果證？舍利子！若有情類，諸趣生死，先有後無，菩薩、如來應有過失。先無後有，理亦不然。如來出世，若不出世，法相常住，終無改轉。尚無我等，況有色等？既無諸法，何有諸趣生死？生死既不可得，云何令得解脱？唯依世俗，假説爲有。以如是法自性皆空。菩薩從過去佛如實聞已，爲脱有情顛倒執著，發趣菩提。於發趣時，不作是念：我於此法，已得、當得，令彼有情，已度、當度。是菩薩，常於菩提不起猶豫。雖脱有情迷謬顛倒諸趣生死，而無所得，但如幻事。

善現白佛：云何修行布施方便善巧，成熟有情？佛廣答之。又問浄戒及餘大菩提道，佛略答之。

#### 嚴浄佛土品第七十二（卷三九三—三九四）

善現念言：何法名菩薩道？佛言：六度、三十七品、二十空等，總一切法，皆菩薩道。若菩薩不學一切法，終不能得一切智智。

善現問言：若一切法自性皆空，云何學一切法？佛言：以一切法自性皆空，是故菩薩能得菩提。若諸有情，知一切法皆自性空，則菩薩不應學一切法，證得菩提，爲有情説。菩薩初修學時，應審觀察諸法自性，都不可得；唯有執著和合所作。我當審察皆畢竟空，不應執著色等；雖無執著，而於諸法常學無倦，觀察了知有情心行，但行虚妄所執。方便善巧，教授教誡，令修施等，令勿恃此而生憍逸。此中都無堅實事故。如是以無所住而爲方便，雖行施等，而無所住。以如是自性，行者、行相，一切空故。

善現白佛：若一切法皆不生者，云何菩薩起菩提道？佛言：諸無所作無所趣者，知一切法皆不生故。然諸有情，不了諸法、法界、法爾常住。菩薩爲饒益故，起菩提道。又不用道得菩提，亦不用非道得菩提。菩提即是道，道即是菩提。菩薩若已圓滿施等妙法，以一刹那金剛喻定相應妙慧，永斷二障麤重習氣相續，證無上覺，乃名如來。於一切法，得大自在。盡未來際，利樂有情。

又問：云何嚴浄佛土？佛言：從初發心，乃至究竟，常清浄自他三業麤重，則能嚴浄佛土。十惡是麤重，五分不清浄，六蔽，離三十七品等一切善法，貪二乘果證，起色等想，皆名麤重。遠離是已，自行施等，教他亦爾。持此善根，與諸有情平等共有，廻向所求嚴浄佛土，令速圓滿，利樂有情。又以通願力，施妙七寶，妙音樂、妙香華，妙飲食、塗香、衣服，妙五塵境，供三寶等。又、自住内空等，修四念住等，亦勸他住等，一一發願廻向；由此便能嚴浄佛土，自他成就善法，莊嚴相好。又、成正覺時，所化有情，咸生彼土。土中不聞有三惡趣等聲，但聞空無相無願等聲。十方如來，皆稱讚彼名。及自説法，有情不疑。又於所化衆生，不具善根，墮惡趣者，以神通方便教化，令離惡趣，修習勝行，定得無上正等菩提。

#### 浄土方便品第七十三（卷三九四—三九五）

善現白佛：菩薩住何等聚？佛言：正定聚。又問：何乘正定聚？佛言：佛乘。又問：何時安住？佛言：初心、不退、最後身，皆悉安住。又問：爲墮惡趣不？佛言：由菩薩初發心時修諸勝行，伏斷一切惡不善法，不墮八難。善現白佛：何故世尊説自本生，亦生惡趣？爾時善根爲何所在？佛言：非由不浄業，受惡趣身。但爲利樂有情，由故思願而受彼身，不爲傍生過失所染。菩薩爲得菩提，一切善法皆應圓滿。若一切善法未能圓滿而得菩提，無有是處。受傍生身，如佛化作，如羅漢化，亦如幻作。安住般若，能作如是善巧方便。

又問：云何引發神通，能往十方供佛聞法，種諸善根？佛言：由徧觀空方便善巧，能引發殊勝神通自在，成熟有情，嚴浄佛土，證得菩提。若遠離神通，如鳥無翅，不能飛翔。菩提資糧未具，不得菩提。一切善法，皆是菩提資糧。

#### 無性自性品第七十四（卷三九五—三九六）

佛答善現：如是法即菩薩法，亦即佛法。雖位有異，而法無别。善現又問：自相空中，云何得有種種差别？佛言：有情於一切法自相空理，不能盡知，造作諸業。罪業墮三塗，福業生人天，不動業生上二界，無漏業得二乘果。若知諸法自相皆空，或入菩薩地，或證佛菩提。由此因緣，諸菩薩修行布施等，安住内空等，令圓滿已，證得菩提，説名如來。利樂有情。諸有所爲，常無失壞，不墮輪迴。

又問：佛證菩提，爲得諸趣生死法不？爲得黑業白業黑白業非黑白業不？佛皆言：不也。又問：云何施設此是地獄，乃至此是如來？佛言：以諸有情不知諸法自相空故，流轉受苦。菩薩聞一切法自相空已，求證菩提，設教拔諸有情生死。

又問：爲由四諦得涅槃，爲由四諦智得涅槃？佛言：非由四諦、四諦智得涅槃。我説四諦平等性，即是涅槃。但由般若證平等性，名得涅槃。菩薩修般若時，無有少法不如實見。於一切法如實見時，都無所得，則如實見一切法空，能入菩薩正性離生，即住菩薩種性地中，不從頂墮。安住奢摩他地，能決擇一切法，及隨覺四聖諦，起隨順趣向臨入菩提之心，於一切法觀察實相。

次更爲廣説夢喻、像喻、響喻、陽燄喻、光影喻、幻事喻、變化喻、尋香城喻。

#### 勝義瑜伽品第七十五（卷三九六—三九七）

善現白佛：諸見實者，無染無浄；不見實者，亦無染無浄；乃至無自性有自性法亦無染無浄。何故有時佛説有清浄法耶？佛言：我説一切法平等性，爲清浄法。依世俗説，不依勝義。勝義諦中，無分别，無戲論，一切音聲名字路絶。

又問：若一切法如夢像等，云何菩薩依止如是非真實法，發菩提願？佛言：汝所説法，豈不亦如夢像等耶？答言：如是。云何菩薩行般若時，發誠諦言：我當圓滿一切功德，利樂有情。非夢所見物等能行布施等法，況能圓滿？佛言：如是。如汝所説，非實有法，尚不能行施等，況能圓滿？

復次、施等非實有故，不能證得菩提。如是諸法，一切皆是思惟所造作法，皆不能得一切智智。如是諸法，於菩提道雖能引發，而於其果無資助能。由是諸法無生無起無實相故。菩薩從初發心，雖起種種身語意善，而知一切如夢像等。

復次、如是諸法雖非實有，若不圓滿，決定不能成熟有情，嚴浄佛土，證得菩提。

復次、菩薩隨所修行一切善法，皆如實知如夢像等。

復次、菩薩於一切法不取爲有，不取爲無。何以故？施等不可取故，乃至無爲法亦不可取故。知一切法不可取已，求趣菩提。所以者何？以一切法皆如夢等；然諸有情不知不見，爲度彼故，求取菩提。復次、菩薩從初發心，爲有情故，修行施等，不爲己身，非爲餘事。

復次、菩薩見諸愚夫、於非我中而住我想，乃至非使見者而住使見者想，深生憐愍，方便教他，令離顛倒妄想執著，安置無相甘露界中。由此方便，自於諸法無所執著，亦能教他無所執著。此依世俗，不依勝義。佛證菩提所得佛法，亦依世俗故説。若依勝義，能得所得俱不可得。若謂此人得如是法，便執有二。執有二者，不能得果，亦無現觀。執無二者，亦復如是。若無二無不二，即名得果，亦名現觀。

善現復問：何謂法平等性？佛言：若於是處都無有性，亦無無性，亦不可説爲平等性，如是乃名法平等性。既不可説，亦不可知。除平等性，無法可得。離一切法無平等性。異生、聖者，俱不能行。非彼境故。

又問：如來於一切法皆得自在，云何可言法平等性亦非所行境耶？佛言：如來於一切法，雖得自在；若平等性與佛有異，可言是所行境，然平等性與佛無異，云何可説佛行彼境？

又問：平等性中，異生、聖者、法及有情、俱無差别，云何三寶出現世間？佛言：佛法僧寶，與平等性，各有異耶？答言：皆無有異。然佛於無相中，方便善巧建立差别。佛言：如是。若佛不證菩提，設證菩提，不爲有情施設諸法差别之相。有情能自知此是地獄，乃至此是如來等不？答言：不也。佛言：是故佛於無相法，方便善巧，雖爲有情施設差别之相，而於平等法性，都無所動。又問：一切異生等，亦於平等法性無所動不？佛言：如是。

又問：若一切法平等性，令一切法及諸有情相各異故，性亦應異。是則法性亦應各異。云何於諸異相法等，可得安立法性一相？云何菩薩修行般若，不分别法及諸有情有種種相？若不分别，則應不能修行般若；不能從一地至一地；不能趣入正性離生，超二乘地；不能圓滿神通；乃至不能證得菩提。佛言：諸色等法性，是空性不？答言：如是。佛言：於空性中，色等異相爲可得不？答言：不也。佛言：由此當知：平等法性，非色等，不離色等。

又問：平等法性，是有爲、是無爲？佛言：非是有爲，非是無爲。然、離有爲法，無爲法不可得；離無爲法，有爲法亦不可得。即有爲無爲平等法性，説名勝義。修般若時，不動勝義，而行菩薩行。

#### 無動法性品第七十六（卷三九七）

善現白佛：平等法性，皆本性空。於有無法，非能所作。云何不動勝義，而作菩薩所應作事？佛言：若諸有情，自知諸法皆本性空，則佛菩薩不現神通作希有事。謂於諸法本性空中，雖無所動，而令有情遠離妄想顛倒，安住無爲界，解脱生死苦。無爲界者，即諸法空。依世俗説，名無爲界。

又問：由何空故，説諸法空？佛言：由想空故。復次、無一法非化。是諸化者，無不皆空。依如是法，施設異生，乃至如來。又問：世界藴處界等，可皆是化？出世波羅密多等，豈亦是化？佛言：無非是化。然、有是聲聞所化，有是獨覺所化，有是菩薩所化，有是如來所化，有是煩惱所化，有是善法所化。由此、説一切法皆如變化。若法不與生滅相合，是法非化，即是涅槃。

又問：佛説無有少法非自相空，云何涅槃可言非化？佛言：此自性空，非佛等所作，其性常空，此即涅槃。非實有法名爲涅槃，可説無生無滅非化。

#### 常啼菩薩品第七十七（卷三九八—三九九）

善現白佛：云何教授教誡初業菩薩，令其信解諸法自性畢竟皆空？佛言：豈一切法先有後無？然一切法非有非無，無自性，無他性，先既非有，後亦非無。自性常空，無所怖畏。應如是教初業菩薩，令其信解。

復次、欲求般若，應如常啼菩薩。今在大雲雷音佛所，修行梵行。本求般若時，不惜身命，不顧珍財，不徇名譽，不希恭敬。居阿蘭若，聞空中聲，從是東行。復作是念：我寧不問至何城邑，復從誰聞。悲泣歎恨！有佛像現，爲説：過五百踰繕那，妙香城中，法涌菩薩。常啼聞已，於一切法中，起無障智見。即入五十四三摩地，見十方佛宣説般若，咸共慶讚，令歡喜已，忽然不現。常啼從三昧起，作是思惟：佛從何來？今往何所？我當疾詣法涌菩薩，彼能爲我斷如是疑。漸次至一大城，高唱賣身。魔隱蔽其聲，不令人聞。唯長者女宿善根力，魔不能蔽。帝釋化作少婆羅門試之，買血髓心。常啼出血、出髓，將欲剖心，長者女止之，帝釋愧謝。長者女白父母同往。至妙香城，以供養具，分作二分：先持一分詣寶台所，供養般若；復持一分，供養法涌菩薩。菩薩威神，令所散華，合作一妙華台；香成一妙香蓋；衣成一妙寶帳。長者女、并諸眷屬，皆發無上心願。常啼自述始末，并問佛從何來，今往何所。

#### 法涌菩薩品第七十八（卷三九九—四○○）

法涌告常啼言：法身無所從來，亦無所去。諸法實性皆不動故。兼説陽燄、幻事、鏡像、谷響、光影、尋香城、變化事、夢所見等喻。若執如來身是名是色、有來有去，迷法性故，愚痴流轉，遠離般若。若於甚深法義，能如實知，不執佛身是名是色，亦不謂佛有來有去，由不執故，能行般若。勤修佛法，鄰近菩提。

復次、如海中寶，非十方來，非有情作，亦非無因緣生；有情善根力故，海有寶生。善根力盡，令彼滅没。諸有爲法，緣合故生，緣離故滅。都無生者、滅者。是故諸法無來無去。佛身亦然。依本修浄行圓滿爲因緣故，及依有情先修見佛業成熟故，有如來身出現於世。因緣和合力盡，即便滅没。是故諸佛無來無去。又如箜篌，種種因緣和合，而有聲生。是聲生位，無所從來，於息滅時，無所至去。佛身亦爾。説是法時，大千六種變動，八千衆生證無生忍；八十那庾多衆生，發無上心；八萬四千衆生，生浄法眼。常啼上昇虚空七多羅樹，帝釋化作無量香華助之，奉散供養，下禮双足。以身奉充給使。時長者女，及諸眷屬，亦以身奉常啼，常啼以奉法涌。法涌受已，還施常啼。日將欲没，法涌還宫。常啼於七歲中，不坐不臥，唯行唯立。長者女等亦爾。過七歲中，空中聲言：卻後七日，法涌當從定出，宣説正法。常啼敷師子座，求水灑地，魔隱蔽水，常啼刺身出血，長者女等亦爾。帝釋變血成旃檀水，化作妙華，奉施常啼。常啼受已，分作二分：一分嚴布其地，一分擬奉大師。法涌過七日已，昇座宣説般若。常啼聞已，得六十億三摩地門。現見十方各恒沙佛，聞説如是般若。

#### 結勸品第七十九（卷四○○）

先向善現結勸。次囑阿難受持。

已上初分竟。全經共四百卷。

一九六三年癸卯七月初六日上午十時一刻，録訖。於華嚴關中。

一九七五年舊五月端陽節日校閲竟。