#### 轉生品第四（卷七—九）

舍利子問：安住般若菩薩，從何處没，來生此間？從此處没，當生何處？佛爲廣分别答。無量大苾芻衆，以新浄衣獻佛，發無上心。佛爲授菩提記。又有無量有情，願生十方浄土，佛亦授記。

#### 讚勝德品第五（卷一○）

舍利子、大目連、大飲光、善現等，同讚菩薩般若，佛印成之。

#### 現舌相品第六（卷一○）

佛復現廣長舌，放光照十方土；十方菩薩雲集供養，諸天亦來供養。佛令諸供養具，合成台蓋，徧覆佛土。百千俱胝那庾多衆，悟無生忍，授記作佛。

#### 教誡教授品第七（卷一一—三六）

佛命善現：爲菩薩説般若相應法。善現告舍利子：諸佛弟子所説教法，皆承佛威神力，非以自慧辯才力也。因即問佛：何法名爲菩薩，何法名爲般若？佛言：菩薩但有名，般若亦但有名。如是二名，亦但有名。如是假名，不生不滅，不在内外中間，不可得故。譬如我人等十六知見，乃至色等，但是假名，不可得故。菩薩於一切法，名假、法假、及教授假，應正修學。

復次，不應觀色等，若常、若無常，若樂、若苦，若我、若無我，若浄、苦不浄；若空、若不空，若有相、若無相，若有願、若無願；若寂静、若不寂静，若遠離、若不遠離；若有爲、若無爲，若有漏、若無漏；若生、若滅，若善、若非善，若有罪、若無罪，若有煩惱、若無煩惱，若世間、若出世間，若雜染、若清浄，若屬生死、若屬涅槃；若在内、若在外、若在兩間，若可得、若不可得。菩薩於一切法，住無分别，能修六度，能住二十空、及真如等，能修三十七品，能住四聖諦，能修十二門禪，乃至三脱、十地、及三智等。不見菩薩、及菩薩名，不見般若、及般若名。唯正勤求一切智智。何以故？於一切法善達實相，了知其中無染浄故。

復次、於名假施設、法假施設、如實覺已，不著色等，乃至不著方便善巧，於一切法皆無所有，能著、所著、著處、著時、不可得故。

次問善現：即色等是菩薩不？異色等是菩薩不？色等中有菩薩不？菩薩中有色等不？離色等有菩薩不？善現一一答云：不也。

又問：汝觀何義，言即色等非菩薩，乃至非離色等有菩薩耶？善現一一答言：若菩提、若薩埵，若色等，尚畢竟不可得，性非有故，況有菩薩？此既非有，如何可言即色等是菩薩？云云。佛讚印之。

又問：即色等真如是菩薩不？乃至離色等真如有菩薩不？善現一一答言：不也。又問：汝觀何義，言即色等真如非菩薩，乃至非離色等真如有菩薩耶？善現一一答言：若色等尚畢竟不可得，性非有故，況有色等真如？此真如既非有，如何可言即色等真如是菩薩？云云。佛讚印之。

又問：即色等增語，色等常無常等增語，是菩薩不？善現一一答言：不也。又問：汝觀何義，言即色等增語非菩薩，乃至即色等若可得若不可得增語非菩薩耶？善現一一答言：若色等，若色等常無常，乃至可得不可得等，尚畢竟不可得，性非有故。況有色等乃至可得不可得等增語；此增語既非有，如何可言即色等增語、乃至即色等若可得若不可得增語，是菩薩？佛讚印之。

次明諸法不見諸法，諸法不見法界，法界不見諸法，法界不見法界；乃至非離有爲施設無爲，非離無爲施設有爲；於一切法，都無所見。其心不驚、不恐、不怖；於一切法，心不沉没，亦不憂悔。

#### 勸學品第八（卷三六）

善現白佛言：菩薩欲滿六度，欲徧知一切法，欲永斷一切惡法，欲修習一切善法，欲得一切佛法，欲滿一切有情心願，欲滿殊勝善根，當學般若。舍利子問菩薩頂墮，答言：無方便善巧，住三解脱而起想著，是爲順道法愛。如宿食生，能爲過患。若於二十空門，不見、不得，若作是觀，名入菩薩正性離生。又於一切法，及一切名，皆應知不應著是心非心，本性浄故。與一切法非相應非不相應，無變異，無分别。舍利子問：如心無變異，無分别；色等一切法，亦無變異無分别耶？善現一一答言：如是。舍利子讚言：欲學聲聞地、獨覺地、菩薩地、如來地者，皆當於般若聽習讀誦受持，如理思惟，令其究竟。何以故？般若廣説開示三乘法故。菩薩若學般若，則爲徧學三乘；亦於三乘法皆得善巧。

#### 無住品第九（卷三六—三七）

善現白佛：我於諸法，不得不見若集若散。諸法名義既無所有，故色等名皆無所住，亦非不住。云何令我以般若相應法，教誡教授諸菩薩？必當有悔。諸法因緣和合，施設假名。於藴處界，乃至佛菩薩聲聞僧等，皆不可説。又、一切若有名、若無名，皆無處可説。若菩薩聞時，心不沉没憂悔，不驚、不恐、不怖，當知已住不退地。以無所住方便而住。又、修般若菩薩，不應住色，不應住受想行識等。何以故？色、色性空，受想行識、受想行識性空。是色非色空，是色空非色；色不離空，空不離色；色即是空，空即是色。受想行識、乃至一切陀羅尼門，一切三摩地門，亦如是。故不應住。若菩薩無方便善巧，我我所執所纏擾故，心住色等。於色等作加行故，不能攝受修行圓滿般若波羅密多，不能成辦一切智相。是故色等一切法，皆不應攝受。既不應攝受，便非色等一切法。所以者何？本性空故。其所攝受修行圓滿般若波羅密多，亦不應攝受。既不應攝受，便非般若波羅密多。本性空故。菩薩應以本性空，觀一切法。作此觀時，於一切法，心無行處。是名無所攝受三摩地。此三摩地，微妙殊勝，廣大無量；能集無邊無碍作用。其所成辦一切相智，亦不應攝受。既不應攝受，便非一切相智。以内空故，乃至無性自性空故。是一切相智，非取相修得。諸取相者，皆是煩惱。勝軍梵志，由勝解力，於一切法不取不捨，實相法中無取捨故。菩薩於一切法無所取著，能從此岸到彼岸故。若於諸法少有取著，則於彼岸非爲能到。雖無所取，而以本願，不於中間而般涅槃。雖圓滿一切佛法，亦不見一切佛法。以一切法，非法、非非法故。於一切法雖無所取，而能成辦一切事業。

#### 般若行相品第十（卷三八—四一）

善現白佛：菩薩修行般若，審諦觀察，若法無所有，不可得，是爲般若。於無所有不可得中，何所徵責。舍利子問：何法爲無所有不可得耶？善現言：謂般若等六度無所有不可得。由内空故。乃至無性自性空故。又、藴處界觸受等，乃至菩薩法、如來法，若常、若無常，乃至若内、若外、若兩間，一一皆爾。菩薩審諦觀察一切法皆無所有不可得時，心不沉没憂悔，不驚恐怖，當知能於般若常不捨離。以如實知一切法，離一切法自性故。舍利子問：何者是般若自性，乃至一切法自性？善現答言：無性是般若自性，乃至無性是一切法自性。又、般若離般若相，乃至一切法離一切法相。自性亦離自性，相亦離相。自性亦離相，相亦離自性。自性相亦離相自性，相自性亦離自性相。

舍利子言：菩薩於此中學，則能成辦一切相智。善現言：如是如是。知一切法無生無成辦故。舍利子言：何因緣故，一切法無生無成辦？善現言：色等空故，色等生成辦不可得。菩薩作如是學，便近一切相智。得身語意清浄，得相清浄。不墮胎生，不生惡趣。乃至菩提，常不離佛。

善現白佛：若菩薩無方便善巧，若行色，若行色相，非行般若。若行色常無常等，若行色常無常相等，非行般若。廣説一切法亦如是。乃至若作是念：我行般若，我是菩薩，彼行般若，彼是菩薩。皆是有所得行相，非行般若。

又語舍利子：若於色住想勝解，便於色作加行；由加行故，不能解脱生老病死，及當來苦。乃至於獨覺、菩薩、如來，及於彼法，亦如是。是名無方便善巧。

若有方便善巧，不行色，不行色相，不行色常無常等，不行色常無常相等；乃至一切法，亦如是。於一切法，不取有，不取非有，不取亦有亦非有，不取非有非非有。於不取亦不取。由一切法自性不可得，以無性爲自性故。於般若波羅密多，不取行，不取不行，不取亦行亦不行，不取非行非不行，於不取亦不取。由般若自性不可得，以無性爲自性故。是名於一切法無所取著三摩地。恒住不捨，速證無上菩提。更有健行三摩地等，略舉一百五十七名。復有無數三摩地門，陀羅尼門，若善修學，亦令速證菩提。菩薩雖住諸三摩地，而不見不著，亦不念我已入、今入、當入，唯我能入，非餘所能。如是尋思分别，皆不現行。以無所有中，分别想解無由起故。佛讚印之。兼勸菩薩應如是學。

舍利子問：此爲正學般若，乃至正學一切相智耶？佛言：如是。又問：以無所得爲方便，爲何等法不可得耶？佛言：我不可得，畢竟浄故。有情、命者等，乃至如來不可得，畢竟浄故。諸法不出、不生，不没、不盡，無染、無浄，無得、無爲，是名畢竟浄義。如是學時，於一切法都無所學。若於無所有法不能了達，説名無明。由無明、及愛勢力，分别執著斷常二邊，不知不見諸法無所有性，墮於愚夫異生數中，不能出離三界，不能成辦三乘，不能信受一切法空，不能住於三十七品六度等法。是故、欲學般若，欲成辦一切智、道相智、一切相智，當以無所得爲方便，如應而學。

#### 譬喻品第十一（卷四二—四五）

善現與如來問答，明一切法不異幻，幻不異一切法；一切法即幻，幻即一切法。若無方便善巧，不爲善友之所攝受；聞説甚深般若，其心有驚恐怖。若以應一切智智心，觀一切法常無常相等不可得，是有方便善巧，其心不驚恐怖。次明善友之相。雖説一切法不可得，而勸依此法勤修善根，不令廻向二乘，唯令證得一切智智。若離應一切智智心，於修一切法有所得、有所恃，以有所得爲方便故，聞説甚深般若，有驚恐怖。次明惡友之相。若教厭離般若等相應法，若不爲説魔事魔過，是名惡友。應速遠離。

#### 菩薩品第十二（卷四五—四六）

善現白佛：菩薩是何句義？佛言：菩提不生，薩埵非有，故無句義、是菩薩句義。如空中鳥跡句義，幻士等句義，真如等句義。又如幻士色相等句義，如來色相等句義。當知：一切句義，無所有，不可得。菩薩句義亦如是。菩薩於一切法皆無所有，無碍、無著，應學。

次爲善現分别解釋善法、非善法，有記法、無記法，世間法、出世間法，有漏法、無漏法，有爲法、無爲法，共法、不共法。菩薩於如是自相空法，不應執著。應以無二而爲方便，覺一切法。以一切法無動相故。

#### 摩訶薩品第十三（卷四七—四九）

佛答善現：發金剛喻心，發殊勝廣大心，發不可傾動心，發利益安樂心，愛法、樂法、欣法、喜法，以無所得而爲方便，亦不自恃而生憍舉，故於大有情衆，定爲上首。又以無所得而爲方便，安住二十空、四静慮等，故於大有情衆，定爲上首。舍利子、善現、滿慈子、亦各廣説摩訶薩義。

#### 大乘鎧品第十四（卷四九—五一）

佛答善現：菩薩擐大乘鎧，謂六度、十二禪、三十七品、二十五空、五眼、六通、十力、無畏、無碍、大慈悲喜捨，十八不共法、三智身相諸功德等。擐如是鎧，放光徧照，令諸世界六三變動，息三途苦；爲讚三寶，令生人天，覲佛禀法。猶如幻師，雖有所爲，而無一實。諸法性空，皆如幻故。

善現白佛：不擐功德鎧，是爲大乘鎧。以一切法自相空故。佛言：如是。當知：一切智智，無造無作；一切有情，亦無造無作。菩薩爲是事故，擐大乘鎧，由諸作者不可得故。我非造非不造，非作非不作，我畢竟不可得故。廣説乃至一切法皆爾。

善現白佛：如我解佛所説義：一切諸法，性無所有，性遠離，性寂静，性空，性無相，性無願，性無生，性無滅，性無染，性無浄故，皆無縛無解。

滿慈子問：何等色、受、想、行、識、無縛無解？善現答言：如幻、如夢、如像、如響、如光影、如空華、如陽燄、如尋香城、如變化事、色等無縛無解；以性無所有，乃至性無浄故。又、過去未來現在色等，善、不善、無記，有染、無染，有罪、無罪，有漏、無漏，雜染、清浄，世出世間色等，皆無縛無解；以性無所有，乃至性無浄故。廣説一切法亦如是。菩薩於是無縛無解法門，以無所得而爲方便，應如實知，應勤修學。應住無縛無解一切相智，應成熟無縛無解有情，應嚴浄無縛無解佛土，應親近供養無縛無解諸佛，應聽受無縛無解法門。

#### 辯大乘品第十五（卷五一—五六）

善現白佛：云何知菩薩大乘相？云何知發趣大乘？如是大乘，從何處出，至何處住？如是大乘，爲何所住，誰乘大乘而出？佛言：六度是大乘相，發應一切智智心，大悲爲上首；以無所得而爲方便，修行施等。持此善根，與一切有情，廻向無上菩提。又、大乘相者，謂二十空，一百五十七三摩地，三十七品，空無相無願三三摩地，十一智，三無漏根，有尋等三三摩地，十隨念，四静慮，四無量，四無色定，八解脱，八勝處，九次第定，十徧處，佛十力，四無所畏，四無碍解，大慈悲喜捨，五眼，六通，三智，十八不共法，四十二字陀羅尼門（多有細釋），從一地趣一地，是爲發趣大乘。初地修治十種勝業，二地思惟修習八法，三地應住五法，四地應住十法，五地遠離十法，六地圓滿六法，應遠六法，七地離二十法，滿二十法，八地應滿四法，九地應滿四法，十地滿十二法。（各有徵釋。）如是大乘，從三界中出，至一切智智中住；然無二故，無出、無至，非已出、已至，非當出當至，非今出今至。無相之法，無動轉故。如是大乘，都無所住，諸法住處不可得故。然此大乘，住無所住。如一切法，非住非不住，大乘亦爾。若所乘乘，若能乘者，由此、爲此，所出、所至，及出至時，如是一切，皆無所有，都不可得。以一切法畢竟浄故。非已可得，非當可得，非現可得。如是菩薩修行般若，雖觀一切法皆無所有不可得，畢竟浄故，無乘大乘而出至者。然以無所得爲方便，乘於大乘，出三界生死，至一切智智，利益安樂一切有情，窮未來際，常無斷盡。

#### 讚大乘品第十六（卷五六—六一）

善現略讚，如來廣讚。菩薩住此三世平等相中，精勤修學一切智智，無取著故，速得圓滿。菩薩安住如是大乘相中，超勝一切世間。

#### 隨順品第十七（卷六一）

滿慈子問：如來令善現宣説般若，而今何故乃説大乘？佛言：一切善法，無不攝入般若。若大乘，若般若，其性無二、無二分故。

#### 無所得品第十八（卷六一—七○）

善現白佛：三際菩薩不可得。色等無邊故，菩薩亦無邊。即色等菩薩無所有不可得，離色等菩薩無所有不可得。我於一切法，以一切種、一切時、求菩薩，都無所見，竟不可得。云何令我以般若教誡教授諸菩薩？世尊！菩薩但有假名，如説我等，畢竟不生，諸法亦爾。都無自性。世尊！色等諸法若畢竟不生，則不名色等，我豈能以畢竟不生般若，教誡教授畢竟不生諸菩薩？世尊！離畢竟不生，亦無菩薩能行無上菩提。若菩薩聞作是説，其心不驚恐怖，不沉没憂悔，當知能行般若。舍利子問善現：何緣故作是説？善現廣答釋之。

#### 觀行品第十九（卷七○—七四）

善現白佛：菩薩修行般若，觀諸法時，於色等不受不取不執不著，亦不施設爲色等。又、修行般若時，不見色等。以色等性空，無生滅故。又、色等不生，則非色等；色等與不生，無二無二分；以不生法，非一非二、非多非異故。色等不滅亦爾。又、色等不二，則非色等。又、色等皆入不二無妄法數。

舍利子問：何謂菩薩，何謂般若，何謂觀諸法？善現答言：爲有情類求大菩提，亦有菩提，故名菩薩。能如實知一切法相而不執著，故復名摩訶薩。所謂如實知色相等而不執著，有勝妙慧，於一切煩惱見取，一切六趣四生，一切藴處界等，而得遠離。有勝妙慧，於色等實性而得遠到，故名般若波羅密多。觀色等非常非無常，非樂非苦，非我非無我，非浄非不浄，非空非不空，非有相非無相，非有願非無願，非寂静非不寂静，非遠離非不遠離，是謂觀諸法。

舍利子問：何緣故説色等不生則非色等？善現答言：色等、色等性空，此性空中，無生無色等，故説色等不生則非色等。問答色等不滅亦爾。

又問：何緣故説色等不二則非色等？答：若色等、若不二，如是一切，皆非相應非不相應，非有色、非無色，非有見、非無見，非有對、非無對，咸同一相，所謂無相，故説色等不二則非色等。

又問：何緣故説色等入不二無妄法數？答：色等不異無生滅，無生滅不異色等；色等即是無生滅，無生滅即是色等，故説色等入不二無妄法數。

#### 無生品第二十（卷七四—七五）

善現白佛：菩薩修行般若，觀諸法時，見我等無生，畢竟浄故。見色等無生，乃至見如來法無生，畢竟浄故。舍利子問：若如是者，六趣受生，應無差别？又、若一切法定無生者，何緣爲預流果、修斷三結道，乃至何緣諸佛爲有情故，轉妙法輪？善現答言：非於無生法中，見有六趣受生差别；乃至非於無生法中，見有諸佛證無上菩提、轉妙法輪，度無量衆。又、但隨世間言説施設，有得有現觀；非勝義中，有得有現觀。乃至六趣差别，亦隨世間言説施設故有，非勝義也。色等是不生法，我不欲令生，以自性空故。又、色等是已生法，我不欲令生，以自性空故。生與不生，俱非相應非不相應，乃至非有對非無對，咸同一相，所謂無相。故我不欲令生生，亦不欲令不生生。乃至於不生法起不生言。此不生言亦不生，以色等皆本性空故。諸佛弟子能隨問答，以一切法無所依故，色等本性空，依内、依外、依兩中間、不可得故。

#### 浄道品第二十一（卷七五—七六）

善現謂舍利子：菩薩修行六度，應浄色等，乃至應浄一切相智，應浄菩提道。是明六度各有二種：一者、世間，二、出世間。以有所得爲方便，著三輪而行施等，名爲世間。三輪清浄，以大悲爲首，所修施等，普施有情；於諸有情，都無所得。雖與一切有情同共廻向無上菩提，而於其中不見少相。由都無所執而行施等，名出世間波羅密多。

又、二十空，真如等，四諦、六度、四静慮等，八解脱等，四念住等，乃至一切相智，名菩提道。如是功德，皆由般若勢力所致。如是般若，能與一切善法爲母。一切三乘善法從此生故。如是般若，普能攝受一切善法，一切三乘善法依此住故。若菩薩，聞説般若，心無疑惑，亦不迷悶，當知住如是住，不離大
悲作意。以有情等非有故，作意亦非有。有情等無實故，無自性故，空故，遠離故，寂静故，無覺知故；
作意亦無實，乃至無覺知。佛讚印之。大千六種轉變，如來微笑明益。

#### 天帝品第二十二（卷七七—八一）

諸天來會。帝釋問言：何者是菩薩般若，云何住，云何學？善現答言：以應一切智智心，用無所得爲方便，思惟藴、處、界、觸、受、六大、十二因緣，皆無常、苦、無我、不浄、空、無相、無願、寂静、遠離；如病，如癰、如箭、如瘡；熱惱逼切，敗壞衰朽，變動速滅，可畏可厭；有災有横有疫有癘，性不安隱，不可保信；無生無滅，無染無浄，無作無爲，是爲般若。

復次，以應一切智智心，用無所得爲方便，觀察二十空、真如等，無我我所，無相、無願、寂静、遠離，無生無滅，無染無浄，無作無爲，是爲般若。

復次，以應一切智智心，用無所得爲方便，行六度，十二禪，乃至修一切相智，是爲般若。復次，作如是觀：唯有諸法互相緣藉，滋潤增長，徧滿充溢；無我我所。雖觀諸法，而於諸法都無所見。佛讚印之。

善現又答：色等、色等性空，菩薩、菩薩性空；若色等性空，若菩薩性空，如是一切，皆無二無二分。菩薩於般若，應如是住。不應住色等，不應住此是色等，不應住色等若常若無常，乃至若有願若無願；以有所得爲方便故。

又、不應住預流等是無爲相，是福田；不應住初地等殊勝事，不應住我當圓滿六度十二禪，乃至我當成辦三十二相、八十種好等。又不應住願我當得浄佛土中，無一切法名聲，以有所得爲方便故。一切如來得菩提時，覺一切法都無所有，名字音聲皆不可得。

舍利子作是念：若菩薩於一切法不應住者，云何應住般若？善現謂曰：諸如來心爲何所住？舍利子言：諸佛之心，都無所住。以色等不可得故，如來之心，於一切法都無所住，亦非不住。善現謂言：菩薩雖住般若，而同如來，於一切法都無所住，亦非不住。以色等無二相故。以無所得而爲方便，應如是學。