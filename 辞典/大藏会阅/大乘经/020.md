### 六、 宗趣通别

語之所尚曰宗，宗之所歸曰趣。有通别二義：
㈠ 通——通論一代佛教。今總收一代時教，以爲十宗。如表：

| 我法俱有宗 | 犢 子 部 等 | 唯小乘 | 小教 |
| ---------- | ----------- | ------ | ---- |
| 法有我無宗 | 薩婆多部等  | 唯小乘 | 小教 |
| 法無去來宗 | 大衆部等    | 唯小乘 | 小教 |
| 現通假實宗 | 説 假 部    | 唯小乘 | 小教 |
| 俗妄真實宗 | 説 出 世 部 | 通小大 | 小教 |
| 諸法但名宗 | 一 説 部 等 | 通小大 | 小教 |
| 三性空有宗 | 即 法 相 宗 |        | 始教 |
| 真空絶相宗 | 即 無 相 宗 |        | 頓教 |
| 空有無礙宗 | 即 法 性 宗 |        | 終教 |
| 圓融俱德宗 | 即 法 性 宗 |        | 圓教 |

然此十宗，後後深於前前。

又、十宗五教，互有寬狹： 教則一經容有多教，宗則一宗而具多經，隨何經中皆此宗故。若局判一經以爲一教，則抑諸大乘。

又，立教必須斷證階位等殊，立宗但明所尚差别。前之六宗，執法有異，故分六宗；斷證次位，不離八輩，合爲一教。餘義如前立教中辨。

㈡ 别——一切諸經，各自有宗；今此别明此經宗趣。略分二門： 先敘異解，後申今義。

敘異解中，略舉十説：

- 一、 衍法師，以無礙法界爲宗。
- 二、 裕法師，以甚深法界心境爲宗。
- 三、 有説： 以緣起爲宗。
- 四、 有云： 以唯識爲宗。
- 五、 敏、印二師，同以因果爲宗。
- 六、 遠法師，以華嚴三昧爲宗。
- 七、 笈多三藏，以四十二賢聖觀行爲宗。
- 八、 有説： 以海印三昧爲宗。
- 九、 光統律師，以因果理實爲宗。
- 十、 賢首，以因果緣起理實法界以爲宗趣。

次、 申今義：以法界理實緣起因果不思議爲宗。

此則攝一總題：理實、即「大方」，緣起，即「方廣」，法界、總該前二，因果、即「佛華嚴」。觀其總題，已知别義。

而法界等言，諸經容有，未顯特異，故以不思議貫之，則法界等皆不思議，故爲經宗。所以龍樹指此爲「大不思議經」，斯良證也。

浄名但明作用不思議解脱，蓋是一分之義，未顯法界融通等不思議，故不同也。

若就題中分體宗用，則以「理實」爲體，「緣起」爲用，「因果」爲宗，尋宗令趣理實體故。「法界」、總攝上三。

今釋此義，略分爲二：先釋名，後顯義。

釋名中： 法界名體，廣如本品；今略申其二：一、 事法界，二、 理法界。二法俱含軌持，二界則性分不同，互用皆通。
顯義，有四門：

一、 别開法界以成因果，謂：普賢法界爲因，遮那法界爲果；是故，因果不離理實法界。於中、十事五對，即五周因果：所信因果，差别因果，平等因果，成行因果，證入因果。而此因果，互爲宗趣。一經始終，不離因果，故但以因果爲宗，不違所依法界。

二、 會融因果以同法界。法界門中，亦有十事五對互爲宗趣：

- ⑴ 教義相對，謂：舉教爲宗，顯義爲趣。或以義爲宗，顯教爲趣，以辯義深，令教勝故。
- ⑵ 人法相對：舉人爲宗，令知法爲趣；舉法爲宗，令得人爲趣。
- ⑶ 理事相對：舉事、意令趣理故；舉理、意在融事故。
- ⑷ 境智相對：舉所觀境，令成觀智故，舉修成智，令證同真境故。
- ⑸ 因果相對：舉彼因修，令證果故；舉其勝果，勸修因故。

五對别明，是宗之趣；五對相即，爲宗即趣。上五周因果，不離此五對之法，即事理法界。況因果無性，當體同真，所以但用法界爲宗，亦不違因果。

三、 法界因果分明顯示，亦有十義五對：

- ⑴ 無等境，此有二位：一、 在纏、性浄法界爲所信境；二、 出纏、最清浄法界爲所證境。
- ⑵ 無等心，此有二義：一、 大菩提心，爲普賢行本故；二、 信悲智等，隨行起故。
- ⑶ 無等行，此亦二義：一、 差别行，各别修故；二、 普賢行，一即一切故。
- ⑷ 無等位，此亦二義：一、 行布位，比證别故；二、 圓融位，一證一切證故。
- ⑸ 無等果，此亦二義：一、 修生果，今始成故；二、 修顯果，本自具故。

此上五對，各以初句爲宗，後句爲趣。

又上五中，初，一真法界，二即緣起。又，二三四皆緣起因，後一緣起果。

四、 法界因果雙融俱離，性相混然，無礙自在。亦有十義：

- ⑴ 由離相故，因果不異法界，即因果非因果也。此，即相爲宗，離相爲趣。或離相爲宗，亡因果爲趣。下九準思。
- ⑵ 由離性故，法界不異因果，即法界非法界也。
- ⑶ 由離性不泯性故，法界即因果時，法界宛然，則以非法界爲法界。
- ⑷ 由離相不壞相故，因果即法界時，因果歷然，則以非因果爲因果。
- ⑸ 離相不異離性故，因果法界雙泯俱融，迥超言慮。
- ⑹ 由不壞不異不泯故，因果法界俱存現前，爛然可見。
- ⑺ 由五六存泯復不異故，超視聽之妙法，無不恒通見聞，絶思議之深義，未嘗礙於言念。
- ⑻ 由法界性融不可分故，即法界之因果，各同時全攝法界，無不皆盡。
- ⑼ 因果各全法界時，因果隨法界各互於因果中現，是故佛中有菩薩，普賢中有佛也。
- ⑽ 因果二位，各隨差别之法，無不該攝法界，故一一法、一一行、一一位、一一德，皆各總攝無盡無盡帝網重重諸法門海，是謂華嚴無盡宗趣。

依鈔總列十門宗趣如下：

- 一、 即相爲宗，離相爲趣；離相爲宗，亡因果爲趣。
- 二、 舉性爲宗，令離性爲趣；離性爲宗，令亡法界爲趣。
- 三、 離性爲宗，不泯性爲趣；離性不泯性爲宗，令亡法界不礙法界爲趣。
- 四、 離相爲宗，不壞相爲趣，離相不壞相爲宗，令亡因果不壞因果爲趣。
- 五、 離相爲宗，不異離性爲趣，離相不異離性爲宗，令雙融性相俱泯爲趣。
- 六、 不壞相爲宗，不異不泯性爲趣；不壞不異不泯爲宗，令俱存現前爲趣。
- 七、 雙存爲宗，不異雙泯爲趣，雙存不異雙泯爲宗，令超視聽思議不礙見聞言念爲趣。
- 八、 法界性融不可分爲宗，令因果各攝法界爲趣。
- 九、 因果各全攝法界爲宗，令因果互在爲趣。
- 十、 二位差别皆攝法界爲宗，一一行位無盡爲趣。

此十門，當與前疏文對閲，可知其義。

上之四門，初一，即體之用，次一，即用之體，三即體用雙顯，四即體用鎔融。

又，初一，即因果緣起，次一，即理實法界，三即雙明，後一即不思議。既以第四融前，則四門一揆。故即照而遮，即遮而照；雙照雙遮，圓明一觀，契斯宗趣矣。

### 七、 部類品會

既知旨趣冲深，未審能詮文言廣陿。於中有四：㈠ 彰本部，㈡ 顯品會，㈢ 明支類，㈣ 辨論釋

#### ㈠ 彰本部

自陿之寬，略爲十類：

- 一、 略本經：唐譯八十卷，晉譯六十卷；皆是十萬偈中之略。
- 二、 下本經：有十萬偈，四十八品。
- 三、 中本經：有四十九萬八千八百偈，一千二百品。
- 四、 上本經：有十三千大千世界微塵數偈，一四天下微塵數品。
- 五、 普眼經：即海雲比丘所持（見入法界品）。
- 六、 同説經：謂同類世界中所説。
- 七、 異説經：謂異類世界中所説（如樹形世界等）。
- 八、 主伴經：謂諸佛互爲主伴説經。（前七經皆有主伴。）
- 九、 眷屬經：謂餘根器不能聞此通方之説，隨宜説教，令入此門，皆爲此經勝方便故，名爲眷屬。
- 十、 圓滿經：謂此上諸本，總融爲一無盡大修多羅海，隨一會、一品、一句、一文、皆攝一切，無有分限。

#### ㈡ 顯品會

即顯今經與晉譯同異。今經九會；以晉譯經第七會初闕十定品重會普光，故唯八會。今有三十九品；晉經唯三十四品，以初會闕四品，又闕十定品，故僅有三十四品。餘諸品會大同，名有小異，如表：

| 会名               | 晋译                           |       | 唐译                     |       |
| ------------------ | ------------------------------ | ----- | ------------------------ | ----- |
|                    | 品目                           | 卷数  | 品目                     | 卷数  |
| 第一會　菩提場     | 世間浄眼品第一                 | 1—2   | 世主妙嚴品第一           | 1—5   |
|                    |                                |       | 如來現相品第二           | 6     |
|                    |                                |       | 普賢三昧品第三           | 7     |
|                    | 盧舍那佛品第二                 | 2—4   | 世界成就品第四           | 7     |
|                    |                                |       | 華藏世界品第五           | 8—10  |
|                    |                                |       | 毘盧遮那品第六           | 11    |
| 第二會　普光明殿   | 如來名號品第三                 | 4     | 如來名號品第七           | 12    |
|                    | 四諦品第四                     | 4—5   | 四聖諦品第八             | 12    |
|                    | 如來光明覺品第五               | 5     | 光明覺品第九             | 13    |
|                    | 菩薩明難品第六                 | 5     | 菩薩問明品第十           | 13    |
|                    | 浄行品第七                     | 6     | 浄行品第十一             | 14    |
|                    | 賢首菩薩品第八                 | 6—7   | 賢首品第十二             | 14—15 |
| 第三會　忉利天宫   | 佛升須彌頂品第九               | 7     | 升須彌山頂品第十三       | 16    |
|                    | 菩薩雲集妙勝殿上説偈品第十     | 7—8   | 須彌頂上偈讚品第十四     | 16    |
|                    | 菩薩十住品第十一               | 8     | 十住品第十五             | 16    |
|                    | 梵行品第十二                   | 8     | 梵行品第十六             | 17    |
|                    | 初發心菩薩功德品第十三         | 9     | 初發心功德品第十七       | 17    |
|                    | 明法品第十四                   | 10    | 明法品第十八             | 18    |
| 第四會　夜摩天宫   | 佛昇夜摩天宫自在品第十五       | 10    | 升夜摩天宫品第十九       | 19    |
|                    | 夜摩天宫菩薩説偈品第十六       | 10    | 夜摩宫中偈讚品第二十     | 19    |
|                    | 功德華聚菩薩十行品第十七       | 11—12 | 十行品第二一             | 19—20 |
|                    | 菩薩十無盡藏品第十八           | 12    | 十無盡藏品第二二         | 21    |
| 第五會　兜率天宫   | 如來昇兜率天宫一切寶殿品第十九 | 13    | 升兜率天宫品第二三       | 22    |
|                    | 兜率天宫菩薩雲集讚佛品第二十   | 14    | 兜率宫中偈讚品第二四     | 23    |
|                    | 金剛幢菩薩十廻向品第二一       | 14—22 | 十廻向品第二五           | 23—33 |
| 第六會他化自在天宫 | 十地品第二二                   | 23—27 | 十地品第二六             | 34—39 |
| 第七會重會普光明殿 | （缺）                         |       | 十定品第二七             | 40—43 |
|                    | 十明品第二三                   | 28    | 十通品第二八             | 44    |
|                    | 十忍品第二四                   | 28    | 十忍品第二九             | 44    |
|                    | 心王菩薩問阿僧祇品第二五       | 29    | 阿僧祇品第三十           | 45    |
|                    | 壽命品第二六                   | 29    | 如來壽量品第三一         | 45    |
|                    | 菩薩住處品第二七               | 29    | 諸菩薩住處品第三二       | 45    |
|                    | 佛不思議法品第二八             | 30—31 | 佛不思議法品第三三       | 46—47 |
|                    | 如來相海品第二九               | 32    | 如來十身相海品第三四     | 48    |
|                    | 佛小相光明功德品第三十         | 32    | 如來隨好光明功德品第三五 | 48    |
|                    | 普賢菩薩行品第三一             | 33    | 普賢行品第三六           | 49    |
|                    | 寶王如來性起品第三二           | 33—36 | 如來出現品第三七         | 50—52 |
| 第八會三會普光明殿 | 離世間品第三三                 | 36—43 | 離世間品第三八           | 53—59 |
| 第九會　逝多林     | 入法界品第三四                 | 44—60 | 入法界品第三九           | 60—80 |

全經三十九品之次第，如鈔釋云：

所以次第爾者： 夫聖人設教，必有其漸，將欲命乎微言，先説三種世間嚴事，爲九會之都序，起大法之源由，故受之以「世主妙嚴品」，同諸經之序分。

二、 由致既彰，將陳正説，海衆興念，舉其問端；如來將酬，先現瑞相，口光遠召，菩薩來儀，毫光普燭，示説法主，震動刹網，以警群機；佛前現花，表説依果；白毫出衆，彰教從佛流；總爲説法之端倪，故受之以「如來現相品」。

三、 瑞相既著，法主將宣，如來長子，即普賢菩薩，毫光既示，懸解聖心，欲顯難思，先明入定，内觀事理，外鑒根宜，上感佛加，下爲物軌，故受之以「普賢三昧品」。

四、 既入至定，諸佛讚揚，定起發言，言必真當，先陳如來依報，總説刹海源由，故受之以「世界成就品」。

五、 成就乃總明刹海；次别彰本師嚴浄，安布成立，無盡莊嚴，量等虚空，塵含法界，故受之以「華藏世界品」。

六、 依報殊勝，必有所由，其猶源遠流長，根深果茂，故説昔爲太子，歷事難思，備修勝因，嚴浄刹海，即舉人顯法，故受之以「毘盧遮那品」。

上之六品，總明所信因果，爲第一會，亦名舉果勸樂生信分也。

次第二會六品者：

七、 由上所信，方舉依果；欲起深信，復須識正，故先明如來三業正報，謂身語意，身是其總，故先明之，應物成身，隨宜立號，故受之以「如來名號品」。

八、 言隨物欲，廣説法輪，展四諦之法門，名周法界，一一世界各有百億十千名，故受之以「四聖諦品」。

九、 身語既彰，意業將顯，意顯叵測，仍帶身明，故足輪放光，照事警物，文殊普徧，雙照事理，警令悟入，身智二照，合爲一光，令二覺齊圓，故受之以「光明覺品」。

十、 上之三品，復爲所信正報之果，次當正説十信法門，有解行德；先明解窮玄致，謂十甚深，十首菩薩互相激揚，故受之以「菩薩問明品」。

十一、 既有正解，復須正行，歷境造修，悲智雙運，無障不寂，故受之以「浄行品」。

十二、 解行既圓，便成勝德，住於圓住，以圓功德而自莊嚴，以圓力用建立衆生；賢首説此，故受之以「賢首品」。上之三品，明十信法。

第三會六品者：

第十三、由上十信已周，將説住故，不動覺樹而升釋天，體用無方，赴於物欲，其猶澄江一月，三舟共觀，一舟停住，二舟南北，南者見月千里隨南，北者見月千里隨北，停舟之者見月不移，是謂此月不離中流而往南北；如來應現，類此可知。即體之用，無不普周。去住在緣，佛無動静，不動而徧，以赴彼機，故受之以「昇須彌山頂品」。

十四、 既至彼天，菩薩雲集，讚揚佛德，顯住體深玄，故受之以「須彌頂上偈讚品」。

十五、 感應已交，正陳所説，明信滿入位，得正定心，以深般若，住於真理，故受之以「十住品」。

十六、 十住是位，别行不同，若欲通修，皆須浄行，故現十種境，入甚深觀，觀法盡也；正法當興，惑智亡也；真智方起，修佛十力，起四等心，悲智雙流，初發心時便成正覺，故受之以「梵行品」。

十八、 自分已圓，將趣十行，説於明門以爲勝進，故受之以「明法品」。

第四會四品者：

十九、 上之六品，十住已圓，將欲説行，亦須赴感，故受之以「昇夜摩天宫品」。

二十、 佛既赴感，助化讚揚，顯十行體皆依佛智，故受之以「夜摩宫中偈讚品」。

二十一、 由致既彰，正説中賢十行之位，故受之以「十行品」。

二十二、 自分已終，欲階後位，藴積衆行，擬將廻向，故受之以「無盡藏品」。

第五會三品者：

二十三、 前中第四會行德既具，將説廻向，説主赴感，故受之以「昇兜率天宫品」。

二十四、 十方雲集，助化讚揚，顯廻向願皆依佛智，故受之以「兜率宫中偈讚品」。

二十五、 由致既彰，正説上賢十向之行，謂廻向三處而無障碍；大悲普覆，故廻向衆生；大智上求，故廻向菩提；入理雙寂，故廻向實際。三無前後，大願普周，故受之以「十廻向品」。上之三品已周，上賢離進趣相，故無勝進。

第六會一品者： 即二十六、十地一品。謂上之三會，三賢既具，解行願周，親證真如，有十重勝德，如地普載，生成萬物，若四河入海，同趣佛智；寶珠十德，漸漸增修；大地十山，嶷然高出；大海十德，德德該通；爲諸如來微妙智業，故受之以「十地品」。

第七會十一品者：

二十七、 十定品，謂十地既滿，將成正覺，十地勝進，立等覺名；等覺法門，量同法界，略申數義，以顯深玄，先明十定，窮盡法源，能爲通用智慧之本，故受之以「十定品」。

二十八、 依定之用，量同法界，故受之以「十通品」。

二十九、 定通難量，特由智極，故終明智慧玄奥宏廣，故受之以「十忍品」。

三十、 上定通智用一一難量，若欲較量，非數能數，故須歷數至不可説，積不可説以至十重，較量等覺功德難知，以況妙覺位德微細；阿僧祇爲大數之首，故受之以「阿僧祇品」。

三十一、 僧祇所説，微細難知，念劫圓融，刹那莫窮其際，塵刹該攝，一塵有無盡普賢，今略陳指事，明窮一切時，故受之以「如來壽量品」。以劫爲日，後後倍前，刹劫難窮，佛壽亦爾，故云壽量。

三十二、 復明徧一切處，上就實境，塵塵皆是諸佛菩薩所居；今指事就粗，令歸心自在，故受之以「菩薩住處品」。

三十三、 佛不思議法品： 上之六品，只辨等覺法門；等覺義周，終明妙覺；妙覺之果，略有二義： 一、 不可説，二、 可寄言。寄言之中，復有二義： 一、 差别説，二、 平等説。差别説者，即次下三品，酬前諸因，因果别故。初、總明佛德迥超言念，故受之以「佛不思議法品」。

三十四、 次辨身相普周，總有十蓮華藏世界海微塵數相，二相用徧周法界，深廣難測，故受之以「如來十身相海品」。

三十五、 大相既爾，隨好更多，一一好中有多光明，一一光明用周法界，破地獄苦，生兜率天，三重頓圓，十地速滿，彰其此用，故受之以「隨好光明功德品」。

三十六、 上皆差别因果，次有二品，明平等因果，謂： 因無異果之因，果無異因之果；因果交徹，平等不二，不二而二，因果歷然，因即普賢行門，故受之以「普賢行品」。

三十七、 明果即十門出現，性起圓融，故受之以「如來出現品」。

上之六會，總辨修因契果生解分。

第八會唯一品者，即離世間品。由上差别平等因果生解已終，今躡解成行，六位頓修，辨二千行門一時齊起，而處世無染，故受之以「離世間品」。

第九會唯一品者，即入法界品。近望上文，大行既具，則證法界；遠取諸會信解行願本在於證，依人證入，故次辨之。如來自入師子頻申三昧，即果法界；令諸大衆頓證法界，善財歷位漸證法界；頓漸該羅，本末融會，皆證法界，故受之以「入法界品」。是知： 無盡教海，唯證相應；無盡法門，自此略畢；故末偈云：「刹塵心念可數知，大海中水可飲盡，虚空可量風可繫，無能盡説佛功德」。此則言思道斷矣！故三十九品，條貫真詮，令無盡法門宛如在目。

#### ㈢ 明支類有二：

##### 一、 顯支流（即别行經）

- ⑴ 兜沙經，一卷，是如來名號品别譯。
- ⑵ 菩薩本業經，一卷，是浄行品。
- ⑶ 小十住經，一卷，是十住品。
- ⑷ 大十住經，四卷，是十地品。
- ⑸ 漸備一切智德經，四卷，亦是十地品。（一切智，即佛智。十地，即佛智中十德，如海十德。以十地之法，後後深於前前，故云漸備。）
- ⑹ 等目菩薩所問三昧經，二卷，是十定品。
- ⑺ 無邊功德經一卷，是壽量品。（以前刹之劫，爲後刹之日，後後勝前前，明功德無邊。）
- ⑻ 如來性起微密藏經，二卷，是出現品。
- ⑼ 度世經，一卷，是離世間品。
- ⑽ 羅摩伽經，三卷，是入法界品。（羅摩伽，即入法界之梵語。）

此等並是隨器受持，大本支出。

##### 二、 明流類

修慈經一卷，金剛鬘經十卷，如來不思議境界經一卷，並是華嚴流類，而非本部别行。或是别行來未盡者，未敢詳定。餘如纂靈記辯。

#### ㈣ 辯論釋

- 一、 龍樹造大不思議論，亦十萬頌。十住毘娑沙論十六卷，即彼論釋十地中初之二地。
  二、 世親菩薩造十地論，釋十地品，十二卷。
  三、 北齊劉謙之，造論六百卷，備釋一經。
  四、 後魏僧靈辨，造論一百卷。

### 八、 傳譯感通

#### ㈠ 翻譯年代

前後通唯二譯；並其補闕，四本不同：

一、 晉譯： 東晉義熙十四年，北天竺三藏佛陀跋陀羅（覺賢），於揚州謝司空寺（即潤州興嚴寺）翻梵本三萬六千頌，成六十卷。沙門法業筆受，慧嚴、慧觀潤色。

二、 唐永隆元年，中天竺三藏地婆訶羅（日照），於西京太原寺譯出入法界品内兩處脱文：⑴ 從摩耶夫人後，至彌勒菩薩前，中間天主光等十善知識。⑵ 從彌勒菩薩後，至三千大千世界微塵數善知識前，中間文殊申手過一百一十由旬按善財頂十五行經。

三、 唐證聖元年，于闐三藏實叉難陀（喜學），於東都佛授記寺再譯舊文，兼補諸闕，計益九千頌，通舊總四萬五千頌，合成唐本八十卷。大德義浄三藏，弘景禪師，圓測、神英、法寶、賢首等法師同譯；復禮法師綴文。

四、 即於前第三本中，雖益數處，卻脱日照三藏所補「文殊按善財頂」之文。即賢首師以新舊兩經，勘以梵本，將日照補文，安喜學脱處，遂得文義相連。其文之要，至下當辨。今之所傳，即第四本。

#### ㈡ 傳通感應　（略）
