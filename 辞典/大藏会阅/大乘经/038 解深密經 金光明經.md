## 五八、 善思童子經

二卷，九千餘字。大正藏第十四册（六○五）。隋· 北天竺沙門闍那崛多譯。

佛住菴婆羅波梨園，與八千比丘，萬菩薩俱，化作天身，入毘耶離城乞食，至毘摩羅詰家。善思童子從高樓上投身禮佛，獻彼所執蓮華，誓成菩提，與舍利弗、富樓那、阿難陀、互相問答。佛復爲説大菩提路，無有一法而可得者，並説不驚不怖不畏之法。童子證無生忍，佛爲授記。

異譯二種

### ⑴【 佛説大方等頂王經】（一名維摩詰子問經） 

一卷，九千餘字。大正藏第十四册（五八八）。西晉· 沙門竺法護譯。

### ⑵【 大乘頂王經】 

一卷，七千餘字。大正藏第十四册（五九七）。蕭梁· 優禪尼國王子月婆首那譯。

月婆首那，於東魏興和年中譯經三部；梁大同中至梁，譯大乘頂王經，共譯經四部十四卷。

## 五九、 佛説月上女經

二卷，一萬一千餘字。大正藏第十四册（六一五）。隋· 闍那崛多譯。

佛在毘耶離草茅精舍，與五百比丘，八千菩薩衆俱。有一離車，名毘摩羅詰，生一美女，名爲月上，一切童子争欲娶之，約七日後，自行選擇。至第六日，手有蓮華，執華而出，説偈訶欲，引衆見佛。路答舍利弗問。既到佛所，復答諸菩薩問。次以手中蓮華供佛，化成華帳；如是共出十華，共發十願。即得記，轉爲男子而出家。——佛記其先生天，次於末世護法，次生兜率，次隨彌勒受持正法，次生阿彌陀佛國，次供養十方諸佛，然後乃成月上如來。

## 六○、 大乘密嚴經

三卷，八品，二萬五千餘字。大正藏第十六册（七二三）。唐· 中印度沙門地婆訶羅（日照）譯。

### 密嚴會品第一 

佛住出過三界密嚴之國，與十億佛土微塵數菩薩衆俱。放光照現莊嚴勝相。答如實見菩薩之問。有金剛藏菩薩，問第一義法性，佛答以如來藏不生不滅，如月普現。

### 妙身生品第二 

如實見菩薩請金剛藏菩薩説諸聖人内證之境，金剛藏以偈答之。又請示皈依之處，亦以偈答。復示繢像、夢境等喻。又以偈明三性五法等義。復現大小無量身形。次有衆多菩薩，同問：世間一切，誰之所作？金剛藏偈答：阿賴耶識，能現衆法。次有螺髻梵王，承佛威力，來密嚴國，以偈問答，金剛藏亦以偈説如來善示現義。

### 胎生品第三 

金剛藏菩薩告螺髻梵王，呵斥胎生不浄，應當捨離，亦不應爲三昧所縛；若離二取，生密嚴國。

### 顯示自作品第四 

金剛藏菩薩復告螺髻梵王，深明五藴不實。寶髻菩薩更請隨宜説法，金剛藏深明一切唯心之義。

### 分别觀行品第五 

金剛藏復説舍、拳、軍、車等喻，以明諸法無實；應速發廣大心，修清浄觀行，生清浄佛土。

### 阿賴耶建立品第六 

金剛藏復明阿賴耶識，於染浄法，恒作所依。

### 自識境界品第七 

金剛藏菩薩放髻珠光，普照一切，告如實見菩薩，以雪山獸，喻外道於阿賴耶所生我見。

### 阿賴耶微密品第八 

寶手菩薩白衆色最勝王，令問金剛藏菩薩名相等義，金剛藏偈答：依相立名，名無實事；乃至賴耶與七識，如鐵與磁石，二俱無有思；若得如幻首楞嚴定，則於一切法皆得自在變現。又復廣明阿賴耶識，隨迷悟緣，爲凡爲聖。於是衆色最勝王等，復以偈請説法；月幢世尊分身眷屬，亦咸集會；金剛藏重以偈明唯識妙義。菩薩、天人，咸皆讚歎供養，更請説法。金剛藏又與大樹緊那羅王，持進菩薩，觀自在等諸大菩薩，演説諸法性空，從心而起；乃至阿賴耶識與如來藏不一不異等義。

### 異譯一種

#### ⑴【 大乘密嚴經】 

三卷，八品，二萬餘字。大正藏第十六册（七四七）。唐· 不空三藏譯。

密嚴道場品第一 入密嚴敬妙身生品第二 胎藏生品第三 自作境界品第四 辯觀行品第五 趣入阿賴耶品第六 我識境界品第七 阿賴耶即密嚴品第八。内容大同前經，而多偈語。

### 註疏一種

#### ①【 大乘密嚴經疏】 

四卷，但缺第一卷。卍續藏第三十四册（二四八）。唐· 沙門法藏撰。釋日照譯本。

第一卷釋密嚴會品缺。第二卷起，釋妙身生品第二。

## 六一、 解深密經

五卷，八品，三萬多字。大正藏第十六册（六八八）。唐· 玄奘三藏譯。

### 序品第一 

薄伽梵住超過三界所行之處，與無量大聲聞俱，及無量菩薩，從種種佛土而來集會。

### 勝義諦相品第二 

如理請問菩薩問，解甚深義密意菩薩答，具明有爲非有爲非無爲，無爲亦非無爲非有爲，但是本師假施設言句，如幻事等。法涌菩薩向佛述東方外道之所思議，佛爲説勝義超過一切尋思境相。善清浄慧菩薩向佛述修解行地菩薩之所疑惑，佛爲説勝義超過諸行一異性相。佛告善現：有情界中，幾懷增上慢，幾離增上慢？善現答以懷者甚多，離者甚少。佛爲説徧一切一味相。

### 心意識相品第三 

廣慧菩薩問佛：齊何名爲於心意識秘密善巧菩薩？佛言：於内各别如實不見阿陀那及識，不見阿賴耶及識，不見積集及心，不見六根、六塵、六識、是名勝義善巧菩薩。

### 一切法相品第四 

德本菩薩問佛：何名於諸法相善巧菩薩？佛爲説徧計、依他、圓成、三相如實了知。

### 無自性相品第五 

爲勝義生菩薩説三種無自性性密意。勝義生言：初鹿林中轉四諦法輪，雖甚希有，猶未了義；第二時中，依一切法皆無自性，以隱密相轉正法輪，雖更希有，猶未了義；今第三時，以顯了相轉正法輪，最爲希有，是真了義。

### 分别瑜珈品第六 

答彌勒菩薩種種諸問，謂奢摩他、毘鉢舍那，四種所緣境事，及緣别法、緣總法，三三摩地，知法，知義，聞思修三慧，及總空性相等。

### 地波羅密多品第七 

佛答觀自在菩薩所問十一地義及十波羅密義。

### 如來成所作事品第八 

佛答文殊師利所問法身解脱身義；及答言音差别相，一切智者相，如來心無加行生起相，成正覺、轉法輪、入涅槃、皆無二相；乃至穢土、浄土，何事易得，何事難得。

### 註疏一種

#### ①【 解深密經疏】 

十卷（缺第十），三十二萬餘字。卍續藏第三十四、五册。唐沙門圓測撰。

四門分别：一、 教興題目，二、 辨經宗體，三、 顯所依爲，四、 依文正釋。

### 異譯一種

#### ⑴【 深密解脱經】 

五卷，十一品，三萬多字。大藏第十六册（六六五）。元魏· 菩提流支譯。

與上經同，而第二品分作四品。

### 别譯三種

#### ⑴【 佛説解節經】 

一卷，四品，四千餘字。大正藏第十六册（七一一）。陳· 真諦三藏譯。即前經勝義諦相品别譯，而分作四品。一九二四年支那内學院刻“解節經真諦義”一册，係録真諦註於經文下。

#### ⑵【 相續解脱地波羅密了義經】 

一卷，四千餘字。大正藏第十六册（七一四）。劉宋· 求那跋陀羅譯。即前經地波羅密品别譯。

#### ⑶【 相續解脱如來所作隨順處了義經】 

一卷，三千餘字。大正藏同前（七一八），譯人同前。即前經如來成所作事品别譯。

## 六二、 佛説佛地經

一卷，三千八百餘字。大正藏第十六册（七二○）。唐· 玄奘三藏譯。

佛住最勝大宫殿中，與無量聲聞、無量菩薩衆俱。爲妙生菩薩説五種法相大覺地，謂清浄法界及與四智，一一細釋。妙生復問：何等菩薩受用和合一味事智？佛言：證得無生法忍，由遣自他二種想故，得平等心。自他異想不復現前，受用和合一味事智，如天入雜林，衆流入海。

註疏一種

### ①【 佛地經論】 

七卷，五萬餘字。大正藏第二十六册（二九一）。親光菩薩造，唐· 玄奘三藏譯。

於此經中，總有三分：一、 教起因緣分、二、 聖教所説分，三、 依教奉行分。

## 六三、 金光明最勝王經

十卷，三十一品，六萬二千餘字。大正藏第十六册（四○三）。唐· 義浄三藏譯。

### 序品第一 

佛入甚深法界，大衆雲集，佛觀察説頌。

### 如來壽量品第二 

妙幢菩薩疑佛壽短促，四方四佛於室中現，爲説佛壽無量。妙幢與諸大衆，往鷲峰見佛，四佛亦到鷲峰，遣侍者勸説此經，佛許可之。有婆羅門，名法師授記，預求舍利。有童子，名一切衆生喜見，以偈答之。妙幢因問：若無舍利及般涅槃，云何經中説有涅槃及流布舍利事？佛答以三種十法，説有涅槃。又應知十種希有如來之行。

### 分别三身品第三 

虚空藏菩薩啓問，佛答以化、應、法、三身實義。

### 夢見懺悔品第四 

妙幢夢金鼓出大音聲，説懺悔偈，次日向佛述之。

### 滅業障品第五 

佛先放光息苦，次爲帝釋廣説懺悔、勸請、隨喜、廻向四法，滅除四種重障：一、 於菩薩律儀，犯極重惡；二、 於大乘經，心生誹謗；三、 於自善根，不能增長；四、 貪著三有，無出離心。四法如次治之。

### 最浄地陀羅尼品第六 

師子相無碍光燄菩薩問菩提心義，佛先以勝義諦答之。次明十度爲因，各依五法成就。次明波羅密義。次明十地光相。次釋十地名義。次明十地及佛地，各有二無明爲障。次明十地行十波羅密。次説十呪，護於十地。

### 蓮華喻讚品第七 

佛爲菩提樹神説：過去金龍主王，以蓮華喻讚於諸佛，今成金鼓妙夢。

### 金勝陀羅尼品第八 

佛爲善住菩薩説咒，並持法。

### 重顯空性品第九 

偈説二空境觀。

### 依空滿願品第十 

寶光耀天女問修行法，佛示：依於法界，修平等行。天女領解，轉成梵身。佛授道記。五十億苾芻重發大心，皆得受記。

### 四天王觀察人天品第十一 

發弘護願。

### 四天王護國品第十二 

有多聞天王如意寶珠咒法。

### 無染著陀羅尼品第十三 

佛爲舍利子説。

### 如意寶珠品第十四 

佛、觀世音、金剛秘密主、各説一咒。梵天王、帝釋、各説一咒。四天王共説一咒。龍王説一咒。

### 大辯才天女品第十五 

### 大吉祥天女品第十六 

### 大吉祥天女增長財物品第十七 

### 堅牢地神品第十八 

### 僧慎爾耶藥叉大將品第十九 

### 王法正論品第二十 

### 善生品第二十一 

佛昔爲王，請寶積法師説此經。

### 諸天藥叉護持品第二十二。

### 授記品第二十三 

授妙幢並二子及十千天子記。

### 除病品第二十四 

説流水長者子作醫本事。

### 長者子流水品第二十五 

説救十千魚得生天事。

### 捨身品第二十六 

説往昔薩埵王子捨身濟餓虎事。

### 十方菩薩讚歎品第二十七 

### 妙幢菩薩讚歎品第二十八 

### 菩提樹神讚歎品第二十九 

### 大辯才天女讚歎品第三十 

### 付囑品第三十一。

此經於三譯中在最後，而文義周足，亦猶華嚴之有唐譯也。最宜流通。（閲藏知津）

### 註疏一種

#### ①【 金光明最勝王經疏】 

十卷，廿餘萬字。大藏第三十九册，卍續藏第卅一、二册。唐· 沙門慧沼撰。

五門分别：一、 敘經之起因，二、 彰經之宗體，三、 明經之時利，四、 辨經之得名，五、 依文科譯。

### 異譯二種

#### ⑴【 金光明經】 

四卷，十九品，二萬七千多字。大正藏第十六册（三三五）。北涼· 沙門曇無讖譯。

一序品，二壽量品，三懺悔品，四讚歎品，五空品，六四天王品，七大辯天神品，八功德天品，九堅牢地神品，十散脂鬼神品，十一正論品，十二善集品，十三鬼神品，十四授記品，十五除病品，十六流水長者子品，十七捨身品，十八讚佛品，十九囑累品。

案此經同前，而文來未盡，但因智者大師依此譯説玄義及文句，故擧世流通。

此經註疏九種

##### ①【 金光明經疏】 

一卷，二萬餘字。大正藏第三十九册（一六○），卍續藏第三十册（三七二）。隋· 沙門吉藏撰。

##### ②【 金光明經玄義】 

一卷，一萬餘字。大正藏第三十九册（一）。隋· 智者大師説，門人灌頂録。

總釋五章，爲二：初、生起，二、 簡别。

别釋五章，爲五：

- ㈠ 釋名，又五：一、 通别，二、 翻譯，三、 譬喻，四、 附文釋，五、 當體釋。後更約觀心釋。
  - 就第三譬喻中，先破舊解，次爲三意：
    - ⑴ 標十數，
    - ⑵ 釋十相，
    - ⑶ 簡十法。十數者，謂：三德，三寶，三涅槃，三身，三大乘，三般若，三菩提，三佛性，三識，三道也。釋與簡，具在本文。
  - 四、 附文釋者，即指所詮事理名金光明，不約譬説。
  - 五、 當體釋者，俗本無名，隨真立名。法性之法，可尊可貴，名爲金；此法性，寂而常照，名爲光；此法性大悲，能多利益，名爲明；即是金光明之法門也。後更約觀心釋者：諸佛解脱，當於衆生心行中求也。還約十種三法，始於三道，終於三德，一一不離現前一念之心；具顯金光明法性，明六即位。
- ㈡ 辨體，爲三：一、 釋名，二、 引證，三、 料簡。釋名者，法身、法性，是經體質。餘二在本文。
- ㈢ 明宗：但用佛果爲宗。何者？法性常體，甚深微妙，若欲顯之，非果不克。當知果是顯體之樞要。
- ㈣ 明用：滅惡生善，爲經力用。懺品滅惡，非不生善；讚品生善，非不滅惡；互説一邊爾。空品雙導，懺不得空，惡不除滅；讚不得空，善不清浄。四王品已下，護經使宣流通，還是生善，攘災令去，還是滅惡。
- ㈤ 判教相者：方等滿字，通别通圓。約五味，則生酥攝。約四藏（聲聞、菩薩、佛、雜）則雜藏攝。

##### ③【 金光明經玄義拾遺記】 

六卷，八萬餘字。大正藏第三十九册（一二），卍續藏第三十册（三八七）。宋· 四明沙門知禮述。

##### ④【 金光明經文句】 

六卷，五萬餘字。大正藏第三十九册（四六）。隋· 智者大師説，門人灌頂記。

判三分云：夫三段者，不可杜斷隔絶，序本序於正通，序則有三義；正本正於序通，正亦三義；通本通於正序，通亦三義；上中下語皆善故。又、衆生得道，根性不同，何容序無滋味，流通歇末耶？今從如是我聞，入壽量品，訖天龍集信相菩薩室，爲序段。從爾時四佛下，訖空品，正説段。從四王品下訖經，流通段。

序有三義：一、 次緖，謂如是我聞等；二、 敘述，謂是時如來等；三、 發起，謂其室自然廣博等。

正宗中：壽量、明常果爲宗；常果契性，性即是體，二義宛然。懺悔品滅惡，讚歎品生善，空品導成，即是經用也。

流通品，凡爲七意：

- 一、 四天王至散脂五品，明天王發誓，勸奬人王弘宣此經。
- 二、 正論、善集二品，明人王弘經，天王祐助，亦是示往日弘經方軌。
- 三、 鬼神品，明聽經功德。
- 四、 授記品，證聽經功德不虚。
- 五、 除病、流水二品，引昔聽經之功德，證今護持之非謬。
- 六、 捨身品，引昔行經不惜軀命，戒勸師弟勿吝法財。
- 七、 讚佛品，明諸菩薩稱揚佛法，能宣所宣，利益深重。

##### ⑤【 金光明經文句記】 

十二卷，十餘萬字。大正藏第三十九册（八三），卍續藏第三十一册。宋· 沙門知禮述。（卍續係經疏記會本、分作八卷。）

##### ⑥【 金光明經玄義順正記】 

三卷，九萬多字。卍續藏第三十一册（一九○）。宋· 永嘉沙門從義撰。

##### ⑦【 金光明經文句新記】 

七卷。卍續藏第三十一册（二五八—三六七）。宋· 永嘉沙門從義撰。

##### ⑧【 金光明經照解】 

二卷，八萬餘字。卍續藏第三十一册（三六八）。宋· 四明石芝沙門宗曉述。

謹案歷代翻經目録，先示前後部帙，次述台宗釋經五章、三分、諸品生起，然後研詳龍藏合本，考覈人世别行，斷以天台文句爲指南，復用諸家義記作輔翼，所有異同訛謬，一皆刊正，爲爲句讀，事相餘疑，從而披剥，繫以境觀修顯，俾夫人人發揮本有大光明藏，遠於如貧數寶之譏矣。十科既成，列上下卷，題曰照解。

一翻譯部帙，二五章大旨，三三分分文。四諸品生起，五辨正訛謬，六爲爲音訓，七點示句讀，八箋釋事相，九簡擇餘疑，十境觀修顯。

##### ⑨【 金光明經科註】 

四卷，六萬餘字。卍續藏第九十二册（三二）。明· 安國寺受汰集。（依天台疏記集成此註。）

#### ⑵【 合部金光明經】 

八卷，二十四品，五萬一千餘字。大正藏第十六册（三五九）。隋· 沙門寶貴合。

彦宗序云：此經有三本：初、涼世曇無讖譯爲四卷，止十八品（原缺付囑品）。次、周世耶舍崛多譯爲五卷，成二十品（已亡）。後逮梁世真諦三藏，譯三身分别、業障滅、陀羅尼最浄地、依空滿願等四品，足前出没爲二十二品。重尋梵本，得囑累及銀主陀羅尼品，共二十四品，合成今本。

别譯四種

##### ⑴【 佛説莊嚴菩提心經】 

一卷，二千餘字。大正藏第十册（九六一）。姚秦· 鳩摩羅什譯。

##### ⑵【 佛説大方廣菩薩十地經】 

一卷，三千餘字。大正藏第十册（九六三）。元魏· 沙門吉迦夜（此云何事。西域人。孝文帝延興二年來華，與曇曜共譯經五部）譯。

此二經，皆與浄地陀羅尼品同。

##### ⑶【 毘沙門天王經】 

一卷，二千餘字。大正藏第二十一册（二一五）。唐· 不空三藏譯。

與前經第十二品多聞天王如意寶珠咒法同。

##### ⑷【 菩薩投身飼餓虎起塔因緣經】 

一卷，四千餘字。大正藏第三册（四二四）。北涼· 沙門法盛，高昌人。曾往西域。譯此經一部。

佛遊乾陀越國説法華畢，微笑放光，阿難請問，乃説往古旃檀摩尼太子，廣行布施，賣身爲奴，得旃檀，醫他國王病，及出家山中以身飼虎，餘骨起塔事。與捨身品事義相類，故附於此。

## 六四、 無所有菩薩經

四卷，二萬八千多字。大正藏第十四册（六七三）。隋· 天竺三藏闍那崛多譯。

佛在毘富羅山，與百千比丘，百千菩薩及四衆八部俱。無所有菩薩，爲斷衆疑，隱身不現，種種問法，令難調怨讎害人者，信佛神通，乃至得記。次爲女人現身，令得成男。佛爲波斯匿王等，説此菩薩大方便力。

## 六五、 諸佛要集經

二卷，近二萬字。大正藏第十七册（七五六）。西晉· 月支沙門竺法護譯。

佛遊奈叢樹園間，與五千比丘，二萬菩薩俱。因諸四部弟子不能專心聽法，乃囑阿難宣傳法教，於石室中布蒭草坐；晏坐三月，變身往詣普光世界天王佛所，與諸如來説要集法。文殊勸諸菩薩同往，諸菩薩皆不往，文殊獨往，天王如來移文殊置鐵圍山頂，文殊即於山頂修四意止，四萬二千天子來覲聽法，各證無生法忍。直俟諸佛説要集竟，各還本土。天王如來放右掌光，入文殊頂，文殊與諸天子同到佛所，見離意女在佛前坐，入於普月離垢光明三昧，因問何故移我而不移女？並問此女本末。佛言：待女出定，汝自問之。文殊盡其神力，不能令女出定，因問誰能令出定者，佛言：唯有如來，及棄諸陰蓋菩薩，能令出定。説此語已，世界六種震動。文殊求佛請此菩薩從下方來，勅令此女出定，菩薩謙讓於佛，佛乃令女出定，與文殊酬唱法要。佛言：文殊從此女發心，此女又從棄諸陰蓋菩薩發心。假使滿世界文殊，不及此女所得三昧；假使滿世界此女，不及棄諸陰蓋所得三昧；假使滿世界棄諸陰蓋，不及如來舉足下足事。然而，天王如來，亦此菩薩之所開化；十方無量諸佛，從其開化，已滅度者，不可稱計；現成佛者，不可稱計！説此法時，普光世界，獲益無量。此土遥聞，亦獲大益。釋迦世尊勅彌勒受持流通。

## 六六、 不思議光菩薩經

一卷，五千餘字。大正藏第十四册（六六八）。姚秦· 鳩摩羅什三藏譯。

佛在祇陀林中。淫女棄一小兒於路空處，衆皆往觀。佛至其所，種種問答。次令現通，諸天蒙光，皆悉來集，因名不思議光。佛爲波斯匿王説其往因，并授其記。

## 六七、 央掘摩羅經

四卷，三萬五千餘字。大正藏第二册（五一二）。劉宋· 沙門求那跋陀羅譯。

佛在祇園，説執劍大方廣經。有婆羅門孤子，名一切世間現，順惡師教，取千指作鬘，將欲害母，佛往度之，説種種偈，欲税佛指。佛亦説種種偈答之，遂令降伏。帝釋、梵王、四王，獻與衣鉢，各受呵斥。魔及樹神，亦皆被訶；大弟子等，皆悉被難。亦與文殊菩薩論不空義。佛爲授三皈五戒，央掘答以一皈無三；及殺煩惱，盜菩提等義。佛又問以一學之義，央掘偈答，增一至十，具明大乘與聲聞異。佛唱善來，示成羅漢。同入祇洹。十方菩薩悉皆雲集。央掘問佛：云何住無生際而復住此？佛勅與文殊同往北方問於他佛，乃至十方各問十佛，十佛皆言：釋迦即是我身，彼當爲汝解説。央掘仍來問佛，佛爲廣釋百句生因。次明持經之難，須成就五八四十功德。次有波斯匿王興四種兵共來佛所，佛爲發迹：央掘即是一切世間樂見上大精進佛化身；文殊是歡喜藏摩尼寶積佛化身。
