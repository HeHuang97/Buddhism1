## 一四二、 毘尼作持要録

一册。民國· 慈舟大師録。見慈舟大師法彙。

結解諸界篇第一、受籌結夏篇第二、依止安居篇第三、受日出界篇第四、悔過修浄篇第五、自恣解夏篇第六、懺六聚法篇第七、受捨衣藥篇第八、半月布薩篇第九、請差教授篇第十，共十篇。

後附：比丘戒相攝頌、比丘尼戒相攝相攝頌、四分戒本懸談、梵網經懸談。

嘗讀律藏云：西域比丘有八種，謂：名字、相似、自稱、乞求、著割截衣、善來、破結使，如法得處所。于中，前五非法，亦非住佛法中者，姑置勿論。次二、唯佛在世時有之。像末以來，唯論第八。所謂“如法”者：傳戒十師清浄，准律結界羯磨等等如法；受戒者，年齡、衣鉢、 遮難等等，無乖佛制，是也。得戒以爲安身立命處，故曰“得處所”。細察今時，恐未必有之。何以故？與者失學，受者盲然故。愚今漸學漸知，實爲“賊住”！賊住固在滅擯之列，當今誰爲能擯之僧？又，倘盡擯之還俗，僧相盡矣！不擯，當返爲白衣，不退，仍爲賊住。有血性者，何以自救？抑何藉口自云“比丘”？反覆思之，祇得以“逆取順受”，作四料揀而諒解之。竊以比丘名位爲人天師範，原非國王名位可比；而國王爲擧世所重，故强以比之：如舜禹揖讓而有天下，順取也；以道化民，順受也。湯武征伐而有天下，逆取也；救民於水火，順受也。桀紂子登父業，順取也；暴虐無道，逆受也。其纂奪而又暴虐者，皆逆取逆受也。若上古如法得處所比丘，即如舜禹。其次、與者雖不如法，受者如法受持，即如湯武。近時縱有如法與者，未能如法受持，即如桀紂。苟與取俱不如法，即纂奪而又暴虐。罪惡滔天，何以自解？此四料揀中，有慚愧者，想必不致甘心爲三爲四。其第一，生此末世，福薄難遇。其第二，受持在我，何憚而不爲？是以，願與有志學戒持戒者，速改賊住之操，以戒自救救人爲急務。否則不但三寶無護；身後之身，何怙、何恃？即或另有殊勝功德，亦當以戒律爲基礎。何以故？戒爲諸宗入道第一法門故。既不願持，何如不受？若因不受不得入三寶之門；既入門已，甘心作賊，必有果報在。出家同袍，以爲然乎？（四分戒本懸談）

## 一四三、 沙彌律儀要略

一卷，七千餘字。雲棲蓮池大師輯。見雲棲法彙第二册。

上篇戒律門—明沙彌十戒。下篇威儀門—明二十四門威儀：敬大沙門第一、事師第二、隨師出行第三、入衆第四、隨衆食第五、禮拜第六、聽法第七、習學經典第八、入寺院第九、入禪堂隨衆第十、執作第十一、入浴第十二、入厠第十三、睡臥第十四、圍爐第十五、在房中住第十六、到尼寺第十七、至人家第十八、乞食第十九、入聚落第二十、市物第二十一、凡所施行不得自用第二十二、參方第二十三、衣鉢名相第二十四。

註釋三種：

### ①【沙彌律儀要略增註】 

二卷。卍續藏第一○六册（一三三—一七六）。清· 廣州沙門弘贊註。

### ②【沙彌律儀要略述義】 

二卷。卍續藏第一○六册（一七七—二四○）。清· 昭慶沙門書玉科釋。

### ③【 沙彌律儀毘尼日用合參】 

三卷。卍續藏第一○六册（二四一—三四一）。清· 晦山沙門戒顯訂閲，石樹沙門濟岳彙箋。

將毘尼日用彙入沙彌律儀，加以箋釋。

## 一四四、 沙彌十戒威儀録要

一卷。卍續藏第一○六册（三四二—三四九）。明· 蕅益沙門智旭，依律重輯。

藏中：十戒法並威儀，失譯人名，文多繁複錯誤；大比丘三千威儀，亦失譯人名；南山行護威儀，多屬大比丘事。近世沙彌成範（笑岩月心老人著），杜撰，違律，不可依從；百丈清規，元朝世諦住持穿鑿，尤爲可恥！

獨雲棲大師律儀要略，頗有斟酌，堪逗時機；而開遮、輕重、懺悔之法，尚未申明。今不得已，重爲輯録。仍分十戒、威儀兩門。至於授戒之法，事屬大僧，兹不重出。

初、十戒門。

次、威儀門：敬大沙門第一、事師第二、隨師出行第三、入衆第四、隨衆食第五、禮拜第六、聽法第七、習學經典第八、入寺院第九、入堂隨衆第十、執作第十一、入浴第十二、入厠第十三、眠臥第十四、圍爐第十五、在房中住第十六、到尼寺第十七、至人家第十八、乞食第十九、入聚落第二十、市物第二十一、凡所施行不得自用第二十二、參方第二十三、受具遮難第二十四、請和尚法第二十五、比丘六物名相第二十六。

## 一四五、 沙彌學戒儀軌頌註

一卷。卍續藏第一○七册（九六—一一五）。清· 鼎湖沙門弘贊述頌並註。

今此儀軌，以二十字爲一頌，共成一百一十七頌。並述經律之言，非自臆見。

初受沙彌戒者，未能廣閲十律全經，研究精要；須先學此頌，爲律關犍也。

## 一四六、 式叉摩那尼戒本

一卷。卍續藏第六十四册（九七—一○四）。清· 廣州南海寶象林沙門弘贊輯。

序……大小兩乘，同秉尸羅；出家五衆，共遵戒法。第以時當末法，人多喜受撥持。虚霑戒品，反作苦海中敝囊。或以狂慧，妄談般若，輕毁毘尼。致使愚蒙隨習，後進無門。寧知如來備盡物機，教闡三乘，戒立五衆。而女性闇鈍，煩惑偏厚，乃制以六法，令其二年預學大尼一切諸戒威儀；戒體漸成，方聽受具。然其所依，必以知律大尼爲師，但大尼不得向説五篇七聚之名，惟聽語令不婬不盜等諸戒威儀。嗟夫！末代，大尼罕遇，知律者全稀。既不蒙於親授，復不許閲篇聚之文，無由得知止持作犯；縱有向上之志，而無措足之方！爰是，稽諸律本，編集所應學法，俾有慚有愧、樂學戒者，時而習之。順治庚寅（一六五○）孟夏。

（初） 學四根本—婬、盜、殺、妄。

（二） 學六法—染心相觸、盜減五錢、斷畜生命、小妄語、非時食、飲酒。

（三） 學二百九十二法。

## 一四七、 沙彌尼比丘尼戒録要

一卷。明· 雲棲蓮池大師輯。見雲棲法彙第二册。

實則唯録沙彌尼十戒及威儀而已，並無比丘尼戒。

## 一四八、 沙彌尼律儀要略

一卷。卍續藏第一○六册（三四九—三五五）。清· 寶華山讀體律師集。

上篇戒律門。下篇威儀門—二十二門威儀。

## 一四九、 毘尼日用録

一卷。卍續藏第一○六册（五三—六四）。明· 力果道人性祇述。

録華嚴經浄行品之“當願衆生”偈，及密部咒語，以備行人從早起至晚睡，遇境逢緣，隨時持誦。

又云：今所録者，與宣城圭師所集“苦海浮囊”大約相同；其中增補，稍有差别。

## 一五○、 毘尼日用切要

一卷。卍續藏第一○六册（六五—六九）。清· 寶華山沙門讀體集。

註釋一種

### ①【 毘尼日用切要香乳記】 

二卷。卍續藏第一○六册（六九—一一九）。清· 昭慶沙門書玉記。

## 一五一、 沙門日用

二卷。卍續藏第一○六册（一二○—一三二）。清· 廣州沙門弘贊編。

文分二篇：上篇持誦門—大同毘尼日用。下篇資具門—明衣鉢名相等。

## 一五二、 經律戒相布薩軌儀

一卷。卍續藏第一○七册（一七七—一九五）。明· 沙門如馨纂要。

五戒相、八戒相（第三不邪婬，誤。應作“不婬欲”）、沙彌、比丘、尼戒相。

審戒儀式、清涼國師十事自勵、六祖（慧能）緣起外紀、五種色衣著、依律造衣法、比丘三時課誦儀、沐浴偈咒、傳錫杖儀、受食五觀（以下偈咒，大同毘尼日用）。

三聚浄戒、三種羯磨—此下明諸法名相，從四法起，至二十五護戒神。

後録善見律有關戒律諸問答，計三十二條。

## 一五三、 律苑事規

十卷。卍續藏第一○六册（一—五二）。元· 沙門省悟編述。

結界、落髮、受五戒、布薩、安居等儀。祝聖等儀。請住持、執事等。類似百丈清規。

## 一五四、 皈戒要集

三卷。卍續藏第一○七册（六三—八二）。清· 鼎湖沙門弘贊輯。

受三皈、五戒、八戒法。

## 一五五、 八關齋法

一卷。卍續藏第一○七册（八二—八七）清· 鼎湖沙門弘贊輯。

## 一五六、 受五戒法

一卷。宋· 慈雲遵式大師撰。見金園集卷上——卍續藏第一○一册（一一二）。

## 一五七、 南山律在家備覽略篇

一厚册。民國· 弘一大師編録。大藏經會版。

依南山律，摭挈其在家居士所應學者，輯爲一部。分爲四篇：

㈠ 宗體篇：分爲戒法、戒體、戒行、戒相四門。

㈡ 持犯篇：分持犯總義、持犯别相、二門。

㈢ 懺悔篇：分二：略分化制通局，别明化教二懺。

㈣ 别行篇：分六：敬佛儀相，入寺法式，造像塔寺，瞻視病人，離諸非法，出家宗致。

後附：戒體章名相别考、日中考、周尺考、受十善戒法、南山律祖年譜、靈芝律師年譜。

## 一五八、南山祖師禮讚文

一卷。卍續藏第一三○册（九七—一○一）。

集南山禮讚序：宋· 餘杭沙門元照述。南山祖師禮讚文：宋· 孤山沙門智圓述。南山祖師禮讚文：

宋· 霅川沙門仁岳述。南山祖師禮讚文：宋· 天台沙門允堪述。

右三文，卍續分作三目。實則已經元照律師編爲一部，應作一目。作一目，則元照律師之序，及中間、文後、連繫之文，方有著落，方能連貫耳。

## 一五九、 錢塘靈芝大智律師禮讚文

一卷。卍續藏第一三○册（一○二—一○三）。門人岩香蘭若則安述。

## 一六○、 得依釋序文緣起

一卷。卍續藏第一五○册（九八—九九）。日僧慧堅撰。

古心如馨、三昧寂光、見月讀體、宜潔書玉、四位律師傳。

我佛之道，三學而已矣；惟戒律壽命于道。故南山云：律爲法命，弘則命全；若其不弘，正法斯滅！中國元明以來，典型盡失。萬曆間，古心律師傑出于世……

附：

## 學四分律入門次第 

弘一大師著

先習止持，後習作持。

習止持者：應先熟讀背誦戒本。今宗四分南山一派，宜誦南山删定戒本。並參閲四分律含註戒本，及佛陀耶舍譯四分戒本，懷素集四分戒本。

既已熟讀背誦戒本，應詳閲四分律初分，及第四分中調部毘尼（與四分律戒相表記對閲) ；並參閲重治毘尼事義集要（明清諸師之作，此爲最善。）前十卷；毘尼止持會集，四分戒本如釋。（毘尼珍敬録，及毘尼關要，較前三種稍遜，然亦可參閲。又，浄心誡觀法，教誡新學比丘行護律儀，芝苑遺編，釋門歸敬儀，章服儀，律學發軔，皆可披閲。）

於四分律初分，既已詳細窮研（四分律初分，實爲律學之基礎，故初學者，宜詳細窮研），再閲四分律含註戒本疏行宗記，及四分律行事鈔資持記中卷自篇聚名報篇乃至懺六聚法篇。（今人未嘗窮研本律，即誦疏鈔，故罕有能入門者。冀後之學者，依次修習，毋悕速就。）

既已通比丘律，應略習比丘尼律。宜閲四分律第二分一至九，毘尼事義集要卷十六、十七，四分律行事鈔資持記下卷尼衆别行編。

既已習止持竟，應習作持：

習作持者，應先熟讀南山隨機羯磨；並參閲懷素集四分僧羯磨。

既已熟讀羯磨，應詳閲四分律第二分十已下，迄於終卷。（閲時，宜節要記録，既便記憶，亦可備異日檢查。）並補閲毘尼事義集要中，已前所未閲者。

然後再閲隨機羯磨疏濟緣記，及四分律行事鈔資持記已前所未閲者。

像季已來，律宗寖衰；羯磨結界，罕有行者！真修之士，不須求待他人，宜自密修勝行。余嘗宗根本説一切有部律，集自行抄一卷，以備有部學者承用；若習四分律者，宜準是規式，别集四分律自行抄，依之行持，檢尋良便。

已上略述學律入門次第竟，若更欲廣研他部者，應先閲僧祇、五分、十誦律，及諸律論。（閲南山撰述者，凡引諸律及律論處，亦宜隨時檢閲原文；以南山引文，頗多删略，文義不顯；須檢原文，乃可明了。）後再詳閲義浄三藏所譯根本説一切有部律（義浄三藏，留學印度二十餘年，專攻此部；歸國已來，譯傳此部律文，凡二十部，二百餘卷，精碻詳明，世稱新律。靈芝於此部律文未嘗詳研，故疑其與十誦同；實則開遮輕重與彼大異。學者幸虚懷研求，毋執固見。），並詳閲南海寄歸内法傳。

若有餘力，再博涉續藏經中律部諸作。懷素、允堪二師、雖與南山、靈芝異其軌轍，然實各有所長，學者宜悉詳覽焉。

## 學根本説一切有部律入門次第 

民國· 弘一大師撰

學有部律者，與學四分十誦等異：彼則章鈔繁雜，條理紛糅；斯乃專宗律文，唯依自部。故義浄三藏云：“出家之侣，各依部執”。又云：“且神州持律，諸部互牵，而講説撰録之家，遂乃章鈔繁雜，故使覆一簣而情息，聽一席而心退。上流之伍，蒼髭乃成；中下之徒，白首寧就？律本自然落漠，讀疏遂至終身。又，凡是製作之家，意在令人易解，豈得故爲密語，而更作解嘲？譬乎水溢平川，決入深井；有懷飲息，濟命無由。準驗律文，則不如此：論斷輕重，但用數行；説罪方便，無煩半日”。今承是義，略述入門次第。中人之資，依斯修習，二年可訖。以視他部難易遲迅，較然大殊矣！

余初學律，緜涉數載，忘前失後，難卒檢究，爾後，撮要編録，乃獲領悟，貫其條理。編録之法，誠學律者之扃鐍矣。今述次第，即依是法，綜通始末，以貽來葉，知所歸趣焉。（若有他人已編就者，先不宜披閲。必須自費一番心力，别爲編録，乃能獲其實益也。）

應先熟讀背誦苾芻戒經，並參閲律攝。（初閲律攝，未能一一了解；於其不解者，略之。）

次閲苾芻毘奈耶五十卷，尼毘奈耶二十卷，並撮要編録。（參考靈峯閲藏知津挈録經文大綱之法；及余所編四分律比丘戒相表記。）

次閲破僧事二十卷，藥事十八卷，出家事四卷，安居事一卷，隨意事一卷，皮革事二卷，羯恥那衣事一卷，雜事四十卷，尼陀那五卷，目得迦五卷，並撮要編録。是中、雜事，尼陀那，目得迦，宜别分類，編定目次，以便檢尋。

次閲百一羯磨十卷，撮要編録。别依攝頌編略註本。

次閲南海寄歸内法傳四卷，擇其關於律學者，撮要編録。並閲護命放生軌儀法一卷，受用三水要行法一卷，説罪要行法一卷。

次編毘奈耶頌略註。
次編律攝表記。（律攝原文有繁衍者，應加删削；若太簡略，未易明了者，參考他書增補。）並編芯芻戒經含註本。

元拔合思巴集：出家授近圓羯磨儀範一卷，苾芻習學略法一卷，併屬此部，亦宜參閲。

扶桑學者編佛學大辭典中，律宗名義頗爲詳備，應别請覓，以供檢尋。

昔義浄三藏法師，學於西域二十五年，該通三藏，而偏精律部，翻出有部律文十九部，百九十八卷；又别撰内法傳等四部七卷，譯綴之暇，曲授學徒，凡所行事，皆尚急護，漉囊、滌穢，特異常倫，學侣傳行，遍於京洛。泥洹而後，斯宗遂衰。妙典無傳，琅函久錮，不其惜歟！

余以夙幸，嘗預鑽仰，憂其墜失，矢願弘布，既集犯相摘記一卷，自行抄一卷，並述斯文，録於卷末，冀初心者，始涉有津。敢以闇短，光顯法門。振其絶緒，當復俟諸後賢矣！

## 根本説一切有部毘奈耶犯相摘記 

一卷。

【凡例】 律文繁博，今簡其常應習誦省察者，别録一卷，以便檢尋。而所録者，專宗律攝；間兼本律。以持犯戒相爲主；釋義之言，亦小存録。編末附録南海寄歸内法傳數節，至爲切要。

目録：四波羅市迦法、十三僧伽伐尸沙法、二不定法、三十泥薩祇波逸底迦法、九十波逸底迦法、四波羅底提舍尼法、衆學法、七滅諍法，附録。

## 根本説一切有部毘奈耶自行抄 

一卷。

【凡例】 律制：有四清浄苾芻共住，同學、同見，即可羯磨結界，行衆僧事。若勝緣不具，僧事莫辦者，亦應隨分隨力，依律行持。毋待他人，獨修勝行。是編之作，意在於斯。

宗根本有部羯磨之文，集心念，對首法十數篇。

文有五章：一、 懺罪法，二、 褒灑陀法，三、 安居法，四、 隨意法，五、 衣藥受浄法。附鉢及金銀法。末附食罷發願法。