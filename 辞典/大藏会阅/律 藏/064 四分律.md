# 小 乘 律 凡 例

一、 根本律藏，於佛滅後，第一次結集時，優波離尊者，於一夏九旬之間，八十番誦出，是謂“八十誦律”。佛滅後百年内，師資傳承，法無異味。

二、 佛滅百年後，分上座、大衆二部。而律之分部，有二説：舊律家，依大集經説，律分五部：

- 一、曇無德部，即四分律；
- 二、 薩婆多部，即十誦律；
- 三、 迦葉遺部，此土但傳戒本，即解脱戒經，廣律未傳；
- 四、 彌沙塞部，即五分律；
- 五、 婆粗富羅部，此土未傳。

僧祇律，是根本部中之上座部律，不在五部之内。惟道宣律師拾毘尼義鈔所引“三藏口傳”，及舍利弗問經，則無婆粗富羅部，而以僧祇律足五部。新律家説律之分部，如南海寄歸内法傳中説。

三、 律藏中，廣律有四——四分、僧祇、五分、十誦；律論有五——薩婆多論，摩得勒伽論，善見論，毘尼母論，明了論。是謂四律五論。

四、 四部廣律，十誦先譯；次則四分、僧祇；五分譯於劉宋之時。至於弘傳：江南嶺表，十誦先盛；關中諸處，多承僧祇。四分雖譯於姚秦，而至元魏孝文時，法聰律師乃始弘揚；五傳至智首律師，首師傳南山，至南山道宣律師，四分一宗，乃大盛焉。

五、 四部律中，各有廣律、戒本、羯磨。四分，先閲廣律，戒本及羯磨，於註疏前閲之。

六、 四律五論之後，閲一切有部律。而護命放生法等，是屬有部律之著作，故列律攝之後。

七、 南海寄歸内法傳，大藏收入事彙部。此書闡明律中行法，且屬有部，故亦附於有部律之後。

八、 大部律典閲完之後，次閲出家相品等小部或支流等律典。

九、 律疏中，分作兩段：一、 唐宋諸律疏，二、 元明以後諸律疏，各有戒疏，羯磨疏、止作合明或釋廣律，如次閲之。以元明以後，唐宋古疏多已散失，南山諸疏，藏中僅有隨機羯磨一部。所以明清諸律疏，以未見南山疏故，或有未合南山之處——如作持續釋之釋隨機羯磨。以故，宜先徧閲唐宋古疏，然後及於明清諸註也。

十、 南山諸律疏，民國初年，方從扶桑請囘，弘一律師悉心研究，著有“四分律比丘戒相表”，今雖將此書列於明清戒疏之後，但其書中，多引南山諸疏，未可與明清諸戒疏齊觀也。弘一律師有關律學著作，除戒相表外，尚有三十多種，於中，屬於南山律者，過半；屬於菩薩戒者，有六種。今編於大乘律之後。若研習南山戒、業、事鈔等疏，當隨時查對研習。又，此中，屬於有部律者，亦有數種，弘一大師原擬弘揚有部律，故於有部頗下功夫，著有“自行抄”、“犯相摘記”、“質疑編”等。兹將弘公所著之“學有部律入門次第”及“學四分律入門次第”，附於律宗諸著述之後。

十一、 諸宗部中律宗著述，於律疏後閲之。若“受戒儀”等，有涉及菩薩戒者，如“三壇傳戒正範”之類，則列於大乘律藏之後。

十二、 經律論字數，嘗據頻伽藏數過，乃列出大數於各書卷數之下；若三藏註疏及密藏、雜藏，不克一一數之，乃標出版本之頁數起止，亦可略知其字數，如大正藏一面約有一千三百餘字，卍續藏一頁有一千四百多字，附此説明。

十三、 在家居士可閲比丘戒法否？關於此事，古有二説：一、 不可閲讀；近代弘律者，多依此説。二、可以閲覽；如靈芝資持記云：“問：私習秉唱，未具忽聞；及未受前，曾披經律，因讀羯磨，了知其義，成障戒否？答：準諸律文，並論僧中正作，詐竊成障。安有讀文而成障戒？古來高僧，多有在俗先披大藏；今時信士，多亦如之。若皆障戒，無乃太急！”據此，則閲讀無妨。唯不許參加大僧誦戒等作法耳。

# 小 乘 律

## 一、 四分律

六十卷，五十九萬餘字。大藏第二十二册（五六七—一○一四）。姚秦· 罽賓三藏佛陀耶舍（覺名）共竺佛念等譯。

耶舍先誦曇無德律，司隸校尉姚爽，請令出之，姚主興，疑其遺謬，乃試耶舍，令誦羌籍、 藥方各四十餘紙，三日，乃執文覆之，不誤一字，衆服其强記。即以姚秦弘始十年戊申（四○九），譯四分律，並長阿含等經，至十五年癸丑方訖。涼州沙門竺佛念，譯爲秦言（開元録四）。

四分律者，五部中，曇無德部之律藏也。曇無德（此云：法藏，或法正、法護）尊者，於上座部之律藏中契同己見者，采集成文；隨説所止，而爲一分；四度完成，故稱四分。蓋四分之名，非依義而判段章；乃四度結集之，分爲四夾，故名四分。

【初 分】 有二十一卷（一—二一），明比丘戒。

【二 分】 有十五卷（二二—三六），明比丘尼戒；及二十犍度（法聚）中受戒犍度第一，説戒犍度第二。

【三 分】 有十三卷（三七—四九），明二十犍度中安居犍度第三，至法犍第十八——共十六犍度。

【四 分】 有十一卷（五○—六○），明二十犍度中房舍犍度第十九及雜犍度第二十。五百結集，七百結集，調部，毘尼增一。

四分律序——不明作者。

#### 【卷一】

偈頌——有四十六頌半。五言偈。

佛與五百比丘遊蘇羅婆國，至毘蘭若，宿那鄰羅濱洲曼陀羅樹下。毘蘭若婆羅門，請佛及僧三月安居，却不供養。時有波離國販馬人，驅五百匹馬，住毘蘭若，日施比丘馬麥五升，供佛一斗。大目連請以神通到北洲取食，佛不許往。

舍利弗於閑静處作是念：何者等正覺修梵行正法久住，何者不久住？即以問佛。佛言：隨葉佛、拘那含牟尼佛，不結戒，不説戒故，法不久住；毘婆尸佛、式佛、拘留孫佛、迦葉佛，廣爲諸弟子説法，亦結戒，亦説戒故，正法久住。舍利弗即請佛與諸比丘結戒、説戒。佛止之，以比丘中，未有犯有漏法故。

### 四波羅夷法

#### 婬戒第一 

緣起：佛在毘舍離，時迦蘭陀村須提那子，饒財多寶，持信出家。時世穀貴，乞食難得，須提那子，將諸比丘詣迦蘭陀村乞食；母聞子歸，勸令捨道還家，再三不允，乃令與婦安子，使種不斷，便與故二（在家時妻）共行不浄。時須提那行不浄已，常懷憂愁；同學問知，白佛；世尊集諸比丘，訶須提那，與諸比丘結戒，集十句義：㈠ 攝取於僧，㈡ 令僧歡喜，㈢ 令僧安樂，㈣ 令未信者信，㈤ 已信者令增長，㈥ 難調者令調順，㈦ 慚愧者得安樂，㈧ 斷現在有漏，㈨ 斷未來有漏，一○ 正法得久住。

時有跋闍子比丘，愁憂，不樂浄行，即還家，與故二行不浄行。諸比丘白佛，佛言：汝痴人！犯波羅夷，不共住。若比丘，不樂浄行，聽捨戒還家。若復欲出家修浄行，應度令出家受大戒。乃更加“不捨戒，戒羸，不自悔”之言。

復有一乞食比丘，依林中住，與雌獼猴共行不浄，按行比丘見而責之，彼謂佛戒不制畜生。諸比丘白佛，佛訶責已，乃更制“乃至共畜生”，犯波羅夷。

次釋戒相。次明犯相重輕及不犯相。

#### 盜戒第二 

佛遊羅閲城，耆闍崛山中。時、城中有陶師子比丘，名檀尼迦，在閒静處，住一草屋，入村乞食，取薪人破屋持歸；乃和泥作全成瓦屋，取柴薪牛屎燒之，屋成，色赤如火。佛制：“不得作赤色全成瓦屋”，令諸比丘打破。檀尼迦乃誑摩竭國守材人，取瓶沙王所留要材；大臣白王，王念：不應以少材斷出家人命。訶責已，放去。諸臣不平，諸人譏嫌。少欲比丘，以此事白佛。摩竭國法：若盜取五錢，若直五錢物，應死。佛據此結戒：盜五錢或直五錢物，犯波羅夷。

#### 【卷二】

#### 殺戒第三 

佛遊毘舍離獼猴江邊講堂中，説不浄觀，讚歎修不浄觀。比丘習不浄觀，厭患身命，求刀欲自殺。時有比丘，名勿力伽難提，手執利刀，入婆裘園，有一比丘語言：“大德！斷我命來，我以衣鉢與汝。”便以刀斷其命。詣江洗刀，尋生悔心；天魔立水勸讚，悔心即滅。復入園中，殺諸比丘，至六十人；園中死屍狼藉，居士驚怪譏嫌。佛觀衆減少，知而故問，阿難具白上事，佛乃集衆，爲説阿那般那三昧（即十六特勝），而結此戒。

#### 大妄語戒第四 

佛遊毘舍離獼猴江邊。時世穀貴，乞食難得。婆裘河邊，有諸比丘，向居士自説得上人法：是阿羅漢，得禪，得神通，知他心。諸居士信樂供養，不爲飲食所苦。安居既竟，往見世尊；世尊慰問及此，乃具白上事。佛言：汝等愚人，有實，尚不應向人説，況復無實？世有二賊：一者、實非浄行，自稱浄行；二者，爲口腹故，不真實，非己有，在大衆中故作妄語，自稱得上人法。是中，爲口腹者，最上大賊！以盜受人飲食故。乃結此戒。後開增上慢不犯。

### 十三僧殘法

#### 故弄陰失精戒第一 

迦留陀夷欲意熾盛，顔色憔悴，身體損瘦；異時，隨念憶想，弄失不浄；諸根悦豫，顔色光澤。親友比丘問知其故，白佛，結戒。

有一比丘亂意睡眠，夢中失精，疑犯此戒。佛言：不犯。然，亂意睡眠有五過失：惡夢，諸天不護，心不入法，不思惟明相，於夢中失精。

#### 觸女人戒第二 

迦留陀夷因佛制戒——不得故弄陰失精，便伺婦女至房，捫摸、鳴口，樂者，笑其所作，不樂者，瞋恚罵詈，語諸比丘，比丘白佛，結戒。

#### 【卷三】

#### 與女人粗語戒第三 

迦留陀夷以欲心向女人説粗惡語（謂説婬欲事），故制。

#### 向女人歎身索供戒第四 

迦留陀夷向女人自歎身言：我是學中第一，我是梵行持戒修善法人，汝可持婬欲供養我。故制。

#### 媒嫁戒第五 

佛在鷲峯。迦羅比丘善知俗法，與俗人作媒嫁事，招俗譏嫌，故制。

#### 無主、僧不處分、作過量房戒第六 

佛在羅閲祇，聽作私房舍。時有曠野國比丘，私作大房，功力繁多，常行求索，居士畏避；有一比丘，欲起房舍，自斫樹，樹神白佛；時大迦葉乞食曠野城中，居士遥避；尊者問知其故，白佛，因制此戒。

佛言：往昔有一螺髻梵志，居恒水邊，爲龍所惱，教令向龍索珠，龍不復出。佛説偈曰：

&nbsp;&nbsp;&nbsp;&nbsp;多求人不愛 &nbsp;&nbsp;&nbsp;&nbsp;過求致怨憎

&nbsp;&nbsp;&nbsp;&nbsp;梵志求龍珠 &nbsp;&nbsp;&nbsp;&nbsp;便不復相見

有諸比丘於林中住，夜半爲鳥所擾，佛教令乞鳥之兩翅，鳥即遠去，更不復出。

賴吒婆羅出家爲道，乃至父母，終不乞求。其父問之，賴吒爲父説偈云：

&nbsp;&nbsp;&nbsp;&nbsp;多求人不愛 &nbsp;&nbsp;&nbsp;&nbsp;不得懷怨憎

&nbsp;&nbsp;&nbsp;&nbsp;是故我不乞 &nbsp;&nbsp;&nbsp;&nbsp;恐生增減故

#### 有主、僧不處分、作房戒第七 

佛在拘睒彌國瞿師羅園。優填王與闡陀尊者親善，任作大房；闡陀作房，而伐神樹；居士譏嫌，故制。

#### 【卷四】

#### 無根謗戒第八 

佛在耆闍崛山，尊者沓婆摩羅子，分僧臥具，差次受請。有慈地比丘來，隨次得惡房臥具，便生瞋恚；明日差僧受請，檀越聞是慈地比丘，便於門外敷弊坐具，施設惡食，慈地倍瞋。乃倩其妹——慈比丘尼，誣沓婆尊者相犯。世尊審問知實，告諸比丘：有二種人，一向入地獄：一、 若非梵行，自稱梵行；二、 若真梵行，以無根非梵行謗之。（根者：見根、聞根、疑根。疑有二：從見生，從聞生。）因制此戒。

#### 假根謗戒第九 

慈地比丘從耆山下，因見羊行婬，便以羝羊比沓婆，母羊比慈尼。語諸比丘：我今親見，非前無根。比丘審實，白佛，制戒。

#### 破僧諱諫戒第十 

提婆達教人害佛，惡名流布，利養斷絶，便别衆食，爲佛訶責，因即破僧；佛令僧作訶諫羯磨，三諫不捨，故制。

#### 【卷五】

#### 助破僧諱諫戒第十一 

提婆達伴黨語諸比丘：莫訶諫提婆達。諸比丘白佛，佛令僧作訶諫羯磨，三諫不捨，故制。

#### 汙家擯謗違僧諫戒第十二 

佛在舍衞。連聚落有二比丘：一名阿濕婆，二名富那婆娑。汙他家，行惡行。佛遣舍利弗、目犍連往作擯羯磨，彼反謗舍利目連，佛令僧作訶諫，三諫不捨，故制。

汙家有四：

- ㈠ 依家汙家，謂：從一家得物，與一家。所得物處，聞之不喜；所與物處，思當報恩。
- ㈡ 依利養汙家：若比丘，如法得利，乃至鉢中之餘，或與一居士，不與一居士；得者念報，無者不喜。
- ㈢ 依親友汙家：若比丘，依王，若大臣，或爲一居士，不爲一居士；所爲者，思當報，其爲我者，我當供養；不爲我者，我不供養。
- ㈣ 依僧伽藍汙家：若比丘，取僧華果，與一居士，不與一居士；乃至不與我者我不供養。

行惡行者：自種華樹，教人種華樹；灌溉、摘華，乃至歌舞倡伎，彈鼓、吹貝、受僱、戲笑等。惡性拒僧違諫戒第十三 尊者闡陀，惡性，不受人語，佛令僧作訶諫羯磨，三諫不捨，故制。

### 二不定法

屏處不定 迦留陀夷與親友婦齋優婆私，互相繫意，於乞食時，往至其家，共一床坐，説非法語；毘舍佉母聞聲、闚見，白佛，故制。

露處不定 緣起同前，唯露處爲異。

#### 【卷六】

### 三十捨隨法

#### 長衣過限戒第一 

佛在舍衞。佛聽比丘畜三衣，不得長。六羣比丘畜長衣，或早起衣，或中時衣，或晡時衣，故制。

阿難得一糞掃衣，欲奉大迦葉，迦葉不在，阿難白佛，佛問：迦葉何時當還？答言：却後十日。乃聽畜長衣十日，不得過。

#### 離衣宿戒第二 

六羣比丘往遊人間，持衣付囑親友比丘，數數晒之；諸比丘問知其故，白佛，結戒。

有一比丘患乾痟病，以事欲遊人間，糞掃僧伽梨重，不堪持行，同伴爲白佛，佛聽僧與病比丘作不失衣羯磨。

#### 月望衣戒第三 

有比丘，僧伽梨弊壞，十日中不能辦，恐犯前戒，同伴白佛，因聽畜長衣乃至滿足。六羣取同衣不足者，寄親友比丘已，人間遊行，故制。（月望者：月，即開之時限；望，謂希其滿足。】

#### 取非親尼衣戒第四 

有一比丘著弊納僧伽梨，蓮華色比丘尼見之，發慈愍心，即以所著貴價衣易之。以後著此弊衣見佛，佛言：“不應如是，聽汝畜持五衣完堅者，餘衣隨意與人。何以故？婦人著上衣服，猶尚不好，何況弊衣？”因制此戒。後開從親里尼取衣，佛言：“若是親里，籌量知有無，可取不可取，故聽。”又、祇桓中，二部僧得施衣共分，比丘誤得尼衣，尼誤得比丘衣，乃開貿易。

#### 使非親尼浣衣戒第五 

迦留陀夷與偷蘭難陀尼共坐相視，失不浄，汙安陀會，尼爲洗之，故制。後開親里不犯。

#### 【卷七】

#### 從非親俗人乞衣戒第六 

跋難陀爲人説法，俗人聞法，思欲供養，跋難陀即索其身上所著衣，俗人譏嫌，故制。後開從親里乞。又開被奪衣、失衣、燒衣、漂衣時，得向非親乞。

#### 過分取衣戒第七 

衆比丘遇賊，失衣，來到祇桓，有優婆塞多持好衣，隨諸比丘意取，比丘自有三衣，不取，六羣言：何不取與我等？諸比丘遂取與之，故制。

#### 勸增衣價戒第八 

有一比丘入舍衞城乞食，聞有居士夫婦共議辦跋難陀衣價，乃報知跋難陀，跋難陀問知其家，往勸令廣大新好堅緻，居士譏嫌，故制。後開自恣請。

#### 勸二家合辦衣戒第九 

二居士夫婦各議爲跋難陀買衣，跋難陀聞知，勸令合辦大衣，招譏故制。

#### 索衣過限戒第十 

羅閲城一大臣，遣使持衣價與跋難陀，跋難陀將此使入城，持衣價與親舊長者掌之。異時，大臣問使人言：跋難陀著不？報言：不著。即更遣使索還衣價。跋難陀乃疾至長者家索衣，時城中諸長者集會，先有制：不至者，罰錢五百。長者報言：大德！小待，我赴會還。跋難陀不允。長者作衣竟，會坐已罷，輸錢五百。即與居士共相譏嫌，故制。（越三語六默，乃名過限。）

#### 蠶綿臥具戒第十一 

六羣作新野蠶綿臥具，至養蠶家索綿，養蠶家言：待蠶熟時。六羣在邊住待，看彼暴繭，蠶蛹作聲。居士譏其無慈，故制。

#### 黑羊毛作臥具戒第十二 

毘舍離諸梨車子，多行邪婬，以純黑羊毛作，被體夜行，使人不見。六羣效而作之。梨車語言：“我等爲婬欲故；汝等作此，何所爲耶？”比丘白佛，因制此戒。

#### 【卷八】

#### 不雜色作臥具戒第十三 

六羣以純白毛作臥具，居士譏嫌云：似王、大臣。故制。

#### 減六年作臥具戒第十四 

六羣嫌臥具或重、或輕、或薄、或厚，不捨故舊，更作新者，藏積衆多，故制。後以病比丘緣，聽僧與彼作羯磨，作新臥具。

#### 不貼坐具戒第十五 

佛在給孤獨園，遣人請食。諸佛常法，諸比丘受請後，徧行諸房，見故舊坐具處處狼藉，乃令比丘：作新坐具，當取故者縱廣一磔手，帖新者上，爲壞色故。六羣不依佛誨，故制。

#### 持羊毛遠行戒第十六 

跋難陀道路行，多得羊毛，貫杖頭，擔之，在道而行，居士嫌責爲販賣羊毛，故制。

#### 使非親尼染羊毛戒第十七 

六羣使大愛道比丘尼浣染羊毛，染色汙手，往見世尊，世尊問知其故，訶責六羣，因制此戒。後開使親里尼不犯。

#### 蓄錢寶戒第十八 

佛在羅閲城。大臣爲跋難陀留食分，其子饑，以五錢易食；跋難陀取錢寄市上，招譏，故制。

佛言：沙門有四患：不捨飲酒，不捨婬欲，不捨手持金銀，不捨邪命自活。是四大患，如日月之四患：修羅、煙、雲、塵霧；致不明、不浄、不能有所照，亦無威神。

#### 貿寶戒第十九 

跋難陀往市肆上，以錢易錢持去，居士譏嫌爲“善能買賣”，故制。

#### 販賣戒第二十 

佛在舍衞，跋難陀往無住處村，持生薑易食而去。舍利弗乞食至賣飯家，彼即索價。跋難陀與外道貿衣，彼悔而不還，因制此戒。

#### 【卷九】

#### 蓄長鉢過限戒第二十一 

六羣蓄鉢，好者持，不好者置；居士詣房觀看，譏如陶師賣瓦肆，故制。阿難得蘇摩國貴價鉢，欲奉大迦葉，迦葉不在，須十日當還，乃開十日。

#### 乞鉢戒第二十二 

跋難陀鉢破，向諸居士求鉢；破一鉢，得多鉢，居士譏爲“不知慚愧，多求無厭”，故制。

#### 自乞縷使非親織師織衣戒第二十三 

跋難陀欲縫僧伽梨，處處求線，乞得線多，遂使織師織衣，自作繀，自看織，居士譏嫌，故制。

#### 勸織師增衣縷戒第二十四 

舍衞城有一居士，出好線令織師織衣給跋難陀，跋難陀聞知，即令織廣大堅緻；線少，即往居士家更乞線；價少，即更許與價，居士嫌責，故制。

#### 與衣瞋奪戒第二十五 

跋難陀欲與難陀弟子共行人間，先與衣；後不隨彼意，便瞋奪之，故制。

#### 【卷十】

#### 七日藥過限戒第二十六 

諸比丘秋月風病，形體枯燥，又生惡瘡，佛聽服五種藥：酥、油、生酥、蜜、石蜜。畢陵伽婆蹉，在羅閲城，多有所識，亦多徒衆，大得酥油等，諸弟子積聚藏擧，處處流漫，居士譏爲“不知止足，如王庫藏”，故制。（殘藥得留七日，過則爲犯，故名七日藥）

#### 過前求雨衣過前用戒第二十七 

佛在祇園。毘舍佉母請佛及僧，時天大雨，佛勅比丘於雨中浴，婢來白時到，遥見比丘皆裸形浴，疑是外道，還白主母。佛既受供，毘舍佉母請許八願：願與客比丘食，遠行比丘食，病比丘食，病比丘藥，瞻病人食，食粥，比丘雨浴衣，尼雨浴衣。佛皆聽許。六羣即於一切時求雨浴衣，故制。（三月十六日，應求雨浴衣，四月一日應用——天竺以夏季爲雨期故。過此之前，求、用、皆犯。）

#### 過前受急施衣過後蓄戒第二十八 

佛在毘蘭若夏安居竟，婆羅門設供施衣，佛聽比丘受夏衣。六羣即一切時常乞衣，安居未竟，亦乞衣，亦受。又、跋難陀在一處安居竟，聞異處大得衣，乃處處分得衣分，持入祇桓。少欲比丘白佛，佛訶責之。時二大臣奉王命出征，欲爲僧設食施衣，諸比丘不敢受，佛因此聽受急施衣，而制此戒。（自恣前，十日内，得受急施衣，過前則犯。自恣後，受迦絺那衣，得蓄五月；不受迦絺那衣，得蓄一月；過後則犯。故云：過前受，過後蓄。）

#### 有難蘭若離衣戒第二十九 

佛在舍衞國。諸比丘安居竟，後迦提一月滿在阿蘭若處住，多有賊難，劫奪衣物；以是因緣，佛聽比丘留一一衣置舍内。六羣即留衣舍内，囑親友比丘已，人間遊行，故制。

#### 僧物入己戒第三十 

舍衞國有一居士，恒好惠施，欲飯佛僧，兼施好衣，跋難陀言：“施僧者多，汝今食可施僧，衣可施我。”居士聽之。以後見僧威儀具足，悔不施衣。比丘白佛，制戒。