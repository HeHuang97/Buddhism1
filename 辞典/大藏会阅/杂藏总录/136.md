## 四○七、 侣巖荷禪師語録

七卷。中藏第二輯線裝第一五五册。侍者成純記録。

住湖州烏山龍泉菴，住苕城師子林，住安吉州龍山東禪寺，室中擧古、頌古、垂代、機緣、偈、雜著、佛事。—師得法於天岸昇禪師。缺行實。

## 四○八、 遠菴僼禪師語録

十六卷。中華藏第二輯線裝第一四六册。門人元視等編。

師諱本僼，號遠菴，崑山陸氏子。父早喪。母楊氏，苦志鞠養。志求離俗，母欣然無難色，且誡之曰：出家當求最上乘；若徒因循流輩，無成也。我昔年見天童行履不凡，是汝真出家處。師如命往，時年二十一。爲童子三年，而受具戒。有老宿教以禮大士，遂通曉經義。初參牧雲門。後依弘覺忞公，師爲其法系，追隨十餘年。順治十三年，應楚湘陰神鼎之請，十八年住天童。康熙十三年，忞公殁于紹之興福，遂自瑞巖移住焉。十五年，復歸瑞巖。二十一年（一六八二）四月示寂，世壽六十一。僧臘四十。

住神鼎資聖、太白天童、瑞巖開善、平陽興福、白雲延祥等寺語。

小參、秉拂、普説、擧古、頌古、機緣、法語、偈、像贊、佛事、書啓、雜著、附塔銘。

## 四○九、 一揆禪師語録

十二卷。中華藏第二輯線裝第一四六册。門人成炯等編。

師浙江紹興府會稽縣錢氏子。其先爲吴越國氏之苗裔。崇禎七年甲戌四月廿七日申時生。國遭甲申之亂，師之父，殁於亂世，母因舅接囘。師至大潙，依慧山和尚剃度，時年二十二。得法於遠菴禪師。

法系：密雲悟—弘覺忞—遠菴僼—神鼎揆（師諱元揆）

康熙癸丑住郢州月掌山壽聖寺、住安陸府京山縣永隆寺、康熙辛酉住潭州神鼎資聖寺語。

瑞巖首座秉拂小參、天童西堂秉拂小參、拈頌古、像贊、佛事、機緣、詩偈、書復、行實、塔鉻、法語、雜著。

## 四一○、 子雍如禪師語録（尼）

四卷。中藏第二輯線裝第一五六册。侍者祖圓記録。

師荆門人，祖籍關東，流寓都門甚久。姓周。父母年逾半百，尚無子息，祈大士而生師。幼時不苟言笑，稍長便有脱塵之志。年及笄，父母迫之于歸。素性貞潔，不貪嗜欲，不戀富貴。立願長齋繡佛，奮志脱白。禮補仁和尚爲師。從此參究二十餘載，後受古律和尚印證，出住永安、洪恩二寺。

深雪永濳叟序：康熙己卯春，永壽尼、子雍成如禪師造山參禮。其師承古律範兄嗣也。

跋：今子雍法侄説法，具從胸襟中無意味處流出，令人横吞豎嚼，實爲醍醐，實爲毒藥。單提向上這一著，不可以智知，不可以識識。倘或尼總再來，也即傍觀有分。住廣東南雄興雲禪院，傳臨濟正宗三十三世古南下石琳瑀書。

法系：木陳忞—遠菴僼—古律範—子雍如

## 四一一、 南宋元明禪林僧寶傳

十五卷。卍續藏第一三七册（三一三—三八四）。清·沙門自融撰。門人性磊補輯。

不論宗系，惟書法化時代，始自建炎丁未（一一二七），至順治丁亥（一六四七），凡五百二十一年。

佛燈珣、真際止、智通深、龍牙才、性空普菴主、竹菴珪、祖奇二首座、此菴元、或菴體、文殊道、宏智覺、真歇了、虎丘隆、應菴華、大慧杲、徑山明、育王裕、道場全、華藏權、道場辨、雪堂行、普菴肅、堂仁、瞎堂遠、濟公、密菴傑、育王堪、華藏民、徑山印、道林淵、白楊順、塗毒策、松源岳、浄慈雲、靈隱善、龍濟鍪、自得暉、北磵澗、無準範、别山智、斷橋倫、徑山冲、天目禮、天童如浄、全一温、慶壽簡、徑山高、鐵牛定、説堂誾、一山萬、高峯妙、中峰本、佛照熙、笑隱訢、無印證、斷崖義、元叟端、石屋珙、虚舟度、孚中信、楚石、愚菴、夢堂、古梅友、千巖長、龍池寧、金璧峯、烏石愚、古鼎銘、天界金、性原明、逆川順、萬峯、虚白旵、海舟慈、福林度、恕中愠、松隱茂、斗峰璋、宗泐、慧曇、海門則、呆菴、楚山琦、龍泉聰、笑巖寶、幻有傳、幻也慧、法舟濟、敬畏空、壽昌經、博山來、湛然澄、密雲悟、磬山修、雪嶠信、吹萬真。

此書：歷遡二十世，至虎丘隆祖，乃至大慧；洞下諸宗，計五十三人。融師門人性磊，補收洞濟兩宗五百年中、大有相關法化者，又四十一人，共成十五卷。康熙甲辰（康熙三年。一六六四）。後敘。

自融禪師，新安程氏子。自作幼頭陀傳。十八脱白，二十圓戒。得法於山翁忞。康熙三十年（一六九一）寂，世壽七十七。

此書志在續慧洪僧寶傳。慧洪之後，本有石室祖琇撰僧寶正續傳（祖琇，真牧賢法嗣），止於南宋初，凡二十八人。顧祖琇之名不甚顯，其所著佛運統紀，爲瑩仲温所譏，今不傳；其所著佛教編年通論，爲佛祖通載所盜襲（詳見四史地、教史中佛祖歷代通載條），釋氏稽古略又誤認爲紫芝祖秀著；其所著僧寶正續傳，今雖傳，然自來罕見，故融書卷一之竹菴珪，卷二之此菴元、文殊道，卷三之大慧杲，卷五之白楊順，皆與正續傳重出，知融師弟撰此傳時，尚未見祖琇之書也。

此書卷末有拾遺一人，曰吹萬廣真，即著「釋教三字經」者，亦大慧之裔，與破山明同時，而早卒。兩雄不並立，破山曾著「佛道聲價」以非之；破山弟子丈雪醉輯錦江禪燈，擯吹萬派於錦江之外。此書吹萬傳贊曰：

> 真師既出世於萬曆之間，我禪門正當肇興之時，至天、崇間，諸方有大名稱者，俱有書問往來，未見一言表出大慧宗系之名，何也？無乃各闡己宗爲急務，未暇輕重之耶！康熙丙寅冬，余爲天童封龕事經四明，過壽昌禪林訪舊，遇師之玄孫統公别菴禪師，始悉真師三代全録，不得不爲之補傳，否則闕典之責，其在余乎！

所謂余者，應爲性磊；然康熙二十五年丙寅，自融尚健在也。統公者，普陀性統，吹萬之孫，康熙三十年撰續燈正統四十卷，附嘉興藏以行，吹萬之名始著。當天童派披靡一時之際，吹萬派乃異軍蒼頭特起，與之並驅中原，平揖不讓，亦宗門豪傑之士矣。自融師弟爲補傳，有以哉！（史籍概論）

## 四一二、 林野奇禪師語録

八卷。中華藏第二輯線裝第一○三册。門人行謐等編。

師諱通奇，號林野。四川重慶府合州人。姓蔡。明萬曆乙未（一五九五）十二月廿六日生。十歲出家。參密雲得悟。順治九年壬辰（一六五二）三月二十九日寂。壽五十八。臘四十一。

爲慈航禪人擧火，擧炬云：慈航今日解纜，切莫前思後算；直須順水張帆，管取長安覿面。慈航上座！還會麽？若然會得，橈棹不施平坦坦；如或未會—攛下炬云：火光觸處難避，滿航渾載絶煙霞。

林野奇法系：

| 林野通奇 | 自閒覺     | 憨予洪暹                     |          |          |
| -------- | ---------- | ---------------------------- | -------- | -------- |
|          | 佛古行聞   | 石璞超質                     |          |          |
|          | 二隱行謐   | 芝巖秀                       |          |          |
|          |            | 梓舟船                       |          |          |
|          | 獨朗行日   |                              |          |          |
|          | 雲峩行喜   | 斌雅鑑                       |          |          |
|          |            | 憨休如乾                     |          |          |
|          |            | 雲兆果性                     |          |          |
|          | 笑堂悦可明 |                              |          |          |
|          | 巖山行遠   | 奇然超智                     | 秀野明林 | 智覃最正 |
|          |            | 古宿尊                       |          |          |
|          | 道安静     | 霽崙超永<br>（編五燈全書）。 |          |          |
|          | 無碍行徹   | 潮音通旭                     |          |          |

## 四一三、 自閒覺禪師語録

八卷。中華藏第二輯線裝第一三一册。門人洪暹編。

師姓余。蜀之重慶合州人。生萬曆庚戌（一六一○）八月七日。八歲，隨父禮本邑馬當山太空爲受業師。乙亥出蜀，首謁天童密老，次參通玄林野奇老和尚，大徹玄旨，遂得法爲嫡嗣。順治十八年辛丑（一六六一）十二月廿七日入寂。壽五十三。臘三十四。嗣法三十三人。

## 四一四、 憨予暹禪師語録

六卷。中華藏第二輯線裝第一三一册，門人法雲、廣學等編。

師蜀之順慶西充王氏子。母夢僧爲取名洪暹而生師。八歲出家。十八，參方。歷參夾山箬庵、牧雲、雪竇奇、報恩琳、靈隱具等諸尊宿。三十五歲，大徹。師於兵荒馬亂，又累患重病中不離本參，終得參透本來，其苦行精神，令人肅然起敬！

法系：林野奇—自閒覺—憨予暹。

## 四一五、 佛古禪師語録

四卷。中華藏第二輯線裝第一四四册。門人超質等編。

師諱行聞，號佛古。西潼川張氏子。明萬曆庚戌年（一六一○）生。崇禎庚午廿一歲，於金陵古林受具戒。癸未夏，參通玄林野奇和尚。甲申受付囑。康熙五年丙午（一六六六）十一月廿三日示寂。壽五十七，臘三十五。嗣法弟子，自石璞超質、智中超沅等，共十六人。
住太倉香林禪院、平湖更溪禪院、千佛、圓寧。

## 四一六、 石璞質禪師語録

二卷。中華藏第二輯線裝第一四四册。門人明嵩等編。

石璞超質禪師，閩中人。得法於佛古禪師。師於康熙壬子，繼香林法席。

## 四一七、 二隱謐禪師語録

十卷。中華藏第二輯線裝第一一一册。門人超巨、超秀等編。

師西蜀古渝昌州人。俗姓金。投本里文筆峯卧佛寺祝髮。久之，以請藏至金陵，因參東塔破山和尚，再參磬山天隱，又參徑山雪嶠，最後上天童參密雲悟。然後上天台蓮華峰住静六年。而悟和尚圓寂於通玄，林野奇和尚繼席，師至通玄爲書記。甲申冬，奇付法與師。……師寂於康熙四年乙巳（一六六五）六月廿八日。壽六十。臘三十二。

## 四一八、 芝巖秀禪師語録

二卷。中華藏第二輯線裝第一一一册。門人明一等編。

師西蜀達州古蒙溪鍾子山人。族姓羅。依蘭華寺長眉老僧出家。三載後，禮五臺，文殊放光。歷參雲峩、牧雲、具德、玉林諸老宿。辛丑，過宜興山，正值二隱和尚上堂，得二隱付囑。

## 四一九、 壇溪梓舟船禪師語録

三卷。中華藏第二輯線裝第一三○册。明法等編。

師四川成都直隸童川州人。俗姓何。己未三月十六日辰時生。庚辰，依白蓮菴映春和尚出家。壬午納戒。編參諸方。後至華亭船子法忍寺見本師二隱和尚，嗣其法。

## 四二○、 天台通玄寺獨朗禪師語録

二卷。中華藏第二輯線裝第一四四册。弟子超心、超香等編。

師名行日，字獨朗。宣城建平許氏子。塔銘：「躋南岳以遨遊，禮恒師而披剃；閩宗受具，戒臘冰霜；太白究心，交馳棒喝，風柯月渚，恒和尚慈悲太煞，箇事日可商量，鳳翥鸞翔，密老人爐鞴森嚴，到此無容擬議。……世壽六十六，僧臘四十三。（同門行徹無碍撰）
師於順治甲午年七月廿一日受請，住天台通玄寺。

像贊中有「天童密師翁贊」，「天童林野奇先老和尚贊」。

## 四二一、 雲峩喜禪師語録

二卷。中華藏第二輯線裝第一○九册。門人智恒等編。

師俗姓陳。成都資陽人。生於萬曆四十一年癸丑正月廿四日子時。七歲入鄉校，智性遲愚，讀不甚解。天啓元年中秋，過溪見深潭一屍被魚唼噉，爛臭不堪，乃念：人既死已，性歸何處？偶動諸行無常之感。一日，館中讀論語，至「朝聞道，夕死可矣」，持問先生：「何如是道？」曰：「日用當行即道。」又問：「一口氣不來，道在何處？」先生躊躇，曰：「命之理微，吾所未知。釋門有見性高人，可往請教，當爲發明。」乃嘆曰：祇此道無聞，縱讀九丘八索、三墳五典，也了生死不得，須學出世法可矣。遂決志出家。於浄居山寶峯寺禮寶山啓尊宿披剃。以夢生緣，號「雲峩」。後於祝家菴參印心和尚有得，侍師至天峯圓戒，時年十九，即崇禎辛未。次參象崖於南山。於内江東坡庵閲藏三載。次到盤龍謁破和尚。又參費隱。……

—此師亦不詳其寂時。以上據其自述行實。據燈全：師嗣林野奇。

## 四二二、 斌雅禪師語録

二卷。中華藏第二輯線裝第一一○册。侍者海岳記。

何傅序云：臨濟一宗，杲日麗天；元明兩季，閒花落地。迨夫天童密尊，乘願再來；直拈白棒，横截洪波，爲一代中興之祖師，開萬世人天之眼目。繼而，天台林翁，力唱玄要，與天童一棒，箭鋒相拄。林翁之後，匡其法，闡其微，風穴雲翁耳。逮夫雲翁之後，析義發秘，大弘風穴之道者，首出斌雅禪師也。師西蜀潼川章氏之裔……初參禹門萬如和尚……次至風穴藏蹤，事雲翁十易寒暑，遂受付囑，嗣接臨濟三十三傳之正宗。……自密尊以往，屈指四世，如師，豈易求之哉？……清康熙庚申夏。

法系：林野奇—雲峩喜—斌雅。

## 四二三、 憨休禪師敲空遺響

十二卷。中華藏第二輯線裝第一四六册。清·如乾説，張恂編閲，繼堯校訂。

憨休老人，主北方禪宗第一拈花之座。……棒頭喝下，另集餘音，名曰敲空遺響。類皆文詞詩翰。（楊序）

碑記、序、傳、行狀、塔銘、辭、賦、祭文、牒、説、跋、疏、引、閒話、啓、尺牘、像讚、偈、詩。

汝州憨休乾禪師，蜀西龍安胡氏子。十九脱白，二十圓戒。徧參諸方，各有省處。後詣少林禮祖，過風穴，參雲峩喜，機緣相契，乃授記莂。開法涇陽興福，長安興善，復繼席風穴。（五燈全書）

## 四二四、 佛祖正傳古今捷録

一卷。中華藏第二輯線裝第一四六册。清·果性集。

傳燈止於宋之密庵咸傑，元明迄今，十七八傳，尚未聞其名號，況氏族朝代之出處乎？因閲藏典，以天童老人曹溪源流，兼輯少林六世，仍采正傳事蹟朝代僧臘諡賜法嗣，目曰：古今正傳捷録。

初祖菩提達摩至六祖慧能大師，第一世南嶽讓至第十八世密庵咸傑，第十九世破庵祖先—無準師範—雪巖祖欽—高峯原妙—中峯明本—千巖元長—萬峯時蔚—寶藏普持—東明慧日—海舟普慈—寶峰明瑄—天奇本瑞—絶學聞聰—笑巖德寶—幻有正傳—天童密雲—林野通奇—風穴雲峩爲第三十六世。

以上臨濟。餘四宗略附法系而已。後附拈頌。

—據燈全，果性嗣雲峩喜。

## 四二五、 笑堂和尚語録

一卷。中華藏第二輯線裝第一一○册。侍者超源、慧復記録，門人超晙等編。

師武塘居氏子。廿七歲，夢遊天台，遂有出塵之念，乃茹素，先禮蓮輝爲師。三十一，直往天目東山，投西蜀徧知師剃度。又一年，昧和尚雲間超果開戒，即詣圓具。初參天童密師翁，次依林野老人，遂嗣其法。

己丑仲春受囑，庚寅應平湖請，乙未付囑超晙，丙申九秋四日適五旬初度，皆不詳其年號。丁酉述行實。

餘杭廣化笑堂悦可明禪師，嗣林野奇（燈全七九）。

## 四二六、 奇然智禪師語録

二卷。中華藏第二輯線裝第一四三册。門人明林、明燦等編。

師諱超智，號奇然，四川成都崇慶州人。俗姓胡。萬曆庚戌年正月十七日生。九歲祝髮於灌縣中峯寺，服勤十年。二十，朝峩眉，禮自省和尚受具足戒。戊寅行脚。得法於香嚴巖山遠和尚。康熙甲寅二月三日示寂。壽六十五。臘四十四。

順治丁酉，住襄陽府百丈山黄龍寺。

## 四二七、 秀野林禪師語録

三卷。中藏第二輯線裝第一四三册。門人最正等編。

師西蜀成都人。姓周，萬曆四十二年甲寅七月九日生。出家後，得法於奇然智禪師。

順治丁酉，住湖廣安陸府西來禪寺。

上堂、小參、示衆、普説、法語、拈頌、機緣、書復、像讚、聯芳、法派、雜著、佛事、行由。

## 四二八、 智覃正禪師語録

一卷。中藏第二輯線裝第一四三册。門人尚能、尚瑩等編。

師名最正，原居西來寺首座，爲秀野法子。康熙庚申歲，受請繼席。

上堂、小參、示衆、法語、像讚、拈古、偈頌、雜著。

法系：

| 林野奇 | 香嚴巖山遠 | 奇然智 | 秀野林 | 智覃正 |
| ------ | ---------- | ------ | ------ | ------ |
|        |            | 古宿尊 |        |        |



## 四二九、 古宿尊禪師語録

六卷。中華藏第二輯線裝第一四六册。門人明圓編。

師西蜀成都人。姓胡。生於崇禎二年己巳六月一日。甲乙之變，家屬盡亡於非命，唯師獲生，遂奔西山，與充淵隱士同居。十九，禮唐安惟心静主薙染，即受具戒。得法於香嚴巖山遠翁。

序云：古宿和尚，爲巖山和尚法嗣，派啓密雲，再傳林野，至師而法道大昌。

住鄧州丹霞寺、襄州洞山寺、河東靈巖寺、上黨佛掌院、高平聖泉寺、太原白雲寺語。

機緣、聯芳、拈古、頌古、佛事、書問、歌疏、像讚、雜偈、山居雜律、五言古、七言古、五言律、七言律、五言絶、七言絶、行實。

水簾洞：

&nbsp;&nbsp;&nbsp;&nbsp;石室無門水作簾 &nbsp;&nbsp;&nbsp;&nbsp;和風高挂白雲間 

&nbsp;&nbsp;&nbsp;&nbsp;黄昏不用呼童捲 &nbsp;&nbsp;&nbsp;&nbsp;自有峨眉月上懸

## 四三○、 五燈全書

目録十六卷，全書一百二十卷。卍續藏第一四○册、一四一册、一四二册（一—一○六）。清·聖感寺沙門超永編輯，超揆校閲。

超永，號霽崙，檇李姚氏子。七歲喪父，慈母撫養。矢志業儒。值崇禎申酉之變，遇兵遇盜，幾死復生，功名念淡，閲金粟容語録有感，乃出家。順治九年春，詣福源，參安田静，於臘八受其記别。

七佛、西天祖師、西天應化聖賢、東土祖師、東土應化聖賢、諸祖旁出，南嶽、青原、俱止三十七世。

天王道悟嗣馬祖，天皇道悟嗣石頭；雲門、法眼二宗屬南嶽下，與嚴統同。

霽崙，林野奇孫，安田静（亦稱道安静、道菴静）嗣，見本書百；校閲者輪菴超揆，漢月藏孫，繼起儲嗣見本書八六，皆臨濟密雲悟三傳也。書成於康熙三十二年癸酉（一六九三），時永住京師聖感寺，揆住玉泉山華嚴寺。曾進呈御覽，頒内府梨板刊行，冠以御製序，蓋半官書也。書合五燈會元及五燈會元纘續，而增其所未備；南嶽、青原下，各迄於三十七世；集五燈之大成，爲宗門之寶窟，與嚴統之疏陋偏激，不可同年語矣。

顧天皇、天王，仍信有二人，不據景德傳燈，而據襲謬沿訛之佛祖通載，可云未達一間。至洞宗世次，悉據洞上人著述，本無可議，而竟以此嬰一部分洞上人之怒，肆其鬪諍，則甚矣載筆之難也！（參閲清初僧諍記）

## 四三一、 普陀列祖録

一卷。卍續藏第一四七册（五○五—五一一）。清·住山比丘通旭集。

集與普陀有關諸禪德：宋·真歇了、自得暉、閑雲韶、大川濟、夢窗清、一山寧；元·孚中信、古鼎銘、大千照、玠師；明·大基丕、祖芳聯；清·潮音旭、古心怘、天嶽晝、延禧璿、慰弘盛、寓谷志、通玄機；以上有録。無録者二十九人。康熙三十五年丙子序刊。

潮音通旭，住普陀普濟寺，嗣無碍行徹，徹嗣林野奇。

## 四三二、 萬如禪師語録

十卷。中華藏第二輯線裝第一○三册。門人行猷等編。

師諱通微，號萬如。浙之禾郡秀水張氏子。十九出家，依本郡興善寺初上人剃染。……師生於萬曆甲午五月十五日寅時。順治丁酉（一六五七）十月廿九日巳時示寂。壽六十四，臘四十六。

萬如微法系：

| 萬如微 | 介爲行舟     | 永濟融   |          |
| ------ | ------------ | -------- | -------- |
|        | 大博行乾     | 了宗超見 | 朗空順   |
|        |              |          | 暉州炅   |
|        | 鐵關能       | 象林本真 | 洗心照水 |
|        | 逸叟行高     | 澹崖超原 |          |
|        | 文弱行盈     | 子肅超遠 | 迅雷明喜 |
|        | 季總徹（尼） |          |          |

## 四三三、 介爲舟禪師語録

十卷。中華藏第二輯線裝第一一○册。門人海鹽、益證等編。

師諱行舟，字介爲。别號扣寂。楚之沔陽州趙氏子。十一喪母。至黄安縣東林寺禮純心爲師薙染。十八，隨師伯參方。初參天童密祖，次謁龍華瑞公，後參金粟費公。……師示寂於康熙庚戌（一六七○）四月九日。世壽六十。僧臘四十四。

師嗣荆溪禹門萬如和尚。

## 四三四、 永濟融禪師語録

二卷。中華藏第二輯線裝第一一○册。書記師住、妙印録。

師遼左蓋州王氏子。幼時遊戲山前，忽然生疑：此山依地而有，地依虚空，虚空以何爲依？遂動出家之念。十一，父逝。十五，母亡。依外祖。十九，投寧遠西關白衣庵正印老宿薙髮。明年遂行脚。廿二，於京師愍忠寺太虚和尚座下受戒後，禮蓮華菴教宗禪師請問本分事，師教參念佛是誰。廿四，至金陵古林菴發心作務。次往姑蘇參堯峰山林臯和尚，後參顯聖爾密和尚，又參廣孝具德和尚，又參金明若水禪師，又參報恩玉林和尚，又之金粟參費隱和尚，又參浮石和尚。後轉都門普濟菴，遇本師和尚開堂，命典知藏……（以上録順治戊戌師住廣寧閭山大觀音院時自述行實）

密雲悟—萬如微—介爲舟—永濟融。

## 四三五、 大博乾禪師語録

五卷。中藏第二輯線裝第一五七册。侍者超宗記録。

師於順治十二年受請住地藏菴，十四年住崇寧寺，十六年住法通寺。

師得法於龍池禹門萬如和尚。缺行實。

