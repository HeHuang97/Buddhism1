## 三○、 頓悟入道要門論

二卷—論一卷，諸方參問語録一卷。卍續藏第一一○册（四二○—四三三）。唐·沙門慧海撰。

一問修何法得解脱。二問心住何處即住。次明不可見、不見有無、無所見、聲有無等義。

次明云何行，云何是正見、正智。次明三學。次明住浄不住浄。次明用功通四威儀。次明五種法身。

次明等覺妙覺。次明無法可説名説法。次明定慧等用。次明定不論説不説。次明言語道斷心行處滅。次明如如。

即色即空、即凡即聖是頓悟。盡無盡法門。受佛戒即入佛位。佛在先、法在先？説通宗不通。到不到、不到到。不盡有爲、不住無爲。地獄有無。轉識成智。云何是見佛真身、常不離佛。無爲法。中道義。五陰等。二十五有。無念。云何與雜學共住？心浄土浄。修道以何爲證？云何解脱心？云何得道？云何是中道？修一切得授記否？（以上是卷上，論文提要。）

諸方門人參問語録卷下。

師諱慧海，建州人。依越州大雲寺道智和尚受業。

師初至江西參馬祖，祖問：從何處來？曰：越州大雲寺來。祖曰：來此擬須何事？曰：來求佛法。祖曰：自家寶藏不顧，抛家散走作什麽？我這裏一物也無，求什麽佛法？師遂禮拜，問曰：阿！那箇是慧海自家寶藏？祖曰：即今問我者、是汝寶藏，一切具足，更無欠少，使用自在，何假向外求覓？師於言下大悟！師事六載。後以受業師年老，乃歸奉養。晦迹藏用，外示痴訥。自撰頓悟入道要門論一卷。師侄玄晏竊出江外呈馬祖。祖覽訖，謂衆曰：越州有大珠，圓明光透。衆中有知師姓朱者，迭相推識，結契來越上尋訪依附。時號大珠和尚。

有行者問：即心即佛，那箇是佛？師云：汝疑那箇不是佛，指出看？行者無對。師曰：達即徧境是，不悟永乖疎！

心逐物爲邪，物從心爲正。

問：儒釋道三教，爲同、爲異？師曰：大量者用之即同，小機者執之即異。總一性上起用，機見差别成三。迷悟由人，不在教之異同。
—語録多妙法，學者宜細讀。

南泉普願禪師，語要一卷，見古尊宿語録卷十二。

龐藴居士，有録。

## 三一、 龐居士語録

三卷。卍續藏第一二○册（二八—四一）。唐·節度使于頔編集。

襄州居士龐藴，字道玄。衡州衡陽縣人也。世本儒業。少悟塵勞，志求真諦。唐·貞元初，謁石頭禪師，乃問：「不與萬法爲侣者，是甚麽人？」頭以手掩其口，豁然有省。

一日，石頭問曰：「子見老僧以來，日用事作麽生？」士曰：「若問日用事，即無開口處。」頭曰：「知子恁麽，方始問子。」士乃呈偈曰：

&nbsp;&nbsp;&nbsp;&nbsp;日用事無别 &nbsp;&nbsp;&nbsp;&nbsp;唯吾自偶諧 

&nbsp;&nbsp;&nbsp;&nbsp;頭頭非取捨 &nbsp;&nbsp;&nbsp;&nbsp;處處没張乖

&nbsp;&nbsp;&nbsp;&nbsp;朱紫誰爲號 &nbsp;&nbsp;&nbsp;&nbsp;丘山絶點埃 

&nbsp;&nbsp;&nbsp;&nbsp;神通並妙用 &nbsp;&nbsp;&nbsp;&nbsp;運水與搬柴

頭然之。曰：「子以緇耶？素耶？」士曰：「願從所慕。」遂不剃染。

居士後之江西，參馬祖，問曰：「不與萬法爲侣者，是什麽人？」祖曰：「待汝一口吸盡西江水，即向汝道。」士於言下頓領玄旨，遂呈偈，有「心空及第」之句。乃留駐參承二載。有偈曰：有男不婚，有女不嫁，大家團圞頭，共説無生話。

居士嘗遊講肆隨喜金剛經，至「無我無人」處，致問曰：「座主既無我無人，是誰講、誰聽？」主無對。士曰：「某甲雖是俗人，粗知信向。」主曰：「祇如居士意，作麽生？」士以偈答曰：

&nbsp;&nbsp;&nbsp;&nbsp;無我復無人，&nbsp;&nbsp;&nbsp;&nbsp;作麽有疎親；

&nbsp;&nbsp;&nbsp;&nbsp;勸君休歷座，&nbsp;&nbsp;&nbsp;&nbsp;不似直求真；

&nbsp;&nbsp;&nbsp;&nbsp;金剛般若性，&nbsp;&nbsp;&nbsp;&nbsp;外絶一纖塵：

&nbsp;&nbsp;&nbsp;&nbsp;我聞並信受，&nbsp;&nbsp;&nbsp;&nbsp;總是假名陳。

主聞偈，欣然仰歎！居士所至之處，老宿多往酬問，皆隨機應響，非格量軌轍之可拘也。

居士一日在茅廬裏坐，忽云：「難，難，難，十碩油麻樹上攤！」龐婆云：「易，易，易，如下眠床脚踏地。」靈照云：「也不難，也不易，百草頭上祖師意。」

元和中，居士北遊襄漢，隨處而居。有女靈照，鬻竹漉籬以供朝夕。

居士將入滅，謂靈照曰：「視日早晚，及午以報。」照遽報：「日已中矣，而有飾也。」士出户觀次，照即登父座，合掌坐亡。士笑曰：「我女鋒捷矣！」於是，更延七日。州牧于頔問疾，士謂之曰：「但願空諸所有，慎勿實諸所無。好住世間，皆如影響。」言訖，枕于公膝而化。遺命焚棄江。緇白傷悼。有詩偈三百餘篇傳于世。

中下二卷，即詩集。

木刻本有「無名子序」，序及龐公入寂，續云：

「旋遣使人報諸妻子，妻子聞之，曰：「這痴愚女與無知老漢，不報而去，是可忍也？」因往告子，見劚畲曰：「龐公與靈照去也。」子釋鋤應之曰：「嗄！」良久，亦立而亡去。母曰：「愚子痴一何甚也！」亦以焚化。衆皆奇之。未幾，其妻乃徧詣鄉閭告别歸隱。自後，沉迹夐然，莫有知其所歸者。

—節録詩偈：

&nbsp;&nbsp;&nbsp;&nbsp;日輪漸漸短 &nbsp;&nbsp;&nbsp;&nbsp;光陰一何促 

&nbsp;&nbsp;&nbsp;&nbsp;身如水上沫 &nbsp;&nbsp;&nbsp;&nbsp;命似當風燭

&nbsp;&nbsp;&nbsp;&nbsp;無貪勝布施 &nbsp;&nbsp;&nbsp;&nbsp;無痴勝坐禪 

&nbsp;&nbsp;&nbsp;&nbsp;無瞋勝持戒 &nbsp;&nbsp;&nbsp;&nbsp;無念勝求緣

&nbsp;&nbsp;&nbsp;&nbsp;中人樂寂静 &nbsp;&nbsp;&nbsp;&nbsp;下人好威儀 

&nbsp;&nbsp;&nbsp;&nbsp;菩薩心無碍 &nbsp;&nbsp;&nbsp;&nbsp;同凡凡不知

&nbsp;&nbsp;&nbsp;&nbsp;讀經須解義 &nbsp;&nbsp;&nbsp;&nbsp;解義始修行 

&nbsp;&nbsp;&nbsp;&nbsp;若能依義學 &nbsp;&nbsp;&nbsp;&nbsp;即入涅槃城

&nbsp;&nbsp;&nbsp;&nbsp;人有一卷經 &nbsp;&nbsp;&nbsp;&nbsp;無相亦無名 

&nbsp;&nbsp;&nbsp;&nbsp;無人能轉讀 &nbsp;&nbsp;&nbsp;&nbsp;有我不能聽

&nbsp;&nbsp;&nbsp;&nbsp;如能轉讀得 &nbsp;&nbsp;&nbsp;&nbsp;入理契無生 

&nbsp;&nbsp;&nbsp;&nbsp;非論菩薩道 &nbsp;&nbsp;&nbsp;&nbsp;佛亦不勞成

&nbsp;&nbsp;&nbsp;&nbsp;耳聞他罵詈 &nbsp;&nbsp;&nbsp;&nbsp;心知口莫對 

&nbsp;&nbsp;&nbsp;&nbsp;惡亦不須嫌 &nbsp;&nbsp;&nbsp;&nbsp;好亦不須愛

&nbsp;&nbsp;&nbsp;&nbsp;豁達無闕津 &nbsp;&nbsp;&nbsp;&nbsp;虚空無罣碍 

&nbsp;&nbsp;&nbsp;&nbsp;此真不動佛 &nbsp;&nbsp;&nbsp;&nbsp;亦名觀自在

&nbsp;&nbsp;&nbsp;&nbsp;貪瞋不肯捨 &nbsp;&nbsp;&nbsp;&nbsp;徒勞讀釋經 

&nbsp;&nbsp;&nbsp;&nbsp;看方不服藥 &nbsp;&nbsp;&nbsp;&nbsp;病從何處輕

&nbsp;&nbsp;&nbsp;&nbsp;十方同一會 &nbsp;&nbsp;&nbsp;&nbsp;各自學無爲 

&nbsp;&nbsp;&nbsp;&nbsp;此是選佛處&nbsp;&nbsp;&nbsp;&nbsp; 心空及第歸

&nbsp;&nbsp;&nbsp;&nbsp;四性同一舍 &nbsp;&nbsp;&nbsp;&nbsp;三身同一室 

&nbsp;&nbsp;&nbsp;&nbsp;一切惡知識 &nbsp;&nbsp;&nbsp;&nbsp;總見彌陀佛

&nbsp;&nbsp;&nbsp;&nbsp;無求勝禮佛 &nbsp;&nbsp;&nbsp;&nbsp;知足勝持齋 

&nbsp;&nbsp;&nbsp;&nbsp;本自無薪火 &nbsp;&nbsp;&nbsp;&nbsp;何勞更拾柴

&nbsp;&nbsp;&nbsp;&nbsp;説事滿天下 &nbsp;&nbsp;&nbsp;&nbsp;入理實無多 

&nbsp;&nbsp;&nbsp;&nbsp;常被有爲縛 &nbsp;&nbsp;&nbsp;&nbsp;何日見彌陀

&nbsp;&nbsp;&nbsp;&nbsp;起時惟法起 &nbsp;&nbsp;&nbsp;&nbsp;行時共佛行 

&nbsp;&nbsp;&nbsp;&nbsp;騰騰三界内 &nbsp;&nbsp;&nbsp;&nbsp;諸法自無生

&nbsp;&nbsp;&nbsp;&nbsp;一念心清浄 &nbsp;&nbsp;&nbsp;&nbsp;處處蓮華開 

&nbsp;&nbsp;&nbsp;&nbsp;一華一浄土&nbsp;&nbsp;&nbsp;&nbsp; 一土一如來

藥山惟儼禪師，無録。參閲傳燈録卷十四，指月録卷九。

天皇道悟禪師，無録。參閲燈録及指月録同上。

六祖下第四世

黄檗希運禪師、古尊宿語録卷二、卷三（宛陵録）。

## 三二、 黄檗山斷際禪師傳心法要

一卷。大藏第四十八册（三七九—三八七），卍續藏第一一九册（四一二—四二三）。唐·河東裴休集。

序云：有大禪師，法諱希運，住洪州高安縣黄檗山鷲峰下，乃曹溪六祖之嫡孫……獨佩最上乘離文字之印，唯傳一心，更無别法。心體亦空，萬緣俱寂；如大日輪昇虚空中，光明照耀，浄無纖埃。……予會昌二年廉於鍾陵（江西進賢），自山迎至州，憇龍興寺，旦夕問道。大中二年廉於宛陵（安徽宣城），復去禮迎至所部，安居開元寺，旦夕受法。退而記之，十得一二；佩爲心印不敢發揚。今恐入神精義不聞於未來，遂出之，授門下僧大舟法建，歸舊山之廣唐寺。……時唐大中十一年十月八日。（禪師示寂於唐宣宗大中四年（公元八五○），則此序之作與出授大舟法建歸舊山，又逾七載矣。）

一玄長者曰：黄檗爲臨濟所自出，猶之洞山之於曹山，潙山之於仰山也。心不可傳而曰傳心，法僅唯名而有法要，裴公所得於黄檗者，止於此乎？抑要中别有言外之要，須學人會歸自己心行實際而後自得心傳也？臨濟兒孫雖滿天下，而黄檗舊山世系亦仍龍象輩出，日本黄檗禪派迄今猶盛。質之當代黄檗長老法衆，古今法語同異亦何如也？

傳心法要，有「鍾陵録」與「宛陵録」，大藏及卍續以鍾陵録作「傳心法要」一卷，宛陵録另作一卷，分作二目。

〔節録法要〕

「忘境猶易，忘心至難。

無明即是一切諸佛得道之處。

若以一切時中，心有常見，即是常見外道；若觀一切法空，作空見者，即是斷見外道。

佛説一切法，爲度一切心；我無一切心，何用一切法？

愚人除事不除心，智者除心不除事。

纔作佛見，便被佛障；作衆生見，被衆生障。

汝但除却凡情聖境，心外更無别佛。

起妄遣妄亦成妄。妄本無根，祇因分别而有。你但於凡聖兩處情盡，自然無妄。

認得心性時，可説不思議；了了無所得，得時不説知。

終日吃飯，未曾齩著一粒米；終日行，未曾踏着一片地。著力今生須了却，誰能累劫受餘殃？

預前若打不徹，臘月三十夜到來，管取你熱亂。

我且問你：忽然臨命終時，你將何抵敵生死？

那得天生彌勒、自然釋迦？

纔見人有些少病，便與他人説：﹃你祇放下着﹄；及至自有病，又却理會不下，手忙脚亂。

萬般事，須是閑時辦下，忙時得用，多少省力。休待臨渴掘井。

平日祇學口頭三昧，説禪説道，呵佛罵祖；到這裏，都用不著；平日祇管瞞人，争知道今日自瞞了也！

祇去觀山觀景；不知光陰能有幾何？一息不囘，便是來生，未知甚麽頭面？

勸你兄弟家：趁色力康健時，討取個分曉處，不被人瞞底一段大事。」

## 三三、 趙州和尚語録

三卷。中華藏第二輯線裝第九十五册。門人文遠記録。

師諱從諗。俗姓郝。本曹州郝鄉人。法嗣南泉。常自謂曰：七歲童兒，勝我者，我即問伊；百歲老翁，不及我者，我即教他。年至八十，方住趙州城東觀音院。師住趙州二年，將謝世時，謂弟子曰：吾去世之後，焚燒了，不用浄淘舍利，宗師弟子不同浮俗。且身是幻，舍利何生？斯不可也。戊子十一月十日，端坐而終。諡真際禪師。燈録謂：唐·昭宗乾寧四年（丁巳，八九七）十一月二日右脇而寂，壽一百二十。

有秀才，見師手中拄杖，乃云：「佛不奪衆生願，是否？」師云：「是。」秀才云：「某甲就和尚乞取手中拄杖，得否？」師云：「君子不奪人所好。」秀才云：「某甲不是君子。」師云：「老僧亦不是佛。」

問：「如何是毘盧師？」師云：「毘盧毘盧。」

問：「諸佛還有師也無？」師云：「有。」云：「如何是諸佛師？」師云：「阿彌陀佛阿彌陀佛。」

有秀才見師乃讚歎云：「和尚是古佛。」師云：「秀才是新如來。」

—古尊宿語録卷十三、十四：趙州真際禪師語録並行狀，二卷。

子湖利蹤禪師，衢州子湖山神力禪師語録，一卷，見古尊宿語録卷十二。

雲巖曇晟禪師，無録。燈録卷十四。指月卷十二。

龍潭崇信禪師，無録。燈、指、同上。

潙山靈祐禪師，語録一卷，警策文一篇。

## 三四、 潭州潙山靈祐禪師語録

一卷。大藏第四十七册（五七七—五八一），卍續藏第一一九册（四二五—四三○）。徑山沙門語風圓信，居士郭凝之編集。

師諱靈祐。福州長豁趙氏子。年十五出家，依本郡建善寺法常律師剃髮。於杭州龍興寺，究大小乘教。二十三，遊江西，參百丈。百丈一見，許之入室，遂居參學之首。侍立次，百丈問：「誰？」師云：「某甲。」百丈云：「汝撥爐中有火否？」師撥之，云：「無火。」百丈躬起，深撥，得少火，擧以示之，云：「汝道無，這個聻？」師由是發悟，禮謝，陳其所解，百丈云：「此乃暫時岐路耳。經云：欲識佛性義，當觀時節因緣。時節既至，如迷忽悟，如忘忽憶，方省己物不從他得。故祖師云：悟了同未悟，無心亦無法。祇是無虚妄，凡聖等心；本來心法，元自備足。汝今既爾，善自護持。」

一日，司馬頭陀自湖南來，謂百丈云：「頃在湖南，尋得一山，名大潙，是一千五百人善知識所居之處。」百丈云：「老僧住得否？」司馬云：「非和尚所居。」百丈云：「何也？」司馬云：「和尚是骨人，彼是肉山；設居，徒不盈千。」百丈云：「吾衆中莫有人住得否？」司馬云：「待歷觀之。」時，華林覺爲第一座，百丈令侍者請至，問云：「此人如何？」司馬請謦欬一聲，行數步。司馬云：「不可。」百丈又令唤師，師時爲典座，司馬一見，乃云：「此正是潙山主人也！」百丈是夜召師入室，囑云：「吾化緣在此。潙山勝境，汝當居之；嗣續吾宗，廣度後學。」華林聞之，云：「某甲忝居上首，典座何得住持？」百丈云：「若能對衆下得一語出格，當與住持。」即指浄瓶問云：「不得唤作浄瓶，汝唤作甚麽？」華林云：「不可唤作木也。」百丈乃問師，師踢倒浄瓶，便出去。百丈笑云：「第一座輸却山子也。」師遂往焉。

「是山峭絶，敻無人煙。猿猱爲伍，橡栗充食。經于五七載，絶無來者。師自念言：我本住持，爲利益於人；既絶往還，自善何濟？即捨菴而欲他往。行至山口，見蛇虎狼豹交横在路。師云：「汝等諸獸，不用攔吾行路；吾若於此山有緣，汝等各自散去；吾若無緣，汝等不用動，吾從路過，一任汝喫。」言訖，蟲虎四散而去。師乃囘菴。

未及一載，懶安上座同數僧，從百丈來，輔佐於師。安云：「某甲與和尚作典座，待僧至五百衆，乃解務。」自後，山下居民稍稍知之，率衆共營梵宇。連帥李景讓，奏號同慶寺。相國裴公休，嘗咨玄奥。由是，天下禪學輻輳焉。有得法上首—仰山寂禪師，故世稱「潙仰宗」。

僧問：頓悟之人，更有修否？師曰：若真悟得本，他自知時。……雖從緣得一念頓悟，猶有無始曠劫習氣未能頓浄；須教渠浄除現業流識，即是修也。

師上堂云：老僧百年後，向山下作一頭水牯牛，左脇下書五字云：「潙山僧某甲」。當恁麽時，唤作潙山僧，又是水牯牛；唤作水牯牛，又是潙山僧；畢竟唤作什麽即得？仰山出，禮拜而退。

師敷揚宗教，凡四十餘年，達者不可勝數。大中七年（八五三）正月九日，盥潄、敷坐，怡然而寂。壽八十三，臘六十四。塔於本山。諡大圓禪師。

## 三五、 潙山警策

一卷，一六五五字。禪門日誦（二九五）。唐·潙山大圓禪師撰。

註釋四種

### ① 〔註潙山警策〕 

一卷。卍續藏第一一一册（一四二—一四九）。宋·沙門守遂註。

### ② 〔潙山警策註〕 

一卷。卍續藏第一一四册（四六四—四七○）。明·金山比丘大香註。

### ③ 〔潙山警策指南〕 

一卷（佛祖三經指南卷下）。卍續藏第五十九册（一八五—一九一）。清·富沙釋道霈述。

師見學者懈怠，漸成流弊，乃著警策一篇。叢林盛傳之。言警策者：如人重睡，警之使寤；如馬既疲，策之使進。衆生睡生死大夜，怠修行正路，故師作此警策之；可謂徹困婆心，真實相爲也。其或警而不省，策而不進，則亦自暴自棄而已！

### ④ 〔潙山警策句釋記〕 

二卷。卍續藏第一一一册（一五○—一七八）。明·粤東鼎湖山沙門弘贊註，門人開詗記。

生死事大，迅速無常，學道人，當時刻以此爲念。日月易邁，若弗云來；生者不修，死將奚具？饕餮陋習，誠爲可恥！此潙山警策之所以作也。鼎湖在和尚，敷揚妙道，誘誨來學，諄懇切篤，奬掖備至。偶一日，大衆請師開示潙山警策宗趣，師以無碍慧辯，悦可衆心；因復請師分科句釋，使警策之旨洞然，無論上哲中流，皆可循修，悉詣至道。師之上足石箭詗公，記師闡演之言，註于章末，如錦添花，如膏助明。是書，大有裨于後學，匪細故也。（鄺裔序）

六祖下第五世

仰山慧寂禪師，有録。

## 三六、 袁州仰山慧寂禪師語録

一卷。大藏第四十七册（五八二—五八八），卍續藏第一一九册（四三○—四三六）。徑山沙門語風圓信、居士郭凝之編集。

師諱慧寂。韶州懷化葉氏子。年九歲，於廣州和安寺，投不語通禪師出家。十四歲，父母取歸，欲與婚媾，師不從，遂斷手二指，跪至父母前，誓求正法以答劬勞，父母乃許。再詣通處，而得披剃。未登具，即游方。初謁耽源，已悟玄旨。後參潙山，遂升堂奥。

耽源謂師云：「國師當時傳得六代祖師圓相，共九十七個，授與老僧。乃云：吾滅後三十年，南方有一沙彌到來，大興此教。次第傳受，無令斷絶。我今付汝，汝當奉持。」遂將其本過與師。師接得一覽，便將火燒却。耽源一日問：「前來諸相，甚宜秘惜。」師云：「當時看了，便燒却也。」耽源云：「吾此法門，無人能會，唯先師，及諸祖師；諸大聖人，方可委悉；子何得焚之？」師云：「慧寂一覽已知其意；但用得，不可執本也。」耽源云：「然雖如此，於子即得，後人信之不及。」師云：「和尚若要，重録不難。」即重集一本呈上，更無遺失。耽源云：「然。」

後參潙山。山問：「汝是有主沙彌，無主沙彌？」師云：「有主。」潙山云：「主在甚麽處？」師從西過東立。潙山異之。師問：「如何是真佛住處？」潙山云：「以思無思之妙，返思靈燄之無窮；思盡還源，性相常住，事理不二，真佛如如。」師於言下大悟。自此執侍，前後盤桓十五載。

師隨潙山遊山，到磐陀石上坐。師侍立次，忽鵶銜一紅柿，落在面前，潙山拾與師，師接得，洗了，度與潙山，潙山云：「子甚處得來？」師云：「此是和尚道德所感。」潙山云：「汝也不得無分。」即分半與師。

師在潙山前坡牧牛次，見一僧上山，不久便下來，師乃問：「上座何不且留山中？」僧云：「祇爲因緣不契。」師云：「有何因緣？試擧看。」僧云：「和尚問某名甚麽？某答歸真，和尚云：歸真何在？某甲無對。」師云：「上座却囘，向和尚道：某甲道得也。和尚問作麽生道？但云：眼裏，耳裏，鼻裏。」僧囘，一如所教。潙山云：「脱空謾語漢，此是五百人善知識語。」

師卧次，夢入彌勒内院，衆堂中，諸位皆足，惟第二位空，師遂就座。有一尊者，白槌云：「今當第二座説法。」師起，白槌云：「摩訶衍法，離四句，絶百非，諦聽，諦聽。」衆皆散去。及覺，擧似潙山，潙山云：「子已入聖位。」師便禮拜。

有梵師，從空而至，師云：「近離甚處？」云：「西天。」師云：「幾時離彼？」云：「今早。」師云：「何太遲生？」云：「遊山翫水。」師云：「神通遊戲則不無；闍黎佛法，須還老僧始得。」云「特來東土禮文殊，却遇小釋迦。」遂出梵書貝多葉與師，作禮，乘空而去。自此，號小釋迦。

師接機利物，爲宗門標準。再遷東平。將順寂，數僧侍立，師以偈示之云：「一二二三子，平目復仰視；兩口一無舌，即是吾宗旨。」至日午，陞座辭衆，復説偈云：「年滿七十七，無常在今日；日輪正當午，兩手攀屈膝。」言訖，以兩手抱膝而終。閲明年，南塔涌禪師，遷靈骨歸仰山，塔於雲集峯下，諡智通禪師妙光之塔。

靈祐大師嗣百丈法後，獨棲潭州潙山七年，後創立同慶寺，學侣輻輳，得法弟子四十一人，就中，慧寂禪師，具傳心印，唐·乾符六年（八七九），在袁州大仰山，高樹法幢。師資相承，别開一派，是謂「潙仰宗」。

臨濟義玄禪師，古尊宿語録卷四，及卷五前段：臨濟慧照禪師語録，唐·惠然集。又—