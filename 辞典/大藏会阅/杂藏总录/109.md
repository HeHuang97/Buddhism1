### 〔卷七〕

南嶽第二世—馬祖法嗣中四十五人，十八人見録：三角總印、魯祖寶雲、泐潭常興、西堂智藏、章敬懷暉、柏巖明哲、鵝湖大義、伏牛自在、盤山寶積、芙蓉大毓、麻谷寶徹、鹽官齊安、五洩靈默、大梅法常、興善惟寬、湖南如會、鄂州無等、歸宗智常。

虔州西堂智藏禪師，虔化人，廖姓。八歲從師，二十五具戒。參馬祖，與百丈同入室。元和九年（八一四）四月八日示寂。壽八十。

京兆府章敬寺懷暉禪師，泉州同安人，姓謝。受大寂心印。初住定州栢巖，次止中條山。唐元和初，憲宗詔居章敬寺。元和十三年（八一八）十二月二十二日示寂，諡大覺禪師。

婺州五洩山靈默禪師，毘陵人，姓宣。依馬大師出家受具。後謁石頭遷和尚，一言相契，折杖棲止。唐貞元初，入天台山，住白沙道場，復居五洩。元和十三年三月二十三日，沐浴焚香告衆而化，壽七十二。

明州大梅山法常禪師，襄陽人，姓鄭。初參馬祖，問：如何是佛？曰：即心是佛。大悟！唐貞元中，居天台山餘姚南七十里梅子真舊隱。祖聞師住山，乃令一僧到問云：和尚見馬師，得箇什麽，便住此山？師云：馬師向我道：即心即佛，我便向這裏住。僧云：馬師近日佛法又别。師云：作麽生别？僧云：近日又道非心非佛。師云：這老漢，惑亂人未有了日。任他非心非佛，我自即心即佛。其僧擧似馬祖，祖曰：大衆，梅子熟也！八十八歲示寂，臘六十九。

京兆興善寺惟寬禪師，衢州信安人，姓祝。年十三，見殺生者，不忍食，乃求出家。初習毘尼，修止觀。後參馬祖，得心要。唐貞元六年，始行化於吴越間。八年，至鄱陽山，神求受八戒。十三年，止嵩山少林寺。元和四年，憲宗詔至闕下。白居易嘗問師佛法。元和十二年二月晦日，升堂説法訖，就化。壽六十三。諡大徹禪師。

湖南東寺如會禪師，始興曲江人。初謁徑山，後參大寂。學徒既衆，僧堂内牀榻爲之陷折，時稱折牀會。唐長慶癸卯（八二三）八月十九日寂，壽八十。

廬山歸宗寺智常禪師，師以目有重瞳，遂將藥手按摩，以致目眥俱赤，世號赤眼歸宗。（有斬蛇公案）

### 〔卷八〕

南嶽第二世—馬祖法嗣下見録四十三人：汾州無業、大同廣澄、南泉普願、鄧隱峰、温州佛、烏臼、石霜大善、石臼、本谿、石林、亮座主、黑眼、米嶺、齊峯、大陽、紅螺、洋無了、利山、韶州乳源、松山、則川、西園曇藏、百靈、鎮州金牛、洞安、忻州打地、潭州秀谿、馬頭神藏、華林善覺、汀州水塘、古寺、江西稗樹、京兆草堂、陽岐甄叔、濛谿、洛京黑澗、京兆興平、逍遥、福谿、洪州水老、浮杯、潭州龍山、龐藴居士。

汾州無業禪師、商州上洛人，姓杜。母李氏，聞空中聲曰：寄居得否？乃覺有娠。生時，神光滿室。行必直視，坐即跏趺。九歲，依開元寺志本禪師受大乘經，五行俱下，諷誦無遺。十二落髮，二十受具。參馬祖。長慶三年十二月二十一日寂。壽六十二。諡大達國師。

池州南泉普願禪師，鄭州新鄭人，姓王。唐至德二年，依大隗山大慧禪師受業。三十，詣嵩嶽受戒。初習相部舊章，究毘尼篇聚。次遊諸講肆。後扣大寂之室。有「斬猫」公案。師將順世，第一座問：和尚百年後，向什麽處去？師云：山下作一頭水牯牛去？僧云：某甲隨和尚去，還得也無？師云：汝若隨我，即須啣取一莖草來。師乃示疾。唐文宗大和八年（八三四）十二月二十五日寂。壽八十七，臘五十八。

五臺山隱峰禪師，福建邵武人，姓鄧，時稱鄧隱峰。幼若不慧，父母聽其出家。初遊馬祖之門，而未能覩奥；復來往石頭兩番，祖告以「石頭路滑」；後於馬大師言下契會。擲錫飛空解兵圍，金剛窟前倒立化！

南嶽西園蘭若曇藏禪師，受心印於大寂，謁石頭而明徹；靈犬顧主，慈伏巨莾，盜感禮散。

忻州打地和尚，江西領旨，自晦其名，打地示人，藏棒張口。

潭州華林善覺禪師，常持錫夜出林麓間，七步一振錫，一稱觀世音。

龐居士，有語録三卷，卍續一二○册。

### 〔卷九〕

南嶽下第三世—百丈懷海禪師法嗣三十人：潙山靈祐、黄檗希運、大慈寰中、天台普岸、筠州常觀、石霜姓空、福州大安、古靈神贊、和安通、龍雲臺、衞國道、萬歲和尚、百丈涅槃、東山和尚，已上十四人見録。

潭州潙山靈祐禪師，有語録一卷，大藏第四十七册。

洪州黄檗山希運禪師，語録見古尊宿語録卷二、卷三，卍續一一八册。傳心法要，見大藏第四十八册。卍續一一九册。

杭州大慈山寰中禪師，蒲坂人，姓盧。頂骨圓聳，其聲如鐘。少丁母憂，廬于墓所。思報罔極，於并州童子寺出家。後參百丈，受心印。辭往南嶽常樂寺，結茅於山頂。後住浙江北大慈山。唐武宗廢教，師短褐隱居。大中壬申歲（八五二），重剃染，大揚宗旨。咸通三年（八六三）二月十五日，無疾而逝。壽八十三。僖宗諡性空大師。

天台平田普岸禪師：洪州人。得旨於百丈，結茅天台，創平田禪院。

福州大安禪師，本州人，姓陳。幼於黄檗山受業。師造百丈，禮而問曰：學人欲求識佛，何者即是？丈曰：大似騎牛覓牛。師曰：識得後如何？丈曰：如人騎牛到家。師曰：未審始終如何保任？丈曰：如牧牛人，執杖視之，不令犯人苗稼。師自兹領旨，更不馳求。同參祐禪師創居潙山，師躬耕助道。及祐禪師示寂，衆請接住持。上堂云：安在潙山三十年來，喫潙山飯。屙潙山屎，不學潙山禪，只看一頭水牯牛，若落路入草，便牽出；若犯人苗稼，即鞭撻調伏；如今變作露地白牛，常在面前，終日露迥迥地，趁不去也。……師大化閩城二十餘載。唐中和三年（八八三）十二月二十二日，歸黄檗寺，示疾而終，諡圓智禪師。

福州古靈神贊禪師，於本州大中寺受業後行脚，遇百丈，開悟，却囘受業，本師問曰：汝離吾在外，得何事業？曰：並無事業。遂遣執役。一日因澡身，命師去垢，師乃拊背，曰：好所佛堂，而佛不聖。本師囘首視之，師曰：佛雖不聖，且能放光。本師又一日在窗下看經，蜂子投窗紙求出，師覩之，曰：世界如許廣濶，不肯出，鑽他故紙驢年去！本師見其言異，問知已悟，乃請師説法，師登座，乃唱百丈門風曰：「靈光獨耀，迥脱根塵，體露真常，不拘文字，心性無染，本自圓成，但離妄緣，即如如佛。」本師於言下大悟。……師臨遷化，剃沐聲鐘，告衆曰：汝等諸人，還識無聲三昧否？衆曰：不識。師曰：汝等静聽，莫别思惟。衆皆側聆，師儼然順寂。

西堂藏禪師法嗣四人，一人見録—虔州處微禪師。

麻谷山寶徹禪師法嗣二人，一人見録—壽州良遂禪師。

東寺如會禪師法嗣四人，一人見録—薯山慧超禪師。

章敬懷惲禪師法嗣一十六人，六人見録—薦福弘辯、山智真、朗州懷政、金州操、朗州古堤、河中公畿。

後附：黄檗禪師傳心法要。

### 〔卷十〕

南嶽下第三世—南泉普願禪師法嗣一十七人：長沙景岑、白馬曇照、雲際師祖、下堂義端、趙州從諗、靈鷲閑、茱萸山和尚、子湖利蹤、嵩山和尚、日子和尚、西禪和尚、行者甘贄，以上十三人見録。

趙州觀音院（亦曰東院）從諗禪師，中華藏第二輯線裝第九十五册，有趙州和尚語録，三卷。

杭州鹽官齊安禪師法嗣八人：關南道常、雙嶺玄真、徑山鑒宗，此三人見録。

五洩山靈默禪師法嗣四人，一人見録—山正原。

佛光寺如滿禪師法嗣一人：白居易。

大梅法常禪師法嗣三人：新羅國迦智、杭州天龍和尚，二人見録。

永泰寺靈湍禪師法嗣五人：戒靈（目作虚）、五臺秘魔岩和尚、湖南祇林，三人見録。

盤山寶積禪師法嗣二人：普化和尚一人見録。

惟寬禪師法嗣六人，不見録。

雲水靖宗禪師法嗣二人，不見録。

龍牙山圓暢禪師法嗣二人：嘉禾藏廙禪師，一人見録。

汾州無業禪師法嗣二人，不見録。

歸宗智常禪師法嗣六人：芙蓉靈訓、高亭和尚、新羅大茅、五臺智通，四人見録。

魯祖寶雲禪師法嗣一人，不見録。

紫玉山道通禪師法嗣一人：于頔，不見録。

華嚴寺智藏禪師法嗣一人：黄州齊安和尚。

### 〔卷十一〕

南嶽下第四世—潙山靈祐禪師法嗣四十三人：仰山慧寂、香嚴智閑、延慶法端、徑山洪諲、靈雲智勤、益州應天、九峯慈慧、米和尚、霍山和尚、黄敬初常侍，以上十一人見録。

袁州仰山慧寂禪師，語録一卷，大藏第四十七册。卍續第一一九册。

杭州徑山洪諲禪師，吴興人，姓吴。會昌法難後，復沙門相。咸通六年上徑山，衆請爲徑山第三世，法嗣潙山。唐昭宗光化四年（八九九）九月二十八日，白衆而化。

福州靈雲志勤禪師，本州長谿人。在潙山，因桃花悟道，有偈曰：

&nbsp;&nbsp;&nbsp;&nbsp;三十年來尋劍客 &nbsp;&nbsp;&nbsp;&nbsp;幾逢落葉幾抽枝

&nbsp;&nbsp;&nbsp;&nbsp;自從一見桃花後 &nbsp;&nbsp;&nbsp;&nbsp;直至如今更不疑

大安禪師法嗣一十人：大隨法真、靈樹如敏、壽山師解、嶢山和尚、崇福慧日、浮江和尚、渌水和尚、圓禪師，以上八人見録。

泉州莆田縣國歡崇福院慧日大師，福州侯官縣人，姓黄。爲縣獄卒，後謁萬歲塔譚空禪師落髮，不披袈裟，不受具戒，唯以雜綵爲挂子。多靈迹。閩王禮重，創國歡禪苑居之。唐·乾寧中寂。

廣州文殊院圓明禪師，福州人，姓陳。宋太宗淳化元年（九九○）示寂，壽一百三十六歲。

杭州徑山鑒宗大師法嗣三人，不見録。

趙州從諗禪師法嗣一十三人：嚴陽尊者、光孝慧覺、國清奉、木陳從朗、婺州新建、杭州多福、益州西睦，以上七人見録。

洪州武寧縣新興嚴陽尊者，常有一蛇一虎隨從左右，手中與食。

子湖岩利蹤禪師法嗣四人：臺州勝光、漳州浮石、紫桐和尚、日容和尚。

鄂州茱萸和尚法嗣一人：石梯和尚。

天龍和尚法嗣二人，一人見録—俱胝和尚。

婺州金華山俱胝和尚，初住菴，有尼名實際，到菴，戴笠子，執錫，繞師三匝，云：道得即下笠子。三問，師無對。尼便去，師曰：日晚，且留一宿。尼曰：道得即宿。師又無對。尼去後，嘆曰：我雖丈夫形，而無丈夫氣！擬棄菴參方。夜，山神告曰：不須離此山，將有大菩薩來爲和尚説法。果旬日天龍來，師迎禮，陳前事，天龍豎一指示之，師當下大悟。自此，凡有僧到，師擧一指，無别提唱。有一童子，亦豎指示人，歸而擧似師，以刀斷其指，叫唤走出，師召一聲，童子囘首，師豎指，童子豁然領解。師將順世，謂衆曰：吾得天龍一指頭禪，一生用不盡。言訖而寂。

長沙景岑禪師法嗣二人，一人見録—雪竇常通禪師。

關南道常禪師法嗣二人：關南道吾、漳州羅漢。

高安大愚和尚法嗣一人：筠州末山尼了然。（高安大愚，嗣歸宗，無録，見卷十。）

灌溪閑和尚，遊方時，到末山，先云：若相當即住，不然，摧倒禪牀。乃入堂内。然遣侍者問：上座遊山來？爲佛法來？閑云：爲佛法來。然乃升堂，閑上參，然問：上座今日離何處？閑云：離路口。然云：何不蓋却？閑無對。始禮拜。問：如何是末山？然云：不露頂。閑云：如何是末山主？然云：非男女相。閑乃喝云：何不變去？然云：不是神不是鬼，變箇什麽？閑於是服膺，爲作園頭三載。

### 〔卷十二〕

南嶽下第四世—黄檗希運禪師法嗣十二人：臨濟義玄、陳尊宿、千頃楚南、烏石靈觀、羅漢宗徹、相國裴休。此六人見録。

鎮州臨濟義玄禪師，語録見古尊宿語録卷四、五。師曹州南華人，姓邢。幼負出塵之志，及落髮進具，便慕禪宗。唐懿宗咸通七年（八六六）四月十日，説偈而寂。師接化之方，有：四喝、四料簡、三句、三玄、三要、四照用、四賓主等機用，成臨濟一宗。

南嶽下第五世—仰山慧寂禪師法嗣十人：西塔光穆、霍山景通、龍泉文喜、新羅國順支、南塔光誦、東塔和尚，此六人見録。

杭州龍泉文喜禪師，嘉禾蓹兒人，姓朱。七歲出家。會昌廢教，返服韜晦。大中初例，重懺度於鹽官齊峯寺。唐昭宗光化三年（九○○）十月二十七日示寂，壽八十。

臨濟義玄禪師法嗣二十二人：灌谿志閑、幽州譚空、寶壽沼、三聖慧然、魏府大覺、興化存奬、定州善崔、鎮州萬歲、雲山、桐峰菴主、杉洋菴主、涿州紙衣、虎谿菴主、覆盆菴主、襄州歷村、滄州米倉，此十六人見録。

灌谿志閑禪師，魏府舘陶人，姓史。幼從栢岩禪師披剃。二十受具。後見臨濟，搊住良久，放之，師曰：領矣！住後謂衆曰：我見臨濟無言語，直至如今飽不饑。……唐乾寧二年乙卯（八九五）五月二十九日，問侍者曰：坐死者誰？曰：僧伽。立死者誰？曰：僧會。乃行六七步，垂手而逝。

魏府興化存奬禪師，語録見古尊宿語録卷五。師爲後唐莊宗師，滅後，勅諡廣濟禪師。

睦州陳尊宿法嗣二人，一人見録—睦州刺史陳操。

鄧州香嚴智閑禪師法嗣十二人：吉州止觀、壽州紹宗、延慶法端（十一卷已收在潙山祐下）、南禪無染、長平山和尚、崇福演教、大安清幹、豐德寺和尚、佛岩暉、田道者，此十人見録。

雙峯和尚法嗣一人：雙峯古禪師。

徑山洪諲禪師法嗣四人，米嶺和尚一人見録。

光孝院慧覺禪師法嗣一人：長慶道巘。

南嶽下第六世十九人：南塔光涌禪師法嗣五人：清化全付、蕉山慧清、黄連義初、慧林鴻究，四人見録。

西塔光穆禪師法嗣一人：資福如寶。

灌谿志閑禪師法嗣一人：魯祖山教和尚。

興化存奬禪師法嗣二人：汝州寶應（即南院顒）一人見録。

南院顒禪師語要，見古尊宿語録卷七。

寶壽沼禪師法嗣二人：南院思明、第二世寶壽。

三聖慧然禪師法嗣二人：大悲和尚、水陸和尚。

大覺和尚法嗣四人：廬州大覺、澄心旻德、南院和尚，三人見録。

### 〔卷十三〕

南嶽下第七世十一人—蕉山慧清禪師法嗣四人：興陽清讓、幽谷法滿，二人見録。

資福如寶禪師法嗣四人：資福貞邃、吉州福壽、潭州鹿苑，三人見録。

寶應（南院顒）和尚法嗣一人：風穴延沼禪師，餘杭人。宋開寶六年癸酉（九七三）八月十五，趺坐而化，壽八十七。語要見古尊宿語録卷七。卍續一一八。

西院思明禪師法嗣一人：興陽歸静禪師。

慧林鴻究禪師法嗣一人：韶州靈瑞和尚。

南嶽第八世六人—風穴延沼禪師法嗣四人：廣慧真、首山省念，二人見録。

汝州首山省念禪師，萊州人，姓狄。受業於南禪院，得法於風穴，初住首山爲第一世。宋淳化三年（九九二）十二月四日午時上堂説偈曰：今年六十七，老病隨緣且遣日；今年記却來年事，來年記著今朝日。至四年，月日時，無爽前記，上堂辭衆，説偈已，安坐而逝，壽六十八。

歸真大師法嗣二人：志謙、詞鐸禪師。

南嶽下第九世一人—首山省念禪師法嗣一人：汾州善昭禪師，語録三卷，大藏第四十七册，卍續一二○册。

曹溪别出法嗣（略）。

### 〔卷十四〕

吉州青原行思禪師法嗣—第一世，一人。

南嶽石頭希遷禪師，（廣東）端州高要人，姓陳。母初懷姙，不喜葷茹。雖在孩提，不煩保母。既冠，然諾自許。鄉洞獠民畏鬼神，多淫祀，殺牛釃酒，習以爲常；師輒往毁叢祠，奪牛而歸，歲盈數十，鄉老不能禁。後直造曹溪，六祖度爲弟子，未具戒，祖已寂，禀遺命，依青原山思禪師。唐·天寶初，住南嶽衡山南寺，寺之東，有石，狀如臺，乃結菴其上，時號石頭和尚。著有「參同契」一篇。貞元六年庚午（七九○）十二月二十五日順世，壽九十一，臘六十三。長慶中，諡無際大師。

青原下第二世—石頭希遷大師法嗣二十一人：天皇道悟、京兆尸利、丹霞天然、招提慧朗、興國振朗、藥山惟儼、潭州大川、汾州石樓、法門佛陀、潭川華林、潮州大顛、長髭曠、水空和尚，以上十三人見録。

荊州天皇道悟禪師，婺州東陽人，姓張。神儀挺異，幼而生知，長而神俊。年十四，懇求出家，父母不許，乃節食形悴，父母許之，依明州大德披剃。二十五，具戒於杭州竹林寺。精修梵行，推爲勇猛，風雨昏夜，晏坐丘塚，身心安静，離諸怖畏。一日，遊餘杭，首謁徑山國一，受心法，服勤五載。唐·大曆中，抵鍾陵，造馬大師，重印前解，法無異説，復住二夏，乃謁石頭而頓悟。後居荊州當陽柴紫山，受請住天皇寺。唐憲宗元和丁亥（八○七）四月晦日示寂，壽六十。臘三十五。

鄧州丹霞山天然禪師，不知何許人。初習儒學，將入長安應擧，方宿於逆旅，忽夢白光滿室，占者曰：解空之祥也。偶一禪客問曰：仁者何往？曰：選官去。禪客曰：選官何如選佛。曰：選佛當往何所？禪客曰：今江西馬大師出世，是選佛之場，仁者可往。遂直造江西，才見馬祖，以手托幞頭額，祖顧視良久，曰：南嶽石頭是汝師也。遽抵南嶽，還以前意投之，頭曰：著槽廠去。師禮謝，入行者房，隨次執爨役，凡三年。忽一日，石頭告衆曰：來日剗佛殿前草。至來日，大衆各備剗草具，獨師以盆盛水浄頭，於和尚前胡跪。石頭見而笑之，便與剃髮，又爲説戒法，師乃掩耳而出，便往江西再謁馬祖，未參禮，便入僧堂内，騎聖僧頸而坐。時大衆驚愕，遽報馬祖，祖躬入堂視之，曰：我子天然。師即下地禮拜，曰：謝師賜法號。因名天然。祖問：從什麽處來？師云：石頭。祖云：石頭路滑，還躂倒汝麽？師曰：若躂倒，即不來。乃杖錫觀方，居天台華頂峯三年。往徑山禮國一禪師。……後於慧林寺，遇天大寒，師取木佛焚之，人或譏之。師曰：吾燒取舍利。人曰：木頭何有？師曰：若爾，何責我乎？師謁忠國師……師出，國師云：去聖時遥，人多懈怠；三十年後，覓此漢也還難得。師以長慶四年（八二四）六月二十三日，告門人曰：備湯沐，吾欲行矣。乃戴笠、策杖、受履，垂一足，未及地而化。壽八十六。

澧州藥山惟儼禪師，絳州人，姓韓。十七出家，唐·大曆八年（七七三），納戒衡嶽。乃曰：大丈夫，當離法自浄，豈能屑屑事細行於布巾耶？即謁石頭，密領玄旨。後居藥山。師看經，有僧問：和尚尋常不許人看經，爲什麽却自看？師曰：我只圖遮眼。曰：某甲學和尚，還得也無？師曰：若是汝，牛皮也須看透。大和八年（八三四）二月，臨順世，叫云：法堂倒！法堂倒！衆皆持柱撐之，師擧手云：子不會我意。乃告寂。壽八十四。臘六十。

青原下第三世二十三人—天皇道悟禪師法嗣一人：澧州龍潭崇信禪師，本渚宫賣餅家子也。未詳姓氏。師家居寺巷，常日以十餅饋天皇悟，悟受之，每食畢，常留一餅，曰：吾惠汝，以蔭子孫。師一日自念曰：餅是我持去，何以返遺我耶？其别有旨乎？遂造而問焉，悟曰：是汝持來，復汝何咎？師聞之，頗曉玄旨，因請出家，悟曰：汝昔崇福善，今信吾言，可名崇信。由是服勤左右。一日，問曰：某自到來，不蒙指示心要。悟曰：自汝到來，吾未嘗不指示汝心要。師曰：何處指示？悟曰：汝擎茶來，吾爲汝接；汝行食來，吾爲汝受；汝和南時，吾便低首；何處不指示心要？師低頭良久，悟曰：見則直下便見，擬思即差。師當下開解。乃復問：如何保任？悟曰：任性逍遥，隨緣放曠；但盡凡心，無别勝解。師後住龍潭。

丹霞天然禪師法嗣七人：翠微無學、丹霞義安、吉州性空、本童和尚、米倉和尚，五人見録。

藥山惟儼禪師法嗣十人：道吾圓智、雲岩曇晟、船子德誠、椑樹慧省、高沙彌、百顔明哲，六人見録。

潭州雲岩曇晟禪師，鍾陵建昌人，姓王。初參百丈，侍二十年，未悟，丈寂，謁藥山，言下契會。會昌元年辛酉（八四一）十月示疾，二十六日沐身竟，唤主事僧，令備齋，來日有上座發去。至二十七日，並無人去。及夜，師歸寂。壽六十。

長髭曠禪師法嗣一人：石室善道和尚。

大顛和尚法嗣二人：一人見録—三平山義忠禪師。

大川和尚法嗣二人：僊天和尚、普光和尚。