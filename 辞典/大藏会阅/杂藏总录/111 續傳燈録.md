## 三、 續傳燈録

三十六卷。大藏第五十一册（四六九—七一四）。卍續藏第一四二册。前有目録三卷。明·沙門玄極輯。

吴僧道原，於宋·景德間，修「傳燈録」三十卷，真宗特命翰林學士楊億等，裁正而序之，目曰「景德傳燈録」。自是，禪宗寢盛，相傳得法者，益繁衍。

仁宗天聖中，則有駙馬都尉李遵勗，著廣燈録；建中靖國初，則有佛國惟白禪師，爲續燈録；淳熙十年，浄慈明禪師，纂聯燈會要；嘉泰中，雷菴受禪師，述普燈録；宋季，靈隱大川濟公，以前五燈，爲書頗繁，廼會粹成五燈會元。竊謂：景德傳燈録，至矣！繼此四燈之録，寧免得此而遺彼乎？會元爲書，其用心固善，然不能尊景德傳燈爲不刊之典，復取而編入之，是爲重複矣！

今纂集續傳燈録，其承傳之序，斷自景德傳燈以後；肇於大鑑下若干世汾陽善昭禪師，編聯至若干世某禪師而訖；凡若干世，得人若干，内出機緣語句者若干人，名之曰：續傳燈録。總三十六卷。其採取之書，則用：五燈會元、佛祖慧命、僧寶傳、分燈録，與夫禪門宗派圖、諸祖語録等。集其文則仍其舊，略加取捨，而不敢苟爲芟潤，以失其真；其世，則專揭大鑒于上，而不敢以五家宗派分裂之；蓋五家宗派互相激揚，同出大鑒；故此續録，統而合之，以一其歸也。

嗟夫！心法無形，匪從人得，貴在默契，而自證悟也。達磨東來，直指心原，不立文字，悟心成佛，則於語言奚以哉？然，心法徧一切處，大地山河，草木瓦礫，莫非自心所現，皆是發機悟門，況語言文字乎？蓋無上妙道，雖不可以語言傳，而可以語言見；語言者，指心之準的也。故學者每以語言爲證悟淺深之候。是故，佛祖雖曰：傳無可傳，至於授受之際，鍼芥相投，必有機緣語句，與夫印證偈頌，苟取之以垂後世，皆足爲啓悟之資，其可廢而不傳乎？是則，從上諸師，汲汲於傳燈一書者，豈非有補於宗教哉！（以上録序文）

### 〔卷一〕

大鑑下第十世—首山念禪師法嗣十六人：汾陽善昭、葉縣歸省、神鼎洪諲、谷隱藴聰，廣慧元璉、三交智嵩、鐵佛智嵩、首山懷志、仁王處評、智門罕、鹿門慧昭、丞相王隨，十二人見録。

### 〔卷二〕

大鑑下第十世—智門祚禪師法嗣三十人：雪竇重顯、延慶子榮、百丈智映、南華寶緣、護國壽、九峰勤、雲蓋繼鵬、黄龍海、彰法澄泗、雲臺省因、青山好、慈雲紹先，十二人見録。

明州雪竇重顯禪師，遂寧府李氏子。依普安院仁詵上人出家，受具之後，横經講席，究理窮玄；詰問鋒馳，機辯無敵。貪指南遊，首造智門。—著頌古百則。

文殊真禪師法嗣一人：洞山曉聰。

南臺勤禪師法嗣二人：高陽法廣、石霜節誠。

黑水璟禪師法嗣一人：黑水義欽。

五祖戒禪師法嗣四十人：洞山自寶、泐潭懷澄、北塔思廣、雲蓋智顒、翠峰慧顒、四祖端、五祖秀、天童懷清、白馬辯、水南智昱、海會通、義臺子祥、十王懷楚、定慧道海、雁蕩文吉、洞山妙圓、寶嚴叔芝，十七人見録。

端州洞山自寶禪師，壽州人。生娼室，無姓氏。爲人廉謹，性慕佛乘。於硤石寺受業。修頭陀行，糲食垢衣。參戒和尚，發明心地，大著名聲。常在五祖會主寺事。一日，戒病，令行者於庫司取生薑煎藥，師叱之，行者白戒，戒令將錢囘買，師方取薑付與。戒心重之。後遊叢林，至洞山，時聰公居焉，特加敬重。聰殁，遺言令繼其席。適郡守亦以書囑戒，擧所知者主之，戒云：賣生薑漢住得也。遂開法於洞山。

福昌善禪師法嗣十一人：上方齊嶽、育王常坦、金山瑞新、福昌詢，四人見録。

乾明信禪師法嗣三人：藥山彝肅、西禪垂白，二人見録。

福岩雅禪師法嗣四人：北禪智賢、衡嶽振，二人見録。

開福賢禪師法嗣三人：日芳上座，一人見録。

報慈嵩禪師法嗣一人：興陽遜。

德山遠禪師法嗣八人：開先善暹、禾山楚材、資聖盛勤、鹿苑圭、大中仁辯、菩提桂芳，六人見録。

西峯豁禪師法嗣一人：自嚴尊者。

南安巖自嚴尊者，生鄭氏，泉州同安人。年十一棄家，依建興卧像寺沙門契緣爲童子。年十七爲大僧。遊方至廬陵，謁西峯豁禪師，豁、清涼明禪師高弟，雲門孫也。師依止五年，密契心法。宋太宗淳化（九九○—九九四）乙卯（辛卯？）正月初六日，集衆曰：吾此日生，今正是時。遂右脇卧而化。

廣教志禪師法嗣二人：四面山懷清，一人見録。

石門遠禪師法嗣七人：清居浩昇、廣濟方、雲頂鑑、道吾契詮，四人見録。

梁山觀禪師法嗣五人：德珍山主、藥山利昱、梁山巖，三人見録。

德山晏禪師法嗣一人：德山智先。

北禪感禪師法嗣一人：南禪聰。

谷隱儼禪師法嗣五人：谷隱契崇，一人見録。

### 〔卷三〕

大鑑下第十一世—汾陽昭禪師法嗣十六人：石霜楚圓、琅邪慧覺、大愚守芝、石霜法永、法華全擧、芭蕉谷泉、龍華曉愚、天聖皓泰、龍潭智圓、投子圓修、太子道一，十一人見録。

潭州石霜楚圓慈明禪師，全州李氏子。少爲書生。年二十二，依湘山永静寺出家。其母有賢行，使之游方，聞汾陽道望，往謁，陽顧而嘿器之。經二年，未許入室。每見，必罵詬或毁詆諸方；及有所訓，皆流俗鄙事。一夕，訴曰：自至法席，已再夏，不蒙指示，但增世俗塵勞念；歲月飄忽，己事不明，失出家之利。語未卒，陽熟視罵曰：是惡知識，敢裨販我？怒擧杖逐之。師擬伸救，陽掩師口，乃大悟。曰：是知臨濟道出常情。服役七年，辭去。宋仁宗康定庚辰（一○四○）正月五日示寂，壽五十四，臘三十二。語録一卷，卍續一二○册。

滁州琅邪山慧覺廣照禪師，西洛人。父爲衡陽太守，因疾傾喪，師扶櫬歸洛，過澧陽藥山古刹，宛若宿居，緣此出家。遊方參問，得法汾陽。應緣滁水，與雪竇明覺，同時唱道，四方皆謂二甘露門。

葉縣省禪師法嗣八人：浮山法遠、寶應法昭、大乘慧果，三人見録。

### 〔卷四〕

大鑑下十一世—谷隱聰禪師法嗣三十五人：金山曇頴、洞庭慧月、仗錫修己、大乘德遵、竹園法顯、永福延照、景清居素、仁壽嗣珍、雲門顯欽、永慶光普、李遵勗、英公夏竦，十二人見録。

神鼎諲禪師法嗣十四人：寶情山主、妙智光雲，二人見録。

廣慧璉禪師法嗣七人：華嚴道隆、慧力慧南、廣慧德宣、文公楊億，四人見録。

梁山巖禪師法嗣一人：梁山善冀。

道吾詮禪師法嗣一人：天平契愚。

歸宗柔禪師法嗣九人：羅漢行林、天童新、功臣覺軻、天童清簡，四人見録。

百丈恒禪師法嗣三人：西賢澄湜、萬壽德興、雲門知永。

崇壽稠禪師法嗣四人：雲臺令岑、資國圓進，二人見録。

雲居錫禪師法嗣四人：般若從進、清化志超，二人見録。

### 〔卷五〕

大鑑下十一世—洞山曉聰禪師法嗣六人：雲居曉舜、大潙懷宥、佛日契嵩、太守許式，四人見録。

杭州佛日契嵩禪師，藤州鐔津李氏子。七歲出家，十三得度，十九遊方，徧參知識，得法于洞山聰。師夜則頂戴觀音像而誦其號，必滿十萬，乃寢，以爲常。自是，世間經書章句，不學而能。作原教論十餘萬言，明儒釋之道一貫，以抗宗韓排佛之説。讀之者，畏服。後居永安蘭若，著禪門定祖圖，傳法正宗記，輔教篇。仁宗賜號明教。洎東還，熙寧四年（一○七一）六月四日晨，寫偈曰：後夜月初明，吾今喜獨行；不學大梅老，貪聞鼯鼠聲。至夜而化。火化，得五不壞：頂、耳、舌、童真、數珠。師有文集二十卷，目曰「鐔津」，盛行于世。

泐潭澄禪師法嗣三十三人：育王懷璉、靈隱雲知、承天惟簡、九峯鑑韶、西塔顯殊、崇善用良、慧力有文、雪峯象敦、雲居守億、洞山永孚、令滔首座，十一人見録。

明州育王山懷璉大覺禪師，漳州龍溪陳氏子。誕生之夕，夢僧伽降室，因小字泗洲。既有異兆，僉知祥應，齠齡出家，艸角圓頂。篤志道學，寢食無廢。一日，洗面，潑水于地，微有省發，即慕參尋，遠造泐潭法席，投機印可。師事之十餘年。去遊廬山，掌記于圓通訥禪師所。仁宗賜號大覺禪師。

洞山自寶禪師法嗣七人：洞山清辯，一人見録。

北塔思廣禪師法嗣三人：玉泉承皓，一人見録。

雲蓋志顒禪師法嗣二人：雲居文慶，一人見録。

四祖端禪師法嗣一人：廣明常委。

雁蕩文吉禪師法嗣一人：浄光爲覺。

金山瑞新禪師法嗣四人：天聖守道，一人見録。

上方齊岳禪師法嗣一人：東山順宗。

北禪智賢禪師法嗣七人：興化紹銑、法昌倚遇、廣因擇要，三人見録。

法昌倚遇禪師，漳州人，林氏子。幼棄家，依郡之崇福得度。有大志，自受具遊方，名著叢席。浮山遠和尚嘗指謂人曰：此後學行脚樣子也。參北禪賢，師事之。後遊西山睠，雙嶺深邃，栖息三年。後應法昌請，住法昌（在洪州）。龍圖徐公禧，布衣時，與師往來，爲法喜之遊。師將化前一日，作偈遺之（偈見語録），徐覽偈，聳然！邀靈源清禪師同往，師方坐寢室，以院誡知事曰：吾住此山二十三年，護惜常住，每自蒞之。今行矣，汝輩著精彩。言畢，擧柱杖曰：且道這箇分付阿誰？徐與靈源皆屏息，遂擲杖，投床，枕臂而化。語録一卷，卍續藏一二六册。

開先善暹禪師法嗣十三人：雲居了元、智海本逸、天童元楚、萬杉善爽，四人見録。

南康軍雲居山了元佛印禪師，饒州浮梁林氏子。誕生之時，祥光上燭，鬚髮爪齒宛然具體。風骨爽拔，孩孺異常，發言成章，語合經史，閭里先生稱曰：神童！年將頂角，博覽典墳；卷不再舒，洞明今古。才思俊邁，風韻飄然。志慕空宗，投師出家。試經圓具，感悟夙習。即徧參尋，投機於開先法席。出爲宗匠，九坐道場。師一日與學徒入室次，適東坡居士到面前，師曰：「此間無坐榻，居士來此作什麽？」士曰：「暫借佛印四大爲坐榻。」師曰：「山僧有一問，居士若道得，即請坐；道不得，即輸腰下玉帶子。」士欣然曰：「便請。」師曰：「居士適來道：暫借山僧四大爲坐榻，祇如山僧四大本空，五陰非有，居士向甚麽處坐？」士不能答，遂留玉帶。師却贈以雲山衲衣。士乃作偈曰：

&nbsp;&nbsp;&nbsp;&nbsp;百千燈作一燈光 &nbsp;&nbsp;&nbsp;&nbsp;盡是恒沙妙法王 

&nbsp;&nbsp;&nbsp;&nbsp;是故東坡不敢惜 &nbsp;&nbsp;&nbsp;&nbsp;借君四大作禪床

&nbsp;&nbsp;&nbsp;&nbsp;病骨難堪玉帶圍 &nbsp;&nbsp;&nbsp;&nbsp;鈍根仍落箭鋒機 

&nbsp;&nbsp;&nbsp;&nbsp;會當乞食歌姬院 &nbsp;&nbsp;&nbsp;&nbsp;奪得雲山舊衲衣

&nbsp;&nbsp;&nbsp;&nbsp;此帶閲人如傳舍 &nbsp;&nbsp;&nbsp;&nbsp;流傳到我亦悠哉 

&nbsp;&nbsp;&nbsp;&nbsp;錦袍錯落猶相稱 &nbsp;&nbsp;&nbsp;&nbsp;乞與佯狂老萬囘

禾山楚才禪師法嗣五人：曹山雄，一人見録。

欽山悟勤禪師法嗣一人：梁山應圓。

### 〔卷六〕

大鑑下十一世—大陽玄禪師法嗣二十五人：投子義青、興陽清剖、福嚴審承、羅浮顯如、白馬歸喜、大陽慧、雲門靈運、雲頂海鵬、乾明機聰，九人見録。

舒州投子山義青禪師，語録：芙蓉道楷編，一卷；自覺重編，二卷。皆見卍續一二四册。

雪竇顯禪師法嗣八十四人：天衣義懷、稱心省倧、承天傳宗、南明日慎、投子法宗、寶相藴觀、君山顯昇、洞庭慧金、曾會居士、報本有蘭、長蘆智福、洞山慧圓、香積孜、寶慶子瓌、天衣在和、稱心守明、鳳棲仲卿、靈岩德初、龍興智傳、乾明則、乾明知應、雲峯元益，二十二人見録。

越州天衣義懷禪師，永嘉樂清陳氏子。世以漁爲業。兒時，坐船尾，父得魚，付師貫之，師不忍，乃私投江中，父怒，答之，師恬然如故，長，遊京師，依景德寺爲童行。天聖（宋仁宗年號。一○二三—一○三一）中，試經得度。謁金鑾善，葉縣省，皆蒙印可，意猶未決，至姑蘇，禮明覺於翠峯。爲水頭，因汲水折擔，忽悟，作投機偈曰：一二三四五六七，萬仞峯頭獨足立；驪龍頷下奪明珠，一言勘破維摩詰。覺聞，拊几稱善。後，七坐道場，化行海内，嗣法者甚衆。晚年，以疾，居池陽杉山菴。門弟子智才，住臨平之佛日，迎歸侍奉，才如蘇城未還，師速其歸，及踵門，師告之曰：時至，吾行矣。才曰：師有何語示徒？乃説偈曰：

&nbsp;&nbsp;&nbsp;&nbsp;紅日照扶桑 &nbsp;&nbsp;&nbsp;&nbsp;寒雲封華嶽 

&nbsp;&nbsp;&nbsp;&nbsp;三更過鐵圍 &nbsp;&nbsp;&nbsp;&nbsp;拶折驪龍角

才問：卵塔已成，如何是畢竟事？師擧拳示之。遂就寢，推枕而寂。語要一卷，收入續古尊宿語要卷二。卍續一一八册。

百丈寶月智映禪師法嗣二人：惠因懷祥、惠因義寧。

南華寶緣禪師法嗣十四人：興化緣慶、寶壽行德、白虎守昇、佛陀崇欽、延祥法迎、舜峯惠寶，六人見録。

雲蓋繼鵬禪師法嗣四人：報恩譚，一人見録。

洞山子榮禪師法嗣二人：圓通居訥，一人見録。

江州圓通祖印居訥禪師，梓州中江蹇氏子。初生，有神光滿室。年十一出家。十七，試法華得度，受具。以講學冠兩川，耆年多下之。聞南方禪風，乃出蜀，放浪荊楚，屢閲寒暑，迄無所得。西至襄州，洞山榮座下，留止十年，因閲華嚴論，有省，遂嗣榮法。仁宗皇祐初（一○四九），詔住浄因禪院，以目疾辭，擧本院書記懷璉自代。乃賜號祖印。

### 〔卷七〕

大鑑下十二世—石霜圓禪師法嗣五十人：黄龍慧南、楊岐方會、翠岩可真、蔣山贊元、武泉山政、雙峯省囘、大寧道寬、道吾悟真、蔣山保心、百丈惟政、香山藴良、南峯惟廣、大潙德乾、靈山本言、廣法源、靈隱德章，十六人見録。

黄龍慧南禪師，信州玉山章氏子。年十一出家。十九落髮，受具。徧參諸方，後依石霜。以佛手、驢脚、生緣、三語問學者，莫能契其旨，天下叢林目爲三關。住黄龍，法席之盛，追媲馬祖、百丈。宋神宗熙寧二年（一○六九）三月十七日，跏趺寢室前，大衆環擁，良久而化。前一日説偈（見語録）。閲世六十八，坐五十夏。語録一卷，大藏四七册，卍續一二○册。

楊岐山方會禪師，宋仁宗慶曆六年（一○四六），移住潭州雲蓋山。以臨濟正脉付守端。語録一卷，大藏四七册。後録，卍續一二○册。
蔣山贊元覺海禪師，婺州義烏人，姓傅氏，乃傅大士之裔。三歲出家，七歲爲僧，十五遊方，遠造石霜，陞於丈室。宋哲宗元祐元年（一○八六），師乃遷化。

安吉州廣法院源禪師，宋神宗元豐八年（一○八五）十月十二日晚，忽書偈曰：雪鬢霜髭九九年，半肩毳衲盡諸緣；廓然笑指浮雲散，玉兎流光照大千。擲筆而寂。

琅邪覺禪師法嗣二十八人：定慧超信、泐潭曉月、姜山方、白鹿顯端、琅邪智遷、涼峯洞淵、真如方、興教坦、歸宗可宣、長水子璿，十人見録。

秀州長水子璿講師，郡之嘉興人。自落髮，誦楞嚴不輟。從洪敏法師，講至「動静二相了然不生」有省。謂敏曰：敲空擊竹，尚落筌蹄；擧目揚眉，已成擬議。去此二途，方契斯旨。敏拊而證之。然，欲探禪源，罔知攸往；聞琅邪道重當世，即趨其席，值上堂次，出問：「清浄本然，云何忽生山河大地？」琅邪憑陵答曰：「清浄本然，云何忽生山河大地！」師領悟，禮謝，曰：願侍巾瓶。琅邪謂曰：「汝宗不振久矣！宜勵志扶持，報佛恩德；勿以殊宗爲介也。」乃如教再拜以辭。後住長水。嘗疏楞嚴等經，盛行於世。

### 〔卷八〕

大鑑下第十二世—天衣懷禪師法嗣八十三人：慧林宗本、法雲法秀、覺海沖、長蘆應夫、佛日智才、天盔重元、瑞巖子鴻、棲賢智遠、浄衆梵言、三祖沖會、資壽捷、觀音啓、天童元善、長盧體明、開元智孜、澄照慧慈、法雨慧源、崇德智澄、棲隱有評、定慧雲、大同旺、鐵佛因、報本法存、開聖棲、衡山惟禮、顯明善孜、啓霞惠安、雲門靈侃、太平元坦、佛日文祖、望仙宗、五峯用機、佛足處祥、明因慧贇、西臺其辯、開元智譚、永泰智覺、龍華文喜、永泰自仁、延恩法安、楊傑居士，四十一人見録。

東京慧林宗本圓照禪師，别録一卷，卍續一二六册。

### 〔卷九〕

大鑑下第十二世—大愚芝禪師法嗣十三人：雲峯文悦、瑞光月、洞山子圓，三人見録。

南嶽雲峯文悦禪師，南昌徐氏子。初造大愚，聞示衆曰：「大家相聚喫莖虀，若唤作一莖虀，入地獄如箭射！」便下座。師大駭！夜造方丈，愚問：「來何所求？」師曰：「求心法。」愚曰：「法輪未轉食輪先轉；後生趁色力健，何不爲衆乞食？我忍饑不暇，何暇爲汝説禪乎？」師不敢違。未幾，愚移翠巖。師納疏罷，復過翠巖求指示。巖曰：「佛法未到爛却；雪寒，宜爲衆乞炭。」師亦奉命。能事罷，復造方丈，巖曰：「堂司缺人，今以煩汝。」師受之，不樂，恨巖不去心地坐後架，桶箍忽散，自架墮落，師忽然開悟，頓見巖用處，走搭伽黎，上寢堂，巖迎笑曰：「維那！且喜大事了畢。」師再拜，不及吐一詞而去。服勤八年，後出世翠巖。

石霜永禪師法嗣八人：福嚴保宗、大陽如漢，二人見録。

浮山遠禪師法嗣十九人：浄因道臻、興化仁岳、玉泉謂芳、定林慧琛、本覺若珠、華嚴普孜、清隱惟湜、衡嶽奉能，八人見録。

東京浄因道臻禪師，福州古田戴氏子。父夢偉然黄冠裳者導從至舍，母遂姙。又夢天樂黄幡梵唄引厖眉碧眼一僧至，即誕師。幼不茹葷。年十四出家，持頭陀行。十九爲大僧。閲大小乘經論，置不讀，曰：此方便説耳。即持一鉢，走江淮，所參知識甚多，而得旨於浮山。師奉身至約，一布裙二十年不易。三十年不出户。元祐八年（一○九三）八月十七日，忽語門人曰：吾更三日行矣。及期，沐浴更衣，説偈已，跏趺而化。閲世八十。

廬州興化仁岳禪師，南泉人。

寶應昭禪師法嗣二人：琅邪方鋭、興陽希隱。

石門進禪師法嗣一人：瑞巖智才。

金山穎禪師法嗣二十人：廣教繼真、普慈崇珍、瑞竹仲和、金山懷賢、石佛顯忠、浄住居説、西余拱辰、般若善端、李端愿居士，九人見録。

杭州浄住院居説真浄禪師，參達觀，遂問曰：「某甲經論粗明，禪直不信，願師決疑。」觀曰：「既不信禪，豈可明經？禪是經綱，經是禪網；提綱正網，了禪見經。」師曰：「爲某甲説禪看。」。觀曰：「向下文長。」師曰：「若恁麽，經與禪乃一體。」觀曰：「佛及祖非二心；如手搦拳，如拳搦手。」師因而有省，乃成偈曰：

&nbsp;&nbsp;&nbsp;&nbsp;二十餘年用意猜 &nbsp;&nbsp;&nbsp;&nbsp;幾番曾把此心灰 

&nbsp;&nbsp;&nbsp;&nbsp;而今潦倒逢知己 &nbsp;&nbsp;&nbsp;&nbsp;李白原來是秀才

洞庭月禪師法嗣三人：薦福亮，一人見録。

仗錫已禪師法嗣二人：黄巖保軒，一人見録。

龍華嶽禪師法嗣二人：西余浄端，一人見録。

### 〔卷十〕

大鑑下十二世—投子青禪師法嗣九人：芙蓉道楷、大洪報恩、洞山雲、福應文、龍蟠曇廣，五人見録。

芙蓉道楷禪師，沂州沂水人，崔姓。爲人剛勁孤硬。自其少時，即能辟穀學道，隱伊陽山中。後出家，參投子青禪師，悟旨於言下。宋神宗元豐五年（一○八二），北還沂，閒居馬鞍山，遂出世説法。初住沂州之仙洞，後遷西洛之招提龍門，又遷住郢州之大陽，隋州之大洪，洞上之風，大振西北。宋徽宗崇寧三年（一一○四）。詔住東京浄因禪院。大觀元年（一一○七）冬，移住天寧。開封尹李孝壽奏師道行，帝賜號及袈裟，師表辭，致受罰，編管緇州，明年冬，勅許自便，菴於芙蓉湖中，數百人環繞坐卧，師慮禍，乃日各食粥一盃，不堪者稍稍去，在者猶百許人。政和七年（一一一七）冬，勅賜所居菴額華嚴禪寺。明年五月十四日，無疾而殁。先寫偈付侍者曰：

&nbsp;&nbsp;&nbsp;&nbsp;吾年七十六 &nbsp;&nbsp;&nbsp;&nbsp;世緣今已足 

&nbsp;&nbsp;&nbsp;&nbsp;生不愛天堂 &nbsp;&nbsp;&nbsp;&nbsp;死不怕地獄 

&nbsp;&nbsp;&nbsp;&nbsp;撒手横身三界外 &nbsp;&nbsp;&nbsp;&nbsp;騰騰任運何拘束

語要一卷，收于續古尊宿語要卷二，卍續一一八册。

玉泉皓禪師法嗣二人：林溪文慶，一人見録。

夾山遵禪師法嗣一人：福昌知信。

佛印了元禪師法嗣二十人：慶善浄悟、善權慧泰、崇福德基、寶林懷吉、資福宗誘、翠巖慧空、密巖德溥、雲居仲和、同安幼宗、龍興居嶽、萬杉子章、鵝湖德延，十二人見録。

廣因要禪師法嗣二人：妙峯如璨，一人見録。

智海逸禪師法嗣十一人：黄檗志因、大中德隆、白鹿仲豫、劉經臣，四人見録。

支提隆禪師法嗣三人：靈隱玄本，一人見録。

浄土惟素禪師法嗣一人：浄土惟政。

寶林殊禪師法嗣一人：寶林用明。

東山宗禪師法嗣一人：定峯曉宣。

