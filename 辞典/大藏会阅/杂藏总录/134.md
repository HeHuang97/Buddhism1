## 三四八、 伏獅祇園禪歸語録

二卷。中華藏第二輯線裝第一一一册。門人授遠、超俗等編。

師諱行剛，號祇園。浙江嘉興府嘉興縣人。俗姓胡。父字養素之女。十八，適庠生常公振，未期而寡。廿六，參天慈老師，依慈行爲師。三十一喪父。三十三，參密老和尚。卅四喪母。卅五出家，於金粟密老座下具戒。四十二，得密老付囑。住梅溪伏獅院，順治十一年甲午九月廿六寂。世壽五十八。臘二十三。

據燈全，嗣石車乘。

## 三四九、 伏獅義公禪師語録

一卷。中華藏第二輯線裝第一五三册。明元記録。

序：從來棄榮趨寂、超乎塵世之外，而不爲塵世所囿者，率皆慷慨英偉之士；賦性剛烈，故能擔荷斯道，直透本來；遂爲千古名宿。至於香閨繡榻之儔，大約婉順廸躬，柔嘉爲則，欲求其皈依法苑，紹續傳燈者，代不多見。豈果剛柔之不相及歟？抑亦賦畀之有懸殊也？

惟吾禾郡則不然。……余於葭莩中得二人焉：曰祇園，曰一揆。祇園得法於石車，一揆得法於祗園。……

義公者，梅里人。亦祇園之法嗣，一揆之同儕也。聞道最早。向住伏獅菴。殁而一揆爲之建塔。……康熙戊午桂月，檇李高以永子修甫撰。

## 三五○、 參同一揆禪師語録

一卷。中藏同上。門人普明編刊，明俊記録。

師俗姓孫。廿六出家於梅溪伏獅祇和尚會下披剃。順治壬辰二十八歲受囑。三十歲九月，其師示寂，其法兄義公繼席伏獅。師另建静室，名曰參同。

圓悟座下，有三峯法藏，嘗提「智證傳」，力闡綱宗。諸方驚疑，謗議競起。圓悟作書誡之，藏亦復書答辯。又作「五宗原」，立異説。圓悟作「闢妄救略説」，一再闢之。圓修亦有「釋疑普説」，以斥其謬。藏之弟子潭吉弘忍，復作「五宗救」，再主張師説。後，清世宗（雍正）斥藏忍所言爲魔説，著將藏内所有法藏、弘忍語録，並五宗原、五宗救等書，盡行毁板。另將五宗救，逐條駁正，刻入藏内，是爲「揀魔辨異録」。又著直省督撫，詳細查明：天童密雲圓悟派下，法藏一支所有徒衆，盡削去支派，永不許復入祖庭。諭到之日，天下祖庭，係三峯法藏子孫開堂者，即撤鐘板，不許説法。地方官即擇天童派下别支，承接方丈。然當順治、康熙年間，法藏之門葉極其繁茂，當時成三峯一派；海内稱法藏及其弟子靈隱宏禮、靈巖宏儲，爲佛法僧三寶。禮下，有願雲顯，住洪州雲居；儲下，有原直賦、楚奕豫，賦住南嶽福巖，豫住潭州雲蓋，大闡宗風。然經世宗削去支派後，法脈遂絶。

## 三五一、 三峯藏和尚語録

十六卷。中華藏第二輯線裝第一三三册。門人弘儲記。後附年譜一卷。

住海虞三峰清涼院語、蘇州北禪大慈寺、杭州臨平安隱寺、蘇州鄧尉聖恩寺、梁溪龍山錦樹院、杭州南屏浄慈寺、嘉興水西真如寺、蘇州窠陵聖壽寺。

廣録、頌古、五宗原、雜偈、法語、書問、雜著。

弘儲序云：和尚乘仰山塵刹之願，降神東震旦國，作天童長子，艱危百戰，死任綱宗。四十悟道，五十四開堂，六十三遷化。……

## 三五二、 五宗原

一卷。卍續藏第一一四册。（一○一—一○九）。明·萬峰沙門法藏著。

## 三五三、 五宗救

十卷。普慧藏本，一册。明·沙門弘忍述。

## 三五四、 天童和尚闢妄救略説

十卷。卍續藏第一一四册（一一○—一八九）。明·天童沙門圓悟説，侍者真啓編。

南雷詩曆，三峰藏與熊魚山夜話：「脱得朝中朋黨累，法門依舊有戈矛！」慨法門之紛争也。紛争，在法門爲不幸，而在考史者視之，則可見法門之盛。嘉靖、隆慶以前，法門寂，求紛争而不得。紛争之興，自崇禎間三峰藏著五宗原、密雲悟闢之始，是爲宗旨學説之争，上焉者也。

密雲闢五宗原後，潭吉忍著五宗救，學者喜之，密雲復著闢妄救。越九十年，雍正更著揀魔辨異録，不惜以人天子與匹夫搏，其視潭吉爲大敵，可知也。（以上録陳援菴著「明季滇黔佛教考」。）

## 三五五、 御製揀魔辨異録

八卷。卍續藏第一一四册（一九○—二五三）。清·世宗皇帝製。

此録，爲三峰而作；又稱三峰爲「魔藏」，潭吉爲「魔忍」。據南雷文定後集四，張仁菴墓誌銘：「仁菴名岐然，字秀初，叢林稱仁菴禪師。天童、三峰有宗旨之訟，三闢七闢；三峰壓於師弟之分，幾如鄭緩。潭吉忍在安隱，作五宗救，以申三峰之屈，大概多出仁菴；三峰之道，賴以不墜。」鄭緩，見莊子列禦寇篇，受壓迫人也。黎洲八哀詩：「曾入南都防亂揭，旋參安隱救宗書」，即詠其事也。仁菴國變後爲僧，名濟義，雍正而知五宗救出於仁菴也，必將斥之爲「魔義」矣！

是魔非魔，吾人不辨。王士禎居易録二七，言：「予嘗讀三峰藏禪師語録，及五宗原，以爲末法中龍象。其提智證傳，闡發臨濟汾陽之旨，欲遠嗣於寂音，亦天童之諍子也。」此猶門外之言。若覺浪盛，則固當時巨子，無所偏倚。覺浪語録十一，有靈巖夫山儲像贊曰：「濟下已仆之宗，決不可無天童，又不可無三峰，更不可無夫翁；問誰爲靈巖知己，莫不是棲霞老儂。」可以結束兩家之諍矣。

丁闇公明事雜詠云：「三峯漢月古禪堂，鐘板飄零塔院荒，是道是魔吾不解，山門竟有蔡忠襄。」注：「蔡忠襄懋德，爲漢月入室弟子，在太原圍城語人曰：『吾學道多年，已勘了生死，今日正致命時也』。」

宗統編年，康熙二十七年條，論及五論雜詩，誣毁三峰、靈巖儲語。蔭曰：「佛祖住世，各相讚歎稱揚，以引衆生信向，增長福慧。未聞有毁訾雌黄，退人善根者，書之以示立言者不可不慎，毋逞一時之媢忌，而爲正人公論所不容也。」祥符紀蔭，繼起法孫，其袒三峰、繼起固宜，然不若覺浪盛中道而立之言爲可信也。（以上節録清初僧諍記——陳援菴著）

三峰，諱法藏，字於密，號漢月。生于萬曆元年（一五七三）。梁溪（江蘇省）無錫蘇氏子。十五歲，出家於五牧山德慶院。受具於雲棲寺。天啓四年（一六二四），至金粟，依密雲悟，悟手書源流付之，爲密老法嗣。五年，住海虞（江蘇省）三峯清涼院，蘇州北禪大慈寺，杭州安穩寺。是年，於鄧尉著五宗原（五宗原序：「歲乙丑（即天啓五年），結夏聖恩寺之萬峰關；侍關中者、四上座：敏、致、證、徹也。……因原五宗，付諸四子。」崇禎戊辰序）。崇禎二年，住蘇州鄧尉聖恩寺，梁溪龍山錦樹院，杭州浄慈寺，嘉興真如寺，蘇州聖壽寺。崇禎八年（一六三五）七月二十一日示寂。世壽六十三。原有廣録五十卷，語録三十卷。今僅存弘儲所記語録十六卷。著有弘戒法儀三卷，見律藏。門人退翁弘儲，編有年譜一卷，附於語録之後。

三峯藏法系：

| 三峯法藏 | 潭吉弘忍<br>（五宗救作者） |            |          |
| -------- | -------------------------- | ---------- | -------- |
|          | 退翁弘儲                   | 爕雲濟機   |          |
|          |                            | 靈樹僧遠   |          |
|          |                            | 大庾行韜   |          |
|          |                            | 翼菴善酇   |          |
|          |                            | 俞昭允汾   | 楚林上睿 |
|          |                            | 内紹種     |          |
|          |                            | 寶持玄總尼 |          |
|          |                            | 祖揆符尼   |          |
|          |                            | 卑牧謙     | 祥符紀蔭 |
|          | 剖石弘璧                   | 鶴山       |          |
|          | 具德弘禮                   | 鶴峰悟     |          |
|          |                            | 巨渤恒     | 雨山上思 |
|          |                            | 晦山戒顯   |          |

## 三五六、 南岳繼起和尚語録

十卷。中華藏第二輯線裝第一三四册。門人濟璣等編。

常州夫山祥符寺語、天台國清寺語、蘇州靈巖崇報寺語、蘇州堯封寶雲寺語、虎丘雲巖寺語、秀州金粟廣慧寺語、南嶽福嚴寺語、衡州花藥寺語、高峰理山寺語、武昌東巖寺語、漢陽大别山興國寺語、靈巖廿一録、南嶽正續録。

師諱弘儲，字繼起，號退翁。江南通州李氏子。三峯藏法嗣。康熙十一年（一六七二）寂。世壽六十八。

## 三五七、 南嶽單傳記

一卷。卍續藏第一四六册（四四七—四七六）。清·沙門弘儲表。

以釋尊爲始祖，迦葉爲一祖，直至曹溪爲三十三祖，南嶽爲三十四祖，如此次第，至天童密雲悟爲六十七祖，三峯藏爲六十八祖，退翁弘儲爲第六十九祖。

## 三五八、 燮雲璣禪師語録

一卷。中華藏第二輯線裝第一三四册。書記玄杲録。

國清無畏堂語録、示語、垂語。

師諱濟璣。嗣退翁儲。

## 三五九、 靈樹遠禪師雲嵒集

二卷。中華藏第二輯線裝第一三四册。清·僧遠説，行者廣仍記録。

有「禮萬峰藏和尚塔」、「禮爕雲璣禪師塔」等詩偈。嗣退翁儲。

雲巖頌古，一卷。附靈嵒九頌。

## 三六○、 國清大庾韜禪師語録

一卷。中藏同上。侍者顯裕等録。

大庾禪師住天台景德國清禪寺語録。

師諱行韜，字大庾。蘇郡吴江趙氏子。本名庾先。造國清禮夫山儲和尚，值山受請住靈嵒，乃就吴江禮報恩賢和尚，更今名。……

嗣退翁儲。

## 三六一、 翼菴禪師語録

八卷。中華藏第二輯線裝第一四七册。清善鄼説。

住天台國清寺語録二卷，序燈等記。住真如禪寺語録，三卷，序璋等記。通玄語録，一卷。力端等録，和寒山詩，二卷。嗣退翁儲。

## 三六二、 洪山俞昭允汾禪師語録

六卷。中華藏第二輯線裝第一四七册。門人上睿等編。

師名允汾，字俞昭。歗堂、其别號。出竟陵吴氏。母許氏，早寡，長齋奉佛，日課蓮經。師每侍側，拱而聽之，有所感，發誓爲僧，以酬高厚。母首肯之。族人皆以爲不可，强之娶。至二十，喪偶，遂投郢州蓮臺寺玄萃法師披剃。依三昧律師受具。遭世亂，隱荊南之玉泉山學經論三年，以閲法華經有大白牛行步平正啓疑，老宿令南詢參禪，囘鄉值母疾篤，留侍湯藥，畢後事，乃參方。得法於退翁。庚申正月十三示寂。壽五十九。臘三十八。（康熙十九年庚申—一六八○）

順治丁酉，住廬山西林乾明寺，康熙乙巳住郢州潼泉山法興寺，住武昌東巖廣慧寺，住竟陵紫芝葊，洪山報國寺，住齊安天台赤城寺語，示衆、機緣、頌古、塔銘、疏、佛事、雜偈。

## 三六三、 楚林禪師語録

六卷。中華藏第二輯線裝第一四七册。小師照宗等記録。

師於壬子住潭州南雲興化寺、丙辰住南雲光山毘盧寺、庚申住郢州桐泉山法興寺（桐潼通用。唐宋用桐，元明用潼）、康熙廿一年壬戌住北京慈明寺、康熙二十三年住北京翊教寺語、頌古。

楚林睿公，領記莂于洪山，遂稱禪將。（華山樵隱序）

師諱上睿，字楚林。康熙二十二年六十歲。

## 三六四、 内紹種禪師語録

三卷。中華藏第二輯線裝第一三五册。

住蘇州甫里月掌禪院語，二卷，侍者照維記録。

得閒堂頌古，一卷，侍者照昱記録。

張有譽序：月掌禪師紹兄，初參即中法師，透盡台宗玄奥，所至分座，雖有百千文字之師，莫能窮其辯。然終疑濟上别有長處，聞山頭和尚舊住國清，將智者道場全提向上，懷香參叩。……和尚見他得處峻絶、用處孤危，不待積稔温研，即命領衆月掌。……法語傳上山頭和尚，亟命流通，爲末法波流作一砥柱。……

據燈全八五（三六四），嗣退翁。山頭，退翁也。

## 三六五、 寶持總禪師語録

二卷。中華藏第二輯線裝第一四○册。清·玄總（尼）説。門人明英記。

住禾城妙湛禪院語，住海鹽南詢禪院語。

機緣、頌古、真讚、書問。

師諱玄總，字寶持。初住嘉禾妙湛，次住鹽官南詢。得法靈巖退翁和尚。爲臨濟三十三世云。繼住靈巖沙門碓菴曉青，書於大鑒堂。（序）

## 三六六、 靈瑞尼祖揆符禪師妙湛録

五卷。中華藏第二輯線裝第一四○册。學人師炤等記。

住秀州妙湛園語、拈古、頌古。

序：惟我靈瑞符大師，賦性英特，發語逸羣；既從靈嵒印下飜身，便向臨濟棒頭吐氣。……

## 三六七、 靈瑞禪師嵒花集

五卷。中華藏第二輯線裝第一四○册。學人振澂等記。

張有譽序、示衆、代語、室中垂問、五宗門風頌語、佛祖真讚、偈頌、雜偈。

## 三六八、 頌古合響集

一卷。中華藏第二輯線裝第一一一册。

學人師炤録、妙湛禪院寶持總尼頌、靈瑞祖揆符尼頌、前有大圓居士張有譽序。

## 三六九、 宗統編年

卷首目録，宗統三十二卷。卍續藏第一四七册（一—二五六）。清·祥符沙門紀蔭編纂。

佛紀、祖紀、五宗紀、諸方略紀。臨濟宗至第二十九世禹門傳，曹洞宗至二十九世宗鏡書。是書單紀宗統正傳；支流旁出者，皆不具書。是書成於康熙二十八年己巳（一六八九）。

法系：退翁儲—卑牧謙—祥符紀蔭。

## 三七○、 鶴山禪師執帚集

二卷。中華藏第二輯線裝第一六○册。記室德敷録。

詩、五言古、七言古、五言律、七言律、七言絶、序、書問、記、贊。

法系：三峯法藏—剖石弘璧—鶴山

## 三七一、 鶴峯悟禪師語録

二卷。中華藏第二輯線裝第一五一册。門人上震等編。

師諱濟悟，號鶴峯。吴門費氏子。年十二，有出塵志，父母可之，送至松陵羅漢寺禮瑞芝光律師剃度。年滿二十，即造萬峯受具。得法於靈隱具老人，爲臨濟第三十三世。師生于天啓丙寅九月廿日，寂于康熙二十六年丁卯（一六八七）九月十一日，住世六十二，臘四十四。

法系：法藏—靈隱具德禮—鶴峯

## 三七二、 雨山和尚語録

二十卷。中華藏第二輯線裝第一五九册。

師名上思，字雪悟，晚號雨山。族出泰州於氏。其先本吴人，明初遷於海陵，遂爲泰州著姓。稍長，雅慕空宗，志存向上，乃走郡之天寧，以圖出世，時方丈恒和尚，大唱臨濟之道。……後就浄業菴，禮新開上人薙染，從恒和尚受具。承恒和尚記莂。丙午，恒寂。師於康熙二十七年戊辰（一六八八）二月廿五日示寂，壽五十九。臘三十九。嗣法門人廣元等十二人。

法系：密雲悟—漢月法藏—具德弘禮—巨渤恒—雨山。

## 三七三、 禪門鍛鍊説

一卷。卍續藏第一一二册（四九三—五○四）。明·江西南康雲居山真如寺晦山戒顯著。

堅誓忍苦第一 辨器授話第二 入室搜刮第三 落堂開導第四 垂手鍛鍊第五 機權策發第六 寄巧囘换第七 斬關開眼第八 研究綱宗第九 精嚴操履第十 磨治學業第十一 簡練才能第十二 謹嚴付授第十三

杭州靈隱晦山顯禪師，婁東王元達也。鼎革後，從華山體薙染。得法於具德禮。（燈全八三）戒律精嚴，化行江楚，惟爲水鑑作「天王碑」，致招物議，爲一憾事！

## 三七四、 費隱禪師語録

十五卷。中藏第二輯線裝第一○一册。門人隆琦等編。語録十四卷。紀年録一卷，分上下。

師諱通容，號費隱。閩之福清江陰里何氏子。生于明萬曆二十一年癸巳五月廿四日戌時。七歲喪父，十二喪母。十四歲，諸父因星家言師命不宜處俗，乃送師于三寶寺慧山老師剃度。先學教；次參湛然澄、無明經、博山來等諸尊宿。天啓二年參密雲，機緣投契，而嗣密雲。崇禎五年，入育王山。六年，住黄檗山。九年，住蓮峯院，海鹽天寧寺。順治六年，住松山超果寺，崇德福嚴寺。七年，住徑山。十一年，住維摩寺。十三年，住堯峰山興福禪院等諸刹。順治十八年（一六六一）示寂。世壽六十九。臘五十六。著有：般若心經斲輪解一卷，祖庭鉗鎚録二卷，叢林兩序須知一卷，五燈嚴統二十五卷，五燈嚴統解惑篇一卷。

## 三七五、 祖庭鉗鎚録

二卷。卍續藏第一一四册（三七三—三八六）。明·沙門通容輯。

録：靈源惟深、臨濟義玄、興化存奬、定上座、守廓行者、澄心旻德、汾陽善昭、石霜楚圓、楊文公、翠巖可真、雲峰文悦、李節使、白雲守端、五祖法演、佛果克勤、徑山宗杲、虎丘紹隆、佛智端裕、南峰雲辨、靈隱慧遠、昭覺徹庵、堂中仁、象山袁覺、趙郡王、文殊心道、佛燈守珣、竹菴士珪、正堂明辯、晦菴彌光、懶菴鼎西、佛照德光、玉泉曇懿、近禮侍者、吴提刑、曾内翰、百丈懷海、雲門文偃、洞山守初、欽山文邃、投子義青、德山宣鑒、船子德成、三平義忠、灃州元安、角山令珪、黄龍慧南、吴恂、吴厚、左司都貺、諸尊宿語，略加説明。

附：宗門雜録四條：拈花、五問、覺夢堂重校五家宗派序、一喝分五教。

## 三七六、 叢林兩序須知

一卷。卍續藏第一一二册（七五—八四）。明·金粟寺住持通容授弟子行元述。

總引、西序、首座、書記、藏主、知客、浴主、侍者。

東序、監寺、維那、副寺、典座、直歲。

## 三七七、 五燈嚴統

目録二卷。統二十五卷。卍續藏第一三九册。明·沙門通容集。

從上佛祖相傳，靡不面禀親承，必有源流表信；厥後五宗蔚起，千枝競秀，而師承的據，奕葉昭彰，是之謂統。統關道脈，豈容假借？故須考訂精嚴。必使當時見信，後世足徵；貴在矢公矢慎，名正詞嚴，庶足承虚接響。次謂燈元續略先青原次南岳爲顛倒，必先南岳次青原。唯當機契證，親承記莂者，方譜傳燈。若從語句觸發者，斷不容以私心遥續。—如薦福承古，去雲門百有餘載，而妄稱其嗣。傳燈録紀天皇道悟嗣石頭，誤以龍潭崇信嗣天皇，致謂雲門、法眼二宗出自青原，千古遂成疑案。今謂道悟有二人，一是天皇道悟，嗣石頭，而天皇之嗣是慧真；一是天王道悟，嗣馬祖，而天王之嗣是崇信。故雲門、法眼同出馬祖。此據玄素撰碑及符載撰碑。故大川普濟五燈會元定其案。（撮録凡例）

五燈嚴統解惑篇，一卷。嚴統刻行，洞下有三宜公及遠門輩，各著書刊布：一謂明宗正譌，一謂摘欺説，一謂闢謬説。故作此篇以辯之。
五燈嚴統二十五卷，前二十卷，悉本五燈會元，僅將天皇悟以後各代，及雲門、法眼二宗，會元所標爲青原下幾世者，改爲南嶽下幾世；又將卷六末未詳法嗣，移置卷十六後，而著無明慧經、無異元來等於其中，即謂之嚴統。如此著書，亦太易矣，顧與重刻會元一次何異？而乃以「嚴統」二字，排斥他宗，凡例中訑訑之聲，尤距人千里，諍烏得而不起乎？夫天皇、天王之諍，本起於北宋，釋氏疑年録五、曾論之。蓋北宋末，五宗惟臨濟、雲門特盛，好事者乃造爲雲門亦出南嶽之説，欲以息諍，而不知諍因此而愈熾也。林間録，最早載丘玄素僞碑，謂「今妄以雲門、臨濟競者，可發一笑。」可見北宋雲門之盛。息諍者欲引雲門歸南嶽，會皇王二字，傳寫偶誤，遂謂有兩天皇，天皇屬青原，天王屬南嶽，而雲門自隨天王屬南嶽矣。釋氏疑年録所謂「其意不在天王，而在雲門之改屬」也。

俍亭語録十三，謂：「大川作五燈會元，祖述傳燈，無别爲天王道悟者。後一二百年，元至正間翻刻，誤引林間録作小注。」實則宋·寶祐本會元已有此注，不始於元也。

嚴統之病，在過信林間録及譌謬不堪之佛祖通載。丘碑之僞，辨者已衆，通載之謬，言者尚希，嚴統以通載爲曾頒入藏之書，篤信而不加别擇，遂有此失。

然當時之諍，不盡在天皇之改屬，而在列無明慧經於未詳法嗣，及謂湛然圓澄來源無據，大傷洞上之心。洞上顯學，莫覺浪盛、三宜盂若，盛爲無明之孫，盂爲湛然之子，因此二家遂爲原告，費隱爲被告，而掀起禪宗史上所謂甲乙兩宗大鬨矣。甲乙者，順治十一二年甲午乙未也。於時，洞下有遠門柱作摘欺説，百愚斯作闢謬説以辯之。箬菴問、繼起儲，則奔走各方作調人；結果，卒將嚴統燬版，諍始寢。
箬菴云：「壽昌（無明經）、雲門（湛然澄），不忝爲曹洞中興之祖，有統系、無統系，而洞宗的旨，敢不尊崇？東苑（晦臺元鏡）隱德深潛，得棲霞（覺浪）而大闡。……」

繼起云：「雲門、法眼歸青原，無減於南嶽；歸南嶽，何損於青原？吾輩争之，盡成戲論！」

南雷文案云：「昔之學佛者，自立門户者也；今之學佛者，倚傍門户者也。自立門户者，如子孫不藉先人之業，赤手可以起家；倚傍門户者，如奴僕占風望氣，必較量主者之炎涼。雲門、法眼，其宗既絶，猶過去之高門巨族也。吹已冷之燄，爲掃室布席之光，則郭崇韜哭子儀之墓，又何怪乎！」

靈峰宗論五之二，復錢牧齋書云：「濟雲鬪諍，不啻小兒戲，閲儒釋宗傳竊義，可付一笑矣。」宗論五之三，儒釋宗傳竊議云：「禪宗自楚石琦大師後，未聞其人也，庶幾紫柏老人乎！壽昌無明師，亦不愧古人風格。今之争師資授受者，譬諸世主，身苟無道，天子不若匹夫，桀紂是也，今之雖有師承，顛覆如來教戒者，何以異此？苟得其道，匹夫竟開大統，漢高明太是也，今之雖乏師承，能自契合佛祖心印者，亦奚不然。」靈峰蕅益大師，其持論若此，故所擧紫柏、無明，皆嚴統所指爲未詳法嗣者（以上參考清初僧諍記）。