## 二一、 雙峰山曹侯溪寶林傳

九卷（原十卷）。中華藏第一輯線裝第七十五册。唐·沙門智炬集（缺卷七、九、十）。

寶林、即韶州曹溪寶林寺。智炬、唐志作智矩，傳寫之誤。

此書爲禪宗史惟一史料，景德録及傳法正宗記均取材於此。惟其言不雅馴，薦紳難言，故正宗記用之而復貶之。正如吾人今日欲考中國天主教史，不能不用傳教士所著之書也。

然此書自明以來，已不見著録。元末虞集序佛祖通載，謂「寶林等傳，久已失傳」。宋史藝文志有寶林傳録一卷，云「不知作者」，當是一殘本。至元法寶勘同録作九卷，想已缺一卷。又題曰：「宋陵沙門智炬集」，「宋陵」爲「朱陵」之譌，朱陵者，南嶽也。

宋·咸淳間，本覺撰釋氏通鑑，繋此書於唐·貞元十七年條下，曰：「金陵沙門惠炬，天竺三藏勝持，編次諸祖傳法偈讖，及宗師機緣，爲寶林傳。」釋氏稽古略因之，又改金陵爲建康，蓋皆未見原書也。釋門正統卷八義天傳，言：「遼國曾令義學沙門詮曉等，再定經録，六祖壇經、寶林傳，皆被焚。」此亦傳本希少之一因。

始吾讀釋門正統、佛祖統紀等天台宗撰述，數攻擊此書，求之久而未獲。一九三三年，日本發見一寫本，僅存第六卷，以爲奇寶，先在東方學報發表，復由東方文化學院東京研究所珂羅板印行。一九三四年，吾人亦在山西趙城縣廣勝寺，發見卷子刻本一部，存一、二、三、四、五、八等六卷，爲金初民間刻本，在宋則爲紹興間也。一九三五年收入宋藏遺珍，改爲方册本，影印以行。（以上録中國佛教史籍概論）—中華藏第一輯後段即宋藏遺珍。兹録其内容如下：

### 〔卷一〕

釋尊及初祖。

第一品 缺。第二品 亦有缺文。

度衆付法章涅槃品第三 明付法事。

世尊告摩訶迦葉：吾以清浄法眼，涅槃妙心，實相無相，微妙正法，將付於汝，汝當護持。並刺副二傳化，無令斷絶。佛爲迦葉重説偈言：

&nbsp;&nbsp;&nbsp;&nbsp;法本法無法，&nbsp;&nbsp;&nbsp;&nbsp;無法法亦法；

&nbsp;&nbsp;&nbsp;&nbsp;今付無法時，&nbsp;&nbsp;&nbsp;&nbsp;法法何曾法。

説偈已，復付金縷僧伽梨衣，令授補處慈尊。

第一祖大迦葉章結集品第四 婆耆德政章徵述品第五

### 〔卷二〕

二祖至八祖。

第二祖阿難章中流寂滅品第六 第三祖商那和修章降火龍品第七 第四祖優波毱多章化三尸品第八 第五祖提多迦章仙受化品第九 第六祖彌遮迦章除觸器品第十 第七祖婆須密章梵王問品第十一 第八祖佛陀難提章白光通貫品第十二

### 〔卷三〕

九祖至十七祖。

第九祖伏駄密多章品名缺 第十脇尊者章預感金地品第十四 第十一祖富那夜叉章察馬鳴品第十五 第十二祖馬鳴菩薩章現日輪品第十六 第十三祖毘羅尊者章他心知疑品第十七 第十四祖龍樹菩薩章辯天戰品第十八 第十五祖迦那提婆章興百論品第十九 第十六祖羅羅多章取甘露品第二十 第十七祖僧伽難提章辯金河品第二十一

### 〔卷四〕

十八祖至二十二祖。

第十八祖伽耶舍多章簷狗品第二十二 第十九祖鳩摩羅多章試神足品第二十三 第二十祖闍夜多章示終神力品第二十四 第二十一祖婆修盤頭章擧太子品第二十五 第二十二祖摩拏羅章伏術師品第二十六

### 〔卷五〕

二十三、二十四祖及師子弟子。（前段缺文，故缺第二十七品目）。

摩拏羅印國土章指泉示化品第二十八 第二十三祖鶴勒尊者章辯難氣品第二十九 第二十四祖師子比丘章辯珠品第三十 師子弟子章撗師統引品第三十一

### 〔卷六〕

二十五、二十六祖。

三藏辨宗章示化異香品第三十二 第二十五祖婆舍斯多章焚衣感應品第三十三 婆舍斯多濟儲見乳章弁瑞日月品第三十四 第二十六祖不如密多章辨毒龍地品第三十五

—此卷藏本原缺，今據日本昭和八年東方學報第四期所載常盤大定發現第六卷補入。

### 〔卷七〕 缺。

### 〔卷八〕

二十八至三十祖。

達摩行教游漢土章布六葉品第三十九 第二十九祖可大師章斷臂求法品第四十 第三十祖僧璨大師章却歸示化品第四十一

### 〔卷九〕 缺。

### 〔卷十〕 刻藏時已缺。

至元法寶勘同録著録九卷，當即此本。蓋原缺第二、第十兩卷，第二卷以「聖胄集」補之，仍缺第十卷也。

惟寶林傳原書並不佳，不過取其爲古本而已。傳法正宗記雖採此書，然正宗論卷上，亦謂：「其文字鄙俗，序致煩亂，不類學者著書；或錯誤差舛，殆不可按；是必所承西僧，泛傳不審，而傳之者又不能裁之」云云。

今觀其書，即以年代一節論，舛誤者十之八九，蓋依據一俗陋年表所爲；而景德録仍之，如一祖至十三祖各章是。有經景德録改正者，如十六、十七、十八、十九、二十、二十二祖各章是。有景德録改而仍誤者，如二十一、二十四祖各章是。此正宗記所以遇有年代處，則盡删之，知其不足取信也。

其卷八載：

「達摩以梁武帝大同二年丙辰十二月五日丁未終於洛州禹門，二十八日庚午，昭明太子奉勅撰碑文，時魏太和十九年十二月」云。按梁·大同二年，不當魏·太和十九年（梁·大同二年，公元五三六。魏·太和十九年，公曆四九五）。梁·大同二年十二月丁卯朔，其五日非丁未（是辛未）；二十八日亦非庚午（是甲午）。據梁書八，昭明太子以中大通三年辛亥（五三一）四月薨，年三十一。大同二年，昭明卒已五年矣，何能爲達摩撰祭文？此真可爲噴飯者也。同卷又有二十九祖（即東土二祖）可大師碑，題唐内供奉沙門法琳撰，法琳見續高僧傳二四，又有唐彦悰撰法琳别傳。法琳未聞掌内殿道場，何云内供奉？據贊寧僧史略，内供奉授僧，始自唐肅宗，唐初何能有内供奉沙門？此謬之顯然者。且法琳著述存於今者，尚有破邪論、辯正論等，其風格絶與可大師碑文不類。

碑又有「東山之法，於是流焉」之句。因東土四祖信與五祖忍，並曾住蘄州東山寺，後人始目其法爲東山法門。四祖寂於永徽二年，五祖寂於高宗上元二年，琳先以貞觀十四年寂，何能於二祖碑預有東山法門之語？此皆不足信者也。

惟其書撰自中唐，傳世已古。一九三五年河北省磁縣出土之元和十二年李朝正重建梁武帝達摩碑，其文即出於此。又其所載師子以後世系，與今本壇經全同，皆足資考證，正不必以其鄙俚而廢之也（以上録史籍概論）。

## 二二、 歷代法寶記

一卷。大藏第五一册（一七九—一九六）。作者不詳。

亦名師資衆脈傳，亦名定是非摧邪顯正破壞一切心傳，亦名最上乘頓悟法門。

漢明帝夢金人，佛法東來，譯四十二章經。次依付法藏傳，歷敘初祖摩訶迦葉傳至師子比丘。次斥浄覺造之「楞伽師資血脈記」以求那跋陀羅爲第一祖事。次述初祖菩提達摩多羅至六祖能禪師。次述智詵、處寂、無相、無住、四師相承，詳述無住。末附：大曆保唐寺和上傳頓悟大乘禪門門人寫真讚並序。

智詵，汝南（河南省）人，姓周。十三出家。初依玄奘學經論，後投馮茂山禮五祖，嗣五祖法。住四川資州德純寺。萬歲通天二年（六九七），受則天詔，入内，賜與達磨所傳袈裟。長安二年（七○二）示寂，世壽九十四。

處寂，綿州人，姓唐。智詵法嗣。開元二十年（七三二，一作二十四年）四月，密傳袈裟與無相。是年五月示寂，世壽六十八。

無相，姓金，新羅王族。得法衣後，居谷山石巖下。寶應元年（七六二），遥付衣法與無住，五月示寂，世壽七十九。

無住，鳳翔郿縣（陝西省）人，姓李。據圓覺大疏鈔，無住得法於嵩山慧安弟子陳楚章，與法寶記所説異。大曆九年（七七四）示寂，世壽六十一。

法系：

​					  ┌——六祖慧能
五祖弘忍——┤——嵩山慧安——陳楚章							 ┐保唐無住
​					  └——資州智詵——資州處寂——浄衆無相   ┘

——智詵曾遊奘公之門，可疑者一；所傳袈裟，尤爲可疑者二。

## 二三、 禪門師資承襲圖（中華傳心地禪門師資承襲圖）

一卷。卍續藏第一一○册（四三三—四三八）。裴相國問，沙門宗密答。

四祖下出牛頭宗爲旁，三傳至徑山道欽。次明北宗神秀、老安、智詵，道德最著，爲高宗所師敬。

南宗，以慧能大師爲六祖，荷澤神會爲第七祖，以南嶽讓爲傍出，傳馬祖道一，稱洪州宗。

法系：一説：六祖—神會—法如—南印—道圓—宗密。

一説：六祖—神會—南印—道圓—宗密。

—是謂荷澤宗。

## 二四、 神會和尚語録

一九七五年，臺北新文豐出版公司影印日本大正大藏經正續篇一百册，於第八十五册末，增印胡適博士校寫本「神會和尚語録」四卷：

- 〔卷一〕 神會語録第一殘卷，約一萬三千字。
- 〔卷二〕 神會語録第二殘卷—南宗定是非論，約二千字。
- 〔卷三〕 神會語録第三殘卷，約三千字。
- 〔卷四〕 頓悟無生般若頌殘卷—荷澤大師顯宗記。

各卷後面皆有胡適博士跋。

史論：一九二九年，胡適撰荷澤大師神會傳；一九三四年，記北宋本六祖壇經；均謂：「今本壇經所載師子以後世系，爲契嵩和尚所改。」並謂：「今本景德録，亦依契嵩説追改，非景德録原本」云云。時寶林傳尚未復出，故推論如此。其實今本壇經與寶林傳同，其説遠在中唐，爲景德録、正宗記等所依據，不自契嵩始也。至謂今本景德録爲依嵩説所追改，亦非，因景德録後尚有天聖廣燈録，所載亦與寶林傳同；能改景德録，未必能改天聖録，更未必能改寶林傳也（史籍概論寶林傳條末）。

## 二五、 禪宗永嘉集（永嘉集，永嘉禪宗集）

一卷。大藏第四十八册（三八七—三九五）。唐·慎水沙門玄覺述。

唐慶州刺史魏静序。

慕道志儀第一 戒憍奢意第二 浄修三業第三 奢摩他頌第四 毘婆舍那頌第五 優畢叉頌第六 三乘漸次第七 事理不二第八 勸友人書第九 發願文第十

註釋二種

### ① 〔禪宗永嘉集註〕 

二卷。中華藏第三輯線裝第八册（三七七三—三七九八）。宋·石壁沙門行靖註。

### ② 〔永嘉禪宗集註〕 

二卷。卍續藏第一一一册（二○○—二三五）。明·天台山幽溪沙門傳燈重編並註。

大章分爲十門：皈敬三寶第一 發弘誓願第二 親近師友第三 衣食誡警第四 浄修三業第五 三乘漸次第六 事理不二第七 簡示偏圓第八 正修止觀第九 觀心十門第十

—此集，知津收入天台宗。今依大藏，仍入禪宗。

## 二六、 永嘉證道歌

一卷。大藏第四十八册（三九五—三九六）。唐·慎水沙門玄覺撰。

&nbsp;&nbsp;&nbsp;&nbsp;君不見：絶學無爲閒道人，&nbsp;&nbsp;&nbsp;&nbsp;不除妄想不求真；

&nbsp;&nbsp;&nbsp;&nbsp;無明實性即佛性，&nbsp;&nbsp;&nbsp;&nbsp;幻化空身即法身。

&nbsp;&nbsp;&nbsp;&nbsp;夢裏明明有六趣，&nbsp;&nbsp;&nbsp;&nbsp;覺後空空無大千。

&nbsp;&nbsp;&nbsp;&nbsp;從他謗，任他非，&nbsp;&nbsp;&nbsp;&nbsp;把火燒天徒自疲；

&nbsp;&nbsp;&nbsp;&nbsp;我聞一似飲甘露，&nbsp;&nbsp;&nbsp;&nbsp;銷融頓入不思議。

&nbsp;&nbsp;&nbsp;&nbsp;觀惡言，是功德，&nbsp;&nbsp;&nbsp;&nbsp;此即成吾善知識；

&nbsp;&nbsp;&nbsp;&nbsp;不因訕謗起寃親，&nbsp;&nbsp;&nbsp;&nbsp;何表無生慈忍力？

&nbsp;&nbsp;&nbsp;&nbsp;遊江海，涉山川，&nbsp;&nbsp;&nbsp;&nbsp;尋師訪道爲參禪；

&nbsp;&nbsp;&nbsp;&nbsp;自從認得曹溪路，&nbsp;&nbsp;&nbsp;&nbsp;了知生死不相關。

&nbsp;&nbsp;&nbsp;&nbsp;行亦禪，坐亦禪，&nbsp;&nbsp;&nbsp;&nbsp;語默動静體安然；

&nbsp;&nbsp;&nbsp;&nbsp;縱遇鋒刀常坦坦，&nbsp;&nbsp;&nbsp;&nbsp;假饒毒藥也閒閒。

&nbsp;&nbsp;&nbsp;&nbsp;住相布施生天福，&nbsp;&nbsp;&nbsp;&nbsp;猶如仰箭射虚空，

&nbsp;&nbsp;&nbsp;&nbsp;勢力盡，箭還墜，&nbsp;&nbsp;&nbsp;&nbsp;招得來生不如意。

&nbsp;&nbsp;&nbsp;&nbsp;豁達空，撥因果，&nbsp;&nbsp;&nbsp;&nbsp;莽莽蕩蕩招殃禍。

&nbsp;&nbsp;&nbsp;&nbsp;棄有著空病亦然，&nbsp;&nbsp;&nbsp;&nbsp;還如避溺而投火。

&nbsp;&nbsp;&nbsp;&nbsp;欲得不招無間業，&nbsp;&nbsp;&nbsp;&nbsp;莫謗如來正法輪。

&nbsp;&nbsp;&nbsp;&nbsp;吾早年來積學問，&nbsp;&nbsp;&nbsp;&nbsp;亦曾討疏尋經論，

&nbsp;&nbsp;&nbsp;&nbsp;分别名相不知休，&nbsp;&nbsp;&nbsp;&nbsp;入海算沙徒自困。

永嘉無相大師行狀：温州永嘉玄覺禪師，永嘉人。姓戴氏。二十歲出家，徧探三藏，精天台止觀圓妙法門。於四威儀中，常冥禪觀。後因左谿朗禪師激勵，與東陽築禪師同詣曹溪，參六祖，言下大悟。祖留一宿，時稱一宿覺。諡無相大師。

證道歌註釋四種

### ① 〔永嘉禪師證道歌頌〕 

一卷。卍續藏第一一四册（四三六—四四五）。宋·千頃山沙門法泉繼頌。

### ② 〔靈岩妙空和尚註證道歌〕 

一卷。卍續藏第一一四册（四四五—四五二）。宋·妙空知訥禪師説，侍者德最集。

### ③ 〔證道歌註〕 

一卷。卍續藏第一一一册（一七九—一九九）。宋·彦琪註。

### ④ 〔竺源禪師註證道歌〕 

一卷。卍續藏第一一四册（四五二—四六三）。元·永盛述。德弘編。

## 六祖下至五宗

| 六祖慧能 | 南岳懐讓 | 馬祖道一 | 百丈懷海 | 黄檗希運 | 臨濟義玄<br>臨濟宗 |                    |                    |          |                    |
| -------- | -------- | -------- | -------- | -------- | ------------------ | ------------------ | ------------------ | -------- | ------------------ |
|          |          |          |          |          | 陳尊宿             |                    |                    |          |                    |
|          |          |          |          | 潙山靈祐 | 仰山慧寂<br>潙仰宗 |                    |                    |          |                    |
|          |          |          |          | 長慶大安 | 大隨法真           |                    |                    |          |                    |
|          |          |          | 大珠慧海 |          |                    |                    |                    |          |                    |
|          |          |          | 南泉普願 | 趙州從諗 |                    |                    |                    |          |                    |
|          |          |          | 龐公     | 子湖利蹤 |                    |                    |                    |          |                    |
|          | 青原行思 | 石頭希遷 | 藥山惟儼 | 雲岩曇晟 | 洞山良价           | 雲居道膺           |                    |          |                    |
|          |          |          |          |          |                    | 曹山本寂<br>曹洞宗 |                    |          |                    |
|          |          |          | 天皇道悟 | 龍潭崇信 | 德山宣鑒           | 雪峯義存           | 雲門文偃<br>雲門宗 |          |                    |
|          |          |          |          |          |                    |                    | 玄沙師備           | 羅漢桂琛 | 法眼文益<br>法眼宗 |
|          |          |          |          |          |                    |                    | 長生皎然           |          |                    |
|          |          |          |          |          |                    |                    | 鼓山神晏           |          |                    |
|          |          |          |          |          |                    |                    | 保福從展           | 招慶省僜 | 静                 |
|          |          |          |          |          |                    |                    |                    |          | 筠                 |
|          |          |          | 丹霞天然 | 翠微無學 | 投子大同           |                    |                    |          |                    |

六祖下第一世

南嶽懷讓禪師，語録一卷，古尊宿語録卷第一：「南嶽大慧禪師語録」是。景德傳燈録卷五。

青原行思禪師，無録。參閲傳燈録卷五、指月録卷五等書。

六祖下第二世

馬祖道一禪師，馬祖大寂禪師語録，一卷，見古尊宿語録卷一。廣録一卷。

## 二七、 馬祖道一禪師廣録

一卷。卍續藏第一一九册（四○五—四○八）。

江西道一禪師，漢州什方縣人，姓馬氏。本邑羅漢寺出家。容貌奇異，牛行虎視，引舌過鼻，足下有二輪文。幼歲，依資州唐和尚落髮。受具於渝州圓律師。唐·開元中，習定於衡嶽傳法院。遇讓和尚，知是法器，問曰：「大德坐禪圖什麽？」師曰：「圖作佛。」讓乃取一磚，於彼菴前磨。師曰：「磨磚作麽？」讓曰：「磨作鏡。」師曰：「磨磚豈得成鏡？」讓曰：「磨磚既不成鏡，坐禪豈得成佛耶？」師曰：「如何即是？」讓曰：「如牛駕車，車不行，打車即是？打牛即是？」師無對。讓又曰：「汝爲學坐禪？爲學坐佛？若學坐禪，禪非坐卧；若學坐佛，佛非定相；於無住法，不應取捨。汝若坐佛，即是殺佛，若執坐相，非達其理。」師聞示誨，如飲醍醐。即禮拜。……師蒙開悟，心意超然。侍奉十秋，日益玄奥。……讓弟子六人，惟師密受心印。始自建陽佛跡嶺，遷至臨川；次至南康龔公山。大曆中，隸名於鍾陵開元寺。時連帥路嗣恭，聆風景慕，親受宗旨。由是，四方學者，雲集座下。……師入室弟子一百三十九人，各爲一方宗主，轉化無窮。師於貞元四年（七八八）正月中，登建昌石門山，於林中經行，見洞壑平坦，謂侍者曰：「吾之朽質，當於來月歸兹地矣。」言訖而囘。既而示疾。院主問：「和尚近日尊候如何？」師曰：「日面佛，月面佛。」二月一日，沐浴，跏趺入滅。元和中，諡大寂禪師。

示衆：汝等諸人，各信自心是佛，此心即佛。

道不用修，但莫汙染。何爲汙染？但有生死心，造作趨向，皆是汙染。若欲直會其道，平常心是道。何謂平常心？無造作，無是非，無取捨，無斷常，無凡無聖。……只如今行住坐卧、應機接物，盡是道。道即是法界；乃至河沙妙用，不出法界。

僧問：「和尚爲甚麽説即心即佛？」祖曰：「爲止小兒啼。」曰：「啼止時如何？」祖曰：「非心非佛。」

洪州廉使問曰：「喫酒肉即是？不喫即是？」祖曰：「若喫，是中丞禄；不喫，是中丞福。」

石頭希遷禪師，無録。參閲傳燈録卷十四、指月録卷五。

六祖下第三世

百丈懷海禪師，語要二卷，古尊宿語録卷一、二。

## 二八、 百丈懷海禪師語録（内題洪州百丈山大智禪師語録）

一卷。卍續藏第一一九册（四○九—四一○）。

師諱懷海，福州長樂人。俗姓王。二十歲離塵，三學該練。屬大寂闡化江西，乃傾心依附。

師侍馬祖行次，見一羣野鴨飛過，祖曰：「是甚麽？」師曰：「野鴨子。」祖曰：「甚處去也？」師曰：「飛過去也。」祖遂囘頭將師鼻一搊，負痛失聲，祖曰：「又道飛過去也？」師於言下有省，却歸侍者寮，哀哀大哭……。

師侍立次，祖目視繩牀角拂子，師曰：「即此用，離此用。」祖曰：「汝向後開兩片皮，將何爲人？」師取拂子竪起。祖曰：「即此用，離此用。」師挂拂子於舊處，祖振威一喝，師直得三日耳聾。自此，雷音將震。檀信請於洪州新吴界，住大雄山。以居處巖巒峻極，故號百丈。既住之，未期月，參玄之賓雲集，潙山、黄檗當其首。

上堂云：靈光獨耀，迥脱根塵，體露真常，不拘文字，心性無染，本自圓成，但離妄緣，即如如佛。

師每日上堂，有一老人聽法，隨衆散去。一日不去，師乃問：「立者何人？」老人云：「某甲於迦葉佛時曾住此山，有學人問：﹃大修行人，還落因果也無？﹄對云：﹃不落因果。﹄墮在野狐身。今請和尚代一轉語。」師云：「汝但問。」老人便問：「大修行底人，還落因果也無？」師云：「不昧因果。」老人於下大悟。告辭師云：「某甲已免野狐身。住在山後。乞依亡僧燒送。」

師童年之時，隨母入寺拜佛，指尊像問母：「此是何物？」母云：「是佛。」童云：「形容似人無異，我後亦當作焉。」

師凡作務執勞，必先於衆。衆皆不忍，蚤收作具，而請息之。師云：「吾無德，争合勞於人？」師既徧求作具不獲，而亦忘食，故有「一日不作一日不食」之言，流播寰宇矣。

師於唐·元和九年（八一四）正月十七日示寂。春秋九十五。長慶元年，勅諡大智禪師。

## 二九、 百丈廣録

一卷。卍續同上（四一一）。已收入古尊宿語録卷一，今此唯收其所闕者，有五段文。千餘字而已。

大珠慧海禪師，著有—頓悟入道要門論。