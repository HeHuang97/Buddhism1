### 〔卷二十二〕

大鑑下十四世—黄龍晦堂心禪師法嗣四十七人：黄龍悟新、黄龍惟清、泐潭善清、青原惟信、夾山曉純、三聖繼昌、雙嶺化、山曉津、保福本權、雙峯景齊、護國景新、黄龍智明、道吾仲圓、慈雲道清、黄龍如曉、黄庭堅太史、王韶居士、吴恂居士，十八人見録。

黄龍悟新禪師，韶州曲江王氏子。魁岸黑面，如梵僧狀。依佛陀院落髮。初謁栖賢秀鐵面。次依黄龍（晦堂）寶覺禪師，請示安樂處，晦堂曰：「安樂處，正忌上座起多骨董；直須死却無量劫來全心乃可耳。」。一日，嘿坐，會知事捶行者，師聞丈聲，忽大悟。自是，號死心叟。榜其居曰死心室。宋徽宗政和五年（一一一五）十二月十三日晚小參説偈，十五日泊然坐逝。閲世七十二，坐四十五夏。語録一卷，卍續一二○册。

隆興府黄龍靈源惟清禪師，本州陳氏子。印心於晦堂。每謂人曰：今之學者未脱生死，病在何處？病在偷心未死耳。然非其罪，爲師者之罪也。如漢高祖紿韓信而殺之，信雖死，其心果死乎？古之學者，言下脱生死，效在何處？在偷心已死。然非學者自能爾，實爲師者鉗鎚妙密也。如梁武帝御大殿見侯景，不動聲氣，而景之心，已枯竭無餘矣。

隆慶府泐潭草堂善清禪師，南雄州何氏子。初謁大潙喆，無所得，後謁黄龍，歲餘，豁然。依止七年，乃辭。徧訪叢林。後出世黄龍，終于泐潭。

隆興府兜率從悦禪師，贛州熊氏子。雲蓋智示令參洞山文，即謁洞山，深領奥旨。後出世鹿苑。有清素者，久參慈明，寓居一室，未始與人交，以食果因緣，得與談，素令師語平生所得，師具通所見，素曰：「可以入佛，而不能入魔。」師曰：「何謂也？」素曰：「豈不見古人道：末後一句，始到牢關。」如是累月，素乃印可。仍戒之曰：「文示子者，皆正知正見，然子離文太早，不能盡其妙。吾今爲子點破，使子受用得大自在。他日切勿嗣吾也。」師後嗣真浄。師室中設語以驗學者：一曰、 撥草瞻風，只圖見性；即今上座性在甚麽處？二曰、 識得自性，方脱生死；眼光落地時，作麽生脱？三曰、 脱得生死，便知去處；四大分離，向甚麽處去？宋哲宗元祐六年（一○九一）冬，浴訖，集衆説偈曰：四十有八，聖凡盡殺；不是英雄，龍安路滑。奄然而化。

泐潭文準禪師，興元府唐固梁氏子。幼見佛像，輒笑。不喜聞酒肉。金仙寺沙門虚普，乞食至其家，師辭父母從普歸，時年八歲。授以法華經。之後，往依梁山乘禪師，呵曰：「驅烏未受戒，敢學佛乘乎？」師捧手曰：「壇場是戒耶？三羯磨、梵行、阿闍黎是戒耶？」乘大驚！師笑曰：「雖然，敢不受教。」遂受具足戒於唐安律師。徧遊成都講肆，唱諸部綱目，即棄去，曰：「吾不求甚解。」法師曇演，佳其英特，撫之曰：「汝法船也！南方有大開士，若潙山真如，九峰真浄者，可往求之。」師拜受，與同學志恭，詣大潙，久之，不契，乃造九峰依真浄，師服膺，就弟子之列。一日，擧杖決渠水濺衣，因大悟。後受請開法於雲巖。未幾，移泐潭。槌拂之下，常數千指。自號湛堂。宋徽宗政和五年（一一一五）七月二十二日，更衣，説偈而化。閲世五十五，坐三十五夏。雲居真牧和尚謂人曰：「出關走江淮，閲三十年，參一十八善知識，於中：佛果、佛眼、死心、靈源、湛堂五大士，無出其右者。」

筠州清涼德洪禪師，字覺範。郡之新昌喻氏子。年十四，父母併月而殁，去依三峰靚禪師爲童子。十九爲大僧。依宣秘律師，受唯識論，臻其奥。博觀子史，有異才，以詩鳴京華紳間。久之，南歸，依真浄禪師究心，凡七年，得其道。……宋高宗建炎二年（一一二八）夏五月示寂，世壽五十八。著有：林間録二卷，僧寶傳三十卷，高僧傳十二卷，智證傳十卷，志林十卷，冷齋夜話十卷，天厨禁臠一卷，石門文字禪三十卷，語録偈頌一篇，法華合論七卷，楞嚴尊頂義十卷，圓覺皆證義二卷，金剛法源論一卷，起信論解義二卷。

洪州奉安新縣慧安慧淵禪師，北人。孤硬自立。久參晦堂，已有契證；復參真浄，深詣幽奥。陸沉衆中，與衆作息，人無知者。時慧安禪院臨道左，凡衲子往來泐潭、黄龍、洞山、黄檗者，無不經由。偶法席久虚，時真浄在寶峰，太守移書命擇人居之。衆中衲子耆宿皆憚其行，久之不決，師忽白真浄曰：慧淵去得否？真浄喜云：汝可去。遂復書擧師。時湛堂爲首座，問師云：公去如何住持？師曰：慧淵無福，當爲一切人結緣，自肩一栲栳，打街供衆。湛堂云：須老兄始得。遂作頌餞之。師既至，逐日打化。遇暫到，即延歸院中宿泊，且曰：容某甲歸修供養。如此三十五年，風雨不易。鼎新創建佛殿、輪藏、羅漢堂；凡叢林所宜有者，咸皆備焉。師後終於慧安。闍維舍利無數，異香滿室累月不絶。奉新後遭兵火，殘破無孑遺，獨慧安諸殿嶷然獨存，蓋願力成就，神物護持所致云。

### 〔卷二十三〕

大鑑下第十五世—黄龍清禪師法嗣十八人：長靈守卓、上封本才、法輪應端、百丈以棲、博山子經、黄龍德逢、戴道純居士，九人見録。
東京天寧長靈守卓禪師，語録一卷，卍續一二○册。

死心悟新禪師法嗣十六人：禾山慧方、南蕩法空、九頂慧泉、上封祖秀、妙普菴主、鍾山道隆、齊謐首座、智通道人，八人見録。

吉州禾山方禪師，語録一卷，卍續一二○册。

嘉興府華亭性空妙普菴主，漢州人。久依死心獲證，乃抵秀水，追船子遺風，結茅青龍之野，吹鐵笛以自娱。多賦詠，得之者必珍藏。其山居曰：「心法雙忘猶隔妄，色塵不二尚餘塵；百鳥不來春又過，不知誰是主菴人。」又警衆曰：「學道猶如守禁城，晝防六賊夜惺惺；中軍主將能行令，不動干戈治太平。」又曰：「十二時中莫住工，窮來窮去到無窮；直須洞徹無窮底，踏倒須彌第一峯。」建炎初，徐明叛，道經烏鎮，肆殺戮，民多逃亡，師獨荷策而往，賊見其偉異，疑必詭伏者，問其來，師曰：「吾禪者，欲抵密印寺。」賊怒，欲斬之，師曰：「大丈夫，要頭便斫取，奚以怒爲？吾死必矣，願得一飯以爲送終。」賊奉肉食，師如常齋出生畢，乃曰：「孰當爲我文之以祭？」賊笑而不答。師索筆大書曰：「嗚呼惟靈，勞我以生，則大塊之過，役我以壽，則陰陽之失，乏我以貧，則五行不正，困我以命，則時日不吉，吁哉至哉，賴有出塵之道，悟我之性，與其妙心，則其妙心，孰與爲鄰，上同諸佛之真化，下合凡夫之無明，纖塵不動，本自圓成，妙矣哉，妙矣哉！日月未足以爲明，乾坤未足以爲大，磊磊落落，無罣無碍，六十餘年和光混俗，四十二臘逍遥自在，逢人則喜，見佛不拜，笑矣乎，笑矣乎！可惜少年郎，風流太光彩，坦然歸去付春風，體似虚空終不壞，尚饗。」遂擧筯飫餐。賊徒大笑！食罷，復曰：「刼數既遭離亂，我是快活烈漢；如今正好乘時，便請一刀兩斷。」乃大呼「斬！斬！」賊方駭異，稽首謝過，令衞而出。烏鎮之廬舍免焚，實師之惠也。道俗聞之，愈敬。宋高宗紹興庚申（十年，一一四○）冬，造大盆，穴而塞之，修書寄雪竇持禪師曰：吾將水塟矣。壬戌歲，持至，見其尚存，作偈嘲之曰：「咄哉老性空，剛要餧魚鼈；去不索性去，祇管向人説。」師閲偈，笑曰：待兄來證明耳。令徧告衆。衆集，師爲説法要，仍説偈曰：「坐脱立亡 不若水塟 一省柴燒 二省開壙 撒手便行 不妨快暢 誰是知音 船子和尚 高風難繼百千年 一曲漁歌少人唱」遂盤坐盆中，順潮而下，衆皆隨至海濱，望欲斷目。師取塞戽水而囘，衆擁觀，水無所入。復乘流而往，唱曰：「船子當年返故鄉，没蹤跡處妙難量；真風徧寄知音者，鐵笛横吹作散場。」其笛聲嗚咽，頃於蒼茫間，見以笛擲空而没。後三日，於沙上趺坐如生。道俗争往迎歸，留五日，闍維。

空室道人智通者，龍圖范珣女也。因看法界觀，頓有省，連作二偈見意。參死心，得印證。政和間，居金陵。常設浴於保寧，揭榜於門曰：「一物也無，洗箇甚麽？纖塵若有，起自何來？道取一句子玄，乃可大家入浴。古靈祇解揩背，開士何曾明心？欲證離垢地時，須是通身汗出。盡道水能洗垢，焉知水亦是塵？直饒水垢頓除，到此亦須洗却！」後爲尼，名惟久。掛錫姑蘇之西竺。緇白日夕師問，得其道者頗衆。俄示寂，書偈趺坐而終。有明心録行世。

草堂清禪師法嗣八人：雪峯慧空、育王普崇、萬年法一、黄龍道震，四人見録。

福州雪峰東山慧空禪師，語録一卷。卍續一二○册。

臺州萬年雪巢法一禪師，太師襄陽郡王李公遵勉之玄孫。世居開封祥符。母夢一老僧至而産。年十七，試上庠，從祖仕淮南，欲官之，不就，棄家，事長蘆賾禪師，未幾，慈覺殁，大觀改元，禮靈巖通照愿禪師祝髮、登具。依愿十年，迷悶，不能入，靖康末，謁草堂於疎山，一語而頓明大法。臨終，示微疾，書偈曰：「今年七十五，歸作菴中主；珍重觀世音，泥蛇吞石虎。」入龕趺坐而逝。

隆興府黄龍山道震禪師，金陵趙氏子。少依覺印英禪師爲童子。圓具後，謁丹霞淳禪師。後依草堂，一見契合。日取藏經讀之。一夕，聞晚參鼓，步出經堂，擧頭見月，遂大悟。

青原信禪師法嗣五人：正法希明、梁山懽、嶽山祖菴主，三人見録。

夾山純禪師法嗣三人：欽山普初，一人見録。

黄州栢子山嵩禪師法嗣一人：東禪惟資。

褒親有瑞禪師法嗣二人：壽寧道完，一人見録。

智海清禪師法嗣三人：乾峯圓慧、四祖仲宣，二人見録。

廬山羅漢寺南禪師法嗣三人：雲峯慧昌、浮山德宣，二人見録。

琅邪起禪師法嗣一人：金陵俞道婆。

光孝蘭禪師法嗣一人：蘆山法真。

象田卿禪師法嗣七人：雪竇持、石佛益，二人見録。

慧日雅禪師法嗣二人：九仙法清、法因菴主。

龍牙言禪師法嗣一人：洞山擇言。

道林一禪師法嗣一人：大潙智。

### 〔卷二十四〕

大鑑下十五世—浄慈明禪師法嗣五人：浄慈象、雪峯隆，二人見録。

長蘆和禪師法嗣十五人：甘露達珠、靈隱慧淳，二人見録。

雪峯慧禪師法嗣十四人：浄慈道昌、徑山了一、金山了心，三人見録。

杭州浄慈月堂道昌禪師，湖州吴氏子。

臨安府徑山照堂了一禪師，明州人。

香嚴月禪師法嗣二人：香嚴如壁，一人見録。

慧林深禪師法嗣七人：靈隱慧光、國清妙印、國清普紹、九座慧邃，四人見録。

報恩然禪師法嗣一人：資聖元祖。

慧林海禪師法嗣二人：萬杉壽堅，一人見録。

開先宗禪師法嗣二人：黄檗惟初、嶽麓海。

雪峰演禪師法嗣四人：西禪慧順，一人見録。

長蘆了禪師法嗣十三人：天童宗珏、長蘆妙覺、山義初、保寧興譽、北山法通，五人見録。

天童覺禪師法嗣十四人：雪竇嗣宗、善權法智、浄慈慧暉、瑞巖法恭、石門法真、光孝思徹、大洪法爲、長蘆琳，八人見録。

杭州浄慈自得慧暉禪師，會稽張氏子。幼依澄照道凝染削，二十進具。扣真歇於長蘆，微有所證；旋里謁宏智，許爲室中真子。紹興丁巳，開法補陀，徙萬壽，及吉祥、雪竇；淳熙三年（一一七七），勅補浄慈。七年秋，退歸雪竇。宋孝宗淳熙十年仲冬二十九日中夜，沐浴而逝。語録六卷，卍續一二四册。（語録末附塔銘謂：師是金州安城人，姓王。七歲依法恩爲童子。十六，法恩遷化，依雪峯依契禪師十九年，契指往天童侍正覺。紹興二十五年入浄慈。住世七十年。塔銘是瑞巖石窗法恭所撰，時紹興二十九年。未知孰是？）

明州瑞巖石窗法恭禪師，郡之奉化林氏子。於棲真院下髮受具。一夕，誦法華至「父母所生眼，悉見三千界」，時聞風刺椶櫚葉聲，忽然有省；依天童，始明大旨。凡當世弘法者，悉往咨決。出住能仁、光孝、瑞巖。

大洪預禪師法嗣五人：慧力悟、慧深首座，二人見録。

天封歸禪師法嗣一人：東林通理。

天衣聰禪師法嗣六人：慧日法安、護國欽、吉祥元實、投子道宣，四人見録。

承天澄月禪師法嗣二人：承天仲顔，一人見録。

### 〔卷二十五〕

大鑑下十五世—五祖演禪師法嗣二十二人：昭覺克勤、太平慧懃、龍門清遠、開福道寧、大隨元静、無爲宗泰、五祖表自、龍華道初、九頂清素、元禮首座、普融藏主、法閦上座，十人見録。

成都昭覺寺佛果克勤禪師，彭州駱氏子。世宗儒。兒時，日記千言。偶遊妙寂寺，見佛書，三復，悵然如獲舊物，曰：予殆過去沙門也。即去家，依自省祝髮，從文照通講説，又從敏行授楞嚴。俄得病，瀕死，嘆曰：諸佛槃正路，不在文句中；吾欲以聲求色見，宜其無以死也！遂棄去，徧參尊宿，最後見五祖演，盡其機用。……紹興五年（一一三五）八月示微疾，趺坐書偈遺衆，投筆而逝。語録二十卷，大藏四七册。心要四卷，卍續一二○册。評唱雪竇頌古—碧巖録十卷，大藏四八册，卍續一一七册。

舒州太平佛鑑慧懃禪師，本郡汪氏子，每以「唯此一事實，餘二則非真」，味之，有省。徧參名宿，往來五祖之門有年，後以克勤傍助，始獲印可。

舒州龍門佛眼清遠禪師，臨卭李氏子。嚴正寡言。十四圓具。讀法華至「是法非思量分别之所能解」，持問講師，講師莫能答。師嘆曰：義學名相，非所以了生死大事。遂南遊，參演禪師，聞二人交罵，諫者曰：你猶自煩惱在。師於言下有省。後以撥爐，見火一豆許，恍然自喜，遽閲傳燈録，至破竈墮因緣，忽大悟。宣和二年（一一二○），一日，謂其徒曰：「諸方老宿，臨終必留偈辭世；世可辭耶？且將安往？」乃合掌怡然趨寂。

潭州開福道寧禪師，歙溪汪氏子。壯爲道人，於崇果寺執浴。一日，將濯足，偶誦金剛經至「於此章句能生信心以此爲實」，遂忘所知，忽垂足沸湯中，發明己見。祝髮後，徧參名宿，後依五祖演，得心印。政和三年（一一一三）十一月七日酉時，跏趺坐逝。語録二卷，卍續一二○册。

彭州大隨南堂元静禪師，後名道興。閬之玉山大儒趙公約仲之子。十歲，病甚，母禱之，感異夢，捨令出家。元祐三年，通經得度。首參永安恩，後依五祖演。紹興乙卯（一一三五）七月二十四日示寂。

智海平禪師法嗣十三人：浄因繼成、法輪彦孜、開福崇哲，三人見録。

泐潭祥禪師法嗣十四人：鴻福昇、萬壽素、香山道淵、開善道璚、寶峰景淳、懷玉用宣，六人見録。

雲蓋本禪師法嗣四人：承天慧連、承天自賢、香山惟德、草衣巖慶。

護國本禪師法嗣一人：君山普浄。

### 〔卷二十六〕

大鑑下十五世—兜率悦禪師法嗣十二人：兜率慧照、疎山了常、張商英居士，三人見録。

泐潭準禪師法嗣五人：雲巖天游、三角智堯，二人見録。

法雲杲禪師法嗣三人：洞山辯、慧海儀、西蜀鸞。

西蜀鸞法師，通大小乘。佛照謝事居景德，師問照曰：「禪家言多不根，何也？」照曰：「汝習何經論？」曰：「諸經粗知，頗通百法。」照曰：「祇如昨日雨，今日晴，是甚麽法中收？」師懵然。照擧癢和子撃曰：「莫道禪家所言不根好！」師憤曰：「昨日雨，今日晴，畢竟是甚麽法中收？」照曰：「第二十四時分不相應法中收。」師恍悟，即禮謝。後歸蜀，居講會，以直道示徒，不泥名相；而衆多引去。遂説偈罷講曰：「衆賣華兮獨賣松，青青顔色不如紅；算來終不與時合，歸去來兮翠藹中！」由是隱居二十年。道俗追慕，復命演法。笑答偈曰：「遁跡隱高峰，高峰又不容；不如歸錦里，依舊賣青松。」衆列拜悔過。兩川講者争依之。（佛照即法雲杲）

文殊能禪師法嗣一人：天寧瓊。

照覺純白禪師法嗣四人：信相宗顯，一人見録。

大潙瑃禪師法嗣五人：中巖藴能、雲頂宗印，二人見録。

懷安軍雲頂寶覺宗印禪師，一日，普説罷，師曰：諸子未要散去，更聽一偈。乃曰：

&nbsp;&nbsp;&nbsp;&nbsp;四十九年 &nbsp;&nbsp;&nbsp;&nbsp;一場熱鬨 

&nbsp;&nbsp;&nbsp;&nbsp;八十七春 &nbsp;&nbsp;&nbsp;&nbsp;老漢獨弄

&nbsp;&nbsp;&nbsp;&nbsp;誰少誰多 &nbsp;&nbsp;&nbsp;&nbsp;一般作夢 

&nbsp;&nbsp;&nbsp;&nbsp;歸去來兮 &nbsp;&nbsp;&nbsp;&nbsp;梅梢雪重

言訖，下座，倚杖而逝。

薦福英禪師法嗣五人：等覺普明，一人見録。

泐潭乾禪師法嗣十八人：龍牙宗密、圓通道旻、天童普交、東禪從密、勝因咸静、知和菴主、興化可都、道吾楚方，八人見録。

江州圓通道旻禪師，世稱古佛。興化蔡氏子。母夢吞摩尼寶珠，有孕。生五歲，足不履，口不言。母抱遊西明寺，見佛像，遽履地，合爪，稱南無佛，仍作禮。人大異之。依景德寺德祥出家。徧參諸方，依潙山喆最久，晚慕泐潭，往謁，久參，蒙印可。開法灌溪，次居圓通。帝賜號圓機。

慶元府天童普交禪師，郡之萬齡畢氏子。幼頴悟，未冠得度。往南屏聽台教。因爲檀越修懺摩，有問曰：公之所懺罪，爲自懺耶？爲他懺耶？若自懺罪，罪性何來？若懺他罪，他罪非汝，烏能懺之？師不能對。遂遊方，造泐潭。得印後，於天童掩關八年。後受請開法。宣和六年（一一二四）三月二十日，沐浴陞堂説偈，脱然示寂。壽七十七，臘五十八。

慶元府二靈知和菴主，蘇臺玉峰張氏子。兒時嘗習坐垂堂，堂傾，父母意其必死，師瞑目自若，因使出家。謁泐潭，入其室。元符間，抵雪竇之中峰棲雲兩菴逾二十年。後住二靈，三十年間，居無長物，唯二虎侍其右。宣和七年（一一二五）四月十二日，趺坐而逝。

開先英禪師法嗣十六人：大潙海評，慈氏瑞仙，二人見録。

紹興府慈氏瑞仙禪師，本郡人。年二十去家。以試經披削。習毘尼，因覩戒性如虚空，持者爲迷倒，師謂：戒者，束身之法也，何自縛乎？遂探台教，又閲「諸法不自生，亦不從他生，不共，不無因，是故説無生。」疑曰：畢竟從何而生？即省，曰：因緣所生，空假三觀，抑揚性海；心佛衆生，名異體同；十境、十乘，轉識成智，不思議境，智照方明，非言詮所及。棄，謁諸方。入開先廣鑑瑛禪師之室。

圓通僊禪師法嗣四人：浄光了威、明招文慧，二人見録。

慧力可昌禪師法嗣四人：慧力洞源，一人見録。

### 〔卷二十七〕

大鑑下十六世—昭覺圓悟克勤禪師法嗣十六人：徑山宗杲、虎丘紹隆、育王端裕、大潙法泰、護國景元、玄沙僧昭，六人見録。

臨安府徑山妙喜大慧宗杲禪師，語録三十卷，大藏四七册，題「大慧普覺禪師語録」。宗門武庫一卷，大藏四七册。雜毒海二卷，卍續一二一册。

平江府虎丘紹隆禪師，語録一卷，卍續一二○册。

臺州護國此菴景元禪師，温州樂清張氏子。入佛果室。示寂木山。

### 〔卷二十八〕

大鑑下十六世—昭覺圓悟克勤禪師法嗣下五十九人：南峯雲辯、正法建、華藏安民、昭覺道元、中竺中仁、象耳袁覺、華嚴祖覺、福嚴文演、明因曇玩、虎丘元浄、天寧梵思、君山覺、寶華顯、東山覺、天封覺、道祖首座、宗振首座、徐俯居士、趙令衿居士、李彌遜居士、覺菴道人、明室道人、范縣君、靈隱慧遠、洪福子文，二十五人見録。

建康府華藏密印安民禪師，嘉定府朱氏子。初講楞嚴於成都，爲義學所歸。後謁圓悟，仍於楞嚴反復推敲，悟亦仍其楞嚴以解其縛。

成都府昭覺徹菴道元禪師，綿州鄧氏子。

臨安府中天竺堂中仁禪師，洛陽人。進具後，往來三藏譯經所，諦窮經論。特於宗門未之信，謁圓悟，悟曰：「依經解義，三世佛寃；離經一字，即同魔説。速道，速道！」師擬對，悟劈口撃之，因墜一齒，即大悟。

眉州象耳山袁覺禪師，郡之袁氏子。出家傳燈，試經得度。本名圓覺，郡守填祠牒，誤作袁字，疑師慊然，戲謂之曰：一字名可乎？師笑曰：「一字已多」。郡守異之。

眉州中巖華嚴祖覺禪師，嘉州楊氏子。幼聰慧，書史過目成誦。著書排釋氏，惡境忽現，悔過，出家。未幾，疽發膝上，五年，醫莫愈，因書華嚴合論。畢，夜感異夢，旦即捨杖步趨。一日，誦至現相品曰：

「佛身無有生，而能示出生。法性如虚空，諸佛於中住；無住亦無去，處處皆見佛。」遂悟華嚴宗旨。

衢州天寧訥堂梵思禪師，蘇臺朱氏子。

成都府昭覺道祖首座，初見圓悟，於「即心是佛」語下發明。久之，悟命分座。一日，爲衆入室，餘二十許人，師忽問曰：「生死到來，如何囘避？」僧無對。師擲下拂子，奄然而逝。衆皆愕然。亟以聞悟，悟至，召曰：「祖首座！」師張目眎之。悟曰：「抖擻精神透關去！」師點頭。竟爾趨寂。

臨安府靈隱瞎堂遠禪師，生於眉山金流鎮彭氏。有廣録四卷，卍續一二○册。