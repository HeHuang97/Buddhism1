## 三七、 鎮州臨濟慧照禪師語録

一卷。大藏第四十七册（四九五—五○六）。住三聖嗣法小師慧然集。

林泉老人從倫序、郭天錫序、五峯普秀序、馬防序、語録、勘辨、行録。

師諱義玄，曹州南華人。俗姓邢。幼而頴異，長以孝聞。及落髮受具，居於講肆，精究毘尼，博賾經論。俄而歎曰：此濟世之醫方也，非教外别傳之旨。即更衣游方，首參黄檗，次謁大愚。既受黄檗印可，尋抵河北鎮州城東南，臨滹沱河側小院住持，其臨濟，因地得名。後以兵革，乃棄去。太尉默君和，於城中捨宅爲寺，亦以臨濟爲額，迎師居之。後住大名府興化寺之東堂。師無疾，忽一日，攝衣據坐，與三聖問答畢，寂然而逝。時唐·咸通八年丁亥（八六七）。弟子有：興化存奬、三聖慧然、灌谿志閑等二十二人。師之接人，設三玄、三要、四料簡等，機鋒峭峻，别成一家。其門葉極其繁盛，遂成一大宗派，是謂「臨濟宗」。

睦州道蹤禪師，嚴州人。姓陳氏。唐宣宗、懿宗時人。得法於黄檗。初住睦州觀音院。後捨衆，住開元寺房，織蒲鞋鬻養母親，時人號爲陳蒲鞋。古尊宿語録中，有：睦州和尚語録，一卷。見卷六。

大隨法真禪師，劒南梓州鹽亭縣王氏子。師圓具後，遂遊南方，初見藥山、道吾、雲巖、大潙。後囘蜀，於路傍煎茶普施三年。後住大隨山一大樹空隙中十餘年，時人號爲木禪庵。蜀主重師名，三詔不從。乾德元年己卯七月十五日，齋前辭衆，端坐而化。世壽八十六，僧臘六十六。法嗣長慶大安。安嗣百丈。古尊宿語録卷三十五：大隨開山神照禪師語録，一卷，西蜀·沙門元德重編。宋·郭凝序。宋·王宗壽撰行狀及祭文。

德山宣鑑禪師，無録。事蹟見傳燈録卷十五，指月録卷十五。

投子大同禪師，投子和尚語録，一卷。居素集。古尊宿語録第三十六卷。師名大同。舒州人。姓劉。洛下保唐寺受業。得法於翠微無學和尚。五代梁乾化中示寂，壽九十六。（無學嗣丹霞天然，然嗣石頭。）

洞山良价禪師，有録。

## 三八、 瑞州洞山良价禪師語録

一卷。大藏第四十七册（五一九—五二六），卍續藏第一一九册（四三七—四四四）。徑山沙門語風圓信、居士郭凝之編集。

師諱良价。會稽俞氏子。幼歲，從師念般若心經，至「無眼耳鼻舌身意」處，忽以手捫面，問師云：「某甲有眼耳鼻舌等，何故經言無？」師駭然異之，云：「吾非汝師。」即指往五洩山，禮默禪師披剃。年二十一，詣嵩山具戒。遊方，首謁南泉，值馬祖諱辰修齋，南泉問衆云：「來日設馬祖齋，未審馬祖還來否？」衆皆無對。師出對云：「待有伴即來。」南泉云：「此子雖後生，甚堪雕琢。」師云：「和尚莫壓良爲賤。」

次參潙山。擧南陽忠國師「無情説法」話。潙山指令參雲巖。師辭潙山，徑造雲巖，仍擧無情説法話，師云：「無情説法，該何典教？」雲巖云：「豈不見彌陀經云：水鳥樹林悉皆念佛念法？」師於此有省。乃述偈云：「也大奇，也大奇，無情説法不思議，若將耳聽終難會，眼處聞聲方得知。」

師問雲巖：「某甲有餘習未盡。」巖云：「汝曾作甚麽來？」師云：「聖諦亦不爲。」……後因過水睹影大悟。

師自唐大中末，於新豐山接誘學徒。厥後，盛化豫章高安之洞山，權開五位，善接三根；大闡一音，廣弘萬品。横抽寶劍，剪諸見之稠林；妙叶弘道，截萬端之穿鑿。又得曹山深明的旨，妙唱嘉猷，道合君臣，偏正、囘互。由是，洞上玄風，播於天下。故諸方宗匠，咸共推尊之曰：「洞曹宗。」

師行脚時，會一官人，云：「三祖信心銘，弟子擬註。」師云：「纔有是非，紛然失心，作麽生註？」

師將圓寂，示頌云：「學者恒沙無一悟，過在尋他舌頭路；欲得忘形泯蹤跡，努力殷勤空裏步。」乃命剃髮，澡身，披衣，聲鐘辭衆，儼然坐化。大衆號慟，移晷不止，師忽開目，謂衆云：「出家人，心不附物，是真修行。勞生惜死，哀悲何益？」復令主事辦愚痴齋。衆猶慕戀不已。延至七日，食具方備，師亦隨衆，齋畢，乃云：「僧家無事，大率臨行之際，勿須喧動。」遂歸丈室，端坐長往。唐·咸通十年（八六九）三月，壽六十三，臘四十二。諡悟本禪師。

## 三九、 筠州洞山悟本禪師語録

一卷。大藏同上（五○七—五一八），卍續藏第一一九册（四四九—四六一）。日本沙門慧印校訂。

語録·歌頌

寶鏡三昧歌、玄中銘、新豐吟、綱要頌三首、五位顯訣、功勳五位頌、真讚、規誡、辭北堂書、後寄北堂書、頌、附娘囘書、「悟本禪師語録之餘」，日僧玄契校勘。師法嗣，其出史傳者，二十七人；其有機語者，十九人。末，列出傳法正宗記載法嗣二十六人。

六祖下第六世

曹山本寂禪師，有録。

## 四○、 撫州曹山本寂禪師語録

二卷。大藏第四十七册（五三六—五四四），卍續藏第一一九册（四四四—四四八）。徑山圓信、郭凝之集。

師諱本寂。泉州莆田黄氏子。少業儒。年十九，往福州靈石出家。二十五登戒。尋謁洞山，洞山問：「闍黎名甚麽？」師云：「本寂。」洞山云：「那箇聻？」師云：「不名本寂。」洞山深器之。自此入室，盤桓數載，乃辭去，洞山遂密授洞上宗旨。復問云：「子向甚麽處去？」師云：「不變異處去。」洞山云：「不變異處豈有去耶？」師云：「去亦不變異。」遂往曹溪，禮祖塔。囘吉水，衆嚮師名，乃請開法。師志慕六祖，遂名山爲曹。尋值賊亂，乃之宜黄。有信士黄若一，捨何王觀，請師住持。師更何王爲荷玉。由是，法席大興，學者雲萃；洞山之宗，至師爲盛。

僧問：「沙門豈不是具大慈悲底人？」師云：「是。」僧云：「忽遇六賊來時，如何？」師云：「亦須具大慈悲。」僧云：「如何具大慈悲？」師云：「一劍揮盡。」僧云：「盡後如何？」師云：「始得和同。」

師於唐·昭宗天復辛酉（九○一）夏夜，問知事云：「今日是幾何日月？」對云：「六月十五日。」師云：「曹山平生行脚到處，祇管九十日爲一夏。明日辰時，吾行脚去。」及時，焚香，宴坐而化。閲世六十二，臘三十七。葬全身於山之西阿。諡元證禪師。

大藏中，分上下卷：止此，爲上卷；日僧玄契編次，爲下卷：上堂數則、解釋洞山五位顯訣註釋洞山五位頌、三等之墮、四種異類、八要玄機、五位旨訣。

大藏第四十七册（五二六—五三六），卍續藏第一一九册（四六一—四七一），日僧慧印校訂之—

## 四一、 撫州曹山元證禪師語録

一卷。語録大同前本。後有：解釋洞山五位顯訣—此下，本光重編。逐位頌並註别揀、五位旨訣、三種墮、四種異類、三然燈。

良价禪師，受曇晟大師心印，住豫章之洞山普利院，唱五位，作寶鏡三昧歌，門風頗振。其下有雲居道膺，曹山本寂。本寂禪師得洞山心印，住撫州曹山崇壽院，大振洞門之禪風，又詳説洞山五位之旨訣，法席繁興，學者雲集。是謂「曹洞宗」。

## 四二、 雪峯義存禪師語録（内題雪峰真覺禪師語録）

二卷。卍續藏第一一九册（四七一—四九七）。明·閩中得山居士林弘衍編次。

師諱義存。泉州南安曾氏子。家世奉佛。師生惡葷茹。於襁褓中，聞鐘梵之聲，或見旛華像設，必爲之動容。年十二，從其父遊莆田玉寺，見慶玄律師，遽拜，曰：「我師也。」遂留侍焉。十七落髮，謁芙蓉弘照大師，照撫而器之。後往幽州寶刹寺受戒。久歷禪會，緣契德山。唐咸通中，囘閩中雪峰創院，徒侣翕然。懿宗錫號「真覺禪師」，仍賜紫袈裟。

師嘗參洞山，山謂其緣合在德山。後參德山，問：「從上宗乘，學人還有分也無？」山打一棒，曰：「道甚麽？」師曰：「不會。」至明日，請益，山曰：「我宗無語句，實無一法與人。」師有省。

師將示寂，自制塔銘並序。梁·開平戊辰（九○八）三月示疾，閩帥命醫，師曰：「吾非疾也。」竟不服藥，遺偈，付法。五月二日，遊藍田，暮歸，澡身，中夜入滅。壽八十七，臘五十九。建塔於本院方丈。

後附年譜、語録續集。

六祖下第七世

玄沙師備禪師，有録—

## 四三、 玄沙師備禪師廣録（内題福州玄沙宗一大師廣録）

三卷。卍續藏第一二六册（一七六—二一七）。智嚴集。

孫覺序：玄沙備師，名徧四海，爲禪者宗。余守此且二年，求其全編不可得。晚得五六斷缺不完之本，畀僧校之，合爲一書。雖有未具，十已得七八矣。因命玄沙僧，刻板以行于世。

按宗一大師師備，福州閩縣人。俗謝氏。咸通初，從芙蓉山義通上人，事弘照大師；久之，往鐘陵開元寺道玄律師，受具足戒。雪峰大師嘗曰：「備頭陀，再來人也。……」初住玄沙，唐·昭宗光化初，王審知請爲安國開山，學者從之，嘗七百餘人，慧球、桂琛，皆其高弟。審知奏賜紫袈裟，宗一之號。梁·開平二年十一月示滅，年七十有四云。宋·元豐三年閏月二十七日序。又：

## 四四、 福州玄沙宗一禪師語録

三卷。卍續同上（二○四—二一七）。明·林弘衍編次。林云：於山居之暇，蒐覽諸集，彙爲三卷。

湛然圓澄序、緣起、上堂、頌。

長生皎然禪師，福州人。族姓不詳。生於唐末。入雪峯室，密受心印。執侍十載。後住長生山。不知所終。有著—

## 四五、 禮佛發願文

一篇，五○六字。盛行於各叢林。中華藏第二輯線裝第一二○册，清·沙門書玉撰：

一 〔怡山禮佛發願文略釋〕 又，興慈法師二課合解第六卷有「禮佛發願文釋」。

鼓山神晏禪師，有録。收于古尊宿語録卷三十七—鼓山先興聖國師和尚法堂玄要廣集，一卷。上堂、師勘僧語、審問諸院老宿語、前後帝王問訊語、偈頌七首、宋紹文撰序、書後。

鼓山國師和尚，名神晏。大梁人。姓李氏。衞州白鹿山受業。得法於雪峯存和尚。壽七十七，臘五十八。五代晉天福中（九三六—九四二）示寂。

雲門文偃禪師，有録：雲門匡真禪師廣録，三卷，古尊宿語録卷十五至十八。門人守堅集。對機、十二時歌、偈頌、室中語要、垂示代語、勘辨、頌雲門三句語、遊方遺録、遺表、遺誡、行録、請疏。

又，大藏第四十七册（五四四—五七六）：

雲門匡真禪師廣録：三卷。門人守堅集。對機三百二十則，室中語要一百八十五則，垂示代語二百九十則，上卷末有：十二時歌，偈頌。室中語要、垂示代語、合爲中卷。下卷：勘辨一百六十五則、遊方語録三十一則、遺表、遺誡、行録並請疏，末有雲門三句並餘頌八首。内容全同古尊宿語録卷十五至十八。中藏語録三卷，編次不同，而略。

## 四六、 雲門匡真禪師語録

三卷。中華藏第二輯線裝第九十五册。守堅編。

雪峯禪師法嗣—雲門文偃禪師，浙西嘉興張氏子。依空王寺志澄律師出家稟具，窮律部。初參睦州蹤禪師，次依雪峯。

機緣、示衆、室中語要、垂示代語。

天皇道悟下，經龍潭崇信、德山宣鑑，至雪峰義存。義存禪師，於唐懿宗咸通年中（八六○—八七三），於福州象骨山雪峯，建廣福院行化，四方之學者雲集，法席大衆，常不下千五百人。嗣法弟子，有雲門文偃、玄沙師備等五十六人。文偃禪師，初參睦州道蹤，發明大旨；後至雪峯，參義存，得心印。

睦州之宗風，峻烈鋭峭；雪峯之宗風，温密玄奥；偃師禀此兩宗風，住韶州雲門山，别發揮獨妙之宗致。往來學徒，不下千人；嗣法者，六十一人。是謂「雲門宗」。

六祖下第八世

漳州羅漢桂琛禪師，無録。行狀、語句，見傳燈録卷二十一，指月録卷二十一。

六祖下第九世

清涼文益禪師，有録：語録一卷。又著：宗門十規論，一卷。

## 四七、 金陵清涼院文益禪師語録（卍續外題大法眼文益禪師語録）

一卷。大藏第四十七册（五八八—五九四），卍續藏第一一九册（四九七—五○四）。徑山圓信、郭凝之編集。

師諱文益。餘杭魯氏子。十七歲，依新定智通院全偉禪師落髮。弱齡，禀具於越州開元寺。屬律匠希覺師，盛化於明州鄮山育王寺，師往預聽習，究其微旨。復傍探儒典，遊文雅之場，覺師目爲「我門之游夏」也。師以玄機一發，雜務俱捐，振錫南邁，抵福州，參長慶，不大發明。後同紹修、法進三人欲出嶺，過地藏院，阻雪，少憇。附爐次，地藏問：「此行何之？」師云：「行脚去。」地藏云：「作麽生是行脚事？」師云：「不知。」地藏云：「不知最親切。」又同三人擧肇論，至「天地與我同根」處，地藏云：「山河大地，與上座自己，是同、是别？」師云：「别。」地藏竪起兩指。師云：「同。」地藏又竪起兩指，便起去。雪霽，辭去，地藏門送之，問云：「上座尋常説：三界唯心，萬法唯識，」乃指庭下片石云：「且道此石在心内、在心外？」師云：「在心内。」地藏云：「行脚人，著甚麽來由，安片石在心頭？」師窘，無以對，即放包依席下，求決擇。近一月餘，日呈見解，説道理，地藏語之云：「佛法不恁麽。」師云：「某甲詞窮理絶也！」地藏云：「若論佛法，一切現成。」師於言下大悟。因議留止；進師等，以江表叢林欲期歷覽，命師同往，至臨川，州牧請住崇壽院。桂琛禪師此時住地藏院，故稱地藏。

江南國主，重師之道，迎住報恩禪院，署浄慧禪師。

師後住清涼。上堂云：出家人，但隨時及節便得。寒即寒，熱即熱。欲識佛性義，當觀時節因緣……

因開井，被沙塞却泉眼，師云：「泉眼不通被沙碍；道眼不通，被甚麽碍？」僧無對。師自代云：「被眼碍。」

師緣被於金陵，三坐大道場，朝夕演旨。時諸方叢林，咸遵風化。異域有慕其法者，涉遠而至。玄沙正宗，中興於江表。師調機順物，斥滯磨昏，凡擧諸方三昧，或入室呈解，或叩激請益，皆應病與藥；隨根悟入者，不可勝紀。周·顯德五年戊午（九五八）七月十七日示疾，國主親加禮問。閏月五日，剃髮、澡身，告衆訖，跏趺而逝，顔貌如生。壽七十有四，臘五十四。城下諸寺院，具威儀迎引，公卿李建勳以下素服，奉全身于江寧縣丹陽起塔，諡大法眼禪師。

## 四八、 宗門十規論（浄慧法眼禪師宗門十規論。）

一卷。卍續藏第一一○册（四三九—四四一）。唐·法眼文益禪師撰。

宗門指病，簡辯十條，用詮諸妄之言，以救一時之弊。

自己心地未明妄爲人師第一 黨護門風不通議論第二 擧令提綱不知血脉第三 對答不觀時節兼無宗眼第四 理事相違不分濁浄第五 不經淘汰臆斷古今言句第六 記持露布臨時不解妙用第七 不通教典亂有引證第八 不關聲律不達理道好作歌頌第九 護己之短好争勝負第十

雪峯下，出玄沙師備；備師住福州玄沙院行化，其下，有羅漢桂琛。琛之下，有清涼文益。益師住金陵清涼院，盛唱禪門；四方之學者，趨其門咨叩者，頗多；遂鬱然成一派，以其諡號大法眼，後人稱爲「法眼宗」。

至此，六祖之後，所謂「一花開五葉，結果自然成。」，是謂五宗。

五家語録：

一、 唐·沙門慧然編，見中華藏第二輯線裝第九十一册。

二、 明·沙門圓信、居士郭凝之編。

皆見别録。所謂五家語録者：收臨濟、洞山、曹山、潙山、仰山、雲門、法眼語録而爲一部也。

又有四家語録，收馬祖、百丈、黄檗、臨濟、四位祖師語録而爲一部者也。今皆散見别録。故此二種，不别立目。

保福從展禪師，雪峰義存法嗣。俗姓陳。年十五，師事雪峰。爲保福院開祖。後唐·天成三年（九二八）寂。法嗣省僜（文僜），住泉州招慶院。有著—

## 四九、 泉州千佛新著諸祖師頌

一卷。大藏第八十五册（一三二○—一三二二）。

前有沙門慧觀序。從初祖大迦葉至二十七祖般若多羅，東土初祖達摩至六祖惠能。次有南嶽讓、吉州行司、國師惠忠、石頭、馬祖之頌。
省僜禪師，事蹟不詳。其法嗣静、筠二師，撰祖堂集：

## 五○、 祖堂集

二十卷。南唐時，泉州招慶寺之静、筠二禪師編集。此書是我國禪宗最古之史籍，編於南唐·保大十年（即後周·廣順二年，九五二），比景德傳燈録早五十年。

此書，於南唐時初次刊行，後來失傳，高麗高宗時，印行大藏經，以祖堂集收入附録，時在高宗三十二年乙巳歲（一二四五）。日本僅有此書一部，數十年前，日本花園大學嘗油印二百本，現已絶版。

作者：静、筠二位禪德，其尊諱僅存一字。事蹟已不可考，惟知其是福建泉州招慶院浄修禪師省僜之法嗣而已。

- 〔卷一〕 七佛 初祖大迦葉，至十六祖羅羅。
- 〔卷二〕 第十七祖僧伽難提，至三十三祖惠能。
- 〔卷三〕 牛頭、鶴林、先徑山、鳥窠、懶瓚、老安國師、騰騰、破竈墮、靖居、荷澤、慧忠國師、崛多三藏、智策、司空山本浄、一宿覺、懷讓，十六位。
- 〔卷四〕 石頭、躭源、天皇、尸梨、丹霞、招提、藥山，七位。
- 〔卷五〕 大顛、長髭、龍潭、翠微、雲嵒、華亭、棵樹、道吾、三平、石室、德山，十一位。
- 〔卷六〕 投子、草堂（圭峯宗密）、神山、洞山、漸源、石霜，六位。
- 〔卷七〕 夾山、巖頭、雪峯，三位。
- 〔卷八〕 雲居、欽山、中山、曹山、華嚴、本仁、青林、疎山、龍牙、幽棲、上藍，十一位。
- 〔卷九〕 落浦、盤龍、逍遥、先洞安、黄山、韶山、栖賢、大光、肥田伏禪師、涌泉、南際、雲蓋、九峯、南嶽玄泰、寶蓋、玄泉彦、烏巖、靈巖、羅山，十九位。
- 〔卷十〕 玄沙、長生、鵝湖、大普、鏡清、翠巖、報恩、化度、鼓山、隆壽、安國、長慶，十二位。
- 〔卷十一〕 保福、雲門、齊雲、永福、福清、潮山、惟勁、越山鑒真大師、睡龍、佛日、水西南臺、中曹山、金峯、鹿門，十四位。
- 〔卷十二〕 荷玉、育王、紫陵、長興、報慈、先疎山、禾山、寶峯、光睦、同安、氻潭、後雲蓋、黄龍、龍光、龍、清平、中塔、仙宗，十八位。
- 〔卷十三〕 招慶、報慈、龍潭、福先招慶、山谷，五位。
- 〔卷十四〕 江西馬祖、大珠、百丈政、杉山、茗溪、石鞏、紫玉、南源、百丈、魯祖、高城、章敬，十二位。
- 〔卷十五〕 西堂、鵝湖、伏牛、盤山、麻谷、塩官、五洩、大梅、永泰、東寺、鄧隱峰、歸宗、冷州、大同、金牛、洋、陳禪師、黑磵、閇魔巖、龐居士，二十位。
- 〔卷十六〕 南泉、潙山、黄檗、西林操、古靈、石霜性空，六位。
- 〔卷十七〕 大慈、福州西院、處微、雴嶽陳田寺元寂禪師、東國桐裏、東國實相、東國慧目山、公畿、開南、溟州山故通曉大師、普化、嵩巖山聖住寺故兩朝大師、天龍、正原、芙蓉、岑和尚、白馬、下堂、雙峯，十九位。
- 〔卷十八〕 趙州、紫胡、陸亘太夫、仰山，四位。
- 〔卷十九〕 香巖、徑山、靈雲、王敬初常侍、臨濟、觀和尚、陳和尚、大隨、靈樹、嶢山、道吾休、俱胝、朦光、資福，十四位。
- 〔卷二十〕 五冠山瑞雲寺和尚、米和尚、寶壽、灌溪、興化、後魯祖、隱山、興平、米嶺，九位。

自卷三牛頭和尚算起，至卷二十訖，計二百零六位。

本書除有幾位稱禪師、大師之外，餘皆稱和尚，故略之。此書先青原，後南嶽。

本書以其所住之山名、寺名、或地方名以稱人，若單看目録，易致混淆，如卷十二有報慈和尚，卷十三又有報慈和尚；前者嗣龍牙，在潭州，師號藏嶼；後者嗣長慶，住福州，諱光雲。

卷十五有陳禪師，卷十九有陳和尚，前者是仙遊縣人，諱慧忠，俗姓陳，九歲出家於洋庵；後者是陳莆鞋，住睦州龍興，嗣黄檗；此同以陳姓稱之。

> —五燈嚴統、禪燈世譜、五燈全書、皆謂有二道悟，天王道悟嗣馬祖，出龍潭崇信——德山宣鑑……雲門法眼二宗皆出於南嶽；天皇道悟嗣石頭，法嗣有慧真、文賁、幽閑，以後不明。蔣維喬居士著中國佛教史亦沿此説，殊誤。實則惟一天皇道悟，嗣石頭，其法嗣即龍潭崇信，雲門法眼二宗，皆出於青原下。釋氏疑年録五、天皇條下，辨之甚詳，謂天皇天王之諍，其意不在天皇，而在雲門之改屬。今讀祖堂集：卷四，「天皇和尚，嗣石頭，在荆南，師諱道悟。」卷五，「龍潭和尚，嗣天皇，師諱崇信」。並未見有天王道悟。從本書作者上溯至龍潭，僅五世耳，天皇寂於唐憲宗元和二年（八○七），此書成於九五二，百餘年而已，如果真有二道悟，如果其祖真是天王道悟，爲何此書不書？此書名爲「祖堂集」，焉有把自己之祖，忘書或誤書爲天皇之理？此可證釋氏疑年録所論，十分正確也。（除釋氏疑年録之外，可參閲「清初僧諍記」卷一：五燈嚴統諍、晦山天王碑諍、五燈全書諍。）
>
> 法系：天皇道悟—龍潭崇信—德山宣鑑—雪峰義存—保福從展—招慶省僜—静。
> 																													└筠。

