## 二○二、 淮海原肇禪師語録（内題淮海和尚語録）

一卷。卍續藏第一二一册（一七四—一八四）。門人實仁、宗文、法奇、守愿編。

師諱原肇，號淮海。通州（江蘇省）静海人。俗姓潘。十九出家、受具。浙翁如琰法嗣。浙翁寂後，宋理宗紹定六年（一二三三），住通州報恩光孝寺，歷住萬歲、廣慧、臺州光孝、平江光孝、興慶、育王、臨安光孝、景德靈隱、徑山萬壽，諸大刹。

十寺語録、佛祖讚頌。

死心禪師六祖讚，分而作偈四首：

&nbsp;&nbsp;&nbsp;&nbsp;六祖當年不丈夫 &nbsp;&nbsp;&nbsp;&nbsp;賣柴擔折便心粗 

&nbsp;&nbsp;&nbsp;&nbsp;黄梅會裏菩提樹 &nbsp;&nbsp;&nbsp;&nbsp;一斧和根斫得無

&nbsp;&nbsp;&nbsp;&nbsp;倩人書壁自塗糊 &nbsp;&nbsp;&nbsp;&nbsp;白底是白烏底烏 

&nbsp;&nbsp;&nbsp;&nbsp;賺殺幾多求劍客 &nbsp;&nbsp;&nbsp;&nbsp;茫茫依樣畫葫蘆

&nbsp;&nbsp;&nbsp;&nbsp;明明有偈言無物 &nbsp;&nbsp;&nbsp;&nbsp;畢竟款從囚口出 

&nbsp;&nbsp;&nbsp;&nbsp;靈龟曳尾可憐生 &nbsp;&nbsp;&nbsp;&nbsp;大似抱贓而叫屈

&nbsp;&nbsp;&nbsp;&nbsp;却受他家一鉢盂 &nbsp;&nbsp;&nbsp;&nbsp;被人趕著費分疎 

&nbsp;&nbsp;&nbsp;&nbsp;者般潑賴閑家具 &nbsp;&nbsp;&nbsp;&nbsp;好彩兒孫不用渠

## 二○三、 介石智朋禪師語録（内題介石和尚語録）

一卷。卍續藏第一二一册（一八五—二○八）。

林希逸序：介石在南山，余嘗一見之，道貌充然，出語警峭，爲其鄉人也愛之，爲其名輩也敬之。寂久矣，侍者持此録求著語……師嘗七見浙翁，末後因黄龍三關公案，遂得浙翁一拳打失鼻孔，有許忉，有許作略。生平受用不盡，又欲分付後人，究竟果爲誰底？介石耶？浙翁耶？黄龍耶？古人有云：一字三寫，焉烏成馬，何況又有上碑石者，又有下注脚者？莫將黑豆换脚眼睛，則木馬嘶風，泥牛入海去也。

師諱智朋，號介石。浙翁如琰法嗣。紹定二年（一二二九），住温州鴈山羅漢寺，歷住臨安佛日浄慧寺、大梅山寶福寺、香山真應寺、雲黄山寶林寺、平江能仁寺、安吉州拍山資壽寺、臨安光孝寺等諸大寺。

八刹語録、小參、拈古、法語、偈頌、讚佛祖、小佛事。

## 二○四、 人天眼目

六卷。大藏第四十八册（三○○—三三六），卍續藏第一一三册（四一四—四四九）。宋·越山晦巖智昭禪師集。

予遊方時，所至，盡誠咨扣尊宿五宗綱要；其間件目，往往亦有所未知者；因慨念：既據師位，而綱宗語句尚不知其名，況旨訣乎？將何以啓廸後昆、剔抉疑膜耶？於是，有意於綱要，幾二十年矣。或見於遺編，或得於斷碣，或聞尊宿稱提，或獲老衲垂頌；凡是五宗綱要者，即筆而藏諸。雖成巨軸，第未暇詳定。晚抵天台萬年山寺，始償其志。編次類列，分爲五宗，名之曰：「人天眼目」。其辭，皆一依前輩所作，弗敢增損。……（序）

臨濟宗：四料揀、三句、三玄三要、四喝、賓主句、四賓主、四照用、興化驗人、汾陽十智同真、汾陽四句、三種師子、三訣、三句、十八問、浮山九帶、黄龍三關、南堂辨驗十問、門庭、要訣、綱宗頌。

雲門宗：三句、抽顧、一字關、綱宗偈、機緣、巴陵三句、門庭、要訣、綱宗頌。

曹洞宗：五位君臣、明安五位賓主、洞山功勳五位、曹山五位君臣圖頌、石霜答五位王子並頌、曹山三種墮、三種滲漏、洞山三種接人、曹山三種綱要頌、明安三句、曹山四禁語、門風偈、五轉位頌、宏智四借頌、門庭、要訣、綱宗頌、三種功勳。

潙仰宗：三種生、圓相因起、暗機、義海、玄問玄答、辯第八識、仰山付法偈、三然燈、三照語、門庭、要訣、綱宗頌。

法眼宗：華嚴六相義、即物契神、示機、毘盧頂上、迦葉門前、三界惟心、萬法唯識、韶國師宗風頌、四料揀、門庭、要訣、綱宗頌。

宗門雜録、拈花、三身、四智、辯識、參同契、五問、五家宗派序、巖頭三句、汾陽五門句、四不遷、四藏鋒、三印、三朝王子、師子話、寳劍話、蓮華話、古鏡話、僊陀婆話、六刮、五宗問答、五家宗要、楊無爲五宗同諸祖頌、三種法界、五眼、三寶、拄杖、句意、六祖問答、十無、蹣菴一喝分五教、方語、真性偈、後序、附龍潭考。

師諱智昭，號晦巖。浙翁如琰法嗣。

佛照光下，妙峯善—藏叟珍皆無録。珍下，出元叟行端。

## 二○五、 元叟行端禪師語録

八卷。卍續藏第一二四册（一—三五）。

師諱行端，元叟，蓋其字。族臨海何氏。世爲儒家，母王氏，能通五經。師生而秀拔，幼不茹葷。六歲，母教以論語、孟子，輒能成誦。十二，從族叔父茂上人，得度於餘杭之化城院。十八受具。初參藏叟和尚於徑山，得悟。……師生于宋·寶祐乙卯。於元·至正辛巳（一三四一）八月四日，終於徑山之丈室。世壽八十八，僧臘七十六。法嗣有楚石琦等。

## 二○六、 楚石梵琦禪師語録

二十卷。卍續藏第一二四册（三六—一五○）。

師諱梵琦，字楚石，小字曇曜。明州象山人。姓朱氏。父杲，好善，有隱德。母張，事佛惟謹。元·元貞二年丙申，夢日墮懷中而生師。襁褓時，有神僧來見，謂其父曰：此兒佛也，他日必當振興佛法。四歲，失怙恃，祖母王氏鞠之。九歲，禮訥翁得度。年十六，於昭慶受具。後參元叟端，得入。……洪武三年（一三七○）七月廿六日書偈曰：真性圓明，本無生滅；木馬夜鳴，西方月出。置筆，謂夢堂曰：「師兄，我去也。」堂曰：「何處去？」師曰：「西方去。」堂曰：「西方有佛，東方無佛耶？」師乃震威一喝而逝。世壽七十五，臘六十三。

住福臻、永祚、報國、本覺、光孝等寺語録。

代别、秉拂、小參、擧古、頌古、佛祖偈讚、法語、偈頌、雜著、水陸陞座、行狀、塔銘。

## 二○七、 愚菴智及禪師語録（内題愚菴和尚語録）

十卷、卍續藏第一二四册（一五一—一八八）。

師諱智及，字以中。蘇之吴縣，顧氏子。入海雲院爲童子。受具後，聞賢首家講法界觀，往聽之，未及終章，莞爾而笑曰：一真法界，圓同太虚，但涉言詞，即成賸法，縱獲天雨寶華，於我奚益哉！遂走建業。……於徑山，侍元叟端公。……洪武戊午（一三七八）九月四日寂。壽六十八。僧臘五十一。

行中至仁，無録。仁下，出南石文琇。

## 二○八、 南石文琇禪師語録（内題南石和尚語録）

四卷。卍續藏第一二四册（一八九—二二一）。

洪武五年住蘇州普門禪寺，洪武十二年住靈巖報國永祚寺，洪武二十九年住蘇州報恩光孝寺，永樂七年住徑山興聖萬壽寺。

頌古、擧古、拈古、佛祖讚、偈頌、法語、題跋。

師諱文琇，號南石。明·永樂十六年示寂。壽七十四。編增集續傳燈録。

曇噩禪師，字夢堂，號西菴。慈溪王氏子。法嗣元叟端。撰布袋和尚傳。明·洪武六年示寂。壽八十九。

## 二○九、 明州定應大師—布袋和尚傳

一卷。卍續藏第一四六册（四七七—四八二）。

大師，不知何許人。五代—後梁時，見於明州奉化縣。蹙額皤腹，形裁腲脮。世莫知其族氏名字，稱其布袋和尚。日夕寢食無常處；而岳林寺，則其所歸宿云。每以錫杖布袋自隨。且有十八小兒謹逐之，亦不知其所從來。

白鹿和尚問云：「如何是布袋？」師放下布袋，叉手立。問云：「如何是布袋下事？」師荷布袋便行。

保福和尚問：「如何是祖師西來的意？」師放下布袋而立。問云：「只如此，更有在？」師荷布袋而行。

遇雨，晨起，曳高齒木屐，竪股，卧大橋上，是日必晴。遇晴，繫草屨疾走，是日必雨。

&nbsp;&nbsp;&nbsp;&nbsp;我有一布袋，&nbsp;&nbsp;&nbsp;&nbsp;虚空無絓碍；

&nbsp;&nbsp;&nbsp;&nbsp;打開徧十方，&nbsp;&nbsp;&nbsp;&nbsp;入時觀自在！

&nbsp;&nbsp;&nbsp;&nbsp;一鉢千家飯，&nbsp;&nbsp;&nbsp;&nbsp;孤身萬里遊！

後梁·貞明三年（九一七）三月三日，示寂於岳林寺。

師嘗以圓封書與莆田縣令王乍煦，曰：我七日不來，則開看。七日後開，止一偈：

&nbsp;&nbsp;&nbsp;&nbsp;彌勒真彌勒 &nbsp;&nbsp;&nbsp;&nbsp;化身千百億 

&nbsp;&nbsp;&nbsp;&nbsp;時時示世人 &nbsp;&nbsp;&nbsp;&nbsp;世人俱不識

—右據國清寺沙門曇噩撰傳，布袋和尚後序，沙門廣如撰。剡上璧城居士戴銘案王氏跋。重刻彌勒傳略記，雪山寺僧惠智撰。

布袋和尚傳—大同前傳而略。

佛照光下，有秀巖師瑞；瑞下，出無量宗壽，著「入衆日用」。

## 二一○、 入衆日用

一卷。卍續藏第一一一册（四七二—四七四）。宋·無量壽禪師撰。

亦名「無量壽禪師日用小清規」。師名宗壽，嗣秀巖瑞。

## 二一一、 入衆須知

一卷。卍續同上（四七四—四八六）。作者不詳，今附此。明坐禪、入室、請益、告香等，五十三條。

無用全—笑翁堪—無文燦，燦師有録。

## 二一二、 無文道燦禪師語録

一卷。卍續藏第一五○册（五○三—五一二）。惟康編。

無文南游入浙，余初納交於中川。……别二十年，先余而逝。閲三會語，盧山之雲飛揚，東湖之水漫汗……宋度宗咸淳九年（公元一二七三）冬，靈隱虚舟普度跋。

初住饒州薦福禪寺語録，師於宋理宗寶祐二年（一二五四）受請。

南康軍廬山開光華藏禪寺語録。再住饒州薦福禪寺語録。

小佛事、讚、偈頌、題跋。

一庵：萬法須從歸處參 難將歸處與人談 簷頭昨夜風和雨 説得分明落二三

笑翁下，出曇秀，著「人天寶鑑」。

## 二一三、 人天寶鑑

一卷。卍續藏第一四八册（四九—七一）。宋·四明沙門曇秀輯。

僧何名寶、慈悲三昧、左溪高行、示自心佛、韶爲國師、智者示衆、律師解縛、笑臨白刃、法昌遇、四明高行、圓通訥、梁武問誌公、華嚴爲大、三登九上、再書楞伽、頎禪師、不度非器、入浴威儀、遵式悼友、龍湖原由、仗錫己、辯才浄、芙蓉示衆、煮粥入定、比丘正名、靈源門膀、張九成、和菴主、曹山章、法雲秀、孤山智圓、東坡玉帶、三藏感應、相國裴休、劉遺民、王日休、静上座、道士吴契、大隋真、廣慧示衆、光孝安、明教嵩、宣律師、天台智者、廬山遠公、潙山祐、浄因臻、證悟智、東山能行人、汾陽昭、張平叔、吕洞賓、馮楫、趙清獻公、仰山寂、道法師、晦菴光、高麗波若、陳了翁、靖紹大德、海月辯、高麗義天、悟法師、晦堂心、寶印答孝宗問、可久高僧、楊次公、玄沙備、文潞公、普首座、愚法師、東坡修法、靈芝律師、大慧謁湛堂、冶父川、德山密、神照問四明、樝菴嚴、世利喪德、浴室示衆偈、分菴主、靈源清、秀州暹、圓照本、仰山圓、大慧書示、石聰恭、説孝、牧菴朋、無畏久、大慧與宏智、圓覺慈、南嶽讓、雪堂行、黄太史書、簡堂機、隱山與靈空書、賣度牒、寂室光、長靈卓、孝宗賜佛照手詔、慈航朴、法智尊者、黄龍心、宏智覺、馮濟川、北峯印、資壽總、道曇、郭道人、伊菴權、東山淵、别峯印、笑失好事、祖首座、韓退之、舒王問佛慧、秦國夫人、神光、永明壽。

劉棐序：是集皆佛氏妙藥，救世之書也；能令病者服之即癒；至有盲聾喑跛之徒，亦得除瘥。四明道人秀公，久歷湖海，此藥備嘗，無不應驗。

妙堪云：秀書記集古成書，曰：人天寶鑑。請著語，遂下一轉云：先德情知己厚顔，那堪落井更攀欄；本來一點明如日，胡漢何曾自照看。—紹定庚寅（一二三○）中秋。

大慧下，有遯菴宗演，無録。演出西山亮，有録。（或謂此西山亮非嗣遯菴，今據枯崖録，應是。）

## 二一四、 西山亮禪師語録

一卷。卍續藏第一二一册（五二—五四）。侍者覺心編。

住建康府清真禪院語録、住慶元府靈隱禪院語録、偈頌。黄尚書請住清真，曾却之云：微骨窮來不厭窮，横眠倒卧白雲中；饑飡一鉢和羅飯，此外無能振祖風。

師出世金陵清真，晚住四明小靈隱，冰檗自若，人不堪其憂。年九十，臘七十三，無疾而終，時淳祐二年（一二四二）二月十九日。（日僧道忠曰：此西山，非嗣遯菴者。）

枯崖録云：「西山亮禪師頌趙州勘婆子云：饑時定聞饑，飽時定聞飽；婆子在臺山，趙州勘破了。遯菴可之。出世金陵清真。提唱語言，發若機括。寄天童痴絶云：潦倒西山百不能，隨身賴有一枝藤；東撑西拄消閑日，甘作荒山小院僧。住四明小靈隱，而終西山。蜀人，性方雅，不喜與俗流交，無準敘其爲本色宗師者也。」據此，則是嗣遯菴者。日僧不知何據，而言非也。

又，枯録卷下：「西山亮禪師，福州人。枯硬儉約，嘗蓄紙被一張；三十年不易。由鼓山首座寮赴雲門請，及遷黄檗，未嘗别换。後退席，入永陽鴈湖山中，與道者刀畊火種，莫知所終。」此則另一西山。日僧或指此。

## 二一五、 佛海瞎堂慧遠禪師廣録

四卷。卍續藏第一二○册（四五○—四九三）。宋·齊己等編。

- 〔卷一〕 壽聖、開化、普濟、定業、光孝、南臺、廣恩，等禪院語録；國清寺、鴻福寺語録。
- 〔卷二〕 入内陞座録。
- 〔卷三〕 序、小參、普説、法語、機緣。
- 〔卷四〕 頌古、讚佛祖、偈頌、自讚、跋。

瞎堂下，有道濟，即是濟顛，世稱「濟公活佛」者。有録。

## 二一六、 濟顛道濟禪師語録

一卷。卍續藏第一二一册（一—二三）。宋·沈孟柈述。

非俗非僧，非凡非僊，打開荊棘林，透過金剛圈；眉毛厮結，鼻孔撩天，燒了護身符，落紙如雲煙。有時結茅晏坐荒山顛，有時長安市上酒家眠。氣吞九州，囊無一錢。時節到來，奄如蜕蟬。湧出舍利，八萬四千。讚歎不盡，而説偈言。嗚呼！此其所以爲濟顛者耶！

—等如濟公傳。與「醉菩提」大同，但無章囘耳。

五祖演下，有佛眼清遠；遠下，出烏巨雪堂道行、牧菴法忠。雪堂有「拾遺録」；牧菴出普菴印肅，有録。

| 五祖演 | 佛眼遠 | 竹菴士珪 | 僧挺守賾（賾藏主） |
| ------ | ------ | -------- | ------------------ |
|        |        | 雪堂道行 |                    |
|        |        | 牧菴法忠 | 普菴印肅           |
|        |        | 真牧正賢 | 石室祖琇           |

佛眼禪師，古尊宿語録卷二十七至三十四，皆佛眼和尚語録，共八卷。

賾藏主，編輯古尊宿語録，見前。

## 二一七、 雪堂行和尚拾遺録

一卷。卍續藏一四二册（四七五—四八○）。宋·道行編。

鬼神有否、只看一句、道婆油糍、璣答無盡、恭首座、文殊能、白楊順、佛性和尚、囘禪師、太平燈、浄因成、佛日和尚、元禮首座、王正言、圓通秀、靈源清、九仙清、中峯民、白雲端、聰和尚，……五祖演禮蓮經「屎」字起疑。

## 二一八、 普菴印肅禪師語録

三卷。卍續藏第一二○册（二六五—三四八）。

年譜：師生於政和五年乙未十一月廿七日辰時。辛酉，禮壽隆賢和尚出家。次年於袁州開元寺受甘露大戒。癸亥，訪潙山牧菴忠禪師，有省。癸酉，三十九歲，閲華嚴合論得悟。乾道五年己丑（一一六九），五十五歲，七月廿一日，書偈畢，跏趺而逝。

悟道因緣、塔銘、御製序、上堂、法語、普説、血脈論、訓行童、小參。

佛眼遠—真牧正賢—石室祖琇，琇有著—

## 二一九、 僧寶正續傳

七卷。卍續藏第一三七册（二八五—三一二）。宋·隆興府沙門祖琇撰。

羅漢南、圓通旻、兜率照、潛庵源、泐潭照、寶峯準、花藥英、明白洪、開福寧、智海懃、龍門遠、禾山方、文殊道、法輪端、黄龍逢、圓悟勤、寶峯祥、雲居悟、白楊順、草堂清、大潙果、護國元、雲居如、真牧賢、鼓山珪、徑山杲、福嚴演、黄龍震、德山木、臨濟金剛王，代承古禪師與洪覺範書（駁僧寶傳）—洪謂古師説法有三失，故爲辯之。

## 二二○、 開福道寧禪師語録

二卷。卍續藏第一二○册（二二五—二四一）。

圓悟勤禪師題云：歙州寧道者，祖席晚出之子，參到羅籠不住處，行到祖佛莫知之地。發迹開福，領五百衆，諸方景慕。尅日時坐化，預作小參，丁寧同學。佛鑑、佛眼及老僧，人天聳然。其遺言妙句，足見啓大爐鞴，運大鉗鎚。覽之者，當高著眼。

寧下，有大潙果，果出大洪證，皆無録。證下，有月林觀，觀出無門慧開。

五祖演—開福寧—大潙果—大洪證—月林觀—無門慧開。

## 二二一、 月林觀禪師語録

一卷。卍續藏第一二○册（二四二—二五○）。侍者法寶編。

師名師觀，號月林。福州候官黄氏子。八歲牧牛，鞭叱間，忽若有省，遂屏葷茹。十四歲，入雪峰，投忠道者出家。尋至荊南二聖寺，究狗子佛性話。二十四具戒。造光孝證老衲之室。看「雲門話墮」話，又十年。自擧，豁然大悟。衲付與衣法。嘉定丁丑（一二一七）四月十三日寂。閲世七十五，坐五十一夏。

## 二二二、 無門慧開禪師語録

二卷。卍續藏第一二○册（二五○—二六四）。

師於庚申年三月廿八日辭履齋丞相及諸府第朝士，履齋問師何日去，師答云：佛生日去也。四月一日命砌塔，六日畢工，初七早看塔，囘方丈寫遺書。自撰起龕語云：「地水火風，夢幻泡影；七十八年，一彈指頃。孝子順孫休戀慕，八臂那吒攔不住。寶所在近，休戀化城。起！」又撰入塔語。又撰辭世偈云：「虚空不生，虚空不滅，證得虚空，虚空不别。」書畢，跏趺而逝。

寳陀峰白卍山云：碧巖集之後，評唱公案甚多；而不墮解路，發明宗旨者，獨無門開公乎！予曾閲無門關四十八則，知其然矣；今又得此諸會語録，遮我睡餘之眼，則眸子爲之活動，巖電爲之閃爍；蓋以其痛快破寂，如雷驚蟄也。……

無門開禪師，撰「無門關」一卷。

## 二二三、 無門關

一卷。大藏第四十八册（二九二—二九九），卍續藏第一一九册（一六○—一六七）。宋·沙門宗紹編。

佛語心爲宗，無門爲法門。既是無門，且作麽生透？豈不見道：從門入者，不是家珍；從緣得者，始終成壞。恁麽説話，大似無風起浪，好肉剜瘡……紹定戊子夏，首衆于東嘉龍翔，因衲子請益，遂將古人公案，作敲門瓦子，隨機引導。學者竟爾抄録，不覺成集。初不以前後敘列。共成四十八則，通曰「無門關」。若是箇漢，不顧危亡，單刀直入，八臂那吒攔他不住；縱使西天四七，東土二三，只得望風乞命。設或躊躇，也似隔窗看馬騎，眨得眼來，早已蹉過！頌曰：大道無門，千差有路；透得此關，乾坤獨步。佛祖機緣四十八則：

趙州狗子、百丈野狐、俱胝竪指、胡子無鬚、香嚴上樹、世尊拈花、

趙州洗鉢、奚仲造車、大通智勝、清税孤貧、州勘庵主、巖唤主人、

德山托鉢、南泉斬猫、洞山三頓、鐘聲七條、國師三唤、洞山三斤、

平常是道、大力量人、雲門屎橛、迦葉刹竿、不思善惡、離却語言、

三座説法、二僧卷簾、不是心佛、久響龍潭、非風非幡、即心即佛、

趙州勘婆、外道問佛、非心非佛、智不是道、倩女離魂、路逢達道、

庭前栢樹、牛過窗櫺、雲門話墮、趯倒浄瓶、達磨安心、女子出定、

首山竹篦、芭蕉拄杖、他是阿誰、竿頭進步、兜率三關、乾峰一路。

—兹録一則：

「庭前栢樹」。趙州因僧問：「如何是祖師西來意？」州云：「庭前栢樹子。」無門曰：「若向趙州答處見得親切，前無釋迦，後無彌勒。」頌曰：

&nbsp;&nbsp;&nbsp;&nbsp;言無展事 &nbsp;&nbsp;&nbsp;&nbsp;語不投機 

&nbsp;&nbsp;&nbsp;&nbsp;承言者喪 &nbsp;&nbsp;&nbsp;&nbsp;滯句者迷

虎丘隆下之法系：

| 虎丘隆 | 應菴華 | 密菴傑 | 曹源道生 | 痴絶道沖 |          |
| ------ | ------ | ------ | -------- | -------- | -------- |
|        |        |        | 枯禪自鏡 | 寂窗有照 | 龍源介清 |
|        |        |        | 松源岳   |          |          |
|        |        |        | 破菴先   |          |          |

## 二二四、 虎丘紹隆禪師語録（内題虎丘隆和尚語録）

一卷。卍續藏第一二○册（三九六—四○二）。宋·嗣端等編。

師諱紹隆。和州含山縣人。十四削髮。又五歲而參方。首遇長蘆浄照禪師，因讀圓悟禪師語録，深慕之。次謁湛堂準。次參死心於黄龍。後於夾山會圓悟，追隨二十年，盡得其秘。後以二親垂白，歸寓鄉郡褒禪山，修摩耶忉利故事。繼受請住城西之開聖寺，四衆翕然。建炎之亂，盜起淮上，乃南渡宣城，結廬銅峯下。紹興六年丙辰（一一三六）五月八日寂。住世六十年。坐四十五夏。