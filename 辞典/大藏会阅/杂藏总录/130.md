## 二四七、 呆菴莊禪師語録

八卷。卍續藏第一二三册（四八三—五○九）。

師諱普莊，字敬中。呆菴，其别號。族系臺仙居之袁氏。母王氏。誕師之夕，夢梵僧入室。以元至正七年丙戌八月十二日生。十二出家，依左菴良禪師。後依了堂一和尚，乃大徹，明·永樂元年（一四○三）十月廿三日示寂。壽五十八。臘四十五。

雲居、徑山語録、小參、拈古、頌古、偈、歌、吟、詩、讚、塔銘。

## 二四八、 虚舟和尚語録（外題虚舟普度禪師語録）

一卷。卍續藏第一二三册（八○—九四）。

師諱普度。維揚江都人。號虚舟。姓史氏。（謂是白頭黑面年八十餘之吴頭陀轉世）十二歲出家。圓頂日，大集禪德爲之證；浄慈少林崧爲之落，靈隱鐵牛印爲之付衣，東堂龍溪祖信爲受業師。納戒已歸東堂，服勤信左右五年。爲無碍通法嗣。臨逝，索筆大書：「八十二年，駕無底船；蹋飜歸去，明月一天。」怡然趺坐而化。時至元庚辰（一三四○）四月廿四日。坐夏六十八。

報寧等八寺語録、小參、偈頌、真讚、自讚、小佛事、行狀、跋。

## 二五○、 月江和尚語録（外題月江正印禪師語録）

三卷。卍續藏第一二三册（一○九—一五六）。

師諱正印，號月江，别號松月翁。福州連江劉氏子。參徑山靈隱寺虎巖浄伏，得悟，爲其法嗣。元貞元年（一二九五）受請，住常州路碧雲寺。歷住澱山、興國、宣化、道場、育王、諸大刹。帝賜金襴衣及「佛心普鑑」之號。元統元年（一三三三）住育王山廣利寺。餘不詳。

碧雲等七寺語録、拈古、頌古、普説、法語、佛祖讚、自讚、偈頌、題跋、跋（四篇）。

## 二五一、 金山即休了和尚拾遺集（外題即休契了禪師拾遺集）

一卷。卍續藏第一二三册（九五—一○八）。

日東及藏主，相親歲久，今卜東歸，出其自侍香至典教後，録得予之應答時機雜著，凡若干篇，目曰「拾遺集」，徵題卷末以將行。……元·至正十年庚寅（一三五○）春，紫金山八十有二老人。像讚、詩偈、序、文等。

松源—大歇沖謙—覺菴夢真—澤山弌咸。咸，亦稱與咸，住廬山東林寺。至大四年（一三一一），撰「禪林備用清規」。

## 二五二、 禪林備用清規

十卷。卍續藏第一一二册（二八—七五）。元·廬山東林太平興龍禪寺住持弌咸編。

序：吾聖人以波羅提木叉爲壽命，百丈清規由是而出，此固叢林禮法之大經也。然自唐抵今，殆五百載，風俗屢變，人情不同，則革損益之説，可得已哉？近者，大川、笑翁二祖，唱道南北山，日用軌則，盛於當代。至元戊寅，依石林和尚於南屏，猶得見其遺風餘烈。及友雲明西堂出所藏抄本，究心訪問，編集成帙。始此書之作，或以爲僧受戒首之，或以住持入院首之；壬午依覺菴先師於承天，朝夕扣問，因得以祝聖、如來降誕，二儀冠其前；其餘，門分類聚，釐爲十卷。……至大辛亥（一三一一）。

一、 聖節諷經，二、 旦望祝聖，至行堂普説，警衆法器，十卷，計一百六十九章。

禪苑清規，始自百丈制禮作樂，防人之失；禮以立中道，樂以導性情；香燭茶湯爲之禮，鐘魚皷版爲之樂。禮樂不失，猶網之有綱，衣之有領；提綱挈領，使無顛亂……東林澤山和尚，採前後尊宿講行叢規禮法，品分十卷，目曰禪林備用。威儀細行，詳釋盡美。……延祐丁巳（一三一七），天童比丘雲岫題。

## 二五三、 破菴和尚語録（外題破菴祖先禪師語録）

一卷。卍續藏第一二一册（四一五—四二六）。參學比丘圓照等編。

師諱祖先，號破菴。四川廣安王氏子。幼警悟。父母繼喪。從羅漢院僧德祥出家；此時，已知教外之意。徧參諸方。至烏巨山，參密菴，獲心印；追隨至蔣山。後辭歸蜀，受請住卧龍山咸平禪院。歷住秀峰、慧雲、福臻、資福諸禪院。師苦脾疾，忽一日，付囑後事，親作遺書，别常所厚善者。至晚，書偈訖，端坐示寂，時嘉定四年（一二一一）六月九日也。世壽七十六。

楊序，咸平、秀峰、慧雲、福臻、資福語録，秉拂、普説、法語、偈讚、行狀、跋。

破菴法系：

| 破菴 | 石田法薰 | 愚極智慧 | 樵隱悟逸 |          |
| ---- | -------- | -------- | -------- | -------- |
|      | 無準師範 | 環溪惟一 |          |          |
|      |          | 希叟紹曇 |          |          |
|      |          | 兀菴普寧 |          |          |
|      |          | 絶岸可湘 |          |          |
|      |          | 西巖了慧 | 月磵文明 |          |
|      |          |          | 東巖浄日 | 平石如砥 |
|      |          | 斷橋妙倫 |          |          |
|      |          | 雪岩祖欽 |          |          |

## 二五四、 石田和尚語録（外題石田法薰禪師語録）

四卷。卍續藏第一二二册（一—四○）。門人師坦等編。

師諱法薰，號石田。四川眉山彭氏子。前靈隱瞎堂遠公，其族祖也。師生而敏，三四歲，見佛僧，即知禮敬。十六出家，二十二受具。遊湖南石霜山，聞破菴道風，往依之，於破菴座下，徹證心源。得法後，又參松源，遯菴演老。歷住高峰禪院，普明、興國、光孝、靈隱寺。淳祐五年（一二四五）一月十一日示寂。壽七十五。

程序、心月序。

- 〔卷一〕 平江府高峯禪院語録、楓橋普明禪寺語録、建康蔣山太平興國寺語録。
- 〔卷二〕 臨安浄慈報恩光孝寺語録、景德靈隱寺語録、請因緣、普説、拈古。
- 〔卷三〕 小參、法語。
- 〔卷四〕 讚佛祖、偈頌、小佛事、行狀、祭文、跋。

## 二五五、 樵隱悟逸禪師語録（内題樵隱和尚語録）

二卷。卍續藏第一五○册（五四三—五六二）。侍者正定編。

再住雪峯崇聖禪寺語録，師於（元仁宗）延祐元年（公元一三一四）閏三月初一日進寺。

法語、題跋、偈頌、佛事等。

録中有云：前住當山（雪峯）後住浄慈先師佛心大和尚，説法一十三會，住世八十六年。

師姓聶。絶岸可湘手度弟子。嗣浄慈愚極慧。慧嗣靈隱石田薰。（增集續燈録卷五）

## 二五六、 無準師範禪師語録（内題佛鑑禪師語録）

六卷。卍續藏第一二一册（四二七—四八五）。侍者宗會、智折等編。

師諱師範，號無準。生於蜀之梓潼雍氏。九歲，依陰平山僧道欽出家。經書過目成誦。喜閲宗門語要。紹熙五年（一一九四）受具足戒。參佛照光。於靈隱謁破菴，爲破菴法嗣。受理宗詔，奏對稱旨，賜號佛鑑禪師。淳祐九年（一二四九）三月十八日示寂。世壽七十二。

清涼、普濟、資聖、廣利、萬壽禪寺語録。

小參、法語、普説、拈古、頌古、偈頌、讚佛祖、自讚、小佛事、序跋、祭文、照對録、行狀。

## 二五七、 環溪和尚語録（外題環溪惟一禪師語録）

二卷。卍續藏第一二二册（四九—七九）。參學覺此等編。

師諱惟一，環溪，其自號。資州墨池賈氏子。年甫十歲，里中大疫，師與母俱患，母疾革，撫師謂其父曰：吾兒雖幼，器質不凡，終不爲人下也，可善眎之。尋有近邑梵業寺僧覺開，覩師奇相，求爲童子，父忻然捨以事之。年二十二，受具於成都甘露寺。參方時，至育王，謁無準範，嗣其法。淳祐六年（一二四六），出世瑞巖；歷住惠力、寶峰、資聖等八大寺。至元十八年（一二八一）九月四日示寂。世壽八十。

〔卷上〕 瑞巖、惠力、寶峰、資聖、崇恩、光孝、興國、崇聖、天童寺語録。

〔卷下〕 小參、拈古、頌古、普説、法語、佛祖讚、偈頌、題跋、小佛事、自讚、行狀、跋。

看石田語：

&nbsp;&nbsp;&nbsp;&nbsp;語言硬浄如生鐵 &nbsp;&nbsp;&nbsp;&nbsp;眼目高明爍太陽

&nbsp;&nbsp;&nbsp;&nbsp;今日江湖無此作 &nbsp;&nbsp;&nbsp;&nbsp;令人三嘆憶平羗

## 二五八、 希叟和尚語録（外題希叟紹曇禪師語録）

一卷。卍續藏第一二二册（八○—九三）。侍者自悟等編。

師諱紹曇，字希叟。西蜀人。無準範法嗣。著有五家正宗贊四卷。語録一卷，廣録七卷。餘不詳。

佛隴、法華、資聖、崇慶語録、法語、讚、偈、小佛事。

鏡堂：

&nbsp;&nbsp;&nbsp;&nbsp;非明非暗亦非臺 &nbsp;&nbsp;&nbsp;&nbsp;萬像從教影現來 

&nbsp;&nbsp;&nbsp;&nbsp;剛被老盧書破壁 &nbsp;&nbsp;&nbsp;&nbsp;没塵埃却有塵埃

古衲：

&nbsp;&nbsp;&nbsp;&nbsp;半肩寒擁片殘雲 &nbsp;&nbsp;&nbsp;&nbsp;七佛相傳直至今 

&nbsp;&nbsp;&nbsp;&nbsp;破碎不堪提掇處 &nbsp;&nbsp;&nbsp;&nbsp;朝陽正好下金針

## 二五九、 希叟和尚廣録（外題希叟紹曇禪師廣語）

七卷。卍續同上（九四—一六五）。侍者法澄等編。

- 〔卷一〕 佛隴某禪寺語録、法華禪寺語録。
- 〔卷二〕 雪竇資聖寺語録、開善崇慶寺語録。
- 〔卷三〕 崇慶語録。
- 〔卷四〕 小參、法語、序説。
- 〔卷五〕 拈古並頌。
- 〔卷六〕 題、跋、頌。
- 〔卷七〕 題詩、贊、小佛事。

## 二六○、 五家正宗贊

四卷。卍續藏第一三五册（四五二—四九八）。宋·沙門紹曇記。

初祖達磨、六祖大鑑、馬祖、石頭、南泉、百丈、趙州、黄檗、陳睦州、德山、巖頭、雪峯。

臨濟宗—臨濟、興化、南院、風穴、首山、汾陽、葉縣省、浮山、慈明、楊岐、黄龍、寶覺心、白雲端、保寧勇、真浄文、五祖演、圓悟勤、南堂静、佛鑑懃、佛眼遠、大慧杲、虎丘隆、應菴華、卍菴、懶菴、密菴。

曹洞宗—洞山、曹山、雲居、同安丕、同安志、梁山觀、大陽玄、投子青、芙蓉楷、丹霞淳、真歇了、宏智覺、天童珏、自得暉。

雲門宗—雲門、香林遠、洞山初、智門祚、雪竇、洞山聰、雲居舜、大覺璉、天衣懷、圓照本、法雲秀、大通本、雪峯慧、月堂昌。

潙仰宗—潙山、仰山、南塔湧、芭蕉清、芭蕉徹。

法眼宗—法眼、天台韶、永明智覺。

## 二六一、 兀菴和尚語録（外題兀菴普寧禪師語録）

三卷。卍續藏第一二三册（一—二一）。侍者浄韵編。

師諱普寧，號兀菴。蜀人。幼出家，參痴絶沖，有省。於育王侍無準範，得入室。住象山靈巖等寺。至元十三年（一二七六）十一月二十四日示寂。餘不詳。

〔卷上〕 靈巖、南禪福聖寺語録。

〔卷中〕 巨福山建長興國寺語録、婺州雲黄山寶林寺語録。

〔卷下〕 法語、序跋、佛祖讚、自讚、偈頌、小佛事、跋。

徑山無準長老，書「兀菴」二字，付寧侍者，因問命名之意，曰：無他焉，唯痴兀自守也。

寫華嚴經求頌：

&nbsp;&nbsp;&nbsp;&nbsp;破一微塵出此經&nbsp;&nbsp;&nbsp;&nbsp; 因該果海果該因 

&nbsp;&nbsp;&nbsp;&nbsp;無端却被管城子 &nbsp;&nbsp;&nbsp;&nbsp;名句文俱錯指陳

## 二六二、 絶岸和尚語録（外題絶岸可湘禪師語録）

一卷。卍續藏第一二一册（四八六—五○二）。門人妙恩等編。

師諱可湘，字絶岸。寧海人。無準法嗣。至元二十七年（一二九○）示寂。世壽八十五。

鷲嶺拈花：

&nbsp;&nbsp;&nbsp;&nbsp;靈山結舌擧花枝 &nbsp;&nbsp;&nbsp;&nbsp;迦葉難瞞展笑眉 

&nbsp;&nbsp;&nbsp;&nbsp;接響承虚到今日 &nbsp;&nbsp;&nbsp;&nbsp;兒孫棒喝競交馳

七處徵心：

&nbsp;&nbsp;&nbsp;&nbsp;七處徵它天外天 &nbsp;&nbsp;&nbsp;&nbsp;毫光直射阿難肩 

&nbsp;&nbsp;&nbsp;&nbsp;瞿曇忒煞憐兒切 &nbsp;&nbsp;&nbsp;&nbsp;逼得鮎魚上竹竿

八還辯見：

&nbsp;&nbsp;&nbsp;&nbsp;還還還後更無還 &nbsp;&nbsp;&nbsp;&nbsp;一箇閑人天地間 

&nbsp;&nbsp;&nbsp;&nbsp;昨夜大蟲遭虎咬 &nbsp;&nbsp;&nbsp;&nbsp;皮毛落盡體元斑

## 二六三、 西巖和尚語録（外題西巖了慧禪師語録）

二卷。卍續藏第一二二册（一六六—一八六）。門人修義等編。

師名了慧。蜀之蓬州蓬池羅氏子。兒時，玉掌山安國寺僧祖燈，至其舍，師向之合掌，燈拊其頂曰：若欲從我乎？怙恃以師資緣合，遂令出家。十九薙髮。燈授以般舟念佛三昧。辭往成都講席，習性宗經論，俄歎曰：義學豈究竟法哉，染指足矣。去謁壞菴照於昭覺，一見，心許法器，趣其南詢。依無準，大徹。景定三年（一二六二）三月廿二日寂，壽六十五。坐四十七夏。

定慧、能仁、東林、天童、瑞巖語、法語等。

## 二六四、 月磵禪師語録

二卷。卍續藏第一五○册（五一二—五四二）。妙寅等編。

住信州鵝湖仁壽禪寺語録，師於宋·景定五年甲子（一二六四）三月三日受請。

饒州天寧禪寺語録、薦福禪寺語録、告香普説、再住薦福語録、送行、頌、題跋、小佛事、讚、自讚、跋。

摘茶：

&nbsp;&nbsp;&nbsp;&nbsp;拼雙赤手入叢林 &nbsp;&nbsp;&nbsp;&nbsp;要覓春風一寸心 

&nbsp;&nbsp;&nbsp;&nbsp;但覺爪牙歸掌握 &nbsp;&nbsp;&nbsp;&nbsp;不知煙霧濕衣襟

寒山拾得：

&nbsp;&nbsp;&nbsp;&nbsp;忘却自家心 &nbsp;&nbsp;&nbsp;&nbsp;却指天邊月 

&nbsp;&nbsp;&nbsp;&nbsp;更言無物比倫 &nbsp;&nbsp;&nbsp;&nbsp;分明話作兩橛

師之行實不詳，唯知是西巖慧法嗣，名文明，字月磵。

## 二六五、 平石和尚語録（外題平石砥禪師語録）

一卷。卍續藏第一二二册（一八七—一九九）。嗣法比丘文栖等編。

至仁序、慶元路保聖寺語録（大德三年—一二九九入寺）、定水寺語録（皇慶二年—一三一三入寺）、天童寺語録（天曆二年—一三二九入寺）、真讚、偈頌、跋。

師名如砥，號平石。東巖浄日法嗣。餘不詳。

拾得：

&nbsp;&nbsp;&nbsp;&nbsp;爾名拾得 &nbsp;&nbsp;&nbsp;&nbsp;拾得者誰 

&nbsp;&nbsp;&nbsp;&nbsp;不識一字 &nbsp;&nbsp;&nbsp;&nbsp;却要題詩 

秃筆未曾輕點著 芭蕉葉上墨淋漓

聞鐘：

&nbsp;&nbsp;&nbsp;&nbsp;鐘聲歷歷報朝昏 &nbsp;&nbsp;&nbsp;&nbsp;下徹幽泉上徹雲 

&nbsp;&nbsp;&nbsp;&nbsp;塞却耳根須聽取 &nbsp;&nbsp;&nbsp;&nbsp;勞生誰復反聞聞

序云：至正十七年（一三五七），臨濟第十八代孫—天童平石禪師砥公，示寂於東堂。

法系：無準—西巖慧—東巖日—平石。

## 二六六、 劍關和尚語録（外題劍關子益禪師語録）

一卷。卍續藏第一二二册（四○—四八）。侍者善珙、德修編。

靈照女：

&nbsp;&nbsp;&nbsp;&nbsp;家業盡抛離&nbsp;&nbsp;&nbsp;&nbsp; 沿街賣笊籬 

&nbsp;&nbsp;&nbsp;&nbsp;胸中無限意 &nbsp;&nbsp;&nbsp;&nbsp;不許老龐知

對月：

&nbsp;&nbsp;&nbsp;&nbsp;黑豆忙忙數 &nbsp;&nbsp;&nbsp;&nbsp;教休不肯休 

&nbsp;&nbsp;&nbsp;&nbsp;幸然明似鏡 &nbsp;&nbsp;&nbsp;&nbsp;何用曲如鈎

師諱子益，號劍關。四川劍州人。得法於無準師範。嘉熙三年（一二三九），住隆興府（江西省）興化寺。餘不詳。
興化、壽寧、怡山長慶寺語録，小參、拈古，頌古，法語，偈讚，小佛事。

## 二六七、 斷橋和尚語録（外題斷橋妙倫禪師語録）

二卷。卍續藏第一二二册（二○○——二二四）。侍者文寳、善靖等編。

師諱妙倫，號斷橋，又號松山子。臺州黄巖松山徐氏子。宋·嘉泰辛酉（一二○一）八月十七日生。年十八，依永嘉廣慈院宗嗣論師出家。未幾，行脚參方；謁山堂，因讀楞伽有省；後依佛鑑（無準），大徹。出世住祇園；歷住浄土、教忠、光孝。宋理宗景定二年（一二六一）四月二十五日示寂。壽六十一。夏四十四。

- 〔卷上〕 臺洲瑞峯祇園寺録、瑞巖浄土寺録、天台國清教忠寺録、浄報慈恩光孝寺録。
- 〔卷下〕 法語、佛祖讚、自讚、偈頌、小佛事、行狀。

斷橋倫法系：

| 斷橋倫   |          |          |          |          |          |
| -------- | -------- | -------- | -------- | -------- | -------- |
| 方山文寶 |          |          |          |          |          |
| 無見先覩 |          |          |          |          |          |
| 白雲智度 |          |          |          |          |          |
| 古拙昌俊 |          |          |          |          |          |
| 無際明悟 |          |          |          |          |          |
| 古庭善堅 | 楚山紹琦 | 月溪惟澄 |          | 寶月潭   |          |
| 大巍浄倫 | 性空 聞  | 毒峯本善 | 夷峯方寧 | 默堂宣   | 翠峰德山 |
|          | 薦福寂澄 |          | 寶方進   | 吉菴祚   | 無極明信 |
|          | 無聞性愷 |          | 野翁曉   | 法舟道濟 | 雪浪洪恩 |
|          | 默菴慧聞 |          |          | 雲谷法會 | 一雨通潤 |
|          | 蘭風真定 |          |          | 憨山德清 |          |
|          | 朗目本智 |          |          | 顓愚觀衡 |          |
|          | 夢菴周理 |          |          | 法璽印   |          |

〔註〕 楚山紹琦下，至夢菴周理之法系，據「徑石滴乳集」，以「曹溪一滴」中，有朗目本智、夢菴周理、師資之著作故。

## 二六八、 方山文寶禪師語録

一卷。卍續藏一二二册（二二五——二三一）。

三葉序：爰測兄初遊臺鴈時，偶於破院古佛像造下、廢藏書中，見其朽蠹之餘，字義璨然奪目；近閲之，語句絶羣；再閲之，乃寶祖録也。即命筆謄之。恨其帙貝腐爛，不堪任手，首尾脱落，僅得十之一二，深爲可惜！

師諱文寶，號方山。住臺洲瑞巖浄土寺及臨安浄慈寺。至元元年（一三三五）示寂。餘不詳。語録僅存殘本。

## 二六九、 無見先覩和尚語録

二卷。卍續藏第一二二册（二三○——二四三）。

示衆、小參、法語、頌古、真贊、偈頌、山居詩、題跋、臨終遺誡、辭世偈。

附：塔銘、跋。

師諱先覩，字無見。姓葉氏。世爲天台仙居顯族。以宋之咸淳乙丑五月六日生。元之元統甲戌（一三三四）五月二日寂。壽七十，臘五十。

白雲度、古拙俊、無際悟，無録。據滴乳集等書，略述行跡如下：

白雲智度禪師，俗姓吴，浙江省麗水人。十五出家，深習禪定，徧參知識，不契；後謁無見，乃徹。後住虎跑、華頂。明洪武三年庚戌（一三七○）春示微疾，仍還福林，沐浴更衣，索筆書偈曰：「無世可辭，有衆可别，太虚空中，何必釘橛。」擲筆而逝，世壽六十有七。法嗣有古拙昌俊。

古拙俊禪師，松陵人。二十出家。修壁觀九年，然三指（每三年然一指）。聞白雲門風，往依之。得法後，韜光巖壑三十餘年。後住金陵天界。永樂五年丁亥（一四○七），一日，示疾，書偈曰：「兀兀突突，運運騰騰，都來打碎，徧刹徧塵。」擲筆瞑目而逝。法嗣有無際明悟。

無際悟禪師，别號蠶骨，蜀之安岳通賢鎮莫氏子。二十出家。初參白雲度，言下有省。一日，白雲謂師曰：「八峯，汝師也，毋滯此。」（八峯，指古拙俊，此時俊住八峰。）乃往八峰，峰爲更號無際。得法後，出世道林（或作東林，在四川普州）。寂年不明。法嗣有古庭堅、楚山琦、月溪澄、寶月潭等。

## 二七○、 古庭禪師語録輯略

四卷。中華藏第二輯線裝第九十八册。明陶珽編。

錢啓忠序……適於京邸遇同年紫閬陶君，商及最上事，津津不置。復譚滇中異人，有古庭祖師者，簡易直截，每以無字話斷人命根，與盤龍祖師異時同地。……今春過虎林，謁陶穉圭先生時，適紫閬兄在坐，手一編示予曰：此即古庭集也。從煨燼中得之。其言：掃盡葛藤，獨露本地風光；再四讀之，心花頓開，幾欲忘倦。予謂陶君曰：安忍我輩得此如意寶而不與人共乎？遂與同志謀鋟之。而字漫漶不可讀。復取正於穉圭先生，先生以人天眼目作佛法津梁，爲之删其繁亂，正其謬訛，而古庭又開一生面矣。……

行脚、法語、爲四衆説戒、心要、三昧玄章、警徒、訓徒、説、論、書、跋、頌、偈贊、歌、詩。

師諱善堅。姓丁。無際悟法嗣（正統年間—一四三六～一四四九—參無際）。住天界寺。晚入桐浮山。餘不詳。

讀林間録：

&nbsp;&nbsp;&nbsp;&nbsp;太古淳風絶 &nbsp;&nbsp;&nbsp;&nbsp;期誰寄此音 

&nbsp;&nbsp;&nbsp;&nbsp;掃空文字跡 &nbsp;&nbsp;&nbsp;&nbsp;直指祖師心

&nbsp;&nbsp;&nbsp;&nbsp;法類皮猶髓 &nbsp;&nbsp;&nbsp;&nbsp;林編古亘今 

&nbsp;&nbsp;&nbsp;&nbsp;追思何已矣 &nbsp;&nbsp;&nbsp;&nbsp;三嘆付瑶琴

—此録，爲「曹溪一滴」前四卷。曹溪一滴附此。

