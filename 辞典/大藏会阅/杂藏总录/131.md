## 二七一、 曹溪一滴

八卷。中華藏第二輯線裝第九十八册。作五目。

明·妙峯山夢菴周理禪師，輯此書八卷，以古庭善堅禪師語録輯略四卷爲一至四卷；以自著夢語摘要爲第五卷；以大巍禪師竹室集爲第六卷；以浮山法句爲第七卷；以谷響集爲第八卷。

古庭善堅禪師，姓丁氏。永樂甲午（一四一四）二月廿二日子時，生於滇城南廓。參無際和尚，證明大事，受其衣拂，賜號古庭。弘治六年癸丑（一四九三）示寂。

大巍禪師，諱浄倫，雲南昆明康氏子。明宣德丁未年（一四二七）生。參古庭老人於浮山，爲古庭法嗣。年六十六，説偈示寂。著有竹室集。

明·朗目慧光本智禪師，曲靖李氏子。參徧融等八大善知識，後登天目蘭風和尚之門。後開堂於北京盧溝橋，興復浮山，刻九帶集。講楞嚴至二種妄見，忽下座告衆曰：緣盡矣！跏趺而逝。著有浮山法句。

夢菴徹庸禪師，自著夢語及谷響集，後附浄土偈。

師諱周理，舊號徹融，後改徹庸，又號一徹。雲南人。族姓不詳。生於農家。幼年脱俗，於浮渡山華嚴寺參朗目本智禪師，嗣其法。嘗參密藏道開、密雲圓悟。後住妙峯。永曆元年（一六四七）—一説崇禎九年（一六三六）示寂。

兹從朗目上溯，追述蘭風至楚山之事略：

朗目智嗣蘭風，蘭風禪師，諱真定，餘姚陳氏子。年二十，禮天目璿公爲師。住五臺一十三載，後至鐵佛寺，因風吹殿門有省。尋參龍池，獲心印。自此遊方三十餘秋。萬曆十年壬午（一五八二）正月八日，示微疾，至十五日，跏趺而逝。

蘭風嗣龍池，龍池者：默菴慧聞禪師也。默菴之事蹟，不詳。默菴參天成愷，得法後，天成即令分座襄陽之龍池。

默菴嗣天成，天成無聞性愷禪師，鳳陽冷氏子。參薦福澄，澄詰問鼓山聖箭話，脱然了悟。正德初（一五○六—）住天成，晚住道林。

天成嗣薦福，薦福月潭寂澄禪師，師於天順初（一四五七—），住蘇之西禪，晚遷薦福。嗣性空聞。

薦福嗣性空，性空聞禪師，得法於楚山琦，住太平府八峰山。

性空嗣楚山，楚山琦禪師，諱紹琦，楚山，號也，又號幻叟、荊壁。蜀之唐安雷氏子。參道林，一日，聞板聲有省，正統六年（一四四一）得法。出世天柱。景泰五年（一四五四）遷投子。天順改元（一四五七），由匡廬歸蜀，住雲峰寺。成化九年（一四七三）三月望日，示微疾，衆請末後句，師展兩手曰：「會麽？」復曰：「今年今日，推車撞壁，推破虚空，青天霹靂。呵呵呵！泥牛吞却老龍珠，澄澄性海漚花息。」泊然而逝，世壽七十。

—以上略明事蹟竟。以下略述曹溪一滴之内容：

〔卷一至卷四〕 古庭禪師語録輯略。輯略之後，有：曹溪一滴緣起、引曹溪一滴。

—次又標「曹溪一滴卷之一」、「禪宗」，出下列諸德事蹟：

唐聖師李成眉賢者、唐大理崇聖買順禪師、唐禪陀子、唐島師、晉弘修大師、宋水目山浄妙德澄禪師、宋東山普濟慶光禪師、宋水目山皎淵月禪師、宋水目山阿標頭陀、宋蒼山再光寺妙觀普瑞禪師、元蒼山念菴圓獲禪師、元鷄足德存普通禪師、元太華智福講主、元盤龍蓮峰崇照禪師、明感通無極禪師、明古庭善堅禪師、明大巍浄倫禪師、明波羅禪師、明鷄足楊輔居士、中溪覺林居士李元陽、明鷄足定堂本帖禪師、明朗目慧光本智禪師，以上禪宗大德二十二人。

次明「應化」：

觀音大士現僧降羅刹、唐鷄足古和尚、唐白猪高娘、高蓮冠老僧、楊波遠大士、唐趙迦羅師、唐揚都司創洱、唐宗寶禪師、師摩矣太后、唐贊陀高僧、周壽海法師、宋無言和尚、元蓮精和尚、漢觀音長者、唐閤毘和尚、大義法師、梁智照法師、元左黎國師。

以上應化事蹟十八位。事多神奇，故「明季滇南佛教考」云：「曹溪一滴，取材多屬方志稗史，神話連篇；且考證多疏，未足據爲典要」。蓋即指此。

〔卷五〕 雲山夢語摘要，分上下卷，周理撰。上：元起章、惟識章、意生章。下：問答章十四門（字多模糊，殆不可讀）。

〔卷六〕 大巍禪師竹室集：

序、示衆、拈古、頌古、行脚、七言律、五言律、七言絶、五言絶句、七言古、萬玉飄香墨梅爲聰慧菴題。

〔卷七〕 浮山法句，朗目禪師撰。朗目禪師塔銘併序、夢禪語、浮山九帶序、柬劉晉川司空、柬黄慎軒太史、答藴璞法師、開心法語、七言古、五言律、七言律、七言絶。

〔卷八〕 徹庸和尚谷響集：徹庸禪師小傳、序、示衆、法語、疏、贊、偈頌、參禪偈、書、浄土偈、詩、採芝歌、福慧箴、工夫問答、祝延、雲山發願文。

—曹溪一滴竟。

月溪澄，無録。澄下，出毒峯善、夷峯寧。

毒峯，諱本善；毒峯、號也。安徽鳳陽吴氏子。十七出家。正統八年（一四四三）二十五歲，入四川，參無際悟；翌年，隨無際上京。際寂後，依月溪，於杭州受具。掩關天目。景泰三年（一四五二），受月溪付囑。四十餘年弘化，後住杭州天真寺。成化十八年（一四八三）示寂。有要語一卷行世。

## 二七二、 天真毒峯善禪師要語

一卷。中華藏第二輯線裝第九十七册。門人悟深編。

上堂、普説、示、普説行脚。

徒悟權等，實爲生死事大，請益：如何修行得脱生死？師云：諸大德既來相從，惟我此間又非唱導之師，建立門户爲人處；無非平實商量做功夫捷徑處，彼此相依三間茅屋之下，草衣木食，追慕百丈已前真風，不學今時體態，只貴真參實究，證到古人田地而後已！捨此，非吾之所爲也。……

夷峯寧，寶方進、野翁曉，皆無録。曉下，見後（五七四頁）。

寶月潭下，出默堂宣、翠峰德山。

寶月潭—默堂宣—吉菴祚，皆無録。吉菴下，有法舟濟。

## 二七三、 天寧法舟濟禪師剩語

一卷。中藏第二輯線裝第一五九册。如淵、大芹編。

師諱道濟，字法舟。姓張。廿一，入天寧寺爲行者，時默堂宣禪師受寶月和尚法印，師服勤之餘，多所諮訪。久之，詣東禪，依昻公薙染。昻法叔吉菴祚禪師者，默堂子也。知見精確，而道行清苦，師往事之。獲菴印可。後謁古印雲峰諸師，日益深奥。至長安覺王寺，受請爲第一座，時年廿八。……自弁山歸天寧禪堂終老。七十四歲入寂，坐五十二夏。遡寳月至于臨濟，師爲二十六世。（師寂於嘉靖三十九年—一五六○）

提唱、酬問、普説、頌古、讚頌、雜頌、偈、行狀。

法舟下，有雲谷會，會之法嗣，出憨山大師。袁了凡居士之「了凡四訓」中所説雲谷禪師，即此。

雲谷法會禪師，嘉興府嘉善懷氏子。芟染於大雲寺。時法舟掩室於天寧，師往參叩，示以『念佛是誰』話，一日、齋次，食器墜地，豁然有省。於是，入天界，韜晦三年；復庵棲霞千佛嶺下；又移天開巖，弔影如初。凡見客，無論貴賤，皆問於日用事，略敘寒温，必展蒲團令坐返觀，終日無雜話。别時，必叮嚀曰：「人命無常，莫空過日。」再見，必問：「别後用心如何？」以故，皈向者日多。師居常不設卧具，晝夜危坐，四十餘年，如同一日。明·神宗萬曆乙亥（一五七五）正月五日示寂，壽七十五。臘五十六。塔于大雲寺後。（燈全六○）

憨山德清大師 字澄印。全椒蔡氏子。年十二，禮南京報恩寺西林寧公爲師。時嘉興雲谷會住棲霞報恩，師執侍甚勤，谷開發悟明心地，師即請西林剃落。乙丑，谷結禪期於天界，擧師入堂，示以向上巴鼻。辛未，辭谷北遊，谷曰：「吾之大法，在汝肩頭，慎勿容易。」……（續燈正統四二。）正統於大師傳末註云：「雲公會嗣」，但却又編入未詳法嗣。兹以憨山大師著之「八十八祖道影傳贊附此。另有全集，見彙集中之專集類。

## 二七四、 八十八祖道影傳贊

四卷，卷首、附録各一卷。卍續藏第一四七册（四六八—五○四）。明·憨山德清大師述。

及予投老匡山之四年，庚申徂夏，以舊嬰濕疾擧發，痛不可忍，藥石無效，無可抵者；乃考傳燈、統記諸書，纂爲小傳，各系以贊，力疾書之；凡一擧筆，寂爾忘身，不知所痛；及冬方完，其痛亦止；以此未必不仗諸祖法力加持也。萬曆四十八年歲次庚申冬十月朔，匡山逸叟德清書，時年七十有五。

西土陳如及廿七祖，漢季六朝神僧，東土六祖，唐朝性、相、律、浄、密諸宗祖，唐朝禪師，後梁禪師，宋朝禪師，宋朝法師，元朝禪師，明朝禪師。後附：蓮池、紫柏、憨山三大師，雪嶠信禪師。

此書，未見流通。近代虚雲老和尚，重輯「佛祖道影」四卷，香港佛經流通處影印本，作一厚册，精裝。道影總計三百三十尊，一一繫以傳贊。

續燈正統謂：顓愚大師嗣憨山。顓愚大師，有録—

## 二七五、 紫竹林顓愚衡和尚語録

二十卷。中華藏第二輯線裝第一一二册。門人正印重編。

師諱觀衡，字顓愚，别號傘居。北直隸順天府覇州趙氏子。生于萬曆七年己卯八月十八日亥時。母夢大士引童子入門抱之而娠，生時有白衣重胞之異。壬辰十四歲，投五臺圓照寺惠仁大師剃度。丙申十八歲，參空印大師，受具。庚子，隨師入燕，參達觀禪師。是年南詢，禮雪浪、雲棲二大師。遂結茆獨處於天台華頂峰。讀楞嚴有省。癸卯，卜静於匡山乾崗嶺。踏月經行，忽然大悟。戊申，入曹溪，參憨山大師。庚戌，師辭憨老，入楚，登南嶽，誤食草烏，大病，調治於邵陵。丙申，復省憨山大師於衡陽湖東寺，得憨山付囑。……丙戌夏五月六日午時，示寂於江南之紫竹林。世壽六十八，法臘五十四。

序、示衆、晚參、法語、書問、經序、書序、贈序、募疏、佛祖真贊、自贊、真銘、佛事、傳銘、歌、經解、中庸説白、雜著、頌、偈、詩、雪獅子詩、行狀、塔銘、後敘、後跋（經解：心經、金剛略談、楞嚴懸談）。

## 二七六、 法璽印禪師語録

十二卷。中華藏第二輯線裝第一一二册。門人性圓、旋璣等編次。

序、同安上堂、龍門上堂、越山陞座、清化上堂、晚參、小參、普説、示衆、茶話、法語、勘驗機緣、參見機緣、書、啓、真讚、自讚、頌古、偈、詩、佛事、募疏、雜著。

師爲顓愚大師嗣法弟子，但無傳記。

師於壬寅冬，入住同安。

## 二七七、 楞嚴法璽印禪師語録

二卷，侍者旋璣記。中華藏同上。

師於康熙十五年受請，主楞嚴法席，有此語録二卷。應合入前録，共爲一目。

寶月—翠峰—無極信—雪浪洪恩下，一雨通潤大師，雖無宗門語録，然其教下經疏，獨具「教眼」，故特擧其法系，知其「眼」之所自也。著：圓覺經近釋六卷，楞嚴經合轍十卷，楞伽經合轍八卷，法華經大窾七卷，起信論續疏二卷，成唯識論集解十卷。皆見卍續藏。

| 野翁曉 | 無趣如空 | 無幻性沖 | 南明慧廣 | 鴛湖妙用 | 一初悟元 | 斷愚真智 |          |
| ------ | -------- | -------- | -------- | -------- | -------- | -------- | -------- |
|        |          |          |          |          | 介菴悟進 | 主峰圓法 |          |
|        |          |          |          |          |          | 東巖     |          |
|        |          |          |          |          |          | 山鐸真在 | 天則機能 |
|        |          |          |          |          |          |          | 晦 嶽 旭 |
|        |          |          |          |          |          | 妙雲真雄 |          |
|        |          |          |          |          |          | 竹菴真衍 | 古林機如 |
|        |          |          |          |          |          | 牧 道 者 | 普光坦菴 |
|        |          |          |          |          |          | 調實居士 |          |

## 二七八、 無趣老人語録

一卷。中華藏第二輯線裝第九十七册。嗣法性沖編。

師諱如空，號無趣。嘉禾秀水人。俗姓施。未出家時，號静齋。娶生一子一女。性仁慈，留心内典，志慕祖道。依野翁曉禪師得悟，乃剃染出家。（萬曆八年）庚辰（一五八○）八月六日示寂。師生于明弘治辛亥年（一四九一）十月八日。世壽九十。

示衆、頌古、偈頌、雜咏、行狀。

## 二七九、 無幻禪師語録

二卷。中華藏第二輯線裝第九十七册。門人慧廣編。

師諱性沖，號古湛。禾郡秀水人。俗姓張。娶生一子，甫四歲，每嘆曰：塵勞膠固，曷得出離？會業師方硯山指師看佛經，師即留心内典。方又指令參無趣老人，爲老人法嗣。……（萬曆三十九年）辛亥（一六一一）季冬四日，囑後事畢，端坐而逝。師生于明嘉靖庚子（一五四○）十一月廿一日。世壽七十二。臘三十。白衣時，號無幻，人皆稱之無幻云。

住車溪庵語、徑山語、示禪人、機緣、拈古、頌古、讚、偈頌、佛事、行狀。

## 二八○、 興善南明廣禪師語録

一卷。中華藏第二輯線裝第一二六册。門人妙用集。法孫悟進重輯。

師諱慧廣，號南朋。鹽官韓氏子。出家於檇李興善寺，禮芹泉師薙髮。依車溪無幻老人參究，圓具於古心老師。得法於車溪。師有三願：一、 不出世，二、 不作緣事，三、 不納徒衆。泰昌改元（一六二○）仲冬示寂。師生于萬曆四年丙子（一五七六）十月十三日。壽四十五。

風車：

&nbsp;&nbsp;&nbsp;&nbsp;風輪轉處别精粗 &nbsp;&nbsp;&nbsp;&nbsp;颺却糠皮也太多 

&nbsp;&nbsp;&nbsp;&nbsp;更有頂門開得好 &nbsp;&nbsp;&nbsp;&nbsp;祇留白米奉公婆

## 二八一、 鴛湖用禪師語録

二卷。中華藏第二輯線裝第一○七册。門人悟進、悟元等編。

師諱妙用，號鴛湖。鹽官鄭氏子。生于萬曆丁亥年（一五八七）十月初七日酉時。年十二，投興善寺，禮濟舟爲師。十七薙髮。初謁車溪無幻老人。次上徑山侍南明大師。南將寂，付法與師，囑曰：「汝當操守，向後得一箇半箇，廣續斷橋一脈，亦不負先人付囑」。……師寂于崇禎十五年（一六四二）十月十一日辰時。世壽五十六。臘三十九。嗣法弟子三人。（師住桐月菴，因稱桐月老人。又往普明寺，故亦稱普明用。）

## 二八二、 一初元禪師語録

二卷。中華藏第二輯線裝第一一四册。門人真開、真智等編。

師乃當湖曹氏子。父母禱觀音大士得生。時萬曆乙卯（一六一五）七月十七申時。十八歲，父母逝世。參東塔萬如和尚。次參密雲老人。廿二，禮弘遠老師出家。次年，往侍桐月老人。於普明寺與介菴同受鴛湖付囑。

福徵序云：斷橋車溪一派嫡乳，特地演暢鴛湖；而曹源濟上之洪波浩衍，沾蓋靡窮。只今燈輝昺發，正眼拈提，一現金明之介菴，一現永正之一初；兩和尚可謂禪窟中金昆玉友，刹竿頭並轡齊驅矣！

順治戊子，師受請住嘉興濮溪永正禪院。康熙十七年（一六七八）示寂。世壽六十四。

上堂、示衆、小參、機緣、行實、頌古、像讚、詩偈、雜著、佛事、永正碑記。

## 二八三、 嘉興退菴斷愚智禪師語録

二卷。中華藏第二輯線裝第一一六册。門人機輪等編。

師諱真智，號斷愚。浙江秀水金氏子。生于天啓二年壬戌（一六二二）四月二十七日。父母早喪，老祖拊養。年十六，老祖坐脱。十七，祖母亦故。二十，至東寺，禮覺如老師披剃。二十五，師寂，乃依古南牧老（牧雲通門）圓戒。歷參浮石賢、玉林琇、林野奇、萬如微，諸大老。於興善寺依一初元，隨侍至永正寺，受其付囑。康熙三年，元公歸退菴，亦隨之。康熙十六年（一六七七）九月二十日示寂。世壽五十六。

陞座、小參、示衆、機緣、行實、頌古、頌偈。

自讚（成侍者請）：「者漢别無伎倆，惟能守拙退讓；事師一點赤心，應機祇拈白棒；自欣禪律兼規，學者難爲近傍；生平懶合時宜，篤志深棲雲嶂；僅留殘質愧先賢，莫把渠儂爲榜樣。」

## 二八四、 介菴進禪師語録

十卷。中華藏第二輯線裝第一一四册。門人真理等編。

師諱悟進，號介菴。嘉興張氏子。生于萬曆四十年壬子（一六一二）十月初九日辰時。年二十三，參鴛湖老人於桐月菴。後依萬如微老薙染。爲庫司，刻苦參究，一日，聞斫木聲，有省。再參鴛湖，於喝下大悟。得法後，住徑山，又住嘉興金明寺，大振宗風，嗣法弟子頗多。康熙十二年（一六七三）九月二十三日示寂。世壽六十二。

上堂、示衆、小參、拈古、頌古、行實、機緣、問答、垂問、像贊、法語、書問、偈頌、詩偈、疏引、序跋、箴銘、佛事。

附：源流頌一卷，門人真理、真本等録。

## 二八五、 佛祖宗派世譜

八卷。卍續藏第一四七册（三三三—三三八）。清·沙門悟進編。（實則可作一卷）

但載與禪燈世譜不同者耳。一、 廿一世古拙俊下。二、 廿五世寶芳進下；突空昇下；壽堂松下；隱峯高、吉菴祚、傑峯下。三、 廿九世禹門傳下；南明廣下。曹洞十三世天童浄下；雲門澄下。禪燈世譜，木陳忞編，見後。

## 二八六、 三塔主峰禪師語録

一卷。中華藏第二輯線裝第一五○册。侍者覺海録。

師諱圓法，號主峰。參介菴，得法後，於康熙二年（一六六三）住嘉興三塔景德寺。

據五燈全書八一：嘉興三塔主峯法禪師，徽州人，原籍應天沐國公之後裔。仕郎將。忽心花發現，遂薙髮爲僧。參金明進。康熙八年己酉（一六六九）秋月逝。

## 二八七、 東巖禪師語録

一卷。中華藏第二輯線裝第一五○册。

順治乙未年，受請住黄連寺。語録，侍者機琇記。

蘄州語録，侍者照務、宗智記。

師，新安人。姓鮑。生于天啓癸亥（一六二三）十月廿四日。十九出家。禮金明爲剃度。年二十，依顓愚大師受具。順治五年，依箬菴，執侍二年。二十九歲，得法於介菴。順治十四年（一六五七），三十五歲。餘不詳。

## 二八八、 山鐸真在禪師語録

一卷。中華藏第二輯線裝第一五○册。門人機雲、智旭等録。

師諱真在，號山鐸，别字菴。江州德化縣桑落李氏子。出家後，得法於金明介老人。康熙辛亥年（一六七一）寂，住世五十二年，爲僧二十八載。

康熙甲辰住東林，乙巳住能仁，己酉住龍興。

機緣、勘辨、拈古、頌古、法語、茶話、佛事、詩偈、雜著、行略。

## 二八九、 徑石滴乳集

五卷。卍續藏第一一七册（四五一—四九九）。清·沙門真在編，機雲重編。

此書，山鐸在公所編，道脈淵源之書也。書垂成而在公脱去，其得法門人石源雲公續成之，以彰先人之用，以述宗統之全。

始自徑山無準師範禪師（六祖下第二十世，臨濟下第十五世），至徑山下第十七世柏山法嗣止。皆有傳。

## 二九○、 天則能禪師語録

一卷。中華藏第二輯線裝第一五○册。侍者道崇、續禰同録。

師諱機能，號天則，别號浄善。湖北黄岡人。姓康。萬曆戊午（一六一八）九月廿六日午時生。出家後，參萬如禪師；次參木陳禪師。後得法於山鐸老人，時年四十八歲。康熙十六年（一六七七），六十歲。寂不詳。

## 二九一、 晦嶽旭禪師語録

八卷。中華藏第二輯線裝第一五一册。侍者全琳記。

康熙癸亥，住嘉興府金明寺，康熙己巳，住三塔景德寺，康熙甲戌住鎮江府北固山甘露寺海門禪院，康熙三十四年乙亥，欽賜御書金剛經，康熙戊寅住京口大覺寺，康熙己卯復住金明，康熙四十一年壬午住嘉興府真如寺。

晦嶽，師之號也。名、上一字不詳，或即在和尚語録下所謂「門人智旭」者乎？湖北蘄水人。王姓。

七歲出家，十九圓具。侍山鐸在和尚八年。得法後，歷住六大刹。餘不詳。

## 二九二、 妙雲雄禪師語録

六卷。中華藏第二輯線裝第一五○册。門人機德編。

師籍金華武義縣徐氏子。崇禎甲戌（一六三四）九月初七日巳時生。出家後，嗣金明介和尚法。

康熙癸亥，住山東林清州大悲寺。

上堂、小參、示衆、拈古、頌古、法語、行實、機緣、聯芳、像贊、垂問、詩偈、佛事。

## 二九三、 蘇州竹菴衍禪師語録

二卷。中華藏第二輯線裝第一四一册。門人機如編。

師名真衍，字竹菴，號藕菴。吴郡長州人。姓許。明泰昌辛酉正月十三日寅時生。十九出家。得法於斷橋倫祖第十四世孫金明介菴老人。康熙丁巳（一六七七）七月十七寅時示寂。壽五十七，臘三十四。

傳、陞座、示衆、小參、拈古、頌、機緣、行由、雜著、行狀。

## 二九四、 古林如禪師語録

四卷。中藏同上。侍者全威、全湧等記録。

師名機如，號古林。松江上海人。姓潘。崇禎壬申（一六三二）五月三日生。得法於竹菴和尚。康熙十九年，四十九歲。餘不詳。

上堂、示衆、拈古、頌古、機緣、六問、像讚、行實、雜著、佛事。

