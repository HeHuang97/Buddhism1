# *五 宗*

# 一、 潙仰宗

潙仰一宗，衰亡較早。此宗，於五代頃，一時繁興；然及宋代，自仰山慧寂以後四世頃，法系不明。故潙仰一宗之法脉，僅在百五十年間而已。

潙山、仰山，語録見前。此後無録。

# 二、 法眼宗

法眼宗：文益大師之禪風，繁盛一時，嗣法之弟子，有六十三人。其中：天台德韶，在天台白沙寺行化，門葉頗盛，嗣法弟子四十九人；永明延壽禪師，即其弟子。此宗，於宋初極其隆盛，後漸衰微；及至宋之中葉，法脉遂絶！其間不過百年。

—示有著述

法系：

| 法眼文益 | 天台德韶 | 永明延壽                   |      |
| -------- | -------- | -------------------------- | ---- |
|          |          | 永安道原（著景德傳燈録）。 |      |
|          |          | 興教洪壽                   | 王隨 |

天台德韶，無録。

永明延壽禪師，事蹟見燈録二六。師集大乘經論六十部，兩土聖賢三百家之言，證成唯心之旨，爲書百卷，名宗鏡録。高麗國王覽其言教，遣彼國僧三十六人來受道法，前後歸國，各化一方，於是法眼一宗盛行海外，而中國遂絶。

## 五一、 宗鏡録

一百卷。大藏第四十八册（四一五—九五七）。宋·永明寺智覺禪師延壽集。

今詳祖佛大意，經論正宗，削去繁文，唯搜要旨，假申問答，廣引證明。擧一心爲宗，照萬法如鏡。編聯古製之深義，撮略寶藏之圓詮，同此顯揚，稱之曰録。分爲百卷。大約三章：先立正宗以爲歸趣，次申問答用去疑情，後引真詮成其圓信。（序）

標宗章第一 問答章第二 引證章第三

詳夫祖標禪理，傳默契之正宗；佛演教門，立詮下之大旨；則前賢所禀，後學有歸；是以先列標宗章。爲有疑故問，以決疑故答；因問而疑情得啓，因答而妙解潛生；謂此圓宗，難信難解，是第一之説，被最上之機，若不假立言詮，無以蕩其情執；因指得月，不無方便之門；獲兎忘罤，自合天真之道；次立問答章。但以時當末代，罕遇大機，觀淺心浮，根微智劣，雖知宗旨的有所歸，問答決疑漸消惑障；欲堅信力，須假證明，廣引祖佛之誠言，密契圓常之大道，徧採經論之要旨，圓成決定之真心，後陳引證章。以此三章，通爲一觀。搜羅該括，備盡於兹矣（卷一）。

就中：標宗章，第一卷之前半。問答章，自第一卷之後半，至第九十三卷止。引證章，自第九十四卷，至一百卷盡。

問答章，廣明教法之興起，立心爲宗；心，心行相，真妄二心，法相法性二宗，覺體，一切法自性差别相名相，無師自證，菩提心，一心理事無碍事事無碍，成佛，凡聖，見佛身土，菩提，修證行位，諸經歸趣，圓教信解，十玄門，説法不同，禪定、萬法唯識、觀心頓漸真緣、唯識相、唯心言説、定慧二法、法相、識、種子、熏習、四分、八識、九識、十識、三識、智、色法、有爲無爲、心王心所、三性、能變所變、心法言説、我法二空、無我、二諦、三境、三科、六因五果四緣、依處、一多相即、真妄生死、俱生分别、色身潤生、總别二報障、習氣、十二緣起、如來藏佛性、迷悟真俗、真如生滅、本覺始覺、中道、入道修證位次、佛身佛土、槃、三德……等，凡八百條諸法義，爲作問答以解釋之。

引證章中，爲中下根人，引大乘經一百二十種，祖語一百二十種，賢聖集六十種等微言，以證成如上所説諸法義。最後，略説宗旨、心要以結束。

宗鏡録，龍藏有「御撰宗鏡大綱」二十卷。清·世宗皇帝撰。今未見流通本。

又、民國初年，逋居士沈惟賢，録出「宗鏡大綱」一厚册，分上下二卷，一百多頁。上海佛學書局，於一九三五年五月初版印行。今未見流通。

## 五二、 萬善同歸集

三卷。大藏第四十八册（九五七—九九二）。卍續藏第一一○册（四四二—四七八），分作六卷。宋·永明延壽大師述。

明衆善所歸，皆宗實相。

## 五三、 永明智覺禪師唯心訣

一卷。大藏第四十八册（九九三—九九八），卍續藏第一一○册（四七九—四八三）。宋·延壽大師述。

於中，略標百二十種邪宗見解。

後附：定慧相資歌、警世。

此二種，大藏則附於唯心訣後，卍續則另立二目。

## 五四、 觀心玄樞

一卷。卍續藏第一一四册（四二四—四三五）。宋·永明延壽大師撰。

明觀心之要。文缺前段，不全。

若不觀心，何脱境縛；何息分别；何以忍辱；何成精進、禪定、般若、方便、大願、力、智、多聞；何以運悲；何生浄土；何以護正法；何以受持讀誦；何以弘法；何明法相；何以莊嚴；何以成菩提；何具道品；何成佛事；何以懺悔、滅罪、報恩、代苦；何以明三寶、了四諦、運神通；何成解脱；何明三藏；何以降四魔、殺六賊，辨染浄；何達二諦；何以稱富、稱貴；皆成疎外、顛倒？如萬善同歸頌云：

&nbsp;&nbsp;&nbsp;&nbsp;菩提無發而發 &nbsp;&nbsp;&nbsp;&nbsp;佛道無求而求 

&nbsp;&nbsp;&nbsp;&nbsp;妙用無行而行 &nbsp;&nbsp;&nbsp;&nbsp;真智無作而作

&nbsp;&nbsp;&nbsp;&nbsp;與悲悟而同體 &nbsp;&nbsp;&nbsp;&nbsp;行慈深入無緣 

&nbsp;&nbsp;&nbsp;&nbsp;無所捨而行檀 &nbsp;&nbsp;&nbsp;&nbsp;無所持而具戒

&nbsp;&nbsp;&nbsp;&nbsp;修進了無所起 &nbsp;&nbsp;&nbsp;&nbsp;習忍達無所傷 

&nbsp;&nbsp;&nbsp;&nbsp;般若悟境無生 &nbsp;&nbsp;&nbsp;&nbsp;禪定知心無住

&nbsp;&nbsp;&nbsp;&nbsp;鑒無身而具相 &nbsp;&nbsp;&nbsp;&nbsp;證無説而談詮 

&nbsp;&nbsp;&nbsp;&nbsp;建立水月道場 &nbsp;&nbsp;&nbsp;&nbsp;莊嚴性空世界

&nbsp;&nbsp;&nbsp;&nbsp;羅列幻化供具 &nbsp;&nbsp;&nbsp;&nbsp;供養影響如來 

&nbsp;&nbsp;&nbsp;&nbsp;懺悔罪性本空 &nbsp;&nbsp;&nbsp;&nbsp;勸請法身常住

&nbsp;&nbsp;&nbsp;&nbsp;回向了無所得 &nbsp;&nbsp;&nbsp;&nbsp;隨喜福等真如 

&nbsp;&nbsp;&nbsp;&nbsp;讚歎彼我虚玄 &nbsp;&nbsp;&nbsp;&nbsp;發願能所平等

&nbsp;&nbsp;&nbsp;&nbsp;禮拜影現法會 &nbsp;&nbsp;&nbsp;&nbsp;行道足躡虚空 

&nbsp;&nbsp;&nbsp;&nbsp;焚香妙達無生 &nbsp;&nbsp;&nbsp;&nbsp;誦經深通實相

&nbsp;&nbsp;&nbsp;&nbsp;散華顯諸無著 &nbsp;&nbsp;&nbsp;&nbsp;彈指以表去塵 

&nbsp;&nbsp;&nbsp;&nbsp;施爲谷響度門 &nbsp;&nbsp;&nbsp;&nbsp;修習空華萬行

&nbsp;&nbsp;&nbsp;&nbsp;深入緣生性海 &nbsp;&nbsp;&nbsp;&nbsp;常遊如幻法門 

&nbsp;&nbsp;&nbsp;&nbsp;誓斷無染塵勞&nbsp;&nbsp;&nbsp;&nbsp; 願生唯心浄土

&nbsp;&nbsp;&nbsp;&nbsp;履踐實際理地 &nbsp;&nbsp;&nbsp;&nbsp;出入無得觀門 

&nbsp;&nbsp;&nbsp;&nbsp;降伏鏡像魔軍 &nbsp;&nbsp;&nbsp;&nbsp;大作夢中佛事

&nbsp;&nbsp;&nbsp;&nbsp;廣度如化含識 &nbsp;&nbsp;&nbsp;&nbsp;同證寂滅菩提

—此偈，載在「萬善同歸集」之後。「觀心玄樞」引此總結前文。自行録末，亦同此引。

## 五五、 心賦註（註心賦）

四卷。卍續藏第一一一册（一—七七）。宋·永明智覺禪師延壽述。

賦：覺王同禀，祖胤親傳；大開真俗之本，獨標天地之先。常爲諸佛之師，能含衆妙；恒作羣賢之母，可謂幽玄。……
尚有「神棲安養賦」，未見。

## 五六、 慧日永明寺智覺禪師自行録

一卷。卍續藏第一一一册（七七—八四）。宋·沙門文冲，重校編集。

永明禪師日課一百零八事。

第一百八，著述中，大師一生著作，共六十一本，總一百九十七卷。

每日所行一百八件佛事，乘戒兼急，權實雙行，體用相收，理事無碍。末引萬善同歸集後偈，以顯圓修。（此偈，見前「觀心玄樞」中所録）。

## 五七、 永明道跡

一卷。卍續藏第一四六册（四八八—四九四）。宋·浄慈寺沙門大壑輯。

永明真像、感親息争，等讚，三十二條。

道原禪師，韶國師法嗣。纂景德傳燈録三十卷，見前。

興教洪壽禪師，錢塘曹氏子。隨侍天台德韶國師，普請次，聞墮薪有省，作偈曰：

&nbsp;&nbsp;&nbsp;&nbsp;撲落非他物 &nbsp;&nbsp;&nbsp;&nbsp;縱横不是塵

&nbsp;&nbsp;&nbsp;&nbsp;山河及大地 &nbsp;&nbsp;&nbsp;&nbsp;全露法王身

時人稱永明延壽禪師爲大壽，對師則稱小壽禪師云。師住杭州興教寺，中丞王隨，一日過師，師擁毳負暄自若，王下拜，師推蒲團，席地與坐，笑語終日而去。門人讓師曰：「此一衆所仰，奈何不加禮！」他日，王復來，師出前趨迎之，王曰：「何不如前日相見？」師曰：「中丞即得，奈知事嗔何！」王益重之。（指月録二四）

## 五八、 傳燈玉英集

十五卷，今存卷二、三、五、六、八、十、十二、十四、十五，九卷。中華藏第一輯精裝第三十八册。宋·王隨撰。

王隨，字子正，河陽人。登進士甲科，歷知州郡。真宗時，以給事中知杭州，往興教寺謁小壽禪師，機語契合，竟明大法。時長水疏楞嚴竟，隨爲之序。復删次傳燈録爲玉英集行世。明道（一○三二）中，參知政事。臨終書偈而逝。隨慕唐裴休之爲人，多法之。

# 三、 雲門宗

至宋代，禪宗勃興；就中：雲門、臨濟，二宗最盛。

雲門宗初祖文偃之法嗣，有香林澄遠、雙泉仁郁、德山緣密、雙泉師寬等。就中：澄遠下，有智門光祚，門風嶮峻。祚下，有延慶子榮，雪竇重顯等。榮下，有圓通居訥。顯住明州雪竇山，大振化風，稱雲門之中興；嘗選古則一百頌，所謂「雪竇頌古」，是也。其下：有天衣義懷，住越州天衣寺行化，大興雲門之宗風，嗣其法者，甚衆。其中：法雲法秀、長蘆應夫、天鉢重元、慧林宗本等，爲上首。法秀，奉詔住汴京法雲寺，爲開山第一祖。其下：有佛國惟白、保寧子英等。就中：惟白，紹秀後，住法雲寺，後遷明州天童寺，嘗著續燈録、大藏綱目指要録等。經慧林慧海，至萬杉壽堅。應夫下，有長蘆宗賾。宗本，住杭州浄慈道場；元豐五年，移汴京慧林寺，大揚宗風。其下：有長蘆崇信、法雲善本等。信下，有慧林懷深，宣和三年，住慧林寺，深得活祖師意。相傳至靈隱寂室、中竺痴禪、光孝己菴。善本，住法雲寺，與宗本並稱。其下：有雪峯思慧、上竺從諫。慧下，經浄慈道昌，至五雲悟。雲門宗，於五代勃興，宋極隆盛。及南宋，法脉遂絶。其間，凡二百年。

雲門宗法系：

| 雲門文偃 | 香林澄遠 | 智門光祚 | 延慶子榮 | 圓通居訥 |          |          |          |          |          |
| -------- | -------- | -------- | -------- | -------- | -------- | -------- | -------- | -------- | -------- |
|          |          |          | 雪寶重顯 | 天衣懷   | 慧林宗本 | 長蘆崇信 | 慧林懷深 |          |          |
|          |          |          |          |          |          | 法雲善本 | 雪峯思慧 | 月堂道昌 | 雷菴正受 |
|          |          |          |          |          | 法雲法秀 | 佛國惟白 | 慧林慧海 |          |          |
|          |          |          |          |          | 長蘆應夫 | 長蘆宗賾 | 玄沙智章 |          |          |
|          |          |          |          |          | 天鉢重元 | 元豐清滿 | 雪峯宗演 | 西禪舜   |          |
|          | 德山緣密 | 文殊應真 | 洞山曉聰 | 佛日契嵩 |          |          |          |          |          |
|          | 雙泉師寬 | 五祖師戒 | 泐潭懷澄 | 育王懷璉 |          |          |          |          |          |
|          | 洞山守初 | 福嚴良雅 | 北禪智賢 | 法昌倚遇 |          |          |          |          |          |
|          | 雙泉仁郁 | 德山慧遠 | 開先善暹 | 佛印了元 |          |          |          |          |          |

香林澄遠禪師，無録。語句見指月録卷二十一。

智門光祚禪師，古尊宿語録卷三十九：智門祚禪師語録，一卷。門人重顯述。

上堂、綱宗歌、三巴鼻、示衆、頌、重顯序。

延慶子榮、圓通居訥，無録。語句見續燈録二及六。

雪竇重顯禪師，有録。—

## 五九、 明覺顯禪師語録

六卷。大藏第四十七册（六六九—七七一）。

住翠峯語、拈古、室中擧古、勘辯、住明州雪竇寺語。

擧古、勘辯、歌頌、明覺禪師後録、拈古。

瀑泉集、石頭大師參同契、真讚。

祖英集、偈頌、三寶讚、頌、塔銘。

師諱重顯。宋·太平興國五年四月八日生。寂於皇祐四年（一○五二）六月十日。壽七十三，僧臘五十。

師作頌古百則，有焭絶老人註：

## 六○、 焭絶老人天奇直註雪竇顯和尚頌古

簡稱：雪竇頌古直註。二卷。卍續藏第一一七册（二五三—二六五）。明·沙門本瑞直註，道霖編集。

本瑞禪師，字天奇，號焭絶老人。嗣寶峰明瑄。直註雪竇頌古、天童覺頌古。

法系：雪巖欽—高峯妙—中峰本—千巖長—萬峯蔚—實藏持—東明旵—實峰明瑄—天奇本瑞

天衣義懷禪師，語要一篇，收于續古尊宿語要卷第二（即第二集）中。行實、語句，見續燈卷第六（本書所指「續燈」，皆是明玄極纂之「續傳燈録」〕。

慧林宗本禪師，有録—

## 六一、 慧林宗本禪師别録

一卷。卍續藏第一二六册（二五九—二六五）。嗣法慧辯録。

慧林圓照宗本禪師，常之無錫人。族管氏。體貌厖碩，所事淳厚。年十九，往姑蘇承天，依永安道昇禪師，執舂炊，不自疲厭。遇昇入室，隨衆諮參。昇曰：道者竭力如此，有少勞乎？師曰：若捨一法，不名滿足菩提；實欲此生身證，何勞之有？昇陰奇之。越十年，剃染受具。又巾侍三載，請辭遊方。至池陽，依天衣義懷禪師。……元符二年十二月廿八日寂。壽八十。坐夏五十二。（元符—宋哲宗年號。二年，公元一○九九。）

内題「東京大相國寺慧林禪院第一代圓照禪師别録並靈巖偈頌」。

長蘆崇信禪師，無録，事蹟語句見續燈一四。

慧林懷深禪師，廣録四卷—

## 六二、 慈受懷深禪師廣録（内題慈受深和尚廣録）

四卷。卍續藏第一二六册（二六七—三○九）。侍者善清編。

資福禪寺語録、焦山禪寺語録、慧林禪寺語録、偈讚、序、慧林禪寺陞堂頌古。

師於宋徽宗政和三年（公元一一一三）住資福。政和七年住焦山。宣和三年（一一二一）住慧林。

退步：

&nbsp;&nbsp;&nbsp;&nbsp;萬事無如退步人 &nbsp;&nbsp;&nbsp;&nbsp;摩頭至踵自觀身 

&nbsp;&nbsp;&nbsp;&nbsp;只因吹滅心頭火 &nbsp;&nbsp;&nbsp;&nbsp;不見從前肚裏瞋

念彌陀頌：

&nbsp;&nbsp;&nbsp;&nbsp;萬人同志念彌陀 &nbsp;&nbsp;&nbsp;&nbsp;衆力相成願力多 

&nbsp;&nbsp;&nbsp;&nbsp;一朵蓮開親見佛 &nbsp;&nbsp;&nbsp;&nbsp;方知浄土勝娑婆

勸食素：

&nbsp;&nbsp;&nbsp;&nbsp;喫肉何如咬菜根 &nbsp;&nbsp;&nbsp;&nbsp;且圖身口戒香薰 

&nbsp;&nbsp;&nbsp;&nbsp;莫言死後無因果 &nbsp;&nbsp;&nbsp;&nbsp;八兩須還他半斤

勸晨朝食素：

&nbsp;&nbsp;&nbsp;&nbsp;未能遽斷葷和酒 &nbsp;&nbsp;&nbsp;&nbsp;且結晨朝清浄因 

&nbsp;&nbsp;&nbsp;&nbsp;省費省緣兼惜福 &nbsp;&nbsp;&nbsp;&nbsp;靈巖此語太饒人

因禪者欲編語録，以偈止之：

&nbsp;&nbsp;&nbsp;&nbsp;吾祖初來字脚無 &nbsp;&nbsp;&nbsp;&nbsp;兒孫後代競編書 

&nbsp;&nbsp;&nbsp;&nbsp;子今莫苦著文字 &nbsp;&nbsp;&nbsp;&nbsp;秘取圓明頂\[寜+頁\]珠

與俗兄相見：

&nbsp;&nbsp;&nbsp;&nbsp;兄弟情深俗有由 &nbsp;&nbsp;&nbsp;&nbsp;死生岐路各須修 

&nbsp;&nbsp;&nbsp;&nbsp;要知五欲坑中嶮 &nbsp;&nbsp;&nbsp;&nbsp;萬頃風濤一葉舟

佛國惟白禪師，著有續燈録三十卷。

## 六三、 建中靖國續燈録

目録三卷，燈録三十卷。卍續藏一三六册（一—二○五）。宋·佛國惟白禪師集。

- 一、 正宗門：釋尊，初祖迦葉，至汾陽善昭。小註云：「西天、此土，諸祖相傳，契悟因緣，直敘宗致。」
- 二、 對機門：「諸方師表，啐啄應機；教唱宗猷，發明心要。」—此門最多，從第二卷至二十六卷訖。
- 三、 拈古門：「具大知見，拈提宗教；抑揚先覺，開鑿後昆。」僅一卷（卷二十七）。
- 四、 頌古門：「先德淵奥，頌以發揮；詞意有規，宗旨無忒。」（卷二十八）。
- 五、 偈頌門：「古今知識，内外兼明；唱道篇章，録爲鑑。」二卷（卷二十九、三十）。

長蘆宗賾禪師，著有—

## 六四、 禪苑清規

十卷。卍續藏第一一一册（四三八—四七一）。宋·真定府十方洪濟禪院住持傳法慈覺大師宗賾集。

受戒、護戒、辨道具等共有四十七門。

雷菴侍月堂（浄慈道昌），堂指續燈而喟嘆；雷菴因而撰「嘉泰普燈録」—

## 六五、 嘉泰普燈録

目録三卷，燈録三十卷。卍續藏第一三七册（一—二一九）。宋·光孝沙門正受編。

雷菴受禪師，諱正受，字虚中，號雷菴。出蘇之常熟邵氏。年十六，禮慧日寺心鑒薙落，登具。侍月堂昌，一日，昌指續燈喟歎曰：「佛祖之道，潛通廣被，曾何僧俗之間？是書獨取於比丘，而於王侯士庶尼師皆遺而不録，燈雖曰續，如照之不普，何爾？盍爲掇所闕遺，抉具宗眼者備成之。」以此因緣，受師乃作普燈録。宋·嘉定元年戊辰（一二○八）十一月二十八日示寂，壽六十三，臘四十七。

示衆機語二十一卷（一—二一），聖君賢臣二卷（二二、二三），應化聖賢一卷（二四），廣語一卷（二五），拈古一卷（二六），頌古二卷（二七、二八），偈讚一卷（二九），雜著一卷（三○）。

德山緣密—文殊應真—洞山曉聰，皆無録。聰下，出佛日契嵩，著有下列各書—

## 六六、 傳法正宗記

九卷。大藏第五十一册（七一五—七六八）。

## 六七、 傳法正宗定祖圖

一卷。大藏同上（七六八—七七三）。

## 六八、 傳法正宗論

二卷。大藏同上（七七三—七八三）。宋·東山沙門契嵩編修。

嘗力探大藏，或經、或傳，校驗其所謂「禪宗」者；推正其所謂「佛祖」者。其所見之書果謬，雖古書，必斥之；其所見之書果詳，雖古書，必取之。又其所出佛祖年世事迹之差訛者，若「傳燈録」之類，皆以衆家傳記與累代長曆，校之、修之，編成其書，垂十餘萬言，命曰：傳法正宗記。其排布狀畫佛祖相承之像，則曰：傳法正宗定祖圖。其推會祖宗之本末者，則曰：傳法正宗論。總十二卷。

正宗記一至八卷，列序歷祖至大鑒下十二世訖。卷九列旁出二百五人，宗證略傳十一人。

—此書，力斥付法藏傳之「謬誤」，謂此「謬書可焚」。見正宗論第二篇。（藏傳有它的價值，焉可焚？）

師著「鐔津文集」，十九卷。四庫著録本作二十二卷。師本藤州鐔津人，故名其詩文集曰鐔津。宋之藤州，今廣西藤縣也。

## 六九、 鐔津文集

十九卷。大藏第五十二册（六四七—七五○）。宋·明教契嵩禪師撰。

- 〔卷首〕 行業記。
- 〔卷一至卷三〕 輔教篇、原教、勸書、廣原教、孝論、壇經贊、真諦無聖論。
- 〔卷四〕 皇極論、中庸解。
- 〔卷五至卷七〕 論原：禮樂、大政、至政、賞罰、教化、刑法、公私、論信、説命、皇問、問兵、評讓、向覇、巽説、人文、性德、存心、福解、評隱、喻用、物宜、善惡、性情、九流、四端、中正、明分、察勢、刑勢、君子、知人、品論、解譏、風俗、仁孝、問經、問交、師道、道德、治心（論原畢）。
- 雜著：記復古、文説、議旱對、夷惠辯、唐太宗述易術解。
- 〔卷八〕 逍遥篇、西山移文、哀屠龍文、記龍鳴、寂子解、寂子解傲。
- 書：萬言書上仁宗皇帝。
- 〔卷九〕 再上仁宗皇帝、書啓（十三封）。
- 〔卷十〕 書啓狀。
- 〔卷十一〕 敘（二十三篇）。
- 〔卷十二〕 志記銘碑（十二篇）。
- 〔卷十三〕 碑記銘表辭（七篇）、述題書贊傳評（十二篇）。
- 〔卷十四至十六〕 非韓。
- 〔卷十七、十八〕 詩。
- 〔卷十九〕 附録諸師著述。

正宗記爲傳記體，其書在景德、天聖二録之後。於唐以來禪宗二十八祖世系，宗寶林傳，而求古籍以證明之、解釋之。嘉祐六年（一○六一）進朝。

〔卷一〕 爲始祖釋迦如來表。—等於釋迦世譜。

〔卷二至卷六〕 爲大迦葉至東土六祖大鑑止。

〔卷七、八〕 爲正宗分家略傳。記大鑑以下十二世，凡一千三百四人，其有行蹟可紀者，以見於景德、天聖二録及宋高僧傳，故略其行事，只敘其世次。嵩爲大鑑十一世，然卷八記雲門之嗣，至嵩本師洞山曉聰而止，不及本身，亦猶景德録道原之意也。

〔卷九〕 爲傍出略傳。敘六祖以前旁支世系，凡二百五人。又宗證略傳十人，皆本書所據各説之譯者、著者，不分緇素，故裴休、劉昫在焉，以曾採圭峰傳法碑及舊唐書神秀傳也。

定祖圖一卷，繪三十三祖傳法事，今藏本則有説無圖矣。

正宗論二卷，四篇，則闡明達磨之法，的有師承，以破神清北山録及付法藏傳之説，曰：「後魏毁教時，僧曇曜於倉皇中，單録諸祖名目，亡於山野，會文成帝復教，前後更三十年。當孝文帝之世，曇曜進爲僧統，乃出其所録，諸沙門因之爲書，命曰付法藏傳，其所差逸不備，蓋自曇曜逃難致然也。」

其重要之根據，則在出三藏記之薩婆多部師承目録及達摩多羅禪經。然二書只有達摩多羅，無菩提達摩，故景德録於菩提達摩下曰「本名菩提多羅」，正宗記改曰「初名菩提多羅，亦號達摩多羅」。又於定祖圖菩提達摩下注云：「其名稱呼不同，如達摩多羅，凡三四説。」其所以必須如此解釋者，蓋就已成之説而彌鏠之，補救之，以求合於古籍，亦煞苦心矣。

其必不可掩飾，如寶林傳所紀年代，十誤八九，景德録改而仍誤，正宗記則一概芟夷之，曰：「寶林，傳燈二書，皆書天竺諸祖入滅之時，以合華夏諸秦之歲甲。然周自宣王以前，未始有年；又支竺相遠，數萬餘里，其中渺茫隔越，吾恐以重譯比較，未易得其實，輒略其年數甲子，而存其帝代焉。」

此亦堅壁清野之法，欲使人無所藉口也。然因史學常識不豐富，每以不誤爲誤。如卷五達摩傳註云：「傳燈録諸書舊説，並云達摩來在普通八年，今按史書，普通祇七年，惟今王佑長曆甲子數或有八歲，可疑」云云。不知普通八年三月十一日，始改元大通，明著梁史。長曆列有八年，有何可疑？輕於立論，未免爲識者所笑耳。

年曆之外，寶林傳所載文獻多不足據，如梁武帝撰達摩碑及昭明太子撰達摩祭文等，景德録均削而不載，蓋其慎也，而正宗記反採之，當寶林傳未復出時，吾不知其所本，今二文均見寶林傳八，乃知正宗記實本於此也。

寶林傳又有二十九祖可大師碑，題唐内供奉沙門法琳撰，中有「東山之法，於是流焉」之句，以内供奉授僧及稱禪宗爲東山法門事皆在法琳以後，此碑之僞顯然。正宗記採其中之傳説可也，據此碑以攻唐僧傳不可也。今正宗記六可大師傳後，評唐高僧傳云：「唐僧傳謂可遭賊斷臂，與予書曷其異乎？余考法琳碑，師乃雪立數宵，斷臂無顧，投地碎身，營求開示。然爲唐傳者，與琳同時，琳之説與禪者書合，而宣反之，豈非其採聽之未至乎，故其書不足爲詳」云。此可見嵩於史料真僞之鑒定法，殊未注意也。

然嵩不特攻唐傳，且並攻贊寧。正宗論四云：「初宣律師以達摩預之習禪高僧，降之已甚，復不列其承法師宗，蒙嘗患其不公。贊寧僧録，繼宣爲傳，論習禪科，尊達摩之宗，及考寧所撰鷲峰聖賢録，蓋亦傍乎寶林、付法藏二傳，非有異聞，其所斷浮泛，終不能深推大經大論，而驗實佛意，使後世學者益以相疑，是亦二古之短也。」

嵩蓋工於爲文，疏於考史，又往往爲感情所蔽，於僞史料既不能割愛，於前輩復肆意譏評。四庫鐔津集提要謂其恃氣求勝，東坡謂其常瞋，未見其笑，蓋天生性格使然，無足怪矣（以上見史籍概論）。

東坡志林三言：「契嵩禪師常瞋，人未見其笑；海月慧辯禪師常笑，人未見其怒。予在錢塘，親見二人，皆趺坐而化，嵩既荼毘，火不能壞者五；海月比葬，面目如生，且微笑；乃知二人以瞋喜作佛事」云。

嵩撰輔教編三卷。其鐔津集十九卷，前三卷即輔教編重出。中華藏第一輯線裝第七十三册，有「輔教編」三卷。

—北山録，原在護教部，以其與明教嵩諸書有關，故附於此。