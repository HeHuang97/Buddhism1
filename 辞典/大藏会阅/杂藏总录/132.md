## 二九五、 古瓶山牧道者究心録

一卷。中華藏第二輯線裝第一一○册。門人機峻等編。

牧道者，名謙，字牧公。嘉興府秀水人。項姓。生於神宗丁巳（一六一七）臘月廿一日。年十八，居燕京，專持準提神咒，禮崇國寺洪慈法師。志慕空宗。首謁博山余集生諸老。……甲申人日，夢感得免闖賊陷京之難。壬辰歲，至福州，見奥東華首空隱禪師，授與準提懺。後參天界浪和尚。己亥春，參金明介庵本師，介印可而付囑之，名曰真本，别號次庵。時年四十三，嗣法爲臨濟三十二世。法嗣有三人：一名機峻，號坦庵，前住普光禪院，後住浄心院；二名機旃，號慈林；三名機 ∴號獅王，住妙喜山中。

源流頌古：臨濟第三十一世嘉興金明介庵悟進禪師。……順治庚寅，别駕八閩漳州；壬辰歲暮，瓜代，至福州，見粤東華首空隱禪師（以下與傳同）。

## 二九六、 普光坦菴禪師語録

一卷。中藏同上第一一六册。侍者全弘記録。

羅序、嘉興諸鄉紳請啓、衆文學請啓、普光請啓、坦菴禪師住嘉興普光寺語録、康熙庚戌五月受請。—語録僅二千餘字而已。

序云：斷橋倫十一傳爲徑山沖祖，沖傳興善廣，廣傳普明用。金明介老爲普明嫡子，傳法三十餘人，瓶山次菴法兄，其上首也。普光坦菴峻禪師……最後至瓶山門下，水乳相投，遂受記莂。

## 二九七、 調實居士證源録

一卷。中華藏第二輯線裝第一五○册，羅機徹編次。

陸欽華居士，法名真和，自號調實居士。繡水人。母陳氏。夢白衣大士送子而生。兒時喜見僧。十歲喪母，冠歲失恃。性孤静，無干於世。雖塵居，常遊叢林。與知識盤桓，則不忍去。庚辰秋，參密雲於梅谿；辛巳謁雪嶠。後參金明介老人而大徹。

雪巖下之法系：

| 雪巖祖欽 |          |          |          |          |          |          |          |          |          |          |          |      |      |
| -------- | -------- | -------- | -------- | -------- | -------- | -------- | -------- | -------- | -------- | -------- | -------- | ---- | ---- |
| 海印昭如 | 及菴宗信 | 高峯原妙 |          |          |          |          |          |          |          |          |          |      |      |
|          | 石屋清珙 | 中峯明本 |          |          |          |          |          |          |          |          |          |      |      |
|          |          | 天如惟則 | 千巖元長 |          |          |          |          |          |          |          |          |      |      |
|          |          |          | 唯菴德然 | 萬峯時尉 |          |          |          |          |          |          |          |      |      |
|          |          |          |          | 寶藏普持 |          |          |          |          |          |          |          |      |      |
|          |          |          |          | 虚白慧旵 |          |          |          |          |          |          |          |      |      |
|          |          |          |          | 海舟普慈 |          |          |          |          |          |          |          |      |      |
|          |          |          |          | 寶峰明瑄 |          |          |          |          |          |          |          |      |      |
|          |          |          |          | 天琦本瑞 |          |          |          |          |          |          |          |      |      |
|          |          |          |          | 無聞正聰 |          |          |          |          |          |          |          |      |      |
|          |          |          |          | 笑巖德寶 |          |          |          |          |          |          |          |      |      |
|          |          |          |          | 雲棲袾宏 | 幻有正傳 |          |          |          |          |          |          |      |      |
|          |          |          |          |          | 雪嶠圓信 | 天隱圓修 |          |          |          |          |          |      | 密雲圓悟 |
|          |          |          |          |          |          | 山茨通際 | 松際通授 | 箬菴通問 |          |          | 玉林通琇 |      |      |
|          |          |          |          |          |          | 爾瞻達尊 | 雲外行澤 | 梅谷行悦 | 天竺行珍 | 鐵舟行海 | \[艹+卬\]溪行森   | 棲雲行嶽 |      |
|          |          |          |          |          |          |          |          |          | 夢菴超格 | 香林浄   | 心圓火蓮 |      |      |
|          |          |          |          |          |          |          |          |          | 迦陵性音 | 破石悟卓 |          |      |      |

## 二九八、 雲巖和尚語録（外題雪巖祖欽禪師語録）

四卷。卍續藏第一二二册（二四四—二九三）。門人昭如、希陵等編。

山菴雜録云：仰山雪巖和尚，婺州人。立志超卓，非其人不與交。早歲，見無準於徑山，因鑄鐘，令作疏語，師成偈云：

&nbsp;&nbsp;&nbsp;&nbsp;通身只是一張口 &nbsp;&nbsp;&nbsp;&nbsp;百煉爐中袞出來 

&nbsp;&nbsp;&nbsp;&nbsp;斷送夕陽歸去後 &nbsp;&nbsp;&nbsp;&nbsp;又催明月上樓臺

於是命居。得法後，寶祐元年（一二五三），出世住湖南潭州龍興寺。歷住道林、佛日、仙居、光孝、袁州仰山。元·至元二十四年（一二八七）示寂。壽七十餘。

- 〔卷一〕 潭州龍興寺語録、湘西道林寺語録、處州南明佛日寺語録、臺州仙居護聖寺語録、湖州光孝寺語録、袁州仰山寺語録。
- 〔卷二〕 普説。
- 〔卷三〕 擧古。
- 〔卷四〕 法語、書、序、銘、偈頌、自讚、跋、補遺。

## 二九九、 海印和尚語録（外題海印昭如禪師語録）

一卷。卍續藏第一二二册（二九四—三○五）。門人行純集。

師諱昭如，號海印。楊姓。世居臨江之新淦。宋·淳祐六年丙午（一二四六）十二月二十日生。七歲出家。十九落髮。得法於雪巖。元·皇慶元年壬子（一三一二）六月十六日示寂。世壽六十七。

序、袁州木平興化寺語録、臨江瑞筠山慧力寺語録、饒州東湖薦福禪寺語録、頌古、偈頌、佛祖讚、自讚、跋、法語、小佛事、塔銘。

水心：

&nbsp;&nbsp;&nbsp;&nbsp;一源見徹萬波翻 &nbsp;&nbsp;&nbsp;&nbsp;澄不清兮撓不渾 

&nbsp;&nbsp;&nbsp;&nbsp;識浪境風俱列下 &nbsp;&nbsp;&nbsp;&nbsp;鑄成滄海鐵崑崙

十牛圖：

&nbsp;&nbsp;&nbsp;&nbsp;尋蹤見跡得逢渠&nbsp;&nbsp;&nbsp;&nbsp; 牧就騎來驀直歸 

&nbsp;&nbsp;&nbsp;&nbsp;物我兩忘純白後 &nbsp;&nbsp;&nbsp;&nbsp;透花春入萬紅圍

## 三○○、 石屋清珙禪師語録（内題福源石屋珙禪師語録）

二卷。卍續藏第一二二册（三○六—三二六）。參學門人至柔等編。

師諱清珙，字石屋。蘇之常熟人。俗姓温。宋·咸淳八年壬申（一二七二）生。二十祝髮，越三年受具。往天目謁高峰和尚，不契。後至淮，謁及菴，侍六年，途中擧首見風亭，豁然有省。至正壬辰（一三五二）秋七月廿一日示微疾，閲二日，索筆書偈而逝。壽八十一。臘五十四。

辭世偈：

&nbsp;&nbsp;&nbsp;&nbsp;青山不著臰尸骸 &nbsp;&nbsp;&nbsp;&nbsp;死了何須掘土埋 

&nbsp;&nbsp;&nbsp;&nbsp;顧我也無三昧火 &nbsp;&nbsp;&nbsp;&nbsp;光前絶後一堆柴

## 三○一、 高峯大師語録（外題高峯原妙禪師語録）

二卷。卍續藏第一二二册（三二七—三五一）。參學門人編。

師諱原妙。蘇之吴江徐氏子。十五歲，投嘉禾密印寺法住爲師，十六落髮，十七受具。十八學天台，二十入浄慈參禪。隱龍鬚，苦行九載。入張公洞，守死關。十五年不越户。臨終示偈云：「來不入死關，去不出死關，鐵蛇鑽入海，撞倒須彌山。」泊然而寂。師生於宋·嘉熙戊戌（一二三八），元貞乙未（一二九五）臘月朔坐脱。壽五十八。臘四十三。

生死事大，無常迅速：生不知來處，謂之生大；死不知去處，謂之死大。只遮生死一大事，乃是參禪學道之喉襟，成佛作祖之管轄……

&nbsp;&nbsp;&nbsp;&nbsp;紅塵堆裏學山居 &nbsp;&nbsp;&nbsp;&nbsp;寂滅身心道有餘 

&nbsp;&nbsp;&nbsp;&nbsp;但得胸中僧愛盡 &nbsp;&nbsp;&nbsp;&nbsp;不參禪亦是工夫

示徒三戒：開口動舌，無益於人，戒之莫言；擧心動念，無益於人，戒之莫起；擧足動步，無益於人，戒之莫行。
師嗣雪巖欽。一日，欽問曰：「日間浩浩時，還作得主麽？」師云：「作得主。」又問：「睡夢中作得主麽？」師云：「作得主。」又問：「正睡着時，無夢無想，無見無聞，主在甚麽處？」師無語。欽囑曰：「從今日去，也不要汝學佛學法，也不要汝窮古窮今；但只饑來吃飯，困來打眠；纔眠覺來，却抖擻精神：我遮一覺，主人公畢竟在甚麽處安身立命？」

師以三關語驗學者云：大徹底人，本脱生死，因甚命根不斷？佛祖公案，只是一個道理，因甚有明與不明？大修行人，當遵佛行，因甚不守毘尼？倘下語弗契，遂閉門弗接。

&nbsp;&nbsp;&nbsp;&nbsp;學道如初不變心 &nbsp;&nbsp;&nbsp;&nbsp;千魔萬難愈惺惺 

&nbsp;&nbsp;&nbsp;&nbsp;直須敲出虚空髓 &nbsp;&nbsp;&nbsp;&nbsp;拔却金剛腦後釘

室中三關：杲日當空，無所不照，因甚被片雲遮却？人人有箇影子，寸步不離，因甚踏不著？盡大地是個火坑，得何三昧，不被燒却？

## 三○二、 高峰和尚禪要（外題高峯原妙禪師禪要）

一卷。卍續同上（三五一—三六二）。侍者持正録。

參禪雖以不立文字、不假修證爲宗；然既可參，則必有要。要者何？如網之有綱，衣之有領，使人一擧而徑得其直遂者，是也。（洪序）
高峰和尚説法，如雲如雨。豆翁洪君，撮其奇秘，名曰禪要。

## 三○三、 天目中峯和尚廣録

三十卷。中華藏第一輯線裝第七十四册。頻伽藏騰字函第九册。

示衆、小參、拈古、頌古、法語、書問、佛事、佛祖贊、自贊、題跋、山房夜話、信心銘闢義解、楞嚴徵心辯見或問、别傳覺心、金剛般若略義、幻住家訓、擬寒山詩、東語西話、東語西話續集、賦、記、箴、銘、序、説、文、疏、雜著、偈頌、行録、塔銘。

天目之山，有師子巖，高峯妙禪師居之，設死關以辨決，參學之士，望崖而退者，衆矣！得一人，曰：本公，是爲中峯和尚。師、生有異徵；爲童兒嬉戲，必爲佛事。稍長，閲經教，然指、臂，求佛甚切。晝夜彌勵，困則首觸柱以自儆，期必得乃已。及入死關，密叩心要。誦金剛經，至荷擔如來阿耨菩提處，恍然開解，而師自謂所證未極；勵精勤苦，諮訣無怠；及觀流泉，乃大發明，師亦閟而不聞。自是，説法示人，縱横該貫，如千江一源，奔注放溢，莫之能禦，累千百言，應問無碍；隨其根器，廣爲策勵；世推以爲大辯焉。

師諱明本。宋·景定癸亥歲（一二六三），生于錢塘，姓孫。元至治癸亥（一三二三）寂，壽六十一，臘三十七。

## 三○四、 天目明本禪師雜録

三卷。卍續藏第一二二册（三六二—四○一）。

卷上云：天目中峯廣慧禪師語。

示徒、示衆、結夏示順心庵衆、示同學、示山居徒、示發菩提心衆、冬安居示徒、示衆、日資須知、警孝、天目山開佛光明佛事、即休歇、覺喜泉記、勸念阿彌陀佛、懷浄土、生老病死、立志等詩偈、頭陀苦行等歌。

卷中卷下云：天目中峯普應國師法語。

示正聞禪人等。

附：懷浄土詩一百八首、梅花詩百詠、一華五葉集跋。

中峯和尚著有：

## 三○五、 幻住清規（亦名日用須知）

一卷。卍續藏第一一一册（四八六—五○六）。

題云：普應國師幻住菴清規並序。

日用須知十條綱目：日資、月進、年規、世範、營辨、家風、名分、踐履、攝養、津送。

## 三○六、 師子林天如和尚語録（外題天如惟則禪師語録）

九卷。卍續藏第一二二册（四○二—四九○）。小師善遇編。

師諱惟則，號天如。吉安（江西省）永新譚氏子。幼登禾山祝髮。參中峯本禪師，得法後，住姑蘇城外師子林，大闡宗風。勅賜金襴衣，佛心普濟文慧大辯禪師之號。至正十四年（一三五四）示寂。著有楞嚴經會解十卷，浄土或問一卷，盛行於世。

示衆、普説、升座、小參、法語、偈頌、佛事、佛祖讚、讚、詩、序、説、記、銘、跋、疏、榜、書問、祭文、宗乘要義。

勸世録二首：

&nbsp;&nbsp;&nbsp;&nbsp;有生有死大家知 &nbsp;&nbsp;&nbsp;&nbsp;知不囘頭也是痴

&nbsp;&nbsp;&nbsp;&nbsp;傀儡一棚看不厭 &nbsp;&nbsp;&nbsp;&nbsp;可憐終有散場時

&nbsp;&nbsp;&nbsp;&nbsp;病來便作死承當 &nbsp;&nbsp;&nbsp;&nbsp;箇是單傳秘密方

&nbsp;&nbsp;&nbsp;&nbsp;你若目前無主宰 &nbsp;&nbsp;&nbsp;&nbsp;落湯螃蟹没商量

拾得：

&nbsp;&nbsp;&nbsp;&nbsp;隨時拾得隨時用 &nbsp;&nbsp;&nbsp;&nbsp;裏許空空實不空

&nbsp;&nbsp;&nbsp;&nbsp;本是願王無盡藏 &nbsp;&nbsp;&nbsp;&nbsp;向人只説菜滓筒

## 三○七、 千巖和尚語録

一卷。中華藏第二輯線裝第一二六册。比丘嗣詔編。

師諱元長，字無明，一號千巖。越之蕭山縣許賢鄉人。族姓董。母何氏，晚而生師，欲棄之，嫂謝氏，鞠以爲子。七歲讀書，過目成誦。諸父曇芳，學佛於富陽法門院，欲乞師爲嗣，謝氏不從。未幾，師遘疾甚革，謝氏禱于觀音大士，得愈，遂使從芳游，年始十七。十九受具戒，習律於靈芝。會行丞相府飯僧，師隨衆入，得見本公。公授與狗子佛性話。繼往縛茆靈隱山中。雪庭傅公召師掌内書記，下筆成章。俄棄歸法門，隨順世緣，殆將十載。後復造靈隱，跏趺危坐，三年脇不著席。聞鵲聲有省。夜聞鼠翻食猫之器墮地聲，恍然開悟。本公囑曰：汝宜善自護持，棲遯巖穴。時節若至，其理自彰。乃隱天龍之東菴。泰定丁卯冬十月，住伏龍山。至正丁酉（一三五七）六月十四日，示微疾，索浴更衣，書偈，投筆而逝。春秋七十四，夏五十六。

上堂、小參、普説、法語、頌古、偈頌、讚跋、佛事、附録。

## 三○八、 松隱唯菴然和尚語録

三卷。中華藏第二輯線裝第九十七册。徒慧省編。

千嵓長公居聖壽禪寺，當時參扣道要者，座下恒數百人，其入室弟子，唯菴禪師，蓋傑然者也。禪師早歲入道，力抵諸方，未有所契，及謁千嵓，聞其提唱，豁然有所悟入。遂補千嵓故處，説法度人。逾年，退歸華亭之松隱。……（序）師諱德然。住松隱三年，刺血寫華嚴經，獲感應，居民爲造寶坊。千嵓遷化，乃繼席金華聖壽寺。明·洪武二十一年（一三八八）四月十四日示寂。

## 三○九、 萬峯和尚語録

一卷。中華藏第二輯線裝第一五九册。普壽集。

師諱時蔚，字萬峰。出温州樂清金氏。十一，禮越之永慶寺昇講主爲師。嘗誦法華經，至「諸法從本來，常自寂滅相」，忽有省，遂入杭受具。參止巖禪師於虎跑。嗣千巖法。洪武十四年（一三八一）正月廿九日示寂，壽七十九。

明宗泐序、住蘭溪州嵩山聖壽禪寺語録、頌古、法語、佛祖讚、警策、破衣歌、塔銘、傳、後跋、附出三玄原頌，附虚白慧旵禪師塔銘—師諱慧旵，字東明，號虚白。姓王氏。其先，湖廣人。十四出家。

得法於寳藏持。辛酉六月寂，壽七十。僧臘五十五。（藏是萬峯嗣法弟子。）

示出家：

出家人 發真心 一寸光陰一寸金 莫把世間閒骨董 等閑埋没少林心

出家人 莫因循 物物頭頭合本真 運水搬柴親薦得 鐵樹花開别是春（原有十首，今録二首）

萬峯法嗣寳藏持下，至月心寶，歷七世，無録。

月心寶禪師，諱德寶，字月心，號笑岩。萬曆九年（一五八一）寂。壽七十。法嗣：幻有正傳、雲棲袾宏。

雲棲蓮池大師，諱袾宏。禪參笑巖；惟明末清初諸録，多列在未詳法嗣。今以禪關策進附此；雲棲法彙，在後彙集部專集中。

## 三一○、 禪關策進

一卷。卍續藏第一一四册（三四九—三六二）。明·雲棲蓮池大師輯。

閲五燈諸語録雜傳，無論緇素，但實參實悟者，删繁取要，彙之成編，名曰「禪關策進」。居則置案，行則携囊。一覽之，則心志激勵，神采焕發，勢自鞭逼前進……破最後之幽關。

諸祖法語節要第一 諸祖苦功節略第二

諸經引證節略。

## 三一一、 龍池幻有禪師語録

十二卷。中華藏第二輯線裝第九十九册。門人圓悟、圓修等編。

師諱正傳，字幻有，號一心。應天溧陽（在江蘇省）人。俗姓吕。二十二出家。笑巖寶法嗣。萬曆元年（一五七三），住荆溪龍池山禹門禪院。萬曆十二年，入清涼山秘魔巖，又住燕山普照寺。萬曆四十二年（一六一四）二月十四日示寂。世壽六十六。

- 〔卷一〕 南録——禹門録。
- 〔卷二〕 北録——清涼、普照。
- 〔卷三、四〕 閒談。
- 〔卷五、六〕 晚話。
- 〔卷七〕 擧古、拈古。
- 〔卷八〕 徵古、頌古、代古、别古。
- 〔卷九〕 機緣、畫像語、書問。
- 〔卷十〕 韻語。
- 〔卷十一〕 駁語。
- 〔卷十二〕 性住釋、物不遷題旨。

駁語、係駁「空印駁物不遷論」者。卷十二釋物不遷義。研讀肇論中物不遷論者，可資參考。

後附：雲棲、憨山二大師書；周撰塔銘；李長庚撰後敘。

## 三一二、 雪嶠禪師語録

六卷。中華藏第二輯線裝第九十九册。門人弘歇、弘珠等編。

師諱圓信，初號雪庭，後改雪嶠，亦號青獅翁，晚號語風老人。浙江寧波鄞縣之江井巷人。俗姓朱。明隆慶五年辛未（一五七一）二月初十日生。二十九出家。得法於幻有禪師。崇禎八年，入徑山千指菴。十二年，住廬山開先寺。十六年，住嘉禾東塔寺。晚年入越州（浙江省）雲門寺。順治四年（一六四七）八月二十二日示寂，世壽七十七。

- 〔卷一〕 序、開堂疏、上堂、附語風辭請書。
- 〔卷二〕 上堂、普説。
- 〔卷三〕 小參、晚參、茶話、示衆、開示、法語。
- 〔卷四〕 參請機緣、問答機緣、佛祖偈讚、自贊、頌、垂問答頌、偈、佛事、書問、歌、雜著。
- 〔卷五〕 拈頌古。
- 〔卷六〕 道行碑、附：懷浄土詩。

## 三一三、 天隱和尚語録

十五卷。中華藏第二輯線裝第九十九册。門人通問等編。

師諱圓修，號天隱。荆溪宜興閔氏子。二十歲時，發心茹齋。二十四，依幻有禪師出家。爲幻有法嗣。萬曆四十八年，住常州磐山；次住法濟禪院，武康報恩禪院等。崇禎八年（一六三五）九月二十三日示寂。世壽六十一。

- 〔卷一〕 湖州上栢山報恩禪院語録。
- 〔卷二〕 湖州烏瞻山法濟禪院語録。
- 〔卷三、四、五〕 荆溪磬山語録。
- 〔卷六〕 拈古。
- 〔卷七〕 擧古、别古。
- 〔卷八〕 徵古、代古。
- 〔卷九〕 頌古。
- 〔卷十〕 頌古、機緣。
- 〔卷十一〕 普説、復問。
- 〔卷十二〕 書、法語。
- 〔卷十三〕 法語、偈頌。
- 〔卷十四〕 歌、詩。
- 〔卷十五〕 雜著、讚、佛事、行由、林間或問另刻行世。

## 三一四、 南嶽山茨際禪師語録

四卷。中華藏第二輯線裝第一○六册。門人達尊、達謙等編次。

師生通州李氏。諱通際，號山茨，别號鈍叟。幼從鑑川老宿爲沙彌。參金粟，依密老受具。得法於磐山圓修。師生於萬曆戊申（一六○八）七月十一日。寂於順治二年乙酉歲（一六四五）閲世僅僅三十有八，坐夏二十有四。

〔卷一〕 住杭州東明寺語、南嶽緑蘿菴語、長沙南源寺語。

〔卷二〕 拈古、代古、頌古。

〔卷三〕 機緣、法語、書。

〔卷四〕 詩偈、雜著、塔銘（通問撰）。

佛成道日獻粥偈：

&nbsp;&nbsp;&nbsp;&nbsp;只此殘羹是您留 &nbsp;&nbsp;&nbsp;&nbsp;今朝還獻嶽峯頭 

&nbsp;&nbsp;&nbsp;&nbsp;别無滋味休嫌怪 &nbsp;&nbsp;&nbsp;&nbsp;直下兒孫不外求

## 三一五、 石霜爾瞻尊禪師語録

二卷。中華藏第二輯線裝第一○八册。侍者本開記録。

師諱達尊，號爾瞻。祖籍寧波之鄞縣。俗姓唐。出家後，參天童密，是冬圓具，時崇禎乙亥，師二十八歲。後至東明，見鈍叟際公，言下了然，遂矢志親依。……康熙癸卯（一六六三）九月朔示寂。世壽五十六，僧臘三十一。

忞老人序、示衆、上堂、機緣、拈古、頌古、偈頌贊、書問、佛事、雜著、附塔銘。

松際通授禪師，浙之烏程嚴氏子。年十七，見雲棲七筆勾詞，決志投道場慈脱白，後依磬山修；忽聞畫眉鳥聲，豁然大悟，得修印可。修寂後，繼主磬山；住未幾，以疾養疴陽山。一日，自起，沐浴，更衣，趺坐，書偈示衆曰：昔人五十知非，予年五十知止；莫云日出事生，須信分明直指。擲筆而逝。良久，復開目，囑衆曰：每朔望雲集，禮西天東土歷祖，後禮龍池，磐山二祖，不可忽。復瞑目化去。時崇禎十五年壬午（一六四二）八月二十二日。世壽五十。嗣法門人行澤，録師四會語録行世，今未見。

