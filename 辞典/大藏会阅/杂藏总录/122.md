八三、 真歇清了禪師語録（内題真州長蘆了和尚刼外録）

二卷。卍續藏第一二四册（三一○—三二八）。侍者德初、義初等編。

真州長蘆了和尚刼外録、法要、機緣、偈頌、頌古、塔銘。

附録：華藏無盡燈記、戒殺文、浄土宗要、自讚、真歇了禪師船子夾山話、惠超問佛、拈古、擧信心銘。

師諱清了，號真歇。姓雍。初見丹霞悟旨，後謁長蘆照，爲侍者。宣和四年（一一二一），主長蘆。建炎二年（一一二八）退居。四年受請住天台。紹興六年住育王。紹興二十一年（一一五一）十月朔旦，跏趺而逝。

天童珏禪師，諱宗珏，號大休，時人稱大休禪師。和州（安徽省）烏江孫氏子。十六出家，十八進具。初謁長蘆道和，後依真歇清了，爲了公法嗣。紹興二年（一一三二），開堂岳林；二十五年住雪竇山；二十九年住天童。紹興三十二年（一一六二）八月示寂。世壽七十二。法嗣有足菴智鑑。

雪竇鑑禪師，諱智鑑，號足菴。滁州（安徽省）吴氏子。初參真歇了。後謁天童珏。紹興二十四年（一一五四），五十歲，住棲真寺。隆興二年（一一六四）移定水院。淳熙四年（一一七七）住香山；七年住報恩寺；十一年住雪竇山。紹熙三年（一一九二）示寂。世壽八十有八。法嗣有天童如浄。

## 八四、 如浄和尚語録（卍續外題如浄禪師語録）

二卷。大藏第四十八册（一二一—一三七），卍續藏第一二四册（四七九—四九五）。侍者文素編。

序、清涼、浄慈、瑞巖、再住浄慈語録、天童語録、上堂、小參、普説、法語、頌古、讚佛祖、小佛事、偈頌、跋。

## 八五、 天童如浄禪師續語録

或作遺落録，或作遺録。一卷。大藏同上，卍續同上（四九三—四九六）。小師義遠編。

上堂、後有寶林沙門道元記、心聞海音跋。

師諱如浄，明州葦江俞氏子。當時叢林稱浄長，後世尊師而呼長翁。宋·隆興元年（一一六三）七月七日生。薙染後，勤學經論。年十九，棄之，參雪竇山足菴智鑑禪師，作浄頭，參「庭前柏樹子」話，於鑑老之痛棒下，大徹。嘉定三年（一二一○），住建康之清涼寺。歷住瑞巖、浄慈、天童諸大刹。紹定元年（一二二八）七月十七日示寂。壽六十六。法嗣有：孤蟾如瑩、無外義遠、田翁頃公、自菴師楷、痴翁師瑩、永平道元。道元，日本僧侣，於天童得法後，囘國大闡曹洞宗風，住永平寺，爲日本曹洞宗始祖。

洞宗之法系，芙蓉道楷至鹿門覺，有二説：

一説芙蓉楷下，有丹霞淳、真歇了、天童珏、足菴鑑、長翁浄、五代，而後至鹿門覺、青州辨。前之法系表，即依此説。五燈會元續略，繼燈録、續燈存稿、五燈全書，皆主此説。

一説芙蓉楷下無丹霞淳等五代，以鹿門覺直接芙蓉楷下。嘉泰普燈録、五燈會元、續傳燈録（明玄極撰）、五燈嚴統，皆主此説。列表如下：

| 芙蓉道楷 | 丹霞子淳 | 宏智正覺 |          |        |          |                    |
| -------- | -------- | -------- | -------- | ------ | -------- | ------------------ |
|          |          | 真歇清了 | 大休宗珏 | 足菴鑑 | 長翁如浄 | 孤蟾如瑩           |
|          |          |          |          |        |          | 無外義遠           |
|          |          |          |          |        |          | 石林秀             |
|          |          |          |          |        |          | 田翁頃             |
|          |          |          |          |        |          | 自菴師楷           |
|          |          |          |          |        |          | 痴翁師瑩           |
|          |          |          |          |        |          | 雪屋正韶           |
|          |          |          |          |        |          | 永平道元（日僧）。 |
|          | 鹿門自覺 | 青州一辨 |          |        |          |                    |

主有者，謂無者删削五代；主無者，謂有者疊出五代。五燈全書出，洞下即引起此諍。

陳援菴曰：「洞宗自宋南渡後，盛行河北，惜其時江淮河漢，縱横千里，悉爲戰區，古刹名藍，多罹兵燹，歷數百年；未曹殘破者，僅燕京一城耳。區區一城，能保存幾許？中國分裂，南北隔閡，道人竄身荒谷，聲聞罕通，譜牒源流，遂生淆亂，此時爲之也。」（見五燈全書諍）

今以鼓山永覺賢公、爲霖霈公、師資皆主有丹霞等五代之説，姑依之以辨其法系耳。

鹿門自覺禪師，青州（山東省）人，俗姓王。紹聖間（一○九四—一○九八），依芙蓉道階禪師落髮，嗣法。崇寧四年（一一○五）住河南南陽大乘山普巖寺，又住十方浄因禪院。政和五年（一一一五），遷住鹿門山。政和七年（一一一七）示寂。塔於鹿門山。諡定慧禪師。（此據禪學辭典所載其事蹟如此。更録諸説如下：）

普燈録五：「東京浄因自覺禪師，青州人，族王氏。幼以儒業見知於司馬温公，留門下十餘年，事高尚而無意功名。一旦落髮，從芙蓉游。履踐精密，契悟超絶。崇寧四年，出住大乘。徽宗聞其名，詔居浄因。」

五燈會元一四：「東京浄因自覺禪師，青州王氏子。幼以儒業見知於司馬温公，然事高尚而無意功名。一旦落髮，從芙蓉游，履踐精密，契悟超絶。出世住大乘。崇寧間，詔居浄因。」

續傳燈録一二，全同五燈會元。

五燈嚴統一四，亦全同五燈會元。

五燈全書三○，亦全同五燈會元。

以上是鹿門覺嗣芙蓉楷之説。

鹿門覺嗣長翁如浄之説：五燈會元續略一，繼燈録一，續燈存稿一一，五燈嚴統一四，五燈全書三○，皆於天童浄禪師法嗣下云：「襄州鹿門覺禪師，參長翁，值長翁上堂」云云。機緣語句全同，而無氏族行跡，頗似另一人而同名覺字，故有作兩人之説。

禪典謂：五燈會元續略等，以鹿門覺嗣天童浄，鹿門下出普照一辨，其法系，續至明清時代，以爲誤。上録鹿門示寂年，謂據石門文字禪二九，鹿門燈禪師塔銘及盤山志八、甘泉普濟寺通和尚塔記。

盤山志，未見。石門文字禪之鹿門燈塔銘，乃鹿門法燈耳，塔銘内容與五燈全書三○、襄州鹿門法燈禪師條同，非鹿門覺也。

日本道元禪師，諱希玄，姓源氏，村上天皇九世之裔，一二○○年生。一二二三年，與明全入宋，掛錫天童，訪育王，再囘天童，參長翁浄，得法後，於一二二七年囘國，住永平寺，大闡曹洞宗風。一二五三年示寂，壽五十四。師爲日本曹洞宗高祖。著有：

## 八六、 普勸坐禪儀

一卷。頻伽藏霜字函第八册，大正藏第八十二册。

後附：坐禪箴。

## 八七、 學道用心集

一卷。大藏第八十二册（二—五）。内題永平初祖學道用心集。文有十章：可發菩提心事，見聞正法必可修習事，佛道必依行可證入事，用有所得心不可修佛法事，參禪學道可求正師事，參禪可知事，修行佛法欣求出離人須參禪事，禪僧行履事，可向道修行事，直下承當事。

## 八八、 永平元和尚頌古

一卷。頻藏同上。大藏同上（三一一—三一八）。侍者詮慧等編。

## 八九、 永平正法眼藏

九十五卷。大正藏第八十二册（七—三○九）。

## 九○、 永平清規

二卷。大藏同上（三一九—三四二）。

日本紹瑾禪師，號瑩山，乃日本洞宗高祖四世法孫。著有：坐禪用心記一卷，頻霜八、大八二。三根坐禪説一卷，頻八。傳光録二卷，信心銘拈提一卷，十種勅問奏對集一卷，瑩山清規二卷，皆大藏八二。瑩山，生于公元一二六八，寂于一三二五，世壽五十八。

青州一辨禪師，一名希辨，江西洪州人，俗姓黄。十一出家，十八受具。遊方至襄州（湖北省），參鹿門覺，得印可後，宣和四年（一一二二），住青州（山東省）天寧寺。設「室中百問」，以勘驗學者。歷住燕京華嚴寺、萬壽寺、吉州普照寺。當是時，燕、秦、齊、晉之間，入是宗者，皆其後學，嘗作四賓主頌。金熙宗皇統九年（一一四九）示寂。世壽六十九。法嗣出大明寶。

—據青州事蹟，可知鹿門覺直嗣芙蓉楷；「疊出五代」者誤。何者？主有五代者，以鹿門覺嗣長翁浄；然長翁生于一一六三，青州寂於一一四九，則長翁生時，青州已滅十五年矣，況鹿門乎？焉有未出世即先爲老僧師者？日僧道元於一二二三年至天童參長翁，一二二七年囘日本，長翁於次年入寂，可證長翁之生寂年正確。惟青州事蹟亦據日本禪典之説；若五燈，會元續略等，僅載機緣語句；示寂年歲，未見也。

青州「室中百問」—

## 九一、 青州百問

一卷。卍續藏第一一九册（一七三—一七八）。元·中都大萬壽禪寺一辨和尚問，覺和尚答。林泉老人頌。

青州法祖大師，提綱振領，鼎新曹洞之宗；運智興悲，彌覆兒孫之蔭。……（林泉序）

問：百尺竿頭須進步，十方世界現全身。且道百尺竿頭如何進步？

問：色見聲求俱是妄，問君那箇是如來？

問：古人講得天花亂墜、石點頭，因甚重來訪祖師？

青州法嗣圓通禪師作通玄百問，淳祐四年（一二四四）刊行。

## 九二、 通玄百問

一卷。卍續藏第一一九册（一六八—一七二）。元·玉溪通玄庵圓通禪師設問，萬松和尚答。林泉老人頌。

圓通著百問，激勵學徒，闡一心、弘持祖道，其言簡當，其旨幽微。……當時未遇其人，過日方逢作者。故萬松老師，傳法之餘，答前百問，誘後羣迷。……從倫偶依是録，謾述浮詞；頌之過半，會公澤唱之於前；録之逮畢，永叔能和之於後；累及二老，取笑諸方。要知終始狂情，讀誦向下註脚。……—林泉序

大明僧寶、王山師體、雪巖慧滿，皆無録。兹據禪典。

大明寶禪師，據佛祖道影，師諱僧寶。磁州（河北省）武氏子。八歲出家，二十七圓具。於燕京萬壽寺參青州辨和尚，爲知藏。嗣法後，隱於山東泗水之靈光。年三十六，住泰山靈巖寺，仰山棲隱寺。金·貞元三年（一一五五），歸本生地，住大明寺。金世宗大定十三年（一一七三）七月七日示寂，世壽六十。

王山體禪師，師諱師體（據道影）。氏族不詳。大明寶法嗣。久作隱逸潛修，後受請，住王山。

雪巖滿禪師，諱慧滿（據道影），號雪巖。初謁普照寶，次至山西太原之王山，師事體公，大徹後，繼住王山，後住磁州大明寺。金章宗泰和六年（一二○六）十月示寂。

萬松行秀禪師，河南省河南解梁人，俗姓蔡。出家於河北邢州浄土寺。至大明寺，參雪巖滿，語言相契，徑付衣偈。尋歸浄土寺，搆萬松軒以自適，寺内尊宿敦請住持。次住中都萬壽寺。金明昌四年（一一九三），受章宗詔，帝親迎禮，爲説法要。後住仰山棲隱寺，順天府報恩洪濟寺。元太宗時，住中都萬壽寺。住從容菴，作從容録。元定宗元年（一二四六）閏四月七日示寂。世壽八十一。師於周孔老莊百家之學無不博通；三閲大藏；恒業華嚴。得法者，一百二十人。

## 九三、 萬松老人評唱天童覺和尚頌古從容庵録（從容録）

六卷。大藏第四十八册（二二六—二九二），卍續藏第一一七册（三二一—三九一）。宋·天童正覺和尚頌古，元·萬松行秀禪師評唱，侍者離知録。

世尊陞座、達磨廓然、東印請祖、世尊指地、清源米價、

馬祖白黑、藥山陞座、百丈野狐、南泉斬猫、臺山婆子、

雲門兩病、地藏種田、臨濟瞎驢、廓侍過茶、仰山插鍬、

麻谷振錫、法眼毫釐、趙州狗子、雲門須彌、地藏親切、

雲巖掃地、巖頭拜喝、魯祖面壁、雪峰看蛇、鹽官犀扇、

仰山指雪、法眼指簾、護國三懡、風穴鐵牛、大隋刼火、

雲門露柱、仰山心寂、三聖金鱗、風穴一塵、洛浦伏膺、

馬師不安、潙山業識、臨濟真人、趙州洗鉢、雲門白黑、

洛浦臨終、南陽浄瓶、羅山起滅、興陽妙翅、覺經四節、

德山學畢、趙州栢樹、摩經不二、洞山供真、雪峯甚麽、

法眼舡陸、曹山法身、黄檗噇糟、雲巖大悲、雪峯飯頭、

密師白兎、嚴陽一物、剛經輕賤、青林死蛇、鐵磨牸牛、

乾峯一畫、米胡悟否、趙州問死、子昭承嗣、首山新婦、

九峯頭尾、嚴經智慧、夾山揮劍、南泉白牯、進山問性、

翠巖眉毛、中邑獼猴、曹山孝滿、法眼質名、瑞巖常理、

首山三句、仰山隨分、雲門餬餅、長沙進步、龍牙過板、

玄沙到縣、雲門聲色、道吾看病、俱胝一指、國師塔樣、

臨濟大悟、踈山有無、楞嚴不見、洞山無章、仰山謹白、

南泉牡丹、雲門一寶、魯祖不會、洞山不安、臨濟一畫、

九峯不肯、光帝幞頭、洞山常切、雲門鉢桶、瑯琊山河。

右共一百則。

## 九四、 萬松老人評唱天童覺和尚拈古請益録

二卷。卍續藏同上（四○六—四五一）。

文殊過夏、卧輪伎倆、百丈上堂、南泉圓相、洞山尊貴、

法燈開堂、香嚴上樹、風穴離微、玄沙過患、蓮華不住、

雪峯飯羅、智門蓮華、雲蓋萬户、睦州在我、法眼如來、

馬祖圓相、廣德靈利、雪峯普請、漸源捲簾、保福光境、

乾峯三病、潙山問仰、趙州有無、臨濟賓主、洞山賓主、

雲門佛法、潙仰摘茶、楞嚴推心、長慶有望、石霜出世、

雪峯古、國師侍者、韶山是非、臨濟禍事、洞山體佛、

修山凡夫、石梯問去、法眼聲色、夾山目前、趙州把定、

靈雲露柱、石鞏弓箭、雲門法身、曹山父子、白水沙水、

參同囘互、芭蕉拄杖、香嚴枯木、三藏他心、陸亘坐卧。

文殊出定、雪峯古鏡、長慶示衆、盤山心佛、金峯分院、

曹山出世、雲門無滞、乾峯一二、巖頭辭山、南泉水牯、

黄檗問事、仰山問僧、三聖逢人、聲明玄沙、長沙轉物、

灌溪二杓、僧問睦州、南園撫掌、雲門前後、壽聖釣錐、

曹山死猫、大慈識病、雪峯三下、雲巖石室、南泉翫月、

玄沙無縫塔、古德道場、龍牙烏、欽山三關、趙州鬪劣、

玄沙三病、大慈合伴、僧問石霜、三平見聞、大隨普賢、

玄沙圓相、雪竇砂水、密師把針、陳操勘僧、雪峯淘米、

芭蕉好惡、大慈行説、水潦大悟、古德法身、布袋彌勒、

趙州揀擇、睦州毛端、南泉至莊、洞山鉢袋。（共九十九則）。

林泉老人，諱從倫。氏族不詳。萬松法嗣。出世住萬壽寺。繼其師住報恩寺。投子義青頌古百則，加著語、評唱，作空谷集；丹霞子淳頌古百則，加著語、評唱，作虚堂集。

## 九五、 林泉老人評唱投子青和尚頌古空谷集（空谷集）

六卷。卍續藏第一一七册（二六六—三二○）。

青原堦級、非但曹溪、雲巖遊山、道吾深深、巖參藥山、

夾山船子，我國宴然、僧問石霜、洞山祖意、夾山答佛、

萬户俱開、九峰丹青、韶山是非、梁山祖意、龍牙烏龟、

靈雲桃花、國師塔樣、吸盡西江、僧問長沙、雲巖南泉、

趙州喫茶、大隨烏龟、南泉斬猫、雲居居山、丹霞燒佛、

鷄棲鳳巢、踈山答佛、歸根得旨、問夾山境、曹山出世、

無隱身處、風穴古曲、投子劫火、米胡問悟、鏡清有言、

雲門明教、雲居六户、風穴黄龍、雪峯南際、大士不起、

首山親切、雲門胡餅、親傳底事、板齒生毛、問法身寶、

日裏看山、龍宿鳳巢、巴陵鷄鴨、投子凡聖、問趙州道、

仰山山河、首山菩提、巖頭片帆、風穴塵鹿、投子三身、

曹溪意旨、雪峯長蕖、廣教冀州、風穴皮裘、僧商首山、

首山此經、趙横高坡、九峯龟毛、臨濟吹毛、大隨證龟、

瑞巖不出、交殊成勞、上藍市\[广+墨+阝\]、洛浦藏教、芭蕉法身、

芭蕉好惡、天彭當户、禾山打鼓、黄連聲前、資福圓相、

崇福寬廓、梁山道場、百丈奇特、歷村煎茶、文殊九曲、

雪峯典座、德山上堂、興化軍旗、長慶不疑、洞山莖茆、

國師侍者、幽棲上堂、答麻三斤、北斗藏身、五鳳樓前、

仰山插鍬、法眼慧超、趙州勘婆、多子塔前、大陽玄旨、

德山上堂、投子月圓、芭蕉拄杖、浮山繡毬、浮山骨堆、

右一百則。

—八二，德山上堂，九六，亦是德山上堂，題目同，内容不同，並非重複。

## 九六、 林泉老人評唱丹霞淳禪師頌古虚堂集（虚堂集）

六卷。卍續藏第一二四册（二五七—三○九）。宋·丹霞子淳禪師頌古，元·從倫禪師評唱。一百則。

青原堦級、石頭曹溪、藥山坐次、船子夾山、椑樹洞山、

沙彌住庵、道吾五峯、洞山廊幕、雲巖巾瓶、南泉異類、

夾山示境、夾山不會、夾山上堂、夾山撥塵、石霜觸目、

漸源持鍬、洞山初秋、洞山大事、洞山鳥道、神山過橋、

洛浦淘金、洛浦祖意、洛浦供養、蛤溪相看、洛浦一毫、

洛浦佛法、洛浦歸鄉、洛浦祖教、韶山禮拜、韶山家風、

黄山米價、上藍本分、四禪入井、海胡行道、天蓋浴室、

九峯有言、九峰相傳、九峯侍者、大光達磨、强德上座、

文殊僧繇、鳳翔石柱、僧問曹山、曹辭洞山、甚物最貴、

枯木花開、踈山壽塔、雲居上堂、青林逕往、二鼠侵藤、

白水聲色、白馬法身、九峯擧一、天童應用、清浄行者、

北院牛頭、青峰大事、木平一漚、潼泉相傳、問百巖禪、

問百巖道、問百巖教、泐禪碓搗、同安人師、谷山祖意、

白雲深處、大嶺清浄、同安家風、依經解義、問諸佛師、

孤峯獨宿、問本來心、本來父母、西來的意、阿育家風、

四海晏清、非思量處、白眉曬熱、透法身句、石門家風、

浄衆蓮花、同安二機、廣德言語、廣德久負、廣德波浪、

雲光作牛、太原數家、梁山日用、梁山祖意、梁山空刼、

大陽上堂、大陽家風、投子宗風、投子示衆、投子拈香、

天寧誰家、天寧夜半、天寧上堂、保壽上堂、三界唯心。

## 九七、 禪苑蒙求瑶林

三卷。卍續藏第一四八册（九五—一四四）。金·志明禪師撰。元·沙門德諫註。

計有五千六百零二則，五百六十二人。

嵩山少林錯菴志明禪師，字伯昏，號樂真子。安州郝氏子。雉髮師香林浄公受具。扣勝静普之室，後徹證於東林。衆請補少林，師長歌而去，挽留不可，諸方咸仰其高風。

吕伯云：吾萬松老師，甞謂余曰：「記事者，必提其要；纂言者，必鈎其玄；韓子之云，良有以也。」嗣子雪堂諫公，以玉溪老，取樂真子禪苑瑶林爲之註釋，幾六萬言。……

樂真禪師，爲初機後學，駢以對偶，諧以韻語，凡五百餘則，以使學者觀覽。

## 九八、 禪苑蒙求拾遺

一卷。卍續同上（一四四—一六一）。缺作者名。

一百四十四則。

自雪庭裕至大章書，歷經十世，皆未見録。兹據諸録，略述其行跡如下：

雪庭禪師，諱福裕。山西太原張氏子。字好問，號雪庭。隨侍萬松十年，得蒙印可。出世復興西京少林寺。元世祖至元十二年（一二七五）示寂，世壽七十三。

靈隱泰禪師，諱文泰，字崧山，太原陽城人，姓魏。嗣雪庭裕，開堂少室。元世祖至元二十六年（一二八九）示寂。壽不詳。

還源遇禪師，諱福遇，字還源，山西霍州靈石人，俗姓王，靈隱泰法嗣。初住天慶寺，後住西京寶應寺。元·皇慶二年（一三一三）示寂。壽六十九。

淳拙文才禪師，平陽府（山西省）臨汾人，俗姓姚。讀證道歌發悟，得還源印可。於龍門閲藏三年。泰定元年（一三二四）住少林寺。至正十二年（一三五二）四月十八日示寂，世壽八十。

松庭子嚴禪師，河南緱氏人，俗姓樊。受業少林，十八具戒，通内外典，嗣淳拙才，住河南南陽萬安寺。明洪武二年（一三六九），住少林寺。寂年不詳。

凝然了改禪師，參松庭，一日，庭上堂，曰：「一言脱，獨拔當時。」師當下釋然，庭印之。洪武二十三年，請住少室。永樂十九年（一四二一），召衆敘别，説偈而逝。世壽八十七。

俱空契斌禪師，平陽垣曲王氏子。參凝然於嵩山。明英宗正統戊辰（一四四八），主少室。景泰壬申（一四五二）示寂，塔於少林西塢。世壽九十。

無方可從禪師，洛陽許氏子。參俱空於嵩山，得法後，隱於郟廓定國寺；尋開法於菩提。明·成化癸巳（一四七三），主法少室。成化壬寅（一四八二）六月示寂，壽六十四。

月舟文載禪師，别號虚白；北通州人，姓王。參無方從，掌下大悟。弘治壬戌（一五○二），開法登封華嚴；正德元年丙寅，奉勅遷少林，參徒雲集，撾鼓無虚日。嘉靖三年（一五二四），師年七十三，門人於三十六峰烟霞之中，爲師養老焉。

大章書禪師，諱宗書，號小山，别號大章。順德府南和縣（河南省）人，姓李。依月舟，歷八年，始獲印可。嘉靖四十五年，住宗鏡菴。隆慶元年（一五六七）十二月十六日示寂，世壽六十八。

幻休常潤禪師，字大千。南昌進賢黄氏子。參大章書，機語相契，乃付師大法。萬曆甲戌（一五七四），繼大章法席。萬曆十三年乙酉（一五八五）示寂。

藴空常忠禪師，侍大章三載，得法後，還旴江，隱從姑山，日唯趺坐。有問者，師但摇手，曰：「汝不會我語。」曰：「試説看。」師白：「南城城外水，滔滔向北流。」問者目瞪。師曰：「向道汝不會我語。」後縛茅廩山，二十年不與世接。萬曆十六年戊子（一五八八）示寂，壽七十五。法嗣有無明慧經。

慈舟方念禪師，别號清涼，古唐楊氏子。嘉靖三十一年壬子（一五五二）生。參大千潤，年二十八，遊達磨面壁而契悟，得大千印可。住越州大善寺，北京大覺寺。萬曆二十年，住嘉興東塔寺。萬曆二十二年（一五九四），開法五臺山清涼寺。是年示寂。法嗣有湛然圓澄。
湛然澄公住雲門，大振宗風，門葉頗繁；無明經公居壽昌，門下有博山、晦臺、永覺等，禪風亦盛。