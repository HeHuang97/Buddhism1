## 九、 摩訶止觀

二十卷（十卷各分上下）。大藏第四十六册（一—一四○）。隋·天台智者大師説，門人灌頂記。

章安記曰：止觀明静，前代未聞；智者大師，隋·開皇十四年四月二十六日，於荆州玉泉寺，一夏敷揚，二時慈霔，雖樂説不窮，纔至見境，法輪停轉，後分弗宣。此之止觀，天台智者説己心中所行法門。

天台傳南嶽三種止觀：一、 漸次（即釋禪波羅密次第法門），二、 不定（即六妙門），三、 圓頓（即今摩訶止觀）。皆是大乘，俱緣實相，同名止觀。漸則初淺後深，如彼梯隥；不定、前後更互，如金剛寶，置之日中；圓頓、初後不二，如通者騰空。爲三根性，説三法門。

今圓頓者：初緣實相，造境即中，無不真實。繋緣法界，一念法界；一色一香，無非中道。己界及佛界、衆生界亦然。陰入皆如，無苦可捨；無明塵勞即是菩提，無集可斷；邊邪皆中正，無道可修；生死即涅槃，無滅可證。無苦無集，故無世間；無道無滅，故無出世間。純一實相；實相外，更無别法。

法性寂然名止，寂而常照名觀。雖言初後，無二無别，是名圓頓止觀。

此菩薩：聞圓法，起圓信，立圓行，住圓位，以圓功德而自莊嚴，以圓力用建立衆生。

大經云：雪山有草，名曰忍辱，牛若食者，即得醍醐。又云：譬如有人在大海浴，當知已用諸河之水。

當知：止觀，諸佛之師。以法常故，諸佛亦常。樂、我、浄等，亦復如是。

開章爲十：一、 大意，二、 釋名，三、 體相，四、 攝法，五、 偏圓，六、 方便，七、 正觀，八、 果報，九、 起教，一○、 旨歸。

〔一、 釋大意〕 囊括始終，冠戴初後。今撮爲五，謂：發大心、修大行、感大果、裂大網、歸大處。

- ㈠ 發大心者：約十種發心以簡非；發菩提心，即是觀；邪僻心息，即是止；約四諦、四弘、六即、以顯是。
- ㈡ 修大行者：勸進四種三昧，入菩薩位：一 常坐，二 常行，三 半行半坐，四 非行非坐。
- ㈢ 感大果者：若行順中道，即有勝妙果報；設未出分段，所獲花報，亦異七種方便，況真果報耶？此義在後第八重中，當廣分别。
- ㈣ 裂大網者：若人善用止觀觀心，則内慧明了，通達漸頓諸教；如破微塵，出大千經卷；恒沙佛法，一心中曉。此義，至第九重當廣説；攝法中亦略示。
- ㈤ 歸大處者：自向三德，引他同入三德，故名旨歸，入秘密藏，至第十重中當廣説也。

記曰：此五略，祇是十廣，初五章，祇是發菩提心一意耳；方便、正觀，祇是四三昧耳；果報一章，祇明違順，違即二邊果報，順即勝妙果報。起教一章，轉其自心，利益於他：或作佛身，施權實；或作九界像，對揚漸頓，轉漸頓，弘通漸頓。旨歸章，祇是同歸大處秘藏中。故知略廣意同也。

〔二、 釋止觀名〕 略有四：㈠ 相待，㈡ 絶待，㈢ 會異，㈣ 通三德。

- ㈠ 相待者：止觀各三義，止三義者：息義，停義，對不止止義。觀三義者：貫穿義，觀達義，對不觀觀義。
- ㈡ 絶待者：横破竪破上三止觀，則不可説；有因緣故，亦可得説。以六即望之，初心無所失，聖境無所濫。
- ㈢ 會異者：會諸經論異名。
- ㈣ 通三德者：以三德共通兩字，又三德各通兩字。

〔三、 釋止觀體相〕 爲四：㈠ 教相，㈡ 眼智，㈢ 境界，㈣ 得失。

- ㈠ 教相者：止觀名教，通於凡聖；不可尋通名，求於别體，故用相簡之；簡前三教，顯圓頓教止觀體也。
- ㈡ 眼智者：止觀爲因，智眼爲果；用不思議眼智，得圓頓止觀體也。
- ㈢ 境界者：若得能顯眼智中意，無俟所顯諦境之説，爲未解者，更此一科。夫信行尚多聞，因此分别以會圓妙；法行宗深觀，緣此思惟以見正境耳。
- ㈣ 得失者：失即思議，得即不思議也。

〔四、 明止觀總持，徧收諸法〕 ㈠ 攝一切理，㈡ 攝一切惑，㈢ 攝一切智，㈣ 攝一切行，㈤ 攝一切位，㈥ 攝一切教。

〔五、 明偏圓者，簡偏就圓〕 ㈠ 明大小，㈡ 明半滿，㈢ 明偏圓，㈣ 明漸頓，㈤ 明權實。

〔六、 明方便〕 謂善巧修行，以微少善根，能令無量行成解發，入菩薩位。圓教以假名五品觀行等位，去真猶遠，名遠方便；六根清浄，相似鄰真，名近方便。今就五品之前，假名位中，復論遠近：二十五法爲遠方便，十種境界爲近方便。横豎該羅，十觀具足，成觀行位，能發真似。

今釋遠方便，略爲五：㈠ 具五緣，㈡ 訶五欲，㈢ 棄五蓋，㈣ 調五事，㈤ 行五法。具五緣者：

一 持戒清浄，二 衣食具足，三 閒居静處，四 息諸緣務，五 得善知識。訶五欲者，謂色、聲、香、味、觸。棄五蓋者，謂貪欲、瞋恚、睡眠、掉悔、疑。調五事者，謂食、眠、身、息、心。行五法者，謂欲、精進、念、巧慧、一心。——已上俱有事解理解。

〔七、 明正修止觀者〕 前六重，依修多羅以開妙解，今依妙解以立正行，膏明相賴，目足更資；行解既勤，三障、四魔，紛然競作，重昏巨散，翳動定明，不可隨，不可畏。隨之、將人向惡道；畏之，妨修正法，當以觀觀昏，即昏而朗，以止止散，即散而寂，如豬揩金山，衆流入海，薪熾於火，風益求羅耳。

開止觀爲十：一、 陰界入，二、 煩惱，三、 病患，四、 業相，五、 魔事，六、 禪定，七、 諸見，八、 增上慢，九、 二乘，一○、 菩薩。

此十境，通能覆障，始自凡夫正報，終至聖人方便，陰入一境，常自現前，恒得爲觀；餘九境，發可爲觀，不發，何所觀？又，八境去正道遠，深加防護，得歸正轍；二境去正道近，至此位時，不慮無觀，薄修即證。又若不解諸境互發，大起疑網，如在歧道，不知所從；先若聞之，恣其變怪，心安若空。

一、 觀陰界入境者：五陰、十二入、十八界也。界内外一切陰入，皆由心起。佛告比丘：一法攝一切法，所謂心是。心是惑本，若欲觀察，須伐其根，如灸病得穴。今當去丈就尺，去尺就寸，置色等四陰，但觀識陰；識陰者，心是也。

觀心具十法門：㈠ 觀不思議境，㈡ 起慈悲心，㈢ 巧安止觀，㈣ 破法徧，㈤ 識通塞，㈥ 修道品，㈦ 對治助開，㈧ 知次位，㈨ 能安忍，一○ 無法愛。此十重觀法，横豎收束，微妙精巧，初則簡境真僞，中則正助相添，後則安忍無著；意圖法巧，該括周備，規矩初心，將送行者，到彼薩雲（即薩婆若）；非闇證禪師、誦文法師，所能知也。

- ㈠ 觀心是不可思議境者：若無心則已；介爾有心，即具三千，亦不言一心在前，一切法在後；亦不言一切法在前，一心在後。若從一心生一切法者，此則是縱；若心一時含一切法者，此則是横；縱亦不可，横亦不可；祇心是一切法，一切法是心，故非縱非横，非一非異；玄妙深絶，非識所識，非言所言，所以稱爲不可思議也。此不可思議境，何法不收？此境發智，何智不發？依此境發誓願，乃至無法愛，何誓不具、何行不滿足耶？説時次第，行時、一心中具一切心。
- ㈡ 發真正菩提心者：既深識不思議境，知一苦一切苦，自悲悲他，發兩誓願：衆生無邊誓願度，煩惱無盡誓願斷。又識不可思議心，一樂一切樂，我及衆生，昔雖求樂，不知樂因，今方始解，故起大慈，興兩誓願：法門無量誓願學，佛道無上誓願成。
- ㈢ 善巧安心止觀者：善以止觀安於法性也。隨根、隨病、廻轉、自行、化他、有六十四番安心法等。
- ㈣ 破法徧者：不思議一境一切境，一心一切心，横豎諸法，悉趣於心；破心故，一切皆破，故言徧也。是中、先約空無生門，以次第破顯圓頓破，然後以一門破，例餘門破。文廣、義深，須細尋之。
- ㈤ 識通塞者：破塞存通，如除膜養珠，破賊護將。
- ㈥ 明道品調適者：由圓三十七品，入圓三解脱門。
- ㈦ 助道對治者：以根鈍故，不能即開三解脱門；以遮重故，牽破觀心；爲是義故，應須治道，對破遮障。於助六度，但作一事解，不能助道；當觀此助不思議，攝一切法。
- ㈧ 明次位者：夫真似二位，有解脱知見，朱紫分明，終不謬謂未得謂得，豈有凡夫造心，即言上聖，此非增上慢，推與誰乎？次明從五悔登隨喜品，乃至十信、四十二位、究竟妙覺，無有叨濫，名知次位。
- ㈨ 安忍者：若名利、眷屬、從外來破，憶此三術，囓齒忍耐，雖千萬請，確乎難拔，讓哉，隱哉，去哉。若煩惱業定見慢等，從内來破者，亦憶三術，即空、即假、即中。
- 一○ 無法愛者：行上九事，過内外障，應得入真，而不入者，以法愛住著而不得前；若破法愛，入三解脱，發真中道，所有慧身，不由他悟，自然流入薩婆若海。

是十種法，名大乘觀；學是觀者，名摩訶衍。行住坐卧，語作、見色、聞聲、嗅香、嘗味、覺觸、知法，一切緣中，皆可修之。
二、 觀煩惱境，乃至第七觀諸見境，各爲四意，各論十乘，具如全帙。後三境不説，後三大章亦不説。

——以上摩訶止觀大意，全録知津。

註釋十六種

### ① 〔摩訶止觀科文〕 

五卷。卍續藏第四十三册（二五四—三一六）。唐·天台沙門湛然述。

法華三大部科文十六卷：㈠ 法華玄義科，㈡ 法華文句科，㈢ 即摩訶止觀科。十六卷中之後五卷（一二—一六）。

古本止觀、輔行别刊，須以此科對閲止觀正文及輔行解釋，方能了了。

### ② 〔止觀輔行傳弘決〕 

四十卷。大藏第四十六册（一四一—四四六）。唐·毘陵沙門湛然述。

述此緣起，凡有十意：㈠ 爲知有師承，非任胸臆，異師心故；㈡ 爲曾師承者，而棄根本，隨末見故；㈢ 爲後代展轉，隨生異解，失本依故；㈣ 爲信宗好習，餘方無師可禀承故；㈤ 爲義觀俱習，好憑教者，行解備故；㈥ 爲點示關節，廣略起盡宗要文故；㈦ 爲建立師解，使不淪墜，益來世故；㈧ 爲自資觀解，以防謬誤，易尋討故；㈨ 爲呈露所解，恐有迷忘，求删削故；一○ 爲隨順佛旨，運大悲心，利他行故。

> 輔行中所引古籍，尚是唐時舊本，可以爲校勘輯佚之用，遂與一切經音義等同爲學者注意，在清末曾流行一時。輔行之行，與解對、傳弘二字連讀；決猶要決，猶決擇，其義不一。或稱輔行記，乃略名，見普門子序，或稱弘決，則俗稱，非本義也。

> 輔行記爲註疏體，注釋音義之外，兼及古德遺書，故所引外學之書，自經部小學外，並有子史集部，其範圍更廣於衆經音義。

> 楊嘉有輔行記校注，見墨香簃叢編。

> 日本訪書志有「弘決外典鈔」四卷，鈔於宋太宗淳化二年（九九一），其本甚古。「外典鈔」三字，切當不易；惟「弘決」二字非本義，頗嫌割裂，若名「輔行記外典鈔」，則大善矣。一九二七年，德富蘇峰氏有影印本行世，可見此書之時髦也。

> ——以上節録中國佛教史籍概論，陳援菴著。讀此可知世之學者善用佛典之一斑。（後之注「史籍概論」或「史論」者，即此書也。）

### ③ 〔止觀輔行搜要記〕 

十卷。卍續藏第九十九册（一一一—二三○）。唐·天台沙門湛然，於佛壟述。

### ④ 〔止觀記中異義〕 

一卷。卍續藏第九十九册（一○九—一一○）。唐·道邃和尚説，天台弟子乾淑記。

日僧乾淑，創此私義，託邃和尚以行之耳。邃師親受止觀於荆溪，無緣輒創此説也。四明十不二門指要鈔中之言，斥乾淑、奉先耳。佛祖統紀中辨之。

### ⑤ 〔摩訶止觀輔行助覽〕 

四卷。卍續藏第九十九册（二三一—二八三）。宋·丹丘沙門有嚴述。

### ⑥ 〔摩訶止觀輔行讀教記〕 

六卷。卍續藏第四十三册（三九九—四三五）。宋·天台沙門法照撰。

即法華三大部讀教記二十卷中之後六卷（一五—二○）。

### ⑦ 〔摩訶止觀輔行補注〕 

四卷。卍續藏第四十四册（一六七—二六四）。宋·永嘉沙門從義撰。

即天台三大部補注十四卷中之後四卷（一一—一四）。

### ⑧ 〔止觀義例〕 

二卷。大藏第四十六册（四四七—四五八）。唐·天台沙門湛然述。

第一所傳部别例，第二所依正教例，第三依正消釋例，第四大章總别例，第五心境釋疑例，第六解行相資例，第七喻疑顯正例。——此義例，有下列註釋：

#### 一 〔止觀義例科〕 

一卷。卍續藏第九十九册（三八七—四○二）。宋·沙門從義科。

#### 二 〔止觀義例纂要〕 

六卷。卍續藏第九十九册（二八四—三八六）。宋·永嘉沙門從義撰。

#### 三 〔止觀義例隨釋〕 

六卷。卍續藏第九十九册（四○二—四八六）。宋·永嘉沙門處元述。

——止觀義例註釋竟。

### ⑨ 〔止觀大意〕 

一卷。大藏第四十六册（四五九—四六一）。唐·天台沙門湛然述。謹録全文如下：

因員外李華欲知止觀大意，略撮綱要。

略述教觀門户大概：

> 今家教門，以龍樹爲始祖，慧文但列内觀視聽而已，洎乎南岳、天台，復因法華三昧，發陀羅尼，開拓義門，觀法周備，消釋諸經，皆以五重，玄解十義，融通觀法，乃用五科方便，十乘軌行。
>
> 言五重者，一切經前，五義玄釋，名通義異，以總冠别，謂：釋名、出體、明宗、辨用、判教。
>
> 自法華前，諸教未合，五重皆粗，來至法華，名等俱妙，廣如玄文十卷委釋。
>
> 言十義者：
>
> - 一、 先明道理寂絶亡離不可思議，於一寂理，不分而分，離開諸諦，謂：四四諦，七二諦，五三諦等，若開，若合，權實道理，冷然可見。
> - 二、 能詮教門，綱格槃峙，包括秘露，謂：漸、頓、不定、秘密、藏、通、别、圓，得此八意，一代聲教，化道可知。
> - 三、 經論矛盾言義相乖，不可以情通，不可以博解，古來執諍，連代不休。今用四悉檀意，無滯不融，拔擲自在。
> - 四、 巧破執著，善用諸句，能破著心，如所破惑，單複具足，無言窮逐。
> - 五、 結正法門，對當行位，使依教修有方便，依行證有階差，賢聖不濫，免增上慢。
> - 六、 隨以一句，縱横無碍，而綸緒次第，宛然成章。
> - 七、 開章科段，鉤鎖相承，決疏文勢生起冠帶。
> - 八、 帖釋經文，須義順理當。
> - 九、 翻譯方言，令名義不壅。
> - 一○、 一一句下，理觀消通，觀與經合，印心成行，非數他寶。若釋法華，彌須曉了權實本迹，方可立行，此經獨得稱妙，方可依此以立觀意。
>
> 言五方便及十乘軌行者： 如圓頓止觀，全依法華。圓頓止觀，即法華三昧之異名耳。若欲修此圓頓三昧，具圓十乘，方名圓行。方便品，法文雖略，譬喻品，大車喻足。
>
> 然、止觀十卷，大分爲二：初之二卷，略釋綱紀；後之八卷，廣明行相。
>
> <b>初、略明中，又開爲五，謂：發圓心，修圓行，感圓果，起八教，歸三德。</b>
>
> 一、 發圓心，在第一卷，謂約四弘、四諦、六即，以簡偏圓發心之相，四弘是能發之誓，四諦是所依之境，六即是所歷之位。誓若無境，名爲狂願；境不辨位，凡聖不分。言依境發誓者，謂：衆生無邊誓願度，依苦諦境；煩惱無盡誓願斷，依集諦境；法門無量誓願知，依道諦境；佛道無上誓願成，依滅諦境。涅槃中，四諦開爲四重，故使弘誓亦有四番。今簡偏從圓，以此圓四願，融前三願，無非法界，故依法界起於妙願，初心遍攝觀惑法界，遍習佛法三身等證。
>
> 已發圓心，未知圓心爲初心是，爲後心是？爲初即後，爲初異後？若初非後是，若初心異後，俱非圓融，故辨六即而判是非。謂：理即，名字即，觀行即，相似即，分真即，究竟即。即故、初後俱是，六故，初後不濫；理同故即，事異故六。凡諸經中有即名者，如生死即涅槃之流，皆以六位甄之，使始終理同，而初後無濫。
>
> 二、 修圓行等四文，並在第二卷中。
>
> ㈠ 圓行者：謂四種三昧，遍攝衆行，若無勝行，勝果難階。一 常坐，出文殊問、文殊説、兩般若經，亦名一行三昧，唯專念法界故也。以九十日爲一期。二 常行，出般舟三昧經，亦名佛立三昧。三昧成時，見十方佛在空中立。亦以九十日爲一期。三 半行半坐，出法華、方等二經。法華三七日爲一期，方等不限時節。四 非行非坐，亦名隨自意，意起即觀故也。方法出請觀音等諸大乘經，通於四儀，及諸作務、公私怱遽，亦可修也。
>
> 是四三昧，行異、理同，是故同用十乘之法。
>
> 三、 感圓果者：由諸行故，得入圓位，近入初住，名無生忍，遠期妙覺，名寂滅忍。初住功能，具如華嚴歎初住文，即其相也。豈可造次自謂證真？乃至妙覺，廣如經説。
>
> 四、 起八教者：既入位已，八相成道，現十界身，能隨順物機，用三藏等四，及漸等四，五時利物，一代始終。
>
> 五、 歸三德者：機緣息已，宜歸三德。三德者何？謂秘密藏，故涅槃云：安置諸子秘密藏中，我亦不久自住其中。
>
> <b>次、第三卷已去，廣釋行相，開演前五，令易行故，謂：釋止觀名，辨止觀體，明體攝法，判法偏圓，此四並在第三卷中。</b>
>
> 次爲正修作前方便，並在第四卷中，謂二十五法，總爲五科。
>
> - ㈠ 具五緣：一 衣食具足，離希望緣故；二 持戒清浄，離惡道因故；三 閑居静處，離憒閙事故；四 息諸緣務，棄猥雜業故；五 須善知識，有諮疑地故。文中各有事理二具。
> - ㈡ 訶五欲，謂：色、聲、香、味、觸，正報、依報，各具此五，並能生於行者須欲心故，故須訶滅。文中自有事理二訶。
> - ㈢ 棄五蓋者：緣具、無欲、方堪入觀、觀未相應、五法覆心，謂：貪欲、瞋恚、睡眠、掉悔、狐疑、由觀所起，倍異於常，損於寂照，覺已、須棄。文中各有事理二棄。
> - ㈣ 調五事者，蓋去、不入，當是身等五法不調，謂：身、息、心三，定内各調，令身無寬急，息無澀滑，心無浮沉，眠、食二法，定外各調，眠應不節不恣，食使不饑不飽。
> - ㈤ 行五法者，四科雖具，必須此五，方成行首。一 樂欲，須希慕故；二 專念，須憶持故；三 精進，須相續故；四 巧慧，須廻轉故；五 一心，無他求故。
>
> 具此方便，正觀可獲。
>
> 正觀者何？所謂十法。若無此十，名壞驢車。又此十法雖俱圓常，圓人復有三根不等，上根唯一法，中根二或七，下根方具十。
>
> 一、 上根一法者：謂觀不思議境。境爲所觀，觀爲能觀。所觀者何？謂：陰、界、入，不出色、心。色從心造，全體是心，故經云：三界無别法，唯是一心作。此之能造，具足諸法，若漏、無漏、非漏非無漏等，若因、若果、非因非果等。故經云：心、佛、及衆生，是三無差别。衆生理具，諸佛已成，成之與理，莫不性等，謂：一一心中一切心，一一塵中一切塵，一一心中一切塵，一一塵中一切心，一一塵中一切刹，一切刹塵亦復然，諸法諸塵諸刹身，其體宛然無自性，無性本來隨物變，所以相入事恒分，故我身心刹塵徧，諸佛衆生亦復然。一一身土體恒同，何妨心佛衆生異，異故分於染浄緣，緣體本空空不空，三諦三觀三非三，三一一三無所寄，諦觀名别體復同，是故能所二非二（三觀名義，在瓔珞等經。三諦名義，在仁王等經。）如是觀時，名觀心性。隨緣不變故爲性，不變隨緣故爲心。故涅槃經云：能觀心性，名爲上定。上定者，名第一義，第一義者，名爲佛性，佛性者，名毘盧遮那，此遮那性，具三佛性，遮那徧故，三佛亦遍，故知三佛唯一刹那，三佛徧故，刹那則徧，如是觀者，名觀煩惱，名觀法身，此觀法身，是觀三身，是觀刹那，是觀海藏，是觀真如，是觀實相，是觀衆生，是觀己身，是觀虚空，是觀中道。故此妙境，爲諸法本；故此妙觀，是諸行源。如是方離偏小邪外，所以居在十法之首。上根一觀，横豎該攝，便識無相，衆相宛然，即破無明，登於初住。若内外凡。故喻云：其車高廣。乃至道場。中根未曉，更修下法。
>
> 二、 起慈悲心者：觀境不悟，須加發心。此人無始已起弘誓，故云：發僧那於始心，終大悲以赴難。僧那者，弘誓也，赴難者，入惡也。今由觀境不契於理，重須發誓，於静心中思惟彼我，鯁痛自他，無量刼來沈廻生死，縱發小智，迷菩提心，我今雖知行由未備，故重發誓言：衆生無邊誓願度，生死即涅槃故。煩惱無數誓願斷，煩惱即菩提故。法門無盡誓願知，即惑成智故。佛道無上誓願成，即生成滅故。作此思惟，豁然大悟，冥所照境，入凡聖位。故喻云：張設幰蓋等。若不入者，由心不安。
>
> 三、 安心者：先總、次别。所言總者：以法界爲所安，以寂照爲能安。若知煩惱及以生死本性清浄，名之爲寂；本性如空，名之爲照。此煩惱生死，復名法界，即此法界，體用互顯，體是所安之法界，用是能安之寂照，體名平等法身，亦具三德，用名般若、解脱，亦具三德，體用不二，三德理均，冰水、藤蛇、喻意可識。
>
> 所言别者：雖復安之，强暗、彌散，良由無始習性不同，故今順性逐而安之，謂：宜聽、宜思、宜寂、宜照，隨樂，隨治，隨第一義。何以故？有因寂照而善根增長，有不增長；有因寂照煩惱破壞，或有不破，見理亦然。或聞思廻轉，或聞思相資，未可卒具，細尋方曉。故喻云：安置丹枕。即車内枕也。若不入者，由破法不徧。
>
> 四、 破法徧者：衆教諸門，大各有四，乃至八萬四千不同，莫不並以無生爲首。今且從初，於無生門，徧破諸惑，復以無生，度入餘門，縱横俱破，令識體徧。故喻云：其疾如風。此門最廣，不可即具。若不入者，應尋通塞。
>
> 五、 識通塞者：雖知生死煩惱爲塞，菩提涅槃爲通，復應須識：於通起塞，此塞須破；於塞得通，此通須護。如將爲賊，此賊豈存？若賊爲將，此將豈破？節節檢校，無令生著。著故名塞，破塞存通，非唯一轍。有心皆爾。念念常須檢校通塞。故喻云：安置丹枕，即車外枕也。若不入者，由道品不均。
>
> 六、 道品調適者，約門徧破，於理又昧，應須七科次第調試。若不爾者，此之道品，爲誰施設？以破徧門，雖觀陰境，陰上未分念處名故，況有六科展轉調停？故用此門檢校銓擇，謂：念處、正勤、如意、根、力、七覺，八道。初、念處者：謂身、受、心、法四法，並於法性心中，三諦推檢。初、觀身者：身是色法，觀法性色，一色一切色，一切色一色，雙照一一切，雙非一一切，能所、三一、具如前文妙境中説。受等三法，例前可知。餘之六科，不可具委。故喻云：有大白牛等。
>
> 以上六門，名爲正行。若不悟者，良由事惡助覆理善。
>
> 七、 助道對治者，涅槃云：衆生煩惱非一種，佛説無量對治門。夫不信有對治之人，當知此人未曉正行。若識己身正行未辦，良由事惡助於理惡，共蔽理善，令不現前，理善者，法界常住。事善者，事施等六。理惡者，微細無明。事惡者，謂六重蔽。由修止觀，此六現起，慳貪、破戒、瞋恚、懈怠、亂想、愚痴，具此六惡，而云内有勝法，或云常自相應。若相應者，即同法身，應無方所，説必稱機，若暫相應，復起惡者，都無此理，則與成佛還作衆生爲妨，若言曾契，妨亦如之，若言知理不妨惡者，亦應知富免貧，知藥免病，事惡若去，理善易明，仍請聖加助我顯理。若爾，但觀惡即是道，豈有惡能蔽理？此義不然，若惡已成道，道即法身，法身未契，由即觀微故，先修事度，以治事惡，事惡傾已，理善可生。故修觀者，須以事惡檢，以六即判。理善明竟，事惡必亡。須知理明位在何許，乃以小助大，以偏助圓，況復更有轉治、兼治、具治、第一義治等，非可卒盡。故喻云：又多僕從，而侍衞之，若無僕從，傾覆何疑。
>
> 中根用觀，極至於此。
>
> 八、 知次位者：下根障重，非唯正助不明，却生上慢，謂已均佛，未得謂得，未證謂證，須知次位，使朱紫不濫。夫，小大真似，非證不明，故三世諸佛，皆明諸位，若未證得而謂證得，非唯失位，却墮泥犂，故小乘經中，四禪比丘，謂爲四果；大乘經中，魔與菩薩授跋致記，若生取著，必同魔屬，尚失人天，何關至道？故大小經論，咸明次位。又説深位勝妙功德，引接始行，令欣慕故。又有樂聞長遠之位，生增上信，立難行行，破大煩惱，見第一義，故喻云：遊於四方。喻住等四。
>
> 雖知次位，不忍違順，須明安忍。
>
> 九、 安忍者：圓頓行人，初入外凡，外招名利，内動宿障，宿障縱薄，名利彌至，爲衆圍繞，廢損自行，因兹破敗，豈能進道？外人視之，猶謂大聖，如樹抱蝎，表似内虚。唯當自勉，不爲所動，得入内凡，名爲似位。若專住似位，名爲法愛。
>
> 一○、 離法愛者：已得相似，六根互用，已破兩惑，永無墜苦，愛此似位，名爲頂墮，不同小乘退爲五逆，以内外凡位諸教别故。若修離愛，進入銅輪，名爲十住，分身百界，一多相即，身土既爾，己他亦然，十身利生，四土攝物。初住功德，具如華嚴賢首品廣明。
>
> 此上，從五卷初，盡第七卷末。明正修行，始從初心，終至初住。
>
> 從第八卷去，明觀陰後，更發宿習，用觀觀習。若用上來十種觀法，未得入位，必發宿習，謂：煩惱、病患、業相、魔事，並在第八卷中。禪境，在第九卷中。見境，在第十卷中。
>
> 餘有上慢、兩教二乘，三教菩薩，時逼夏終，故略不説。以前諸文可比知故。
>
> 宿習若起，不可不識，先若知之，恣其變怪。
>
> 如此諸境，發又不定，隨過去世，若近、若熟，此世現前。文中一往且從次第。
>
> 凡有所起，但以寂照而止觀之，令等法界，一相無相，無不皆用十乘觀法。
>
> 初、言煩惱發者：謂無始已來，積集重惑，今因用觀，此惑過常，不可控制。
>
> 言病患者：由觀陰惑，激動四大。識其元由，宜用何治，或内觀力，或術、或醫，然後用觀。
>
> 言業相者：有漏之業，或已受報，不復更發，或未受報，於静心中，忽然俱發，發相雖多，不出蔽度，各有六相，或因止生，或因觀生。
>
> 言魔事者：由觀諸境，惑雖未破，天魔猶恐出境，空其宫殿，化其民屬，與共戰諍，故民主皆來，即四魔中天子魔也。乃至人間惕、夜叉、時媚等鬼，管屬天魔，爲其巡邏，防遏行者，不許出界。故大品云：菩薩不説魔者，名菩薩旃陀羅。
>
> 次、禪發者，謂：根本四禪、特勝、通明、九想、背捨，乃至念佛神通等，禪隨近熟者，而發其相，相最難知。
>
> 次、諸見者：乃至百四十見。
>
> 言上慢者，既伏見已，謂爲深詣，濫叨上位，是故須識。
>
> 次、二乘者，昔發小志，由兹習生。
>
> 次菩薩者：三藏、通、别、三菩薩心，由習而現。
>
> 如上諸境，並須觀力而調伏之。並在本文，不可具抄。
>
> 故一家觀法，入道次第，稍異諸説，以附諸經成行相故，則内順觀道，外扶教門，依之修行，必不空過。縱此生未獲，爲種亦疆，意氣博達，該括包籠，盡未來際，不復改轍。若依之修行，咸須口訣，方成一家行相。
>
> 湛然所見暗短，禀承無功，本文三百餘紙，略此多有不周，雖俛仰以赴嚴命，實恐失大師深旨。諸有不逮，敢望通恕云耳。
>
> 止觀大意竟

