
## 序

會性法師，台瀛新竹人也。民國戊辰二月二十一日，生於邑之舊治，今之苗栗南庄鄉獅山村。俗姓陳氏，名華生。弱年躭出塵之志，遂於一九四四年，甫十七歲時，依獅頭山元光寺，上悟下徧老和尚披鬀。一九四七年秋，親近台宗泰斗斌宗上人，聽「地藏、楞嚴、彌陀」諸典。一九四八年十月，慈氏菩薩來台，卓錫圓光寺，乃親炙焉。一九四九年，師發願於獅山靈霞洞之石窟，掩静獨修，歷時三年餘。一九五二年九月，以沙彌分接任獅山元光寺丈室。歲末，於白河大仙寺，求受具足戒。時以披鬀之悟公已寂，乃從慈氏爲師，命名「宗律」 ，會性其字焉。並爲慈氏侍講弟子，慈氏每於法筵之際，師則充任台語譯人，信雅兼備，與慈氏經席之暢達妙趣，水乳滋融，此實開台島佛氏經壇通譯之先河也。

迨一九五六年秋，師退居於元光寺，復掩静後山之靈峰蘭若，矢志深入藏海，發大菩提心，爲大活埋計，行範頭陀。至一九五八年春，閉法華關，一九六一年八月以胃疾出關，一九六三年春再度入關，七月下旬，金剛寺如浄老和尚疾浸，始方便出關。未幾如老示寂，爲處理荼毘事，兼及元光寺塔之落成，勞瘁而致舊疾復發，乃於一九六四年春駕錫屏東萬巒之竹雲庵養疾，至一九六五年，疾愈，開始其法筵生涯，歷任高雄壽山佛學院、屏東東山佛學院、台中佛教蓮社内典研究班之教席。

師於弱冠爾後，掩關閲藏，前後六載，佛氏之法典，幾爲之帙破篇殘，自此，深入藏海，法舌無礙矣。

師於閲藏之餘，敦法古人，整理佛籍，成關中筆記，得數百萬言，實爲本書之胎藴也。

二十年來，不慕榮利，不事酬答，惟講經説法，利益人天耳。所卓之地，咸以師席篤實嚴謹爲入佛典之要途，與佛氏要旨，絲絲入扣，相侔相濡，誠今日五塵濁世，緇素共仰之僧寶也。而每於南北講學之際，深得青年學人之脾胃，師於説法之次，化腐朽爲神奇，尤爲餘事矣。

師之平居，既乏迎送，師之持道，復重戒德，因是，佛法人情，兩相乖離，而師之貌相，似乏福德，猶王粲之寢陋，有晏平之瑟縮，難乎子羽之流，失之交臂矣。因有竊戲之者，以今「拾得」名之；吾默慮之，豈其然乎？

余於今歲之秋，承任邱李雲鵬居士之約，攬天華裁事，整理法苑，使之以新面目，覿問世人。憶昔時讀菩刊有「藏頭」其人者，著「大藏會閲」連牘，篇帙巨浩，體鴻思精，條目詳密，綜理謹嚴，誠數百年來難遇之大書也，深歎其人之發心廣大，非今世之碩德，有如智旭者，實難爲繼。而其體例、思慮，實比之「閲藏知津」 ，尤爲方便學人之檢覈；綜合言之，此作實「法寶目録」與「閲藏知津」之現代化也。其分勒部居，則以「經、律、論、密、雜」區之，以次層層蕉剝，醒人眼目。而經部則以小乘爲先，華嚴次之，方等又次之，般若、法華、涅槃更次之，此例乃依佛陀説法之先後爲之，殆實爲佛陀思想演繹之規範也。

近年菩刊不再連載，深爲惋憾。惟藏頭其人，其爲沙門，殆無疑也。經詢於友朋，乃知其爲會公上人耳。

職是之故，經多次書雁請益，承師命於台中蓮社禮座，余乃與雲鵬居士，假今歲十月三日晨光熹微之際，首途南下，到達蓮社之時，已近午矣。此爲余生平第一次謁禮師座也。承師慈憫慨允，以全稿託囑，爲之付梓，此爲本書問世之一大因緣焉！

弟子陳慧劍敬序 　民國丁巳十二月十五日