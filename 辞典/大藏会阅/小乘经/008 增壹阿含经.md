### 地主品第二十三

（有十段經）

波斯匿王請佛及僧三月供養，自謂福多；佛爲説往昔燈光佛時，地主王供佛及僧，作福無厭事。誡其修福勿生厭足，福業宜求解脱。匿王悔過。迦旃延比丘尼自説往因，以證所願不虚。

婆拘盧證阿羅漢，而不爲人説法；帝釋往試，知彼能説法，以觀衆生根器不等，皆著我我所，故不説法。

二十億耳比丘，勤修道品，而不得果，思欲捨道還俗，佛以彈琴喻化之，謂學道如彈琴，琴絃須不緩不急。二十億耳如法行之，便成阿羅漢。

婆提長者命終，以無子故，所有財寶盡没入官；波斯匿王往收攝已，即詣佛所，佛爲説婆提往因，勸行廣施。

佛爲阿難説戒、聞、施三妙香。

佛與阿難入城乞食，巷中見提婆達，佛避之。阿難問佛：爲何避之？佛言： 此惡人，不應相見。因誡阿難：莫與愚人從事。

阿闍世王恒以五百釜食給提婆達，諸比丘白佛，佛誡比丘勿貪利養；不著利養，能獲戒定慧法。

説三不善根墮三惡道，三善根生人天。

分别三聚，謂等聚（即正聚），邪聚，不定聚。

分别三惡觀，謂欲想，瞋想，殺害想。三善觀，謂出要想，不害想，不恚想。三惡墮三塗，三善生人天涅槃。（以上卷十三）

### 高幢品第二十四

（有十段經）

念三寶得無畏，猶諸天念三幢勝修羅。（三幢： 帝釋幢，伊沙天王幢，婆留那天王幢。）

拔祇國有毘沙惡鬼，擾惱國人，佛往降之，救那優羅小兒，度拔祇國人。

諸釋種請佛爲王治國，佛爲説： 法王勝輪王。

爲一比丘説無常，因説往昔爲輪王事。

次説佛初成道，度五比丘，及三迦葉千人。往迦毘羅衞，度諸釋種；真浄王勅諸釋： 諸有兄弟二人者，當取一人出家。於是阿難，阿那律等出家。（以上卷十四、十五）

爲比丘説三齋日（八日、十四、十五）天王使者、太子及自身觀察世間，是日應受八齋法，並説受法，先懺悔，後正受。佛言：「吾今成佛，由其持戒。五戒十善，無願不獲。諸比丘若欲成其道者，當作是學」。

爲比丘説： 三事現在前，獲福無量，一信，二財，三持梵行者。

拘深比丘恒好鬥諍，佛勸誡之，爲説長壽王事。彼不聽誡，佛乃捨去。至跋耆國。見阿那律、難提、金毘羅，三人共住，和合、精進，佛與阿那律論上人法，正説法時，長壽大將亦至，佛爲大將讚那律等三人。

爲比丘説三結使過患： 一、 身邪（即我見），二、 戒盜（謂以戒求生天），三、 疑結。

爲比丘説三三昧： 空、無想、無願。（以上卷十六）（三法竟。此下明四法。）

### 四諦品第二十五

（有十段經）

説知四諦者出苦，不知者墮五道中。

説四法饒益：一、 親近善知識，二、 聞法，三、 知法，四、 法法相明。

爲阿難説： 如來出世，便成四未曾有法。

説擔（五陰），持擔人（人身），擔因緣（愛著因緣。與欲共俱，心不捨離），捨擔（能使彼愛永盡無餘）。佛説偈曰：「當念捨重擔，更莫造新擔；擔是世間病，捨擔第一樂。亦當除愛結，及捨非法行；盡當捨離此，更不復受愛」。

説四生（卵胎濕化）應捨離，當求方便成四諦法。

舍利弗説：世間有四人，謂有結、無結，各論知與不知。目連問之，舍利弗廣説。

佛説： 有四種果，似四種人：有果，生而似熟，如有人，雖俱威儀而犯戒；有果，熟而似生，如有人、威儀似缺而戒律不失；有果，生而似生，謂二俱缺；有果，熟而似熟，如戒律威儀皆悉成就。

説捨戒者，如鳥遇隨嵐風。

説鳥聲形四料簡，以喻比丘。謂聲好形醜，形好聲醜，聲形俱醜，聲形俱好。形喻身儀，聲喻戒法。

説雷雨四料簡，謂： 雷而不雨，雨而不雷，亦雷亦雨，不雷不雨。雷喻多聞，雨喻身儀。（以上卷十七）

### 四意斷品第二十六

（有十段經）

説無放逸，修行四意斷（即四正勤），如地、如輪王、如月、如婆斯華。

爲波斯匿王説：世間有四種人：一、 先闇後明，謂貧賤者知善惡報，勤修善法，得生天上。二、 先明後闇，謂豪貴者不修善法，墮地獄中。三、 從闇至闇，四、 從明至明，例前可知。

爲比丘説老、病、死、愛别離、四不可喜。應覺四法，謂戒、定、慧、解脱。

匿王之母命終，不奢密大臣，善設方便安慰匿王。佛爲匿王説老、病、死、無常，猶四山來合，非力所能却。勸王當以法治化，莫以非法。

爲諸比丘説諸行無常、苦、無我、涅槃休息。

舍利弗爲衆説四辯，佛爲舍利弗説四不可思議事，謂世界、衆生、龍、佛土境界。

因舍利弗目連滅度，佛爲阿難説四人應起塔，謂輪王、阿羅漢、辟支佛、如來。（此段明舍利弗目犍連般涅槃事。）

婆迦梨比丘，久患病苦，以厭身故，求刀自殺；臨自刺時，觀察五陰，得證無漏，入無餘涅槃，魔欲覓其生處，而不可得。

### 等趣四諦品第二十七

（有十段經）

佛勅諸比丘親近舍利弗目連，聞其廣演四諦義。

佛説外道不能分别四受，謂欲受、見受、戒受、我受。

佛爲阿那邠邸長者説至心施及作房施，受三皈，持五戒，慈心、厭離，功德轉勝。

佛爲比丘説日出喻，以喻如來出世。

彌勒菩薩問佛：菩薩成就幾法，行檀度，具足六度，成無上正覺？佛言： 菩薩行四法本，具足六度，疾成佛道：一、 平等施，不分上下；二、 歡喜施，不生著想；三、 布施之時，普及一切，不自爲己求成正覺；四、 布施時，思惟： 衆生之類，菩薩爲最上首；使此諸施，具足六度。

爲比丘説四無所畏。

説四衆多聞，博古通今爲第一。

説四生金翅鳥食四生龍，而不能食事佛者；以如來行四等心故。

説惠施有四功德不可稱量，謂知時、自手、浄潔、極妙。

説四人可敬，謂持信、奉法、身證、見到。（以上卷十八、九）

### 聲聞品第二十八

（有七段經）

佛在羅閲城迦蘭陀竹園，四大聲聞共議化此城中不信三寶不作功德者。目連、迦葉、阿那律、共化跋提長者。目連爲長者説五大施（即五戒）。賓頭盧化難陀老母。優婆迦尼長者（即跋提弟）聞兄及姊受如來化，歡喜踊躍，往至佛所，聞法已，復詣阿闍世王所，王與飲食。長者遣使問佛： 清信士法，應持幾戒？犯幾戒非優婆塞？應食何等食、飲何等漿？佛爲説之。因爲比丘説授三皈五戒法，許分分受（謂隨意受一二戒乃至五戒）。

佛説日月四翳： 雲、風塵、烟、阿須倫，喻欲、恚、痴、利養四結。

佛爲阿羅婆長者子説四種座： 卑座、天座、梵座、佛座。

佛令鹿頭梵志擊髑髏，辨男女、病原、及所生處。惟不能辨阿羅漢骨。梵志因出家成道，説四界（即四大）八界（四大各分内外）義。

佛爲比丘説四大廣演之義，謂契經、律、阿毘曇、戒。或非經本，或是義説，或戒行與味相應，或真是佛説。

佛爲匿王説世間四事先苦後樂，亦爲比丘説四事先苦後樂，謂梵行、誦習、坐禪、數息，能得四禪四果之樂。

佛説四喻，喻四沙門果： 初果如黄藍花，二果如芬陀利，三果柔軟，四果柔軟中柔軟。（以上卷二十）

### 苦樂品第二十九

（有十段經）

世有四人：一、 先苦後樂，謂卑賤家，知有善惡果報，勤修福業者；二、先樂後苦，謂諸豪族，不信罪福者；三、 先苦後苦，四、 先樂後樂，例上可知。

世有四人：一、 身樂心不樂，謂作福凡夫人，雖四事無乏，而不免惡趣。二、 心樂身不樂，謂阿羅漢不作功德，四事缺乏。三、 身心俱不樂，謂凡夫之人，不作功德者。四、 身心俱樂，謂作功德羅漢。

有四梵福：一、 起塔，二、 治故寺，三、 和合聖衆，四、 請轉法輪。

四食：一、 摶食，二、 更樂（即觸）食，三、 念（即思）食，四、 識食。以此四食，流轉生死。是故比丘應當捨離。
有四辯： 謂義、法、辭、應、當求成就。

四事不可思議： 衆生、世界、龍、佛國境界。當思議四諦。

四神足： 自在三昧行盡神足，心三昧行盡神足，精進三昧行盡神足，誡三昧行盡神足。

四起愛法，莫生貪著，謂四事供養。

四姓出家，同名釋子，如四河入海。

説慈悲喜護四等心，名爲梵堂。（以上卷二十一）

### 須陀品第三十

（有三段經）

須陀沙彌隨佛問隨答，佛讚印之，許其即爲比丘。—佛問須陀義：一、 有常色無常色，二、 有漏無漏，三、 聚法散法，四、 受義陰義，五、 有學無學。各有若干義。

老比丘向佛舒脚眠，修摩那小沙彌（年八歲）正身坐，佛記： 眠者當生龍中，坐者當見四諦。佛言：「若有衆生，無恭敬之心於佛法衆者，身壞命終，皆當生龍中。」

阿那邠邸長者女須摩提，嫁滿富城滿財長者子，令其家供佛僧，同悟道。（以上卷二十二）

### 增上品第三十一

（有十一段經）

爲生漏梵志説閑居静處修成道法。

優填王向一比丘問禪中間事，比丘不説。佛言： 若比丘爲衆生善知識，應以四事教諸父母知親，謂： 恭敬三寶，受持戒律。

爲比丘説四事行跡，謂苦、樂，各有疑惑、速疾。應奉行苦速疾行跡，不可以樂求樂，由苦然後成道。

有四梵志得五神通，欲避死故，一人在空，一入大海，一入山腹中，一人入地，然皆死於當處。佛説偈曰：「非空非海中，非入山石間，無有地方所，脱止不受報」。以此因緣，爲比丘説四法本，謂一切行無常、苦、無我、滅盡爲涅槃。
説三十三天有四園、四浴池，比丘亦四園四池，四等爲園，四三昧爲池。四三昧者：一、 有覺有觀，二、 無覺無觀，三、 護念，四、 無苦無樂。即四禪定。

説四蛇、五人持刀、六怨家等喻。四蛇喻四大。五持刀喻五陰。六怨家喻欲愛。空村喻内六入。大水喻四流（欲、有、無明、見）。大栰喻八正道，求度喻善權方便精進之力，此岸喻身邪、魔界，彼岸喻滅身邪、如來境界。

説身、口、意、命、善生善處，惡生惡處。修四禪得漏盡。

説未得道前，日食一麻一米等種種苦行經六年，不得道；後依戒、定、慧、解脱、四賢聖道而成佛。

爲天人説四流、四樂（休息、正覺、沙門、涅槃），便得四諦之法。

説比丘當修無常想。

爲二弟子呵勝負心——目連弟子與阿難弟子同聲誦經，共諍勝負。佛呵之，因説偈言：「多誦無益事，此法非爲妙；猶草牛頭數，此非沙門要。若少多誦習，於法而行法，此法極爲上，可謂沙門法。雖誦千章，不義何益？不如一句，聞可得道。雖誦千言，不義何益？不如一義，聞可得道。」又曰：「若復比丘，有勝負心，共諍訟心而共競者，即以法律治之。」（以上卷二十三）（四法竟。此下明五法。）

### 善聚品第三十二

（有十二段經）

説信等五根爲善聚，貪等五蓋爲不善聚。

禮佛有五功德： 一、 端正，二、 好聲，三、 多財饒寶，四、 生長者家，五、 命終生天。

佛以天眼見閻羅王將五天使者詰責罪人，及説地獄種種苦事。五天使者： 生、老、病、死；及世間爲賊者，爲國法所治，繫牢獄中受諸苦事。（此段大同長阿含世記經地獄品。唯彼明三使，謂老病死。見卷十九。）因誡諸比丘： 當滅五結，修行五根。

佛在舍衞國東苑鹿母園中。時七月十五日是受歲之日，佛勅阿難於露地擊犍椎集衆。阿難即昇講堂，手執犍椎，並作是説：「我今擊此如來信鼓，如來弟子盡當普集」。復説此偈：

&nbsp;&nbsp;&nbsp;&nbsp;降伏魔力怨，&nbsp;&nbsp;&nbsp;&nbsp;除結無有餘；

&nbsp;&nbsp;&nbsp;&nbsp;露地擊犍椎，&nbsp;&nbsp;&nbsp;&nbsp;比丘聞當集。

&nbsp;&nbsp;&nbsp;&nbsp;諸欲聞法人，&nbsp;&nbsp;&nbsp;&nbsp;度流生死海，

&nbsp;&nbsp;&nbsp;&nbsp;聞此妙響音，&nbsp;&nbsp;&nbsp;&nbsp;盡當雲集此！

衆集、坐草座，佛觀諸比丘已，告言：「我今欲受歲，我無過咎於衆人乎？又不犯身口意乎？」衆自恣已，佛讚衆僧清浄。多耆奢説偈，佛印讚爲説偈第一。

有一天子五衰相現，當墮猪胎，帝釋教令皈佛，得免惡道，爲長者子，出家證果。

尊者那羅陀，爲文荼王説除憂經，謂除去五愁憂刺。

佛説病人五法難差，謂： 不擇飲食，不隨時食，不親近醫藥，多憂、喜瞋，不起慈心向瞻病人。五法易差，謂反上五。
又説瞻病人五法、病者難差，謂： 不别良藥，懈怠、喜瞋，好睡，貪飲食故瞻病，不與病人言談説法。五法易差，謂： 分别良藥；不怠、先起後卧；恒喜言談，少於睡眠；以法供養，不貪飲食；堪任與病人説法。

爲師子大將説惠施五功德。

又爲比丘説惠施五功德：一、 施命，欲得長壽；二、 施色，欲得端正；三、 施安，欲得無病；四、 施力，欲令無能勝；五、 施辯，欲得無上辯。

又説應時施有五事：一、 施遠來人，二、 施遠去人，三、 施病人，四、 儉時施，五、 新得果蓏榖食，先與持戒人，然後自食。（以上卷二十四）

### 五王品第三十三

（有十段經）

五國王共論五塵，各説一塵偏妙，因往問佛，佛言：平等論之：隨所好、則各妙；然各有過失，各有出要。

佛爲月光長者記其子尸婆羅當出家；後果同五百童子出家，福德第一。並説其往因。

佛説五戰鬥人，謂： 著鎧持杖入陣，見風塵、高幢、弓箭、入陣被捉，上四，有怖、有不怖；五、 至死亦不怖。喻比丘見色、共語、被觸，此三或捨法服；雖被觸、動念、不捨法服；或修不浄觀，不動念。

又五種戰鬥人，大同前説。

掃地有五事不得功德，謂： 不知逆風、順風，不作聚，不除糞，不潔浄。反上則成五功德。

掃塔有五事不得功德，謂： 不以水灑，不除瓦石，不平其地，不端意掃，不除穢惡。反上則成五功德。

多遊行人有五艱難： 一、 不誦法教，二、 所誦忘失，三、 不得定意，四、 已得便失，五、 聞法不能持。少遊行人有五功德，謂反上五。是故比丘莫多遊行。

恒一處止有五非法，謂： 著屋舍，著財産，多集物，貪著親親，恒共白衣往來。當求方便，勿一處住。不一處住有五功德，謂反上五。

佛因見大火燒樹，爲比丘説： 寧投身火中，不與女人交；寧以利刀斷手足，不以破戒受人禮拜；寧以熱鐵鍱纏身，不以無戒受人衣服；寧吞熱鐵丸，不以無戒受人信施之食；寧卧熱鐵牀，不以無戒受人牀敷。佛説是法時，六十比丘漏盡意解，六十比丘捨道還俗。（以上卷二十五）

### 等見品第三十四

（有十段經）

舍利弗爲諸比丘説： 戒成就人乃至阿那含人，皆當思惟五陰苦惱。

次敘流離王滅釋種本末因緣。

諸天有五衰相：一、 華萎，二、 衣垢，三、 身體汗臭，四、 不樂本座，五、 天女星散。

出家有五毁辱法：一、 髮長，二、 爪長，三、 衣垢，四、 不知時宜，五、 多有所論。多論比丘復有五事：一、 人不信言，二、 不受其教，三、 人不喜見，四、 妄言，五、 鬥亂彼此。

鷄頭梵志以二金錢營供，諸天助之。乃至出家成道。

世間五事最不可得，謂： 不喪，不盡，不老，不病，不死。

有五種人不可療治： 一、 諛諂，二、 姦邪，三、 惡口，四、 嫉妬，五、 無反復。

修羅謂諸天非法，則被天縛；比丘興結使，則被魔縛。

爲阿難説五陰名盡法。

爲生漏梵志説使人民減少因緣。（以上卷二十六）

### 邪聚品第三十五

（有十段經）

説五事知是邪聚，應笑不笑，應喜不喜，應慈不慈，作惡不恥，聞善不著意。反是爲正聚相。如來出現，必爲五事： 一、 轉法輪，二、 度父母，三、 無信令信，四、 使發心，五、 授佛決。

五施無福： 刀、毒、野牛、婬女、神祠。五施福大： 園觀、林樹、橋樑、大船、房舍。

女人以五力輕夫： 色力，親族，田業，兒力，自守力。夫以一力蔽之，謂富貴力。魔以五力縛人，謂五塵境。人以一力勝之，謂無放逸。

女人有五想，謂： 生豪貴家，嫁富貴家，使夫言從語用，多有兒息，在家獨得由己。比丘亦應有五想，謂戒、聞、定、慧、解脱。

五時不應向人禮： 塔中，衆中，道路，病卧，飲食。

因度毘舍羅長者，而説湯施功德。

爲欲捨戒比丘説女人有五種惡：一、 穢惡，二、 兩舌，三、 嫉妬，四、 瞋恚，五、 無返復。復爲説不浄觀，勸修梵行，謂： 如來出世，甚爲難值；聞法亦難；得人身難；諸根具足難；生中國難；遇善知識難……比丘聞法已，精勤修習，得阿羅漢。

多耆奢比丘，觀五陰而斷欲證果。

佛説僧伽摩比丘七返降魔方成道；因聽七返作道；過此限者，則爲非法。（謂捨戒還俗後再出家，不得超過七次。）（以上卷二十七）

### 聽法品第三十六

（有五段經）

隨時聽法，有五功德：一、 未聞得聞，二、 已聞重諷，三、 見不邪傾，四、 無有狐疑，五、 解甚深義。

作浴室有五功德： 除風，差病，去垢，身體輕便，肥白。

施楊枝有五功德： 除風，除涎唾，生藏得消，口不臭，眼得清浄。

説屠牛等人無善根。

目連降伏難陀、優槃難陀二龍王。佛往忉利爲母説法。帝釋問佛：「爲用天食？用人間食？」佛言：「用人間食。所以然者： 我身生於人間，長於人間，於人間得佛。」佛於天上説法三月，閻浮提人渴仰佛，優填王造栴檀像，波斯匿王造金像，是爲有像之始。佛從天下，須菩提觀空見如來，優鉢尼化輪王見佛，佛言：「非你先見，須菩提最先見禮。」五王造大神寺。（以上卷二十八）（五法竟。此下明六法。）

### 六重品第三十七

（有十段經）

説六重法，謂： 身口意三業行慈、同利、同戒、同見。

舍利弗入三昧，目連不知名字，然目連實神通第一。佛令目連現神足，目連現通，至東方七恒沙佛土，於奇光如來鉢上經行，又以鉢盂絡盛彼國五百比丘至此土見佛，然後送還彼土。佛説六界、六入、六識。

舍利弗等六大聲聞各説牛師子園快樂之法，佛咸印之。

呪願有六德： 施主成就信、戒、聞，彼物成就色、味、香。

佛説： 比丘欲求佛教，欲得四事，欲求知足，欲多知識，欲求四禪，欲求八解，欲求天耳，欲求心通，欲得神足，欲知宿命，欲求天眼，欲求漏盡，皆當念戒德具足。（以上卷二十九）

有一比丘謗舍利弗，佛令向舍利弗悔過，舍利弗聽其悔過，爲説六法墮地獄，六法生天，六法至涅槃。

佛爲比丘説第一空法，謂觀六入因緣生滅。

佛爲生漏梵志説刹利乃至比丘所欲、所行、所著、所究竟，各各不同。又爲梵志説不修梵行事。

薩遮尼犍子受佛化，命終生天。（以上卷三十）