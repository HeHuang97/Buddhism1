## 三三、 大乘莊嚴經論

十三卷，二十四品，十萬多字。大藏第三十一册（五八九—六六一）。無著菩薩造。唐· 天竺三藏波羅頗密多羅譯。

緣起品第一

成宗品第二 以八因成立大乘真是佛説。

皈依品第三 明大乘皈依，有四種大義：一切徧義，勇猛義，得果義，不及義。

種性品第四 明種性有九種差别：有體、最勝、自性、相貌、品類、過惡、功德、金譬、寶譬。九義各有四種差别。

發心品第五 明發心有四種大：勇猛大、方便大、利益大、出離大。有四種差别：信行發心，浄依發心，報得發心，無障發心。以大悲爲根；以利物爲依止；以大乘法爲所信；以種智爲所緣，爲求彼故。以勝欲爲所乘，欲無上乘故。以大護爲所住，住菩薩戒故。以受障爲難，起異乘心故。以增善爲功德，以福智爲自性，以習諸度爲出離，以地滿爲究竟。

二利品第六

真實品第七 明第一義相。

神通品第八 成熟品第九

菩提品第十 明得一切種智。

明信品第十一 明信差别有十三種。

述求品第十二 弘法品第十三 隨修品第十四 教授品第十五

業伴品第十六 明菩薩起業，以方便爲伴。

度攝品第十七 明六波羅密十義：制數、顯相、次第、釋名、修習、差别、攝行、治障、功德、互顯。及明四攝行。

供養品第十八 親近品第十九

梵住品第二十 明慈悲喜捨。

覺分品第二十一 功德品第二十二 行住品第二十三 敬佛品第二十四

## 三四、 攝大乘論本

三卷，十一分，二萬餘字。大藏第三十一册（一三二—一五二）。無著菩薩造。唐· 三藏法師玄奘譯。

總標綱要分第一 標十相殊勝殊勝語。

所知依分第二 明阿賴耶識及意。

所知相分第三 明三性相：依他起相，徧計所執相，圓成實相。

入所知相分第四 明三種練磨其心，及四尋思，四如實徧智。

彼入因果分第五 明六波羅密多。

彼修差别分第六 明善薩極喜等十地。

增上戒學分第七 明三聚戒。

增上心學分第八 明六種差别：所緣，種種，對治，堪能，引發，作業。

增上慧學分第九 明無分别智離五種相。

果斷分第十 明轉依有六種。

彼果智分第十一 明佛三身。

### 異譯二種

#### ⑴【 攝大乘論】 

二卷，二萬餘字。大藏第三十一册（九七—一一二）。元魏· 天竺沙門佛陀扇多，於洛陽譯。與上本同，而不分品。

#### ⑵【攝大乘論】 

三卷，二萬餘字。大藏第三十一册（一一三—一三二）。陳· 真諦三藏譯。亦與上本同，而分十品。

依止勝相品第一 又分四品；衆名品，相品，引證品，差别品。

應知勝相品第二 應知入勝相品第三 入因果勝相品第四 入因果修差别勝相品第五 依戒學勝相品第六 依心學勝相品第七 依慧學勝相品第八 學果寂滅勝相品第九 智差别勝相品第十

### 註釋五種

#### ①【 攝大乘論釋】 

十卷，八萬多字。大藏第三十一册（三二一—三七九）。世親菩薩造。釋前論本。

唐· 三藏法師玄奘譯。此釋，異譯有二種：

##### ㈠ 【攝大乘論釋】 

十五卷，十五萬餘字。大藏第三十一册（一五二—二七○）。陳· 真諦三藏譯。

##### ㈡ 【攝大乘論釋論】 

十卷，七萬餘字。大藏第三十一册（二七一—三二○）。隋· 天竺三藏笈多共行矩譯。

——以上二種，並同奘公譯本。

#### ②【 攝大乘論釋】 

十卷，九萬多字。大藏第三十一册（三八○—四四九）。無性菩薩造。釋無著論本。唐· 玄奘三藏譯。
——以上，攝論印度註釋竟。

攝大乘論，是唯識學中，扼要而最有價值者；爲治唯識學者所必須研究之聖典。本論，有三種譯本，文義大致相同。釋論，有世親、無性二大士釋。而世親釋，亦有三種譯本。從世親、無性二釋所依之本論觀之，似有出入；攝論在印土，或已有不同之本？若就世親釋之三種譯本比較其内容，則不同之處頗多。以文字比較，則真諦譯本最多，其内容，頗似糅合無性釋而譯成者。在兩種釋論中，當以世親釋，較能闡明無著之本意。以故，習攝論者，本論，當以奘公譯本爲主；釋論，亦當以世親釋、奘公譯本爲主；而參考無性釋。閲印順論師攝論講記可知。

近人之註釋，有下列三種：

#### ③【 攝大乘論初分講義】 

一九二五年，太虚大師講于北平佛教藏文學院。法尊法師記。見太虚大師全書第十五册。

釋奘公講本之上卷——即初二分。

#### ④【 攝大乘論講記】 

印順論師講。演培法師等記。見妙雲集。（筆者係閲一九四七年正聞學社出版本，上下兩册。）

依世親釋，通無著論；間取中邊、莊嚴、爲之證。

#### ⑤【攝大乘論疏】 

王恩洋居士著。上海佛學書局版。上下兩册。

此論能攝大乘要義，故名攝大乘論。世親是菩薩親弟，菩薩首授此論令其作釋。後有無性，又别作釋。兩釋精深，各饒理趣。並論本文，玄奘三藏所譯。今根據二釋，間附己意，敬爲此疏，以便初學艱文義者，庶易悟入，得大饒益；兼令正法昭於世間、久住弗替也。

——攝論註釋竟。

## 三五、 辯中邊論頌

一卷，七品，二二六○字。大藏第三十一册（四七七—四七九）。彌勒菩薩説。唐· 三藏法師玄奘譯。

辯相品第一 辯障品第二 辯真實品第三 辯修對治品第四 辯修分位品第五 辯得果品第六 辯無上乘品第七

註釋一種

### ①【辯中邊論頌釋】 

民國二十六年，太虚大師講於重慶佛學社。見太虚大師全書第十五册。

全文一百十七頌，分三：第一頌，安立論體分，總包括七品名稱；故此一頌，乃七品之總目，亦是安立本論之大綱。最後一頌，是結顯論名分。中間一百十五頌，均爲分别論義分。七品中：前六、是通辨中邊義；第七品、是别明無上乘。通辨中、分三：前三品，辨境；次二品，辨行；第六品，辨果。學者宜熟讀頌文，參閲世親菩薩之釋論，及窺基法師述記，以研習之。

## 三六、 辯中邊論

三卷，二萬多字。大藏第三十一册（四六四—四七七）。世親菩薩造論，釋前偈頌。唐· 三藏法師玄奘譯。

### 註釋一種

#### ①【 辯中邊論述記】 

三卷，五萬餘字。大藏第四十四册（一—四五），卍續藏第七十五册（一六—五九）。唐· 窺基法師撰。

佛滅度後九百年間，無著菩薩降生於世，往慈氏所，請説大論，因緣如别説。慈氏爲説此論本頌，名辯中邊頌。無著既受得已，便付世親，使爲廣釋；故此長行，世親所造，名辯中邊論。辯者，顯了分别異名。中者，正善離邊之目。邊者，邪惡有失之號。即是明顯正邪論也。

若爾，何故不名邪正，乃號中邊？今言中邊，顯處中道，離二邊執；契當正理，故標此名。簡偏説有，偏説空教。彼雖正善，而非是中；故言中邊，不云邪正。

言中邊者，所明理名。復言辯者，能顯教稱。謂此論教，明正邪理，具辯中邊。

七品中：初二品是境，次三品是行，後二品是果。彌勒本有一百一十二頌，初一總攝，後一結釋，中爲正宗。

### 異譯一種

#### ⑴【中邊分别論】 

二卷，二萬多字。大藏第三十一册（四五一—四六三）。天親菩薩造。陳· 真諦三藏譯。

異譯註釋一種

##### ①【中邊分别論疏】 

僅存第三卷。卍續藏第七十五册（一—一五）。新羅沙門元曉撰。

解釋對治品第四至得果品第六。——中邊論竟。

## 三七、 唯識論

一名破色心論。或作“楞伽經唯識論”。

一卷，八千餘字。大藏第三十一册（六三—六九）。天親菩薩造。元魏· 瞿曇般若流支譯（知津作菩提流支譯，誤）。

㈠ 立義，㈡ 引證，㈢ 譬喻。及釋種種外難，成立唯識義。

### 異譯二種

#### ⑴【大乘唯識論】 

一卷，三千餘字。大藏第三十一册（七○—七四）。陳· 真諦三藏譯。

#### ⑵【唯識二十論】 

一卷，三六二三字。大藏第三十一册（七四—七七）。唐· 玄奘三藏譯。

### 注釋一種

#### ①【 唯識二十論述記】 

二卷，四萬多字。大藏第四十三册（九七八—一○○九），卍續藏第八十三册（一三九—一七三）。唐· 窺基法師撰。

題敘本宗有二十頌，爲簡三十，因以名焉。前二譯，義多缺謬，乃於龍朔元年重譯。基受旨執筆。

## 三八、 成唯識寶生論（一名二十唯識順釋論）

五卷，二萬餘字。大藏第三十一册（七七—九六）。護法菩薩造。唐· 義浄三藏譯。

順釋二十唯識論耳。

## 三九、 大乘五藴論

一卷，三千多字。大藏第三十一册（八四八—八五○）。世親菩薩造。唐· 玄奘三藏譯。

明五藴攝九十四法，及十二處、十八界總攝百法，對治三種我執，謂：一性我執，受者我執，作者我執。如其次第，以藴、處、界治之。

註釋一種

### ①【大乘五藴論講録】 

一九二四年，太虚大師講於武昌佛學院。太虚大師全書第十六册。

## 四○、 大乘廣五藴論

一卷，六千多字。大藏第三十一册（八五○—八五五）。安慧菩薩造。唐· 中天竺三藏地婆訶羅譯。

註釋一種

### ①【大乘廣五藴論註】 

一册。武進蔣維喬註。一九三二年，上海佛學書局版。

廣者、言其較五藴論爲廣也。世親菩薩所造五藴論，爲本論；此爲釋論。

## 四一、 大乘百法明門論

一卷，五三二字。大藏第三十一册（八五五）。天親菩薩造。唐· 玄奘三藏譯。

瑜伽論本事分中略出名數。

註釋六種

### ①【 大乘百法明門論解】 

二卷，八千多字。大藏第四十四册（四六—五二），卍續藏第七十六册。（四一八—四二五）。唐· 窺基法師解，明· 沙門普泰增修。

### ②【 大乘百法明門論疏】 

二卷，一萬多字。大藏同上（五二—六○），卍續藏第七十六册（四○八—四一六）。唐· 沙門大乘光撰。

### ③【 百法明門論論義】 

一卷，五千餘字。卍續藏第七十六册（四二六—四二九）。明· 憨山沙門德清述。

出性相通説卷上。

### ④【百法明門論纂】 

一卷。卍續同上（四三○—四四六）。明· 匡山沙門廣益纂釋。

### ⑤【百法明門論贅言】 

一卷。卍續同上（四四六—四五九）。明· 沙門明昱，解窺基法師註。

### ⑥【百法明門論直解】 

一卷。卍續同上（四五九—四六三）。明· 蕅益沙門智旭解。相宗八要之一。

——百法明門論註釋竟。

## 四二、 觀所緣緣論

一卷，八九九字。大藏第三十一册（八八八）。陳那菩薩造。唐· 三藏法師玄奘譯。

立量破斥外所緣緣非有。次明内所緣緣不無。

### 異譯一種

#### ⑴【無相思塵論】 

一卷，一一六九字。大藏第三十一册（八八二）。陳· 真諦三藏譯。

### 觀所緣緣論釋論一種

#### ①【 觀所緣緣論釋】 

一卷，四千多字。大藏第三十一册（八八九—八九一）。護法菩薩造。唐· 義浄三藏譯。

本論註釋二種

#### ②【觀所緣緣論會釋】 

一卷，四千多字。卍續藏第八十三册（一七四—一七七）。明· 沙門明昱會釋。

#### ③【 觀所緣緣論直解】 

一卷，四千多字。卍續同上（一七八—一八一）。明· 蕅益道人智旭解。

以上二種，釋奘公所譯觀所緣緣論。

釋論註釋二種

#### ④【觀所緣緣論釋記】 

一卷。卍續藏第八十三册（一八一—一九九）。明· 沙門明昱録記。

#### ⑤【觀所緣緣論釋直解】 

一卷。卍續同上（二○○—二一○）。明· 蕅益沙門智旭解。

以上二種，解釋義浄三藏所譯之觀所緣緣論釋。——觀所緣緣論註釋竟。

## 四三、 三無性論

二卷，一萬餘字。大藏第三十一册（八六七—八七八）。陳· 真諦三藏，於廣州制旨寺譯。

爲顯法空故，説諸法無自性品，謂依三性説三無性。

## 四四、 顯識論

一卷，五千餘字。大藏第三十一册（八七八—八八二）。陳· 真諦三藏譯。

明三界但有二種識：㈠ 者、顯識，即是本識；㈡ 者、分别識，即是意識。顯識起分别，分别起熏習，熏習起顯識，故生死流轉。

又云：一切執著分别性熏習，增長阿黎耶識；二、 觀習真實性熏習，能除執著，損壞阿黎耶識。——此内以第七名陀那識，執黎耶識爲我故。

## 四五、 轉識論

一卷，近三千字。大藏第三十一册（六一—六三）。陳· 真諦三藏譯。

明識轉有二種：㈠ 轉爲衆生，㈡ 轉爲法。此二實無，但是識轉，作二相貌。次明能緣有三種：㈠ 果報識，即阿黎耶；㈡ 執識，即阿陀那；㈢ 塵識，即六識。及明相應心所等。

## 四六、 掌中論

一卷，一千多字。大藏第三十一册（八八四）。陳那菩薩造。唐· 義浄三藏譯。

論三界但有假名，實無外境。“如繩作蛇想，見繩知境無，若了彼分時，知如蛇解謬。”

## 四七、 解捲論

一卷，近千字。大藏第三十一册（八八三）。陳那菩薩造。陳· 真諦三藏譯。

大同掌中論，似同本異譯。

## 四八、 大乘成業論

一卷，七千餘字。大藏第三十一册（七八一—七八六）。世親菩薩造。唐· 玄奘三藏譯。

明身語意三業及有表無表業，是非假實，唯依思立，及由異熟識受熏持種而得成就。

異譯一種

### ⑴【業成就論】 

一卷。大藏第三十一册（七七七—七八○）。天親菩薩造。元魏· 興和三年（五四一）七月二十五日，烏萇國沙門毘目智仙，共瞿曇流支，釋曇林等，在鄴城内金華寺譯。計四千八百七十二字。

二譯試選一偈對照讀之：

唐譯

&nbsp;&nbsp;&nbsp;&nbsp;業雖經百刼 &nbsp;&nbsp;&nbsp;&nbsp;而終無失壞

&nbsp;&nbsp;&nbsp;&nbsp;遇衆緣合時 &nbsp;&nbsp;&nbsp;&nbsp;要當酬彼果  

魏譯

&nbsp;&nbsp;&nbsp;&nbsp;雖復經百刼&nbsp;&nbsp;&nbsp;&nbsp; 而業常不失

&nbsp;&nbsp;&nbsp;&nbsp;得因緣和合 &nbsp;&nbsp;&nbsp;&nbsp;爾時果報熟

有部律

&nbsp;&nbsp;&nbsp;&nbsp;假使百千刼 &nbsp;&nbsp;&nbsp;&nbsp;所作業不亡

&nbsp;&nbsp;&nbsp;&nbsp;因緣會遇時 &nbsp;&nbsp;&nbsp;&nbsp;果報還自受

## 四九、 六門教授習定論

一卷，三千餘字。大藏第三十一册（七七四—七七七）。無著菩薩造。世親菩薩釋。唐· 義浄三藏譯。

明修定者，須師資圓滿，所緣圓滿，作意圓滿；依有尋有伺等三定，能獲世福，及出世果。

## 五○、 取因假設論

一卷，三千餘字。大藏第三十一册（八八五—八八七）。陳那菩薩造。唐· 義浄三藏譯。

論佛化衆生，但依假施設事，而宣法要。

——唯識支流諸論竟。次閲因明：

印順論師云：因明，胚胎於辯論術，其始不得其詳。昔奥義書時代，學者競留意於窮理達本之學，論風漸熾。擊鼓以求是非；其優勝者，國王且從而優理之。聖德格耶奥義書，有辯論法之名；以究理著名之勝論及尼夜耶（正理）派，並興起於此時。以辯論法爲學而研探之，謂其始於此時，亦無不可也。

初於斯學深研者，屬諸外學之尼夜耶派，傳説創始者名足目云。迦膩色迦王侍醫遮羅迦，其著述，旁及論法之典則；馬鳴大莊嚴論，有五分作法之名；尼夜耶派之於此時，已頗有進展，或已影響佛教矣！彼派之正理經，立量等十六句義，約成形於佛元六七世紀（公元第二、第三世紀）頃。龍樹作“ 諍論”，精研經，力斥其義，然亦病其執有自性，非世諦假名無是非邪正之謂也。

有“方便心論”者，傳龍樹作。開論法爲八，析過類爲二十，以譬喻爲首，雖開合有異，次第順正理經見邊以下諸句。蓋佛教之論法，初固有取於正理派，略事剪裁，以備顯正破邪之用。方便心論所謂“如爲修治菴摩羅果，而外廣植荆棘之林。今我造論，亦復如是，欲護正法。”是也（以上録“印度之佛教”中“因明之大成”初段）。

## 五一、 如實論反質難品

一卷，三品，近萬字。大藏第三十二册（二八—三五）。天親菩薩造。陳· 真諦三藏譯。

反質難品中： 無道理難品第一 道理難品第二 墮負處品第三 明墮負處有二十二種。

印順論師云：真諦譯如實論反質難品，舊傳世親作，陳那力辨其非。此佛家因明之古説也。

笈多朝，文化復興，百家競進，非雅善論術，幾無以自存。佛弟子乃深研論法，卓然成家，名之曰因明；於此特多功績者，則瑜伽學者也。

量者，正確之知識也。正知因四事得：現見所得者曰現量，依現見而推比得者曰比量，引譬類而例證得者曰譬喻量，依聖典聖説而得者曰聖教量。以此四而得正知。正知（量）之所依，即是因也。方便心論以知四量爲“知因”，以此。

然印度論法，初意本在悟他，即研求論議之軌式，俾得依之以判是非，曉未悟。

迨無著傳瑜伽論，始創因明之名，釋爲“於觀察義中諸所有事。”（顯揚即作論議，集論作論軌—原注），則猶辯論法也。論以自性、差别二者爲所成立，以立宗、明因、引喻、同類、異類、現量、比量、至教量八者爲能成立。世親於此學，傳有論軌、論式、論心之作，惜乎無傳。窺基以論軌“説能立有三：一宗、二因、三喻。”則化五支之繁冗爲三支論法，世親實啓其緒。

南印有陳那（大域龍）者，親及世親之門，於因明特深研尋。其著述之有關因明者，凡八論，以因明正理門論、集量論爲著。門論明“立破真實”，詳正確之論式；量論則“釋成量義”，詳正確之知識。一重悟他，一重自悟，二論相資發明，未可輕重其間也。

陳那於論式，以立敵共諍之宗支爲所成立，以共許之因喻爲能立。因具三相，固“已善成宗法”，惟因支特詳“遍是宗法性”，故於“同品定有性”“異品遍無性”之二相，擧同喻、異喻，自正反兩方證成之；喻即因之一分，因明乃名符其實。此與古學之以譬喻爲首，迥乎異矣！

於量論，不取聲量（聖教量），不僅所量唯自相共相之二，亦以各守宗承爲是，難於見事理之臧否也！其於立破現比，辨析精嚴，可謂斯學之泰斗矣。

其弟子有天主（商羯羅主），著因明入正理論。

——以上節録“印度之佛教”中“因明之大成”。

## 五二、 因明正理門論

一卷，六千餘字。大藏第三十二册（一—五）。大域龍菩薩造。唐· 玄奘三藏譯。

爲欲簡持能立能破義中真實，故造斯論。

異譯一種

### ⑴【因明正理門論】 

一卷，六千餘字。大藏第三十二册（六—一○）。唐· 義浄三藏譯。

註疏一種

#### ①【理門論述記】 

一卷，近二萬字。大藏第四十四册（七七—九一）。唐· 沙門神泰撰。

言因明者，五明論中論，即是諸因明論之通名。正理者，即集量等五十餘教名也。此論爲彼門故，名正理門。天主所造入正理者：此論名正理，彼能入此，名入正理。略無門字。其猶昇階趣門。今以此論爲門，通生正智，悟至正理，故名正理門。言正理者：陳那菩薩所造集量等，辨諸法正理；此論與彼論爲趣入方便門也。

## 五三、 因明入正理論

一卷，二一五五字。大藏第三十二册（一一—一二）。商羯羅主菩薩造。唐· 玄奘三藏譯。

明真能立、真能破、真現量，真比量，及似能立等，共八門，以辯悟他、自悟二益。

註疏十二種

### ①【 因明入正理論疏】 

三卷。大藏第四十四册（九一—一四二）。卍續藏作六卷（三各分二），第八十六册（三四七—四○三）。唐· 窺基法師撰。

四門分别：敘所因，釋題目，彰妨難，釋本文。

### ②【 因明入正理論義斷（因明義斷）】 

一卷。大藏第四十四册（一四三—一五八），卍續藏第八十六册（四○四—四一九）。唐· 沙門慧沼述。

### ③【 因明入正理論義纂要】 

一卷。大藏第四十四册（一五八—一七四），卍續藏第八十六册（四二○—四三五）。唐· 沙門慧沼集。

### ④【因明入正理論續疏】 

僅存下卷。卍續藏第八十六册（四三六—四四七）。唐· 沙門慧沼續。

### ⑤【 因明入正理論疏】 

僅存卷一。卍續同上（三三一—三四四）。唐· 大莊嚴寺沙門文軌撰。

文有三分：總標綱要分，依標别解分，結略示廣分。如其次第，即：初頌，次長行，後頌也。

### ⑥【 因明入正理論疏前記】 

三卷。卍續藏第八十六册（四四八—四九一）。唐· 沙門智周撰。釋窺基法師疏。

### ⑦【 因明入正理論疏後記】 

三卷。卍續藏第八十七册（一—二八）。唐· 沙門智周撰。亦釋窺基法師疏。下卷末佚失。

### ⑧【 因明入正理論略記（内題因明疏抄）】 

一卷。卍續藏第八十七册（二九—四二）。唐· 沙門智周撰。亦釋窺基法師疏。

### ⑨【 因明入正理論解】 

一卷。卍續藏第八十七册（四四—五二）。明· 檇李沙門真界集解。

### ⑩【 因明入正理論集解】 

一卷。卍續藏第八十七册（五三—六七）。明· 王肯堂集解。

### 11【因明入正理論直疏】 

一卷。卍續藏第八十七册（六八—七六）。明· 西蜀沙門明昱疏。

### 12【 因明入正理論直解】 

一卷。卍續藏第八十七册（七七—八五）。明· 蕅益沙門智旭述。—因明諸疏竟。

## 五四、 真唯識量

唐· 三藏法師玄奘立。

註釋二種

### ①【 三支比量義鈔】 

一卷。卍續藏第八十七册（八六—九二）。宋· 永明沙門延壽造。明· 西蜀沙門明昱鈔。

### ②【 真唯識量略解】 

一卷。卍續藏第八十七册（九三—九七）。宋· 永明壽禪師宗鏡録中節出。明· 蕅益沙門智旭解。——真唯識量註疏竟。

印順論師云：佛教自因明大盛，學風爲之一變；造論、講學，無不奉以爲規矩。後期佛教論理之多細密，實受其賜。昔之視論法爲外學者，今則“佛法當於因明處求”。抉擇事理，起信、生解，在在有賴於因明，因明乃成入佛之要學也。

後期之性空論者，凊辨、月稱輩，且以之而立説有異。唯識者，以不立教量，唯理爲宗，故陳那以後，流出“隨理行”之唯識。因明本於論法，雖量論重自悟，然爲之者多用以申自摧他。知以因喻證成己之所立，求得敵者之信解；於創發新知，即依已知以推所未知，則其用殊尠。今之西藏，抵掌雄談，猶有五印之風；而陳陳相因，於文化亦未見所益。

即就論法言：勝軍二十年立一量，玄奘以爲有過；清辨立“真性有爲空”量，唐人競出過難，而十異八九；玄奘立真唯識量，或爲之出決定相違；立量之不易又如是。重論式而論式不易，宜斯學之晦也！

——以上録“因明之大成”之最後一段。