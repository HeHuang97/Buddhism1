# 正编叙言

统编分四：外编，正编，余编，附编。正余附又总为内编。外编世学，余编经教，附编事记。本编所述，乃专法理，以系全编主文，故曰正编。始从凡夫以明世间，次从诸圣以明出世，后从小大显密诸乘，以详明行证因果诸法。所以始从凡夫世间明者，识得凡夫，乃知诸圣；识得世间，乃知出世耳。此即由近及远，由此推彼，次第意也。至言世间，则先六趣、三界、世界，次推生灭、因果、世间观。由此六项，从小及大，层层推广。世间之相，次第包括尽之。复次六趣因果，最切人身，故最须为先明。然原始要终，又无不具足于当下身心，若了得当下身心，一切世界，自可从兹推究。所以要中之要，又莫如了得当下一心之为要矣！盖六趣报趣，缘于作业，作业因于妄惑，最须先辨，即此妄惑。而此妄惑，即是一心，了达一心之妄惑，是为入佛学之初步也矣。更就佛字义理言之：佛者觉也，觉者心也，是故佛法者，心法也。欲明佛法始终本末，即由先明当下一心始。因心推境，境由心起，自然因果洞彻。凡夫当下一念之心，其现相若何，先为辨认，再进而推究其体用若何，自对于心觉大道，有其进入之阶。一切法理，虽次第重重，不过了明一心。而一心虽广，又始从识及当下耳。然凡夫当下一念心相，究系如何，要知即是妄惑。由此妄惑为因，作业为缘，报趣为果，所以幻为六趣、妄有三界、世间因果，如是可明。故此若知近察一心，非惟身世全在于是，佛法亦俱由于是矣！