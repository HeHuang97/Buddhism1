## 第五章 因果理

世间生灭之相，亦非乱生乱灭，皆有其一定不易之律。所谓因果，故明生灭后，更须明其因果。

### 第一节 因果各义

因果之义，若分叙之，有种种义，于下逐次述之。

#### 第一条 总说

兹明因果总义。谓因者能生，果者所生，因必有果，果必有因，是为因果之理。如善因有善果，恶因有恶果，生者必灭，会者必离等是。

若举六道之果以辨因，则：

一、地狱之果　正由上品十恶业因。

二、畜生之果　正由中品十恶业因。

三、饿鬼之果　正由下品十恶业因。

四、修罗之果　正由下品十善业因。

五、人趣之果　正由中品十善业因。

六、天趣之果　正由上品十善业因。

若举因以辨六道之果，则：

一、极恶　为地狱之因。

二、诸恶中愚痴偏重者　为畜生之因。

三、诸恶稍轻悭贪偏重者　为饿鬼之因。

四、诸善不纯嗔恚偏重者　修罗之因。

五、诸善中平贪爱偏重者　人趣之因。

六、善因纯熟未脱愚痴者　天趣之因。

#### 第二条 因缘

就因之义分之，说有因缘。因缘者，于一物之生，赋与强力曰因，旁添弱力曰缘。例如种子因也，雨露农夫等缘也。

虽辨因果，应识因缘。若但知因，则惑于缘，因果之义缺矣。

#### 第三条 果报

就果之义，若分别之，亦可说为果报二义。果者结果，报者报得，果有总义，报具别义。于一果体上，有种种之报境也。但在通常，亦通用之。

#### 第四条 总别二相

一切有为法，有总别之二相。如无常无我之相，则通于一切，谓之总相。如地有坚相，水有湿相，谓之别相。

一、就共同说

- 一、总别二报　有情之果报有二种：若生于人趣，彼此人类，同一受人界之果报者，曰总报。彼此之众生，如六根之好丑，寿命之长短，各自分别者，曰别报。

- 二、同别二业　众生为同分之业因，随之感同分之果，谓之同业。如人趣总报，乃一切人之共业所感而得者也。众生为殊别之业因，随之感各异之果，谓之别业。如各人苦乐，乃各人之别业所感而得者也。

二、就各个说

- 一、引满二果　引业所感之果，谓之引果。满业所感之果，谓之满果。

- 二、引满二业　引发各个总报之业因曰引业，成满各个别业之业因曰满业。

虽辨因果之理，须达总别之道，若但知总而不知别，因果之义亦晦矣。

#### 第五条 三时业

由因果之差别，则现三时之业。三时业者：

一、顺现业　此生造善恶之业，直于此生得受苦乐之果报，顺现法受业是也。

二、顺次业　此生造善恶之业，第二生得受其果报，顺次生受业是也。

三、顺后业　此生造善恶之业，第三生以上，乃至不定若干生后，得受其果报，顺后次受是也。

虽辨因果，须达三时业因，若唯知现前，不明次后，于因果之义未圆矣。

#### 第六条 四种报

或分为四种业报。

一、现报　现报者，谓今生作极善恶之业，即于今生现受善恶果报也。

二、生报　生报者，谓今生作善恶业，来世身中，受善恶果报也。

三、后报　后报者，谓今生造业，来世未受，多生之后，乃受果报也。

四、无报　无报者，谓由无记业，而受不善不恶之果报也。

#### 第七条 四人果报

由先后言之，又分为四人果报。

一、先苦后乐　谓或有人，先生卑贱家，衣食不充，受诸困苦。然心无邪见，自念我于宿世，不行布施，不修福德，恒值贫贱。即便忏悔，改往所作，修于善行。后生人中，多饶财宝，无所缺乏，是名先苦后乐。

二、先乐后苦　谓或有人，先生富贵之家，衣食充足，受诸快乐。然心怀邪见，不能布施修福，多造恶业，后生地狱，受种种苦。若生人中，贫穷、丑陋，无有衣食，是名先乐后苦。

三、先苦后苦　谓或有人，先生贫贱之家，衣食不充，受诸逼迫。复怀邪见，习诸恶法，后堕地狱，受种种苦。若生人中，又极贫贱，衣食不充，是名先苦后苦。

四、先乐后乐　谓或有人，先生富贵家，多诸财宝，受诸快乐。后能敬重三宝，布施修福，后生人天中，恒受富贵，多饶财宝，称意自在，是名先乐后乐。

#### 第八条 四报定不定

由报之定不定，分为四种。

一、时定报不定　时即时节，报即果报。谓于三时，决定不改，由业有可转故，受报不定，是名时定报不定。

二、报定时不定　谓业力定故，报不可改，然时有可转，故时节不定，是名报定时不定。

三、时报俱定　谓由业报定故，时节亦定，是名时报俱定。

四、时报俱不定　谓由业不决定，故时报亦不定也。盖因众生之业，有轻有重，故受报之时，有远有近，随其因缘，先后不定，是名时报俱不定。

#### 第九条 三果报

就报上观之，又有三种果报。三果报者，谓异熟、等流、增上三者。

第一、异熟果　善恶之业，异世而熟，其所受果，云异熟果。

第二、等流果　由善因生善果，恶因生恶果，无记因生无记果也。例如由前念之不善心，起后念之不善心，又生不善业，果性似因性而流出，是曰等流果。

循等流之果略解十恶十善之因果。

一、十恶因果

- 第一、杀生之因果　地持论曰：‘杀生之罪，能令众生堕三恶道。若生人中，得二种果报：一者短命，二者多病。’

 + 一、何故杀生受地狱苦？　答：杀生使众生苦故，故身坏命终，地狱之众苦皆来。

 + 二、何故复受畜生报？　答：杀生无慈恻心，乖于正理故，故地狱罪毕，受畜生身。

 + 三、何故复受饿鬼报？　答：以杀生者必缘于悭心及贪着故，故复为饿鬼。

 + 四、何故后生人中得短寿报？　答：以杀生残害物命之故，故得短命报。

 + 五、何故兼得多病报？　答：以杀生违逆顺适，众患竞集故，故得多病报。当知杀生是大苦恼。

- 第二、偷盗之因果　劫盗之罪，亦使众生堕三恶道。若生人中，得二种果报：一者贫穷，二者共财不得自在。

 + 一、何故劫盗堕于地狱？　答：以劫盗剥夺人财，偷窃人财，苦于众生故，即身死入寒冰地狱，备受诸苦。

 + 二、何故复受畜生报？　答：以其不行人道故，故受畜生报，身常负重，以肉供人，偿其宿债。

 + 三、何故复堕饿鬼？　答：以行劫盗，必缘悭故，故畜生罪毕，复为饿鬼。

 + 四、何故后生人中贫穷？　答：以劫夺者，使人之物空乏故，故受贫穷。

 + 五、何故复共财不得自在？　答：缘劫盗偷夺，出于共为故，故不得自在。

- 第三、邪淫之因果　邪淫之罪，亦令众生堕三恶道。若生人中，得二种果报：一者妻子不贞洁，二者不得随意眷属。

 + 一、何故邪淫堕于地狱？　答：以邪淫干犯非分，侵占苦人故，命终受地狱之苦。

 + 二、何故复受畜生报？　答：以邪淫不顺人理故，故地狱出，受畜生身。

 + 三、何故复为饿鬼？　答：以淫佚皆因悭爱故，故由悭爱罪，复为饿鬼。

 + 四、何故复生人中妻不贞洁？　答：以犯他人妻故，所得之妇，常不贞正。

 + 五、何故复不得随意眷属？　答：以邪淫夺人爱宠故，其眷属不得随意，故复为人所夺。

当知淫佚是大苦恼。

- 第四、妄语之因果　妄语之罪，亦令众生堕三恶道。若生人中，得二种果报：一者多被诽谤，二者为他所诳。

 + 一、何故妄语堕于地狱？　答：以妄语不实，使人虚尔生苦，以是身死，受地狱苦。

 + 二、何故复为畜生？　答：以妄语欺妄，乖于诚信，故出地狱，复受畜生身。

 + 三、何故复为饿鬼？　答：以妄语皆缘于贪欺，悭欺罪故，复为饿鬼。

 + 四、何故妄语生于人中多被诽谤？　答：以妄语不诚实故。

 + 五、何故妄语为人所诳？　答：以其欺诳人之故。

当知妄语是大苦恼。

- 第五、绮语之因果　绮语之罪，亦令众生堕三恶道。苦生人中，得二种果报：一者言无人信，二者语不明了。

 + 一、何故绮语即堕地狱？　答：所语非义，事能损人，是故命终，受地狱苦。

 + 二、何故复为畜生？　答：以语无义，乖背正理，故出地狱，复受畜生身。

 + 三、何故复为饿鬼？　答：以语无义故，被悭惑障，因悭惑故，复为饿鬼。

 + 四、何故后生人中言无人信？　答：以语无义，不可承受故。

 + 五、何故复语不明了？　答：以语无义，皆缘暗昧，暗昧报故，故不明了。

当知绮语是大苦恼。

- 第六、恶口之因果　恶口之罪，亦令众生堕三恶道。若生人中，得二种果报：一者常闻恶声，二者言多诤讼。

 + 一、何故恶口能堕地狱？　答：以恶口皆欲害人，使人闻之生苦故，故命终受地狱之苦。

 + 二、何故复为畜生？　答：以恶口骂人故，故为畜生。

 + 三、何故复为饿鬼？　答：缘悭吝故，干触则骂，以是畜生苦毕，复为饿鬼。

 + 四、何故生于人中常闻恶声？　答：以其发言粗鄙故，所闻常为恶声也。

 + 五、何故生于人中言多诤讼？　答：以恶口违逆众德故，所言常致诤讼也。

当知恶口是大苦恼。

- 第七、两舌之因果　两舌之罪，亦令众生堕三恶道。若生人中，得二种果报：一者眷属乖离，二者亲族弊恶。

 + 一、何故两舌堕于地狱？　答：以两舌离人亲爱，使人受爱离苦故，故命终受地狱苦。

 + 二、何故两舌复为畜生？　答：缘两舌斗乱，事同野干，故复受于畜生身。

 + 三、何故两舌复为饿鬼？　答：以两舌亦缘悭嫉，悭嫉罪故，复为饿鬼。

 + 四、何故生于人中眷属乖离？　答：缘两舌使人良俦，皆生恶故。

 + 五、何故复亲族弊恶？　答：以两舌离人亲好，使人不和合故。

当知两舌是大苦恼。

- 第八、贪欲之因果　贪欲之罪，亦令众生堕三恶道。若生人中，得二种果报：一者心不知足，二者多欲无厌。

 + 一、　何故贪欲堕于地狱？　答：缘其贪欲，作动身口，使人受苦，以是身死，受地狱苦。

 + 二、何故复堕畜生？　答：缘贪欲行动，乖背正理，故出地狱，还受畜生。

 + 三、何故复为饿鬼？　答：缘此贪欲，必成贪惜，役于贪惜之罪，故为饿鬼。

 + 四、何故后生人中心不知足？　答：以缘于贪欲故，所欲弥多。

 + 五、何故复致多欲无厌？　答：以缘于贪欲故，贪求无厌。

当知贪欲是大苦恼。

- 第九、嗔恚之因果　恚嗔之罪，亦令众生堕三恶道。若生人中。得二种果报：一者常被他人求其长短。二者常被于他之所恼害。

 + 一、何故嗔恚堕于地狱？　答：缘嗔恼恚害，能使人苦故，受地狱之苦。

 + 二、何故复为畜生？　答：缘此嗔恼，不能仁恕。故出地狱，复作畜生。

 + 三、何故复为饿鬼？　答：缘此嗔恼，由悭心起。悭心之罪，故为饿鬼。

 + 四、何故后生人中常为他人求其长短？　答：缘此嗔恼，不能含容。故后生人中，为人求其长短。

 + 五、何故常被于他之所恼害？　答：以嗔恼恼害于人，故亦为人恼害。

当知嗔恚，是大苦恼。

- 第十、邪见之因果　邪见之罪，亦令众生堕三恶道。若生人中，得二种果报：一者生邪见家，二者其心谄曲。

 + 一、何故邪见堕于地狱？　答：以邪见唯向邪道及神属。谤佛法僧，不崇三宝，既不崇信，则能断人正路，致令遭苦，命终即入阿鼻地狱。

 + 二、何故复为畜生？　答：缘邪见不识正理，故出地狱，受畜生报。

 + 三、何故邪见复为饿鬼？　答：邪见令悭心坚着，复令乖僻，使坚着不舍，故为饿鬼。

 + 四、何故后生人中复生邪见之家？　答：缘此邪见，缠僻习心，以是为人，复生邪见之家。

 + 五、何故其心谄曲？　答：缘此邪见，不入中正，所以为人，心常谄曲。

当知邪见是大苦恼，如是十恶，悉是大苦。

二、十善因果

- 第一、不杀生之因果　十善业道经曰：‘佛曰：“若离杀生，即得成就，十离恼法。”’

 + 一者、于诸众生，普施无畏。　　　六者、恒为非人之所守护。

 + 二者、常于众生，起大慈心。　　　七者、常无恶梦，寝觉快乐。

 + 三者、永断一切，嗔恚习气。　　　八者、灭除怨结，众怨自解。

 + 四者、身常无病。　　　　　　　　九者、无恶道怖。

 + 五者、寿命长远。　　　　　　　　十者、命终生天。

- 第二、不偷盗之因果　若离偷盗，即得十种可保信法：

 + 一者、资财盈积，王贼水火，及非爱子，不能散灭。

 + 二者、多人爱念。

 + 三者、人不欺负。

 + 四者、十方赞美。

 + 五者、不忧损害。

 + 六者、善名流布。

 + 七者、处众无畏。

 + 八者、财命色力，安乐辩才，具足无缺。

 + 九者、常怀施意。

 + 十者、命终生天。

- 第三、不邪淫之因果　若离邪淫，即得四种智所赞法：

 + 一者、诸根调顺。　　　　三者、为世称叹。

 + 二者、永离喧掉。　　　　四者、妻莫能侵。

- 第四、不妄语之因果　若离妄语，即得八种天所赞法：

 + 一者、口常清净，如优钵华香。　　五者、得胜意乐，三业清净。

 + 二者、为诸世间之所信服。　　　　六者、言无误失，心常欢喜。

 + 三者、发言成证，人天敬爱。　　　七者、发言尊重，人天奉行。

 + 四者、常以爱语，安慰众生。　　　八者、智慧殊胜，无能制伏。

- 第五、不绮语之因果　若离绮语，即得成就三种决定：

 + 一者、定为智人所爱。

 + 二者、定能以智，如实答问。

 + 三者、定于人天，威德最胜，无有虚妄。

- 第六、不恶口之因果　若离恶口，即得成就八种净业：

 + 一者、言不乖度。　　　　五者、言可承领。

 + 二者、言皆利益。　　　　六者、言则信用。

 + 三者、言必契理。　　　　七者、言无可讥。

 + 四者、言词美妙。　　　　八者、言尽爱乐。

- 第七、不两舌之因果　若离两舌，即得五种不可坏法：

 + 一者、得不坏身，无能害故。　　　四者、得不坏法行，所修坚固故。

 + 二者、得不坏眷属，无能破故。　　五者、得不坏善知识，不诳惑故。

三者、得不坏信，顺本业故。

- 第八、不贪欲之因果　若离贪欲，即得成就五种自在：

 + 一者、三业自在，诸根具足故。

 + 二者、财物自在，一切怨贼，不能夺故。

 + 三者、福德自在，随心所欲，物皆备故。

 + 四者、王位自在，珍奇妙物，皆奉献故。

 + 五者、所获之物，过本所求，百倍殊胜，由于昔时，不悭嫉故。

- 第九、不嗔恚之因果　若离嗔恚，即得八种喜悦心法：

 + 一者、无损害心。　　　　五者、得圣者慈心。

 + 二者、无嗔恚心。　　　　六者、常作利益，安众生心。

 + 三者、无诤讼心。　　　　七者、身相端严，众共尊敬。

 + 四者、柔和质直心。　　　八者、以和忍故，速生梵世。

- 第十、不邪见之因果　若离邪见，即得成就十功德法：

 + 一者、得真善意乐，及真善等侣。

 + 二者、深信因果，宁殒身命，终不作恶。

 + 三者、唯归依佛，非余天等。

 + 四者、直心正见，永离一切之吉凶疑网。

 + 五者、常生人天，更不在于恶道。

 + 六者、无量福慧，转更增胜。

 + 七者、永离邪道，行于正道。

 + 八者、不起身见，舍诸恶业。

 + 九者、住无碍见。

 + 十者、不堕诸难。

第三、增上果　总称势力之强者曰增上，令果报益加增上者，曰增上果。天地世界，皆为一切有情之业力所感。异熟果、等流果、为一切有情直接所感受身心之内界，而有情生息所居之器世界，亦能显其果报于外，所谓依正二报也。各界有情，依报各异，即是增上不同。就论人界相应之依报，当十善之世，则现十善相应之果报；十恶之世，则现十恶相应之果报。其十善十恶之因果，显于人之外相。例如有福力者，庭园家宅，皆是壮丽，此即名为增上之果。按诸经论旨趣，略言其义。

- 一、略说十恶十善之增上果。

 + 一、杀生业之增上果　能令田林生殖，皆失其力，谷果欠收，贵物不现。反之不杀者，一切资产，得好结果。

 + 二、偷盗业之增上果　能使草树谷果生恶害虫，霜雹为害，饥馑现灾。同类之众，或在一家，或在一郡。或在一国，无不被害。反之不偷盗者，一家一村，一郡一国，俱由其福力，感招利润。

 + 三、邪淫业之增上果　能使国土招暴风雨之害，尘埃秽恶之毒。反之不邪淫者，不致感招天变。

 + 四、妄语业之增上果　因其以卑劣之意，欺于他人故。此业种增上，能使外物感招污秽不净，所有目的，恒致失望。言语失其信用，命令违背不行。反之不妄语者，万事能通，无诸绝望。

 + 五、绮语业之增上果　由此杂秽语业增上力，能致官失其位，商失其利，一切草木丛林，满生荆棘毒草。反之不绮语者，官商恒荣，山河宜适。

 + 六、恶口业之增上果　能致居住世界，瓦石沙砾，尘芥荆棘之恶物，充满触近，诸不自由。反之若不恶口者，诸得自由。

 + 七、两舌业之增上果　由此离间语之增上力，能致大地高下不平，山陵丘墟突兀，道路崄岨，谷果不茂。反之不两舌者，处处平坦。

 + 八、贪欲业之增上果　能使五谷欠减，财富短亏。

 + 九、嗔恚业之增上果　能使战争剧烈，兵甲不息，荆棘遍地，果木苦涩。

 + 十、邪见业之增上果　由断常二见，不信善恶报应，因果道理。由此邪见及邪教，令人间失其善心。此增上力，能致器世界，上妙色香美味皆失，五谷欠收。

- 二、小三灾为增上果　总此末法之世，饥、刀、疾之三灾，即为众生心中贪、嗔、痴之三毒。

 + 一、饥馑　即为贪欲之增上果。

 + 二、刀兵　即为嗔恚之增上果。

 + 三、疾疫　即为愚痴之增上果。

- 三、大三灾为增上果　即在水、火、风之大三灾。亦不外贪、嗔、痴三毒之增上。

 + 一、水灾缘贪。　　　二、火灾缘嗔。　　　三、风灾缘痴。

- 四、五浊为增上果　复次五浊恶世，亦复增上果之所致。

 + 一、众生浊　人弊恶多，不识义理。

 + 二、见浊　六十二疑，邪见强盛，不受正教。

 + 三、烦恼浊　人爱欲多，尘劳隆兴，不知去就。

 + 四、命浊　人寿愈趋愈短，且夭折不齐。

 + 五、劫浊　三灾皆起，无不为害。

### 第二节 人类因果

因果各义，上已述之。兹专就人类因果言之。

#### 第一条 人生五因

人生有五种因，言五因者：

一、生因　即惑业。谓众生依惑业而生此身。

二、和合因　如善法与善心和合，不善法与不善心和合，无记法与无记心和合也。

三、住因　谓如屋有柱，则不倾堕。山河树木，因大地故，而得住立。盖谓众生皆依四大烦恼而住也。

四、增长因　谓众生因衣服饮食等，能长养其身。

五、远因　如依父母之精血而生其身，依凭国力而免盗贼之难，依咒力而脱伤害是也。

#### 第二条 人生因果

人生因果之大要，观于辩意长者之十问、释尊之五十答解，极为明晰。

一、以何因缘得生天国？

答：

- 一者、慈心不杀，恤养物命，令众得安。

- 二者、贤良不盗，布施无贪，济诸贫乏。

- 三者、贞洁外色，护戒不犯，精进奉斋。

- 四者、诚信不欺，能护其口。

- 五者、不饮酒。

二、以何因缘来生人中？

答：

- 一者、能行布施，恩润贫穷。

- 二者、持戒不犯十恶。

- 三者、忍辱不扰众乱。

- 四者、精进劝化，常无懈怠。

- 五者、一心奉孝尽忠。

三、复何因缘，生于地狱？

答：

- 一者、不信佛法僧而行诽谤，轻毁圣道。

- 二者、破坏佛寺尊庙。

- 三者、四辈转相诽谤，不计殃罪，无孝顺心。

- 四者、叛逆而行，无有上下，君臣父子，不相顺从。

- 五者、学道不顺师之教诲，而自贡高轻慢，诽谤其师。

是为五事，死入地狱，展转狱内，无有出期。

四、复何因缘，生饿鬼中？

答：

- 一者、悭贪不欲布施。

- 二者、窃盗不孝二亲。

- 三者、愚闇无有慈心。

- 四者、积聚财物，不肯衣食。

- 五者、不给父母兄弟妻子奴婢。

五、复何因缘，生畜生中？

答：

- 一者、犯戒偷盗。

- 二者、负债不还。

- 三者、杀生以身偿之。

- 四者、不善听受经法。

- 五者、常因艰难，斋戒施会，以为俗缘。

六、复以何因缘故，常生尊贵之中，为众所敬？

答：

- 一者、施慧普广。

- 二者、礼敬三宝及众长者。

- 三者、忍辱无有嗔恚。

- 四者、柔和谦下。

- 五者、博闻经戒。

七、复何因缘为奴婢身，为人所使？

答：

- 一者、憍慢不敬二亲。

- 二者、刚强无有恪心。

- 三者、放逸不礼三尊。

- 四者、以窃盗为生业。

- 五者、负债逃避不偿。

八、复以何因缘故，生庶民中。口气香洁，身心常安，为人所誉，不被诽谤？

答：

- 一者、至诚不欺人。

- 二者、诵经无彼此。

- 三者、护戒不谤圣道。

- 四者、教人远恶就善。

- 五者、不求人之长短。

九、复何因缘，虽得生于人中，常被诽谤，为人所憎，且形体丑陋，心意不安，常怀恐怖？

答：

- 一者、欺诈无诚。

- 二者、对大会中说法者而诽谤之。

- 三者、见诸同学而轻试之。

- 四者、我见傲慢。

- 五者、斗乱两舌。

十、复何因缘，所生之处，常逢佛法，初即不差，复遇知识，研究法理，若作沙门，则得如愿之所？

答：

- 一者、自奉三宝，亦以劝人。

- 二者、供养佛缘。

- 三者、常奉佛教，不犯所受。

- 四者、慈愍一切。

- 五者、所受经法，昼夜讽诵。