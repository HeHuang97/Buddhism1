## 第六章 世间义

就世间之相，推世间之理，得其总义，作世间观，未易悉举，略述梗概。

### 第一节 轮回

观种种众生，居种种生灭海中，生此死彼，迁流不息，无非一轮回之相而已。盖众生自无始以来，展转生死于六道之中，如车轮之旋转，无有已时，故曰轮回，或曰轮转，或曰流转。流，相续义；转，生起意。有为法之因果，相续而生起。即一切凡夫作善恶之业，依苦乐之果，轮回于六趣者是也。

#### 第一条 三道

所轮回者，不外三道，故三道亦名轮回三道，又名三轮：一惑、二业、三苦也。

一、惑道　又名烦恼道，为无明、贪欲、嗔恚等之烦恼妄惑也。言惑者，谓迷妄之心，迷于所对之境，而颠倒事理，故谓之惑。言烦恼者，谓贪欲、嗔恚、愚痴等之诸惑，烦心恼身，是名烦恼。

二、业道　依烦恼而发善恶之所作者。

三、苦道　因善恶之业，而获生死之苦果者。

道者能通之义。此三者互相贯通，由惑起业，由业感苦，由苦复起惑；即惑通业，业通苦，苦更通惑；故谓之三道。此三道如轮转，谓之三轮。

#### 第二条 著

众生所以轮回三道而不能超脱者，为处处著故。因著则惑业苦生，惑业苦生生不已，乃成轮回。

#### 第三条 迷

众生所以处处著者，为有所迷故。迷故有着，着故三道生，三道生故轮回现，故着可为轮回之总因，而迷又为着之原因也。

### 第二节 有漏果报四相及不净

种种生灭，尽是一漏落之相，故曰有漏。而有漏分晰之，有四种相，谓有漏果报四相。即苦、空、无常、无我，有漏之果报。有三苦八苦之性，谓之苦。男女一异等诸相无实，谓之空。有漏果报中，无我之实体，谓之无我。生灭迁流，刹那不住，谓之无常。于下再分述之：

#### 第一条 苦相

苦相者，谓内外身心二苦，此二苦成一切诸苦相，有三苦、八苦等之苦。

一、三苦　三苦者，谓苦苦、坏苦、行苦。

- 一、苦苦　疾病饥饿等之苦恼，生心身之苦恼，谓从彼苦缘，逼而生恼，故名苦苦。如刀杖等缘，能生内恼，说之为苦。从苦生苦，故曰苦苦。有情之心身，本来是苦，更加刀杖等之苦，故名苦苦。

- 二、坏苦　自己爱著者，感破坏时之苦恼，故名坏苦。即身中四大，互相侵，互相坏，曰坏苦。又乐想坏而生苦想，曰坏苦。

- 三、行苦　受世之无常转变之苦恼，谓之行苦。行者迁流之义，一切有为法，迁流于三世，刹那而无常住安稳，故曰行苦也。

二、八苦　八苦者，谓生苦、老苦、病苦、死苦、爱别离苦、怨憎会苦、求不得苦、五阴盛苦也。

- 一、生苦　生者众苦依止，故苦。

- 二、老苦　老者能令变坏，故苦。

- 三、病苦　病者能逼身，故苦。

- 四、死苦　死者能灭诸根，故苦。

- 五、怨憎会苦　怨憎会者，非爱共会，故苦。

- 六、爱别离苦　爱别离者，可爱相违，故苦。

- 七、求不得苦　求不得者，希望不遂，故苦。

- 八、五阴盛苦　五阴盛者，众苦集聚，故苦。

#### 第二条 空

男女一异等诸相无实，因缘所生，究竟无体，故谓之空。

#### 第三条 无常

世间一切之法，生灭迁流，刹那不住，谓之无常。无常有二：

一、刹那无常　谓刹那刹那，生、住、异、灭之变化也。

二、相续无常　谓一期相续之上，生、住、异、灭之四相也。

#### 第四条 无我

无我者，有漏之果报中，无我之实体也。又曰非我，我之意义，谓常一之体，有主宰之用者为我。

一、人我　于人身有此执，曰人我。

二、法我　于法有此执，曰法我。

三、自我　于自己有此执，曰自我。

四、他我　于他有此执，曰他我。

然此四我，实为无我。

一、人无我　人身为五蕴之假和合，无常一之我体，故人无我。

二、法无我　法为因缘而生，无常一之我体，故法无我。

三、自无我　自亦属人，既人无我，则自无我，亦无待言。

四、他无我　他者于他为自，既自无我，则他无我，亦无待言。

是故我不可得，毕竟无我也。

#### 第五条 不净

谛观众生，非惟苦、空、无常、无我，亦且不净。谓七不净。前四是在胎不净，后三是出胎不净。

一、种子不净　静观一切凡夫，皆从情欲生，是种子不净。

二、受生不净　本精血和合，是受生不净。

三、居处不净　住腹中生藏之下，熟脏之上，是居处不净。

四、所食不净　在胎惟饮母血，是所食不净。

五、初生不净　十月满足，从产门出，是初生不净。

六、举体不净　身内脓血，九窍常流，是举体不净。

七、究竟不净　命尽终归腐烂，是究竟不净。

### 第三节 因缘相续

众生生灭因果，不出二义，所谓因缘相续是也。正因助缘，使现生起，是为因缘。因果次第，不相断绝，是为相续。

一、因缘故，世间一切非常。

二、相续故，世间一切非断。

是因缘相续，世间流转之二总相也。故曰：因缘相续，世间之果报分明。

<center><b>因缘相续（四相）</b></center>

　　　　　　┌一、苦

　　　　　　│二、空

有漏果报四相┤

　　　　　　│三、无常

　　　　　　└四、无我

<center><b>（世间法相）</b></center>

　　　　┌因缘………不常

世间法相┤

　　　　└相续………不断