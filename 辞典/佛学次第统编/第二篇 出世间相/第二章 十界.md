## 第二章 十界

前言世间，说有六凡。兹合世出世间，则为十界。然凡圣本来是一，但因迷悟不同，而差别于是迥殊。迷有轻重，悟亦有浅深，因是迷悟之中，亦复高下大异，此所以有十界之分也。

### 第一节 迷悟为因

迷于事理为迷，开真实之智见为悟。迷之义亦多矣，如曰迷惑，即谓谬于事理为迷，不明事理为惑。如曰迷妄。即谓闇于事理曰迷，虚而不实曰妄。或曰迷倒谓迷心倒转于事理。或曰迷没，谓迷情没在于非理。或曰迷心，谓转倒事理之妄心，然一切言迷，不出二者：一者迷事，二者迷理。

一、迷事　不达缘起之诸法曰迷事。

二、迷理　闇法性之真理曰迷理。

悟者对迷立言，既知于迷，则悟自显。盖悟者开真实之智见，即是不迷，故不迷即悟矣。

### 第二节 二漏为缘

迷悟既分，所为乃别，是则名为有漏无漏。漏者，漏泄之义，为烦恼之异名。贪嗔等之烦恼，日夜由眼耳等之六根门头，漏泄流出而不止，故谓之漏。又漏者漏落之义，烦恼能使人漏落于三恶道，故谓之漏。合有漏无漏，斯称二漏。

一、有漏　有烦恼之法，曰有漏。又增长烦恼之缘之法，亦曰有漏。如：

- 一、有漏善法　有漏之业因有善恶，五戒十善是善法，五逆十恶是恶法。有漏之善法，招有漏之乐果，即人天之果报是也。有漏恶法，招有漏之苦果，即鬼畜之果报是也。

- 二、有漏禅　对无漏禅而言即四禅四无色定四无量心定也。

- 三、有漏断　对无漏断之称，以有漏道而断烦恼，凡夫修有漏之六行观，断八地七十二之修惑也。

二、无漏　离烦恼清净之法，及不增长他烦恼之缘之法，名为无漏。如：

- 一、无漏因　无漏清净之戒定慧，以证涅槃之界，曰无漏因。

- 二、无漏果　无漏道所得之果德也。

### 第三节 十界为果

由迷悟之心，行有漏无漏之业，则得十界之果。十界者，即十法界。合四圣六凡，是为十也。法界之义有多种，约二义能释之。一就事，二约理。就事而言，法者，诸法也。界者，分界也。诸法各有自体，而分界不同，故名法界，乃总该万有而谓之一法界。又界者，边际义。法界者，极言法之边际也。约理而说，则法界者，众生之心法也。此心能生诸法，是名法界。又单名法界，及名法性。合曰法界性。法界即法性也。

一、四圣

- 一、佛法界　以诸佛三觉之法则，而在诸佛万行具足之境界，曰佛法界。

- 二、菩萨法界　以菩萨自觉觉他之法则，而在菩萨二行成就之境界，曰菩萨法界。

- 三、缘觉法界　以缘觉观因缘之法则，而在缘觉悟真空之境界，曰缘觉法界。

- 四、声闻法界　以声闻修四谛之法则，而在声闻证真空之境界，曰声闻法界。

二、六凡

- 五、天法界　以天上善禅定之法则，而在天乐胜身胜之境界，曰天法界。

- 六、人法界　以人中善之法则，而在人苦乐夹杂之境界，曰人法界。

- 七、修罗法界　以修罗下善好斗之法则，而在修罗战斗之境界，曰修罗法界。

- 八、饿鬼法界　以饿鬼下恶之法则，而在饿鬼饥饿之境界，曰饿鬼法界。

- 九、畜生法界　以畜生中恶之法则，而在畜生舌啖之境界，曰畜生法界。

- 十、地狱法界　以地狱上恶之法则，而在地狱极苦之境界，曰地狱法界。

