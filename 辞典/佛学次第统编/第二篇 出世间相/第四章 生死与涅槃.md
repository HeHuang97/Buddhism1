## 第四章 生死与涅槃

凡夫总相，即是生死。圣者之相，即是涅槃。涅槃非相，即就生死，说不生死，是涅槃相。

### 第一节 二种生死

生死为凡夫之相固矣。二乘之人，亦有一种生死之相，故说二种生死。二种生死者，谓分段生死，变易生死也。

一、分段生死　界内凡夫，分分段段之生死也。

- 一、分段生　四大和合，是分段生。

- 二、分段死　四大分散，是分段死。

二、变易生死　界外三乘，因移果易之生死也。

- 一、变易生　易粗为细，为变易生。

- 二、变易死　因移果易，舍所住位。为变易死。

### 第二节 二种涅槃

就生死总说涅槃，就涅槃亦说有其差别，故依涅槃有有余、无余二种。新译作有余依、无余依。依、有漏之依身也，对惑业曰余，此二属小乘涅槃。

一、有余涅槃者，生死之因惑业尽，犹余有漏依身之苦果也。

二、无余涅槃者，更灭依身之苦果，而无所余也。

### 三种涅槃

约大乘义立说，有三种涅槃：

一、性净涅槃　谓诸法实相之理，不可染，不可净。不染即不生，不净即不灭。不生不灭，名性净涅槃。

二、圆净涅槃　智极故名圆，惑尽故名净。据性而言，虽无染净，约修而说，惑智宛然。智若契理，惑毕竟不灭，不生不灭，名圆净涅槃。

三、方便净涅槃　方便犹善巧也。谓智能契理，即照群机。照必垂应，机感即生。此生非生，机缘既尽。应身即灭，此灭非灭。不生不灭，名方便净涅槃。