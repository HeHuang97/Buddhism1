## 第一章 四圣

前言世间，所谓六趣三界，总称六凡。兹叙出世，亦有四圣。圣者正也，圣人行于正道，故谓之圣。如何谓之正道耶？能对治凡夫一切妄惑染业，即行正道。究竟断其妄惑染业，而不受报趣，即为圣者。总之转迷为悟而已。所谓迷者，对于事理颠倒闇昧之谓；所谓悟者，对于事理明达了彻之谓也。

### 第一节 转妄归真

前言世间，乃有妄惑。兹叙出世，说有真智。真智非他，转妄即得。夫众生与佛，本来不二。众生是当下一念迷成，佛亦不外当下一念悟成。但众生一念之心妄，诸佛一念之心真而已。妄则佛是众生，真则众生是佛。惟佛念必不妄，此佛之所以必不堕于众生。而众生念不易真，此众生之所以难成佛道也。故欲行佛道，自舍妄依真始。

所谓妄者，虚妄不实之谓。所谓真者，真实不虚之谓。一切诸法，有真妄之二。随染缘而起之法曰妄，随净缘而起之法曰真。又依因缘生者不实，故曰妄法。不生不灭之真如是真实，故曰真法。至云法者，有自体任持与轨生物解二义。

#### 第一条 净六根

前言六根，兹明须净。即谓如欲了于自心，须不迷于现境，净其六根，不着六尘，而转六识。

所谓净其六根者，以要言之，即不受诸尘之染污也。

#### 第二条 舍六尘

前言六尘，兹明须舍。即谓欲净六根者，宜不着于六尘。所谓不着六尘者，以要言之，即诸根之能清净也。所谓眼不着色则眼根净，耳不着声而耳根净，鼻不着香而鼻根净，舌不着味而舌根净，身不着触而身根净，意不着法而意根净。

#### 第三条 转识成智

前言六识，兹明须转。即谓净六根不着六尘，自能转其六识。所谓转其六识者，即转诸染识成净智也。盖识体即智，为染所覆则成识，能转于净则成智。六识妄事分别，所以成此六种染识；不事分别，即成无分别净智矣！

#### 第四条 转一切境依无相

前言三境，兹明无相。即谓一切诸境，皆由妄生，分别而有。了其虚幻，则诸境自空，一切法空，观男女一异等相，实不可得。若能如是通达诸法无相，即得自在，是为转境依无相。

#### 第五条 转受依空

前言三受，兹明依空。盖领纳诸境而成受，原生于妄而为系缚。如识其妄，即此系缚，皆是其空。空者谓因缘所生之法，究竟无实体，故谓之空。观一切法，从因缘和合生，自性本空，无我我所。如是通达，则于诸法而得自在，故须转受依空也。

#### 第六条 除三毒修三学

前言世间，乃有三毒，兹明出世。须明三学，盖智者知一切业苦，成于三毒。为除业苦，当除三毒。对治三毒，故修三学。所谓三学者：

一、戒　戒，禁戒也，能防禁身口意所作恶业者。

二、定　定，禅定也，能使静虑澄思者。

三、慧　慧，智慧也，观察真理而断妄惑者。

成贪者欲，戒则不欲，不欲则不贪。成嗔者动，定则不动，不动则不嗔。成痴者愚，慧则不愚，不愚则不痴。

#### 第七条 转爱见依无我

前言世间，不出爱见，兹言出世。须依无我，一切妄惑，皆由爱见二种执我而起，故除妄惑，当除爱见。除爱见者，即离执我，故须转于爱见，而依无我。

#### 第八条 转烦恼依菩提

前言一切妄念，须知凡属妄念，皆是烦恼。因此烦恼，遂造一切诸业。故修道人，断此烦恼，依于菩提。菩提者觉也，烦恼皆是不觉之过，依止于觉，烦恼自除。

### 第二节 转染依净

前言世间，皆由业造。而一切业，皆是染污，兹明出世。须明清净，清净非他，不染即得。故须转染，实依于净。所言染者，染垢染污，不洁不净，是谓之染。净者清净离垢，是谓之净。即爱着之念，及所爱着之法，曰染。解脱之念，及所解脱之法，曰净。

#### 第一条 净三业

前言三业，兹明须净。盖业为系缚，系缚是苦。欲离苦本，当离系缚。离系缚者，谓离所依。所作即业，故当息业。业息系离，便成解脱。如何息业，谓净其业。净业非缚，故得自在。所谓净业者：身不作业，而身业净。口不作业，而口业净。意不作业，而意业净。三业清净，不为业拘。业不能拘，得大自在。

#### 第二条 灭恶复不着善

前言善恶，本属对名，兹叙真实。宜知不着，盖对待于恶，姑有善名。究竟指归，宜双不取。

一、灭恶　无杀无盗无淫，身之三恶灭。无妄语无绮语无恶口无两舌，口之四恶灭。无贪无嗔无痴，意之三恶亦灭。诸恶不作，自无恶业能拘。

二、不着善　虽不杀生而能救护生命，不有此善，是为不着于善。乃至虽不邪见而能正信因果，不有此善，是为不着于善。众善奉行而亦不着，自不为善业所系。恶固当灭，善亦不着。善恶同无，乃真清净。

#### 第三条 离动亦不住静

前言诸定，对动得名。若住静中，又堕一边。故宜不住，双舍两非。盖三界之中，一切行业，无非三种，善恶不动三者是也。善与恶对，不出动也。动与静对，仍不出有为也。所以有为不出动静二行，动行不出善恶二业。灭恶复不着善，动业离矣。虽离于动，亦不着静，是为不住。动静同无，乃真自在。

### 第三节 转凡成圣

因中有妄与真，果上分凡与圣。凡者凡夫，于生死迷惑流转，住不正道，是名凡夫。圣者正也，发无漏智，而证正理之人，是曰圣者。三乘见道以上之称也。

#### 第一条 离一切苦依究竟乐

就世间分别比较，善道乐，恶道苦。但如实言之，生死之果报皆苦也。所谓三界火宅，谁得而安是也。惟有出世，乃得真乐。所谓究竟之乐，非一切苦乐比较之乐也。依此究竟之乐，须离一切之苦。

#### 第二条 转业报依解脱

凡夫所受报得，皆是业报，业报谓业果也。由过去之业因，招现在之果报。善因感善果，恶因感恶果，皆是苦缚，不得解脱。解脱者，梵语木底木乂，译作解脱，即离缚而得自在之义。解惑业之系缚，脱三界之苦果也。故须转其业报，以依解脱。

#### 第三条 转生死依涅槃

众生虚妄生灭，是为生死。诸圣涅槃境界，不为生死之所流转。涅槃梵语，又作泥日、泥洹、泥畔、涅槃那。旧译诸师，译作灭、灭度、寂灭、不生、无为、安乐、解脱等；新译作圆寂。灭者为灭生死因果之义，灭度者为灭生死之因果，渡生死之瀑流也。是灭即度也。寂灭者，寂为无为空寂安隐之义，灭为灭除生死之大患灭也。不生者，为生死之苦果再不生也。无为者，为无惑业之因缘造作也。安乐者，为安稳快乐也。解脱者，为离众苦也。

#### 第四条 转六凡成四圣

六趣三界，总曰六凡。六凡岂是定凡，但不作凡，即便是圣。圣有差别，约相说四。然圣亦非圣，即是六凡所转者耳。圣，正也，发无漏智而证正理之人曰圣者，三乘见道以上之称也。言四圣者，谓声闻、缘觉、菩萨、佛也。

一、声闻　为佛小乘法中之弟子。闻佛之声教，悟四谛之理，断见思之惑，而入涅槃者，是佛道中之最下根也。

二、缘觉　旧称辟支佛、辟支迦罗；新称钵剌翳伽佛陀。旧译缘觉，新译独觉。缘觉者，一为观十二因缘之理而断惑证理。一因非花落叶之外缘，自觉悟无常，而断惑证理者。独觉者，为彼于无佛之世，而宿因所萌，或观十二因缘，或观非花落叶，独自觉悟者。

三、菩萨　具名菩提萨埵，或菩提索埵。旧译作大道心众生、道众生；新译作大觉有情、觉有情。求道大心之人，曰道心众生。求道求大觉之人，曰道众生。又曰大觉有情，又萨埵勇猛之义。勇猛求菩提，故名菩提萨埵。又作开士、始士、高士、大士，是由意译者也。又总求佛果，名大乘众。

四、佛　佛陀之略称，译作觉者。具满自觉觉他之二行，为十界最高之圣者。