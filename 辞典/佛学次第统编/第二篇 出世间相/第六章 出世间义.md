## 第六章 出世间义

前言世间，而略说世间义。兹言出世，亦略明出世间义。兹之所言出世间义，亦就前世间观相，相对所转之出世间观相耳。

### 第一节 解脱

前世间观，可以轮回观总之。出世间观，亦可以解脱观总之。盖凡夫受轮回故，不得解脱，诸圣得解脱故，不受轮回。

解脱者，自在之义。梵语木底木叉，译作解脱，即离缚而得自在之义。解惑业之系缚，脱三界之苦果也。故涅槃之体，离一切之系缚，得以解脱为其别称。禅定之德，系脱缚自在，亦得别受种种解脱之名号。故解脱者，可为出世之总相也。

#### 第一条 智净妙

凡夫之相，不外惑业苦。圣者离惑业苦，即是智净妙相。

一、智　智者谓言照了，无有惑也。

二、净　净者谓言清净，离恶行之过失，离烦恼之垢染也。

三、妙　妙者谓言殊妙，具菩提涅槃殊妙之妙果，无业报系缚之苦受也。

#### 第二条 三德

凡夫具惑业苦三缚，大圣则具三德，如涅槃经说大涅槃所具之三德：

一、法身德　佛之本体，身有常住不灭之法性者。

二、般若德　般若译作智慧，法相实觉了者。

三、解脱德　远离一切之系缚，得大自在者。

#### 第三条 无著

凡夫轮转，原处处着故，圣者不著，故不受轮转。

#### 第四条 悟

凡夫处处著者，为迷于彼而不明故，圣者悟明而无所迷，故无所著也。

### 第二节 真实四相

凡夫流转，故成苦、空、无常、无我、不净，诸虚伪相。圣者解脱，因得常、乐、我、净，四真实相。

一、常　是究竟之真常，非凡夫所执虚伪之常也。

二、乐　是究竟之真乐，非凡夫所执虚伪之乐也。

三、我　是究竟之真我，非凡夫所执虚伪之我也。

四、净　是究竟之真净，非凡夫所执虚伪之净也。

是四之德。惟佛究竟所证，二乘尚不能知。然就对世间凡夫相说，则出世诸圣，皆具此四者之德相也。

### 第三节 真常

#### 第一条 无生

世间一切皆生灭虚妄之相。无生者，谓无虚妄之生。既无有生，云何有灭？不生不灭，乃究竟实相也。

#### 第二条 真常

世间之相，虚妄不实，皆是因缘相续之假。若夫圣人所得之法，则是真常。真者真实，离迷情、绝虚妄，是曰真实。常者常住，法无生灭变迁，是曰常住。真实常住，故曰真常。