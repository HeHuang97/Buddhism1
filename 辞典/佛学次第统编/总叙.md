# 总叙

世尊说法，经律炳垂。祖师宏宗，论著尤富。学佛之士，终身钻研，犹未能及。苟非大宗匠作家，何事妄生枝节，有所编辑。不特增人葛藤，徒乱众意。尤恐画蛇添足，败坏真宗。未为佛子，岂不反为佛门之罪人哉！是在人一面，大可无需。在己一面，大可不必矣！虽然，此言似则似矣，是则未是。譬之一大城埠，方圆数十里，人口数百万，市街会社，繁若列星，车马游龙，纷然如织。游其地者，任意所之，本无不可。然以全般形势不明，往往纡曲许久，不得游趣。或则往返回环，难离原处。于是浅尝之徒，废然返者有之；拙步之流，常滞一地者有之；更有狂奔之辈，东西驰求，所履虽多，不得要领，亦终劳而鲜功。即使善游之士，一地一所，步之趣之，皆能不误，然亦游历既遍，而后全般形势，方始了然。即计所获，亦实劳多。假使于此，有一地图，及一地志，以为游者之先导。则凡游者未游之前，已有成竹，当游之际，亦辨方所，岂不共同方便也哉！夫图志原非城埠，游城埠者，备之为便。城埠亦非图志，游城埠者，幸勿以览图志，为游城埠可耳。本编之旨，意在于斯。佛法大海，浩浣无涯。利根上士，固目击即能穷源，然在一般学者，往往历之几久，门径难窥。或则仅执一端，不明大体，非惟寡益，为害亦多。且在自欺之士，尤因是儱侗真如，颟顸佛性，徒事侈其口谈，实则高下不辨，乱统瞎摸，究何所益。智者见之，不免悲悯。顾所以若是者，不亦太少方便所致也乎？予自愧学尚未遑，何堪以盲引人，然斯编之作，实亦不过如游城之余，将所履方所，略为图志。既足据此以为自究之便，并即以便当来者之参考耳！一举两得，未始无裨，若故多事，则吾岂敢。

本编共分四编：一、外编，二、正编，三、余编，四、附编。二、三、四又可共称为内编。外编本为正编前导，但主文全在正编，若以主文为急，宜先及之。本编名曰佛学次第统编者，佛学犹言学佛之如何为学，是就学地以言。若曰佛教，则是申明教义。或曰佛法，则更直接说法。皆大不可，故曰佛学。言次第者，由浅之深，层层次第，非一往到底，故云次第。统者为言总括，意在握要，又在全备，并含系统之义。编者集而编成，非著作意，故曰统编。