# 第二章 天（上二天）乘

## 第一节 信分

一、信定散　信定散二途，定可忻而散可厌。

二、信因果　信所修之因，所得之果。

三、信业报　信所修之业，至所忻之报。

四、信苦乐　信定散之业之因，苦乐之报之果，定实是乐，散实是苦。

## 第二节 解分

业必有报，报必由业，业者因而报者果。定因定果，散因散果，定是乐而散是苦，是故定业所获之报乐，散业所获之报苦也。

‘定散’　定、禅定，为心常住于一境也。散、散乱，为心恒攀缘于六境，些时不住也。定心是贤圣之修成，散身是凡夫之自性，定心有无漏有漏之别，散心有善恶无记之三。此二者，统一切之心。

‘定’　心定止于一境而不散动，谓之定，是心性之作用也。

‘定力’　禅定之力用，能破诸乱想也。

‘定心’　修禅行而远离乱意也。

‘定水’　定心湛然，譬如止水，故名定水。

‘定相’　常住不变之相也。

‘定业’　受生死苦果之定业因也，有善恶二者，善定业定受乐果，恶定业定受苦果。

‘禅那’　译作思惟修，新译曰静虑，与禅定同解。为心定于一境，而审思虑也。是属于色界所属之心德，而不具欲界之心者，离欲界之烦恼，始可得之。思惟修为寄因立名，一心思惟研修为因，得此定心，谓之思惟修。静虑者，就当体而立名，其禅那之体，寂静而具审虑之用者，谓之静虑。静即定也，虑即慧也，定慧均等之妙体曰禅那。修得此禅那，死后必生于色界之四禅天。外道为生此天而修之，佛者为依此而发无漏智而修之。成就之者，必当脱离欲界生得之散心妄念，外道佛法，其揆一也。

‘禅定’　禅为梵语禅那之略。译为思惟修，新译曰静虑。思惟修者，为思惟所对之境而研习之义也。静虑者，为心体寂静而能审虑之义也。定为梵语三昧之译，为心定止于一境而离散动之义，即一心考物曰禅，一境静念曰定。故定名宽，指一切息虑凝心言。禅名狭，为定之一分也。盖禅那思惟审虑，自以定止寂静之义，故得名定。三昧无思惟审离之义，不得名禅，今总别合称曰禅定也。而禅定皆为是心之德，此心德非欲界所属之心德，乃属于色界无色界之心德也。若相对色无色，则禅为色界之法，定为无色界之法。其中各有四等之浅深，曰四禅四定，此四禅四定，世间法则，佛法外道，凡夫圣者，共通也。其他佛菩萨阿罗汉证得之诸无漏诸定，为出世间法。不具三界所属之心体者，故得禅则必离欲界之烦恼，得定则必断欲界之烦恼，得无漏之诸定，则必绝无色界之烦恼也。而禅者非为诸定之根，且依此而发天眼天耳等之通力，且依有审虑之用，观念真理，必依此禅，是故禅为学道之至要者也。

‘禅味’　入禅定之人，有轻安寂静之妙味，适悦身心，谓之禅味。

‘禅河’　禅定之水，能灭心火，以河为喻。

‘禅悦’　为入禅定，而心神快乐也。

‘禅寂’　禅梵语，译作静虑，禅寂者，言思虑寂静之义也。

‘禅思’　禅梵语禅那之略。寂静之义，思惟寂静曰禅思，即禅定也。

‘禅乐’　三乐之一，修行之人，入诸禅定，一心清净，万虑俱寂，自然而得适悦之妙味也。

‘禅三昧’　禅那与三昧也，禅那译作思惟，三昧译作定，同体异名也，或谓禅为属于色界，三昧为属于无色界者。

## 第三节 行分

### 第一条 八定

禅波罗密云八定：定即摄散归静之义，色界无色界各有四定，故云八定也。

一、初禅天定　谓人欲界中修习禅定之时，忽觉身心凝然，运运而动，如云如影。又觉遍身毛孔气息，悉皆出入，入无积聚，出无分散，是名初禅天定。

二、二禅天定　谓既得初禅天定已，心厌初禅，觉观动散。因摄心在定，澹然澄静，觉观即灭，乃发胜定之喜，如人从暗室中出，见日月光明，朗然洞彻，是名二禅天定。（觉观者初心在缘曰觉，细心分别禅味曰观。）

三、三禅天定　谓既得二禅天定已，而又厌二禅喜心涌动，定不坚固。因摄心谛观，喜心即谢，于是泥然入定，绵绵之乐，从内心发，乐法增长，遍满身中，于世间乐，最为第一，是名三禅天定。

四、四禅天定　谓既得三禅天定已，又觉三禅乐法扰心，令不清净，一心厌离，加功不止。即得安隐，出入息断，空明寂静，如明镜离垢，净水无波，湛然而照，万象皆现，绝诸妄想，正念坚固，是名四禅天定。

五、空处天定　空即虚空也。谓既得四禅天定已，犹厌身色系缚，不得自在。乃转加功力，观察己身，犹如罗谷，内外通彻，一心念空，惟见虚空，无诸色相，其心明净，无碍自在，如鸟出笼，飞腾自若，是名空处天定。

六、识处天定　识即心也，谓既得空处天定已，即以识心，遍缘虚空，而虚空无边，以无边故，定心复散。于是即舍虚空，转心缘识，与识相应，心定不动，现在过去未来之识，悉现定中，与定相应，心不分散，此定安隐，清净寂静，是名识处天定。

七、无所有处天定　谓离上空处识处，故名无所有处，得识处天定已，以心缘现在过去未来之识，无量无边，能坏于定。惟有无心识处，心无依倚，乃为安隐。于是即舍识处，专系心于无所有处，精勤不懈，一心内净，怡然寂静，诸想不起，是名无所有处天定。

八、非想非非想处天定　谓前识处是有想，无所有处是无想，至此则舍前有想名非想，舍前无想名非非想。盖此天既得无所有处天定已，又知此处如痴如醉，如眠如暗，以无明覆蔽，无所觉了，无可爱乐。于是一心专精，即于非有非无，常念不舍，则无所有处定，便自谢灭。加功不已，忽然真实定发，不见有无相貌，泯然寂绝，清净无为，三界定相，无有过者，是名非想非非想处天定。

### 第二条 六行观

禅波罗密次第法门云六行观：谓厌下苦粗障，欣上胜妙利，各有因果，依此六法修行，是名六行观。

一、厌苦观　谓思惟身中所起心数，缘于贪欲，不能出离，是为因。若复思欲界报身，饥渴寒热，病痛刀杖等种种所逼，是为果。此苦因苦果，皆须厌恶也。

二、厌粗观　谓思惟欲界五尘，能起众恶，是为因粗。复思此身为三十六物之所成就，是为果粗。粗因粗果，皆须厌恶也。

三、厌障观　谓思惟烦恼障覆真性，不能显发，是为因障。复思此身质碍，不得自在，是为果障。因障果障，皆须厌恶也。

四、忻胜观　谓既厌欲界下劣贪欲之苦，即忻初禅上胜禅定之乐，是为因胜。复厌欲界饥渴等苦，即忻初禅禅味之乐，是为果胜。得乐胜苦，皆须忻喜也。

五、忻妙观　谓既厌欲界贪欲五尘之乐，心乱驰动为粗，即忻初禅禅定之乐，心定不动，是为因妙。复厌欲界臭秽之身，如镜中像，虽有形色，无有质碍，是为果妙。得妙胜粗，皆须忻喜也。

六、忻出观　谓既厌欲界烦恼盖障，即忻初禅心得出离，是为因出。复厌欲界之身，质碍不得自在，即忻初禅获得五通之身，自在无碍，是为果出。得出胜障，皆须忻喜也。

## 第四节 报分

人能修世间禅定，必得色无色二天之报境。

一、色界天

- （一）初禅三天

 + 一、梵众天　梵，净也，以无染欲故。众，犹民也，谓此天，是初禅天主之民众也。

楞严经云：‘世间一切所修心人，不假禅那，无有智慧。但能执身，不行淫欲。若行若坐，想念俱无，爱染不生，无留欲界。是人应念，身为梵侣，如是一类，名梵众天。’

 + 二、梵辅天　辅，佐也，谓此天是初禅天主之辅佐臣僚也。

经云：‘欲习既除，离欲心现，于诸律仪，爱乐随顺，是人应时，能行梵德，如是一类，名梵辅天。’

 + 三、大梵天　谓此天是初禅天之主也，名尸弃，劫初先生，劫尽后灭，主领三千大千世界也。

经云：‘身心妙圆，威仪不缺，清净禁戒，加以明悟，是人应时，能统梵众，为大梵王。如是一类，名大梵天。’

此三胜流，一切苦恼，所不能逼，虽非正修，真三摩地，清净心中，诸漏不动，名为初禅。

- （二）二禅三天

 + 一、少光天　谓此天光明少故。

经云：‘其次梵天，统摄梵人，圆满梵行，澄心不动，寂湛生光，如是一类，名少光天。’

 + 二、无量光天　谓此天光明增胜，无限量故。

经云：‘光光相然，照耀无尽，映十方界，遍成琉璃，如是一类，名无量光天。’

 + 三、光音天　谓此天以光明为语音故。

经云：‘吸持圆光，成就教体，发化清净，应用无尽，如是一类，名光音天。’

此三胜流，一切忧悬，所不能逼，虽非正修真三摩地，清净心中，粗漏已伏，名为二禅。

- （三）三禅三天

 + 一、少净天　谓此天意识，乐受清净故。

经云：‘如是天人，圆光成音，披音露妙，发成精行，通寂灭乐，如是一类，名少净天。’

 + 二、无量净天　谓此天净胜于前，不可量故。

经云：‘净空现前，引发无际，身心轻安，成寂灭乐，如是一类，名无量净天。’

 + 三、遍净天　谓此天乐受最胜，净周遍故。

经云：‘世界身心，一切圆净，净德成就，胜纯现前，归寂灭乐，如是一类，名遍净天。’

此三胜流，具大随顺，身心安隐，得无量乐，虽非正得真三摩地，安隐心中，欢喜毕具，名为三禅。

- （四）四禅四天　（四禅有九天，中五不还天非凡夫居，不列。）

 + 一、无云天　以前诸天，空居依云而住，此天在云之上，居无云之首，故号无云。

 + 二、福生天　谓此天修胜福力，而生其中，从因得名故。

经云：‘复次天人，不逼身心，苦因已尽，乐非常住，久必坏生，苦乐二心，俱时顿舍，粗重相灭，净福性生，如是一类，名福生天。’

又云：‘舍心圆融，胜解清净，福无遮中，得妙随顺，穷未来际，如是一类，名福爱天。’

 + 三、广果天　谓此天果报广大，无能胜故。

 + 四、无想天　谓此天一期果报，心想不行故。

经云：‘从是天中，有二歧路，若于先心，无量净光，福德圆明，修证而住，如是一类，名广果天。’

‘若于先心，双厌苦乐，精研舍心，相续不断，圆穷舍道，身心俱灭，心虑灰凝，经五百劫，是人既以生灭为因，不能发明不生灭性，初半劫灭，后半劫生，如是一类，名无想天。’

此四胜流，一切世间诸苦乐境所不能动，虽非无为真不动地，有所得心，功用纯熟，名为四禅。

是等诸天，独行无交，未尽形累，自此已还，名为色界。

二、无色界天

- 一、空处天　谓此天厌于色身系缚，不能自在，心缘虚空，与无色相应，住空处定故。

经云：‘从是有顶色边际中，（中略）若在舍心，舍厌成就，觉身为碍，销碍入空，如是一类，名为空处。’

- 二、识处天　谓此天厌虚空无边，于是即舍虚空，转心缘识，以识为处故。

经云：‘诸碍既销，无碍无灭，其中唯留阿赖耶识，全于末那半分微细，如是一类，名为识处。’

- 三、无所有处天　谓此天厌于识处无边，于是舍识入无所有处，亦名不用处，谓不用前空处识处故。

经云：‘空色既亡，识心都灭，十方寂然，逈无攸往，如是一类，名无所有处。’

- 四、非想非非想处天　谓此天居无色界之极顶，非无所有处之无想，非识处之有想故。

经云：‘识性不动，以灭穷研，于无尽中，发宣尽性，如存不存，若尽非尽，如是一类，名为非想非非想处。’

是四空天，身心灭尽，定性现前，无业果色，从此逮终，名无色界。