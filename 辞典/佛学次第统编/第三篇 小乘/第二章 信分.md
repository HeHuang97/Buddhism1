## 第二章 信分

信者，信受。一切佛法，起原于信。所谓信为道源功德母，长养一切诸善根。又曰，佛法大海，信为能入，故信为入佛法之首要也。信之义若深究之，甚广甚大，兹所举者，对解行证各分，举其纲要耳。

### 第一节 能信之心根力

#### 第一条 信心

信心者，信受所闻所解之法无疑心也。能深信乐诸法实体，三宝净德，世出世之善根，使心澄静，谓之信心。学道之人，必须具有信心，乃克成办。

#### 第二条 信根

信根者，由信而能增长也。信三宝、四谛、正道、助道及一切无漏禅定解脱，使善萌增长而不退坏，是名信根。学道之人，非有信根，不能进益。

#### 第三条 信力

信力者，谓由信而有势力也。信根增长，破诸邪信，信正道助道，遮诸烦恼，不为偏小所动，故名信力。学道之人，非有信力，不能精进。

### 第二节 所信之事理因果

小乘之人，信有世间。信此世间，是大苦聚。信有其道，可以出此世间。信出世间后，有清净之涅槃可得。兹分二条说明之：

第一、用四句说之：

- 一、信苦　信世间一切是苦。

- 二、信集　信苦因于烦恼所集。

- 三、信灭　信脱苦宜取寂灭。

- 四、信道　信入灭须修正道。

第二、用三句说之：

- 一、信知生死须了（信世间之果宜断也）。

- 二、信知了生死须离贪爱（信离世间之因，即出世间之因也）。

- 三、信知灭尽为所归趣（信出世间之果也）。

### 第三节 信所依止之三宝

信三宝者：

一、信佛　信佛为大导师，堪作依止，不信其余邪师。

二、信法　信法可依之修行，不信其余邪法。

三、信僧　信僧可为同行师友，不信其余外道邪众。

### 第四节 信己

信己若修道，能离苦浊之世，而得涅槃。