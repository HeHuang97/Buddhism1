## 第三章 解分

解者解会，由信生解，由解起行，故解为要门也。

### 第一节 辨惑

一切众生之心，全皆是惑，在小乘推世间凡夫一切惑之所缘起，及其终趣，述辨惑如次。

#### 第一条 无明

##### 第一段 循末以推本

一切惑业，若逆溯其源，无不归纳于无明。盖一切惑业，因果循环，不外惑业苦三道。苦由业，业由惑，惑由苦，苦又由业。反之惑生业，业生苦，苦又生惑，惑又生业，如是三道循环无端，然总不外于着，何以有着？为有迷故。何以有迷？为无明故。故此一切惑业，縻不归纳于无明也。

##### 第二段 循本以析末

反之由无明而顺推之，则无不是由无明演绎而成一切烦恼。盖由无明故，所以成迷。由有迷故，所以成着。由有着故，见有内我，生起我执、我相、我见。见有外境，生起三毒，烦恼障、二惑、四住地等，乃至八万四千尘劳，其数无量。

#### 第二条 我执

一切烦恼，皆由有我而起。若无我者，则一切皆无。因见有我，故曰我见。因有我相，故曰我相。执为有我，故曰我执。

一、我见　亦曰人见，又曰身见，又曰人我见。五蕴假和合之身心，以为有常一之义，谓之我见。亦名身见人见者，谓因执实有人我之见也。又称人我见者，我为常一主宰之义，人固执常一之主宰，是即人我见也。

二、我相　亦名人相。谓众生于五蕴法中，若即若杂，妄计我我所有之实，是名我相。亦谓人相者，谓众生于五阴法中，妄计我是人，我生人道，异于余道，是名人相。

三、我执　亦名人执，我者一生之主宰之谓。认有我身而执念之，谓之我执。以不了人身为五蕴假和合而成，固执常一之我体，亦谓之人执。

#### 第三条 三毒

由有我故，生一切烦恼。一切烦恼，总说不外三毒。言三毒者，谓贪嗔痴。前文已叙，兹不重述。

#### 第四条 三烦恼障

三烦恼毒，能为一切障故，又云三烦恼障。烦恼者，即惑也。惑者，迷妄之心，迷于所对之境，而颠倒事理之谓，为贪嗔等之总名。以贪欲嗔恚愚痴等之诸惑，烦心恼身，是名烦恼。言障者，谓昏烦之法，恼乱心神，不能显发妙明真性也。

#### 第五条 二惑

一切烦恼，由其生起之相上说，分为二惑。

一、见惑　谓意根对法尘，非理筹度，起诸邪见。如外道之计断计常，乃至有无等见，是名见惑。

二、思惑　谓眼耳鼻舌身五根，对于色声香味触五尘，贪爱染着，迷而不觉，是名思惑。

#### 第六条 四住地

众生烦恼，以所住地分之，有四住地，略称四住，即三界见思之烦恼也。

一、见一切住地　三界一切之见惑。

二、欲爱住地　欲界一切之思惑。

三、色爱住地　色界一切之思惑。

四、有爱住地　无色界一切之思惑。

### 第二节 明法

云何为解？谓能明耳。明何所明，谓一切法，明一切法，有要领，有分别，就众生妄惑之要领上辨之，名曰辨惑。就一切法之分别上明之，名曰明法。下分述之：

#### 第一条 总列法相

一切众生之心所生之一切法，由分合之不同，而有十八界、十二处、六入、五蕴、名色、七十五法等，详略之诸名相。

##### 第一段 十八界

一切众生，内外心境根尘，可以十八界括之。

十八界者，谓合六根、六尘、六识以言，谓之十八界。界者各成界限也。六根为内界，六尘为外界，六识为中界。眼根色尘，内外相对，于其中间，生于眼识，则成三界。六根六尘，相对而生六识，则成十八界。

一、六根　亦名六受，又名六入，又名六处。言六根者，即眼、耳、鼻、舌、身、意之六根。根即能生之义，以能对境生识，故谓之根。又增上之义，如草木之根，有增上力，能生干枝也。言六受者，以能受诸尘之故。六入六处之义，见十二处条下。

二、六尘　亦名六欲，又名六入，又名六处，又名六境，又名六贼。言六尘者，谓色、声、香、味、触、法之六尘。尘即染污之义，以能染污情识之故。色谓明暗质碍等，声谓动静美恶等，香谓通塞香臭等，味谓咸淡甘辛等，触谓离合冷暖等，法谓生灭善恶等。言六欲六境者，谓皆可欲之境也。言六贼者，谓诸尘媒介诸根，劫掠一切善法功德之故。六入六处之义，见十二处条下。

三、六识　亦名六情。言六识者，即眼识、耳识、鼻识、舌识、身识、意识之六识，亦即见、闻、嗅、尝、感、知之义。识者了别之义，以能了别诸尘之故。言六情者，谓对境生情故。又既属分别，皆是虚妄之情故。

　　　┌六根………………眼、耳、鼻、舌、身、意。

十八界┤六尘………………色、声、香、味、触、法。

　　　└六识………………眼识、耳识、鼻识、舌识、身识、意识。

##### 第二段 十二处

十二处者，谓眼、耳、鼻、舌、身、意、色、声、香、味、触、法十二处也。亦名十二入。即合六根六尘以言，谓之十二处。处者方所也，所依之义也。言根在内，尘在外，眼唯对色，耳唯对声等，各有所依一定方所也。言十二入者，入即涉入之义，以六根六尘互相涉入之故。如眼根对色，即能见色，是名眼入。耳根对声，即能闻声，是名耳入等。乃至一切可见之色，而对于眼，是名色入等是也。六根为内，名内六入；六尘为外，名外六入。

　　　┌六根………………眼、耳、鼻、舌、身、意………内六入

十二处┤

　　　└六尘………………色、声、香、味、触、法………外六入

##### 第三段 六入

六入之义，前条已叙，兹总明之。六根或六尘，皆谓六入。但分别言，六根为内六入，六尘为外六入也。

##### 第四段 五蕴

十八界十二处，于心境开合，各有不同。若详言心而略言境者，五蕴是也。观于凡夫一切心行，不出五蕴。蕴者旧译作阴，又作众。阴者积集之义，众者众多和聚之义，皆云数多积集，显有为法之自性也。有为法之作用，无纯一之法。或同类，或异类，必由数多之小分相集而作其用。概而言之，谓阴或蕴。

一、色蕴　总该五根五境等之有形物质，谓之色蕴。色者，质碍之义，变坏之义，变碍之义。质碍者，有形质之互起障碍是也。变坏者，转变破坏也。变碍者，变坏质碍也。此由五根五境等之极微所成物之总名。又色者示现之义，诸色法中，独取五境中之色尘，名色者，以有质碍义与示现义之两义，色之义转为胜故也。色蕴者，谓眼耳鼻舌诸根和合积聚也。

一、五根　谓眼、耳、鼻、舌、身根。

二、五境　谓色、声、香、味、触境。

- 一、色境　谓显色、形色二种，或总说有二十种。

  - 一、显色　谓青、黄、赤、白等四种。
  - 二、形色　谓长、短、方、圆、高、下、正、不正等八种。
  - 三、总说　谓青、黄、赤、白、长、短、方、圆、高、下、正、不正、云、烟、尘、雾、影、光、明、暗（或空）、等二十种。

- 二、声境　谓可意、不可意之二。此二复各差别有四，共为八种。

   - 一、有执受无执受　言手等所发音声，风林河等所发音声，前者谓有执受，后者谓无执受。

   - 二、有情名非有情名　言有情名者谓语表业，余声则是非有情名。

   - 三、香境　香谓好香、恶香、平等香等三种。

   - 四、味境　味谓甘、酸、碱、辛、苦、淡等六种。

   - 五、触境　触谓四大种地、水、火、风及滑、涩、重、轻、冷、饥、渴等十一种。

- 三、无表色　无表谓无形表，谓乱心、无心、随流、净、不净等。乱心者，谓此余心。无心者，谓入无想及灭尽定等，言显示不乱。有心相似相续，说名随流。善与不善，名净不净。

二、受蕴　对境领纳事物，为心之作用。谓三领纳随触，即乐及苦、不苦不乐。此复分别，成六受身。谓眼触所生受，乃至意触所生受。

三、想蕴　对境想像事物，为心之作用。<sup>相当于由初步感觉印象而引起的知觉印象，以及建立概念的能力。</sup>想即思想之义，谓意识与六尘相应，而成六想，和合积聚也。又谓能取像为体，即能执取青黄长短男女怨亲苦乐等相，此复分别，成六想身，应如受说。

四、行蕴　对其他之境，关贪嗔等之善恶，为一切心之作用。即除色受想识，余一切行，名为行蕴。行者身口意之造作曰行；又内心涉境，说名为行；又有为法之因缘集起，迁流于三世，亦曰行。造作有为法之因缘而迁流于三世，谓之行蕴。

五、识蕴　对境了别、识知事物，为心之本体。谓各各了别彼彼境界，总取境相，故名识蕴。盖识者心之异名，为了别之义，对心境而了别曰识。心王有种种差别，集于一所，则曰识蕴。

　　　　　　┌一、五根……眼、耳、鼻、舌、身之五

　　　　　　│　　　　　　　　┌一、显色四　　谓青、黄、赤、白等

　　　　　　│　　　　　　　　│二、形色八　　谓长、短、方、圆、

　　　　　　│　　　　　　　　│　　　　　　　高、下、正、不正等

　　　　　　│　　　　┌一、色┤三、总说二十　谓青、黄、赤、白、

　　　　　　│　　　　│　　　│　　　　　　　长、短、方、圆、高

　　　　　　│　　　　│　　　│　　　　　　　、下、正、不正、云

　　　　　　│　　　　│　　　│　　　　　　　、烟、尘、雾、影、

　　┌一、色┤　　　　│　　　└　　　　　　　光、明、暗（或空）等

　　│　　　│二、五境┤　　　┌一、可意四　┐

　　│　　　│　　　　│二、声┤　　　　　　├有执受─无执受─有情名 ── 非有情名之八

　　│　　　│　　　　│　　　└二、不可意四┘

　　│　　　│　　　　│　　　　　　　　　　　　

　　│　　　│　　　　│三、香有三　　谓好、恶、平等、等

　　│　　　│　　　　│四、味有六　　谓甘、酸、碱、辛、苦、淡等

五蕴┤　　　│　　　　└五、触有十一　谓地、水、风、火、滑、涩、重、轻、冷、饥、渴等

　　│　　　│　　　　　　　　　　　　

　　│　　　└三、无表色　　乱心、无心、随流、净、不净等

　　│　　　┌三受……乐、苦、不苦不乐之三领纳

　　│二、受┤

　　│　　　└六受身…六根触所生受之六随触

　　│三、想……六想身……意识与六尘相应之六想

　　│四、行……一切心之善恶作用除余四蕴外一切行

　　└五、识……意、及眼识、耳识、鼻识、舌识、身识、意识之七种

##### 第五段 名色

名色者，五蕴之总名。受想行识之四蕴曰名，色之一蕴曰色。受等之四蕴，皆为心识之法，无形体可见，仅可知其名，故谓之名。色之一蕴，为极微所成，有质碍之物体，是谓之色。

　　┌名………………（受………想………行………识）

名色┤

　　└色

##### 第六段 七十五法

一切诸法，可以七十五法括之。立七十五法者，以一切诸法，不外有为无为二种。

有为法者，略分四种：一者色法，二者心法，三者心所法，四者不相应行法。

第一色法，有十一种。一者五根，二者五境，三者无表色。

- 一、五根者：一眼、二耳、三鼻、四舌、五身。

- 二、五境者：一色、二声、三香、四味、五触，如前文五蕴所述。

- 三、无表色。

如前文五蕴所述。

第二心法一，即心王，心王者即六识，谓：

眼识、耳识、鼻识、舌识、身识、意识，如前文十八界六识条所述。

第三心所法有四十六，分为六：一者大地法，二者大善地法，三者大烦恼地法，四者大不善地法，五者小烦恼地法，六者不定地法。

- 一、大地法有十：一受、二想、三思、四触、五欲、六慧、七念、八作意、九胜解、十三摩地。

   - 一、受　受谓三种领纳，苦乐俱非，有差别故。

   - 二、想　想谓于境取差别相。

   - 三、思　思谓能令心有造作。

   - 四、触　触谓根境识和合生，能有触对。

   - 五、欲　欲谓希求所作事业。

   - 六、慧　慧谓于法能有简择。

   - 七、念　念谓于缘明记不忘。

   - 八、作意　作意者谓能令心惊觉。

   - 九、胜解　胜解者谓能于境印可。

   - 十、三摩地　三摩地者谓心一境。

- 二、大善地法有十：一信、二不放逸、三轻安、四舍、五惭、六愧、七无贪、八无嗔、九不害、十勤，谓法恒于诸善心有彼法。

   - 一、信　信谓令心澄净，有说于谛实业果中现前忍许，故名为信。

   - 二、不放逸　不放逸者，修诸善法，离诸不善法。复何名修？谓此于善专注为性，能守护心，名不放逸。

   - 三、轻安　轻安者谓心堪任。

   - 四、舍　舍谓心平等性，无惊觉性，说名为舍。

   - 五、惭　惭谓自增上及法增上，于所作罪，羞耻为性。

   - 六、愧　愧谓世增上，于所作罪，羞耻为性。

   - 七、无贪　无贪者谓贪对治，令深厌患，无著为性。

   - 八、无嗔　无嗔者谓嗔对治，以慈为性。

   - 九、不害　不害者谓无损恼。

   - 十、勤　勤谓令心勇悍为性。

- 三、大烦恼地法有六：一痴、二放逸、三懈怠、四不信、五昏沉、六掉举，谓法恒于染污心有彼法。

   - 一、痴　痴者所谓愚痴，即是无明、无智、无显。

   - 二、放逸　放逸者谓不修诸善，是修诸善所对治法。

   - 三、懈怠　懈怠者谓心不勇悍，是为勤所对治。

   - 四、不信　不信者谓心不澄净，是为信所对治。

   - 五、昏沉　昏沉者谓身重心重，身无堪任，心无堪任。

   - 六、掉举　掉举者令心不静。

- 四、大不善地法有二：一无惭、二无愧，谓法恒于不善心有彼法。

   - 一、无惭　于诸功德及有德者，无敬无崇，无所忌难，无所随属，说名无惭。又自观无耻，名曰无惭。

   - 二、无愧　于诸罪过，不见怖畏，说名无愧。又观他无耻，名曰无愧。

- 五、小烦恼地法有十：一忿、二覆、三悭、四嫉、五恼、六害、七恨、八谄、九诳、十憍，谓法少分染污心俱。

   - 一、忿　忿谓除嗔及害，于情非情，令心愤发，说名为忿。

   - 二、覆　覆谓隐藏自罪，说名为覆。

   - 三、悭　悭谓财法巧施相违，令心吝着。

   - 四、嫉　嫉谓于他诸兴盛事，令心不喜。

   - 五、恼　恼谓坚执诸有罪事，由此不取如理谏悔。

   - 六、害　害谓于他能为逼迫，由此能行打骂等事。

   - 七、恨　恨谓于忿所缘事中，数数寻思，结怨不舍。

   - 八、谄　谄谓心曲，由此不能如实自显，或矫非拨，或设方便，令解不明。

   - 九、诳　诳谓惑他。

   - 十、憍　憍谓染着自法为先，令心傲逸，无所愿性。

- 六、不定地法有八：一寻、二伺、三睡眠、四恶作、五贪、六嗔、七慢、八疑。

   - 一、寻　心之粗性为寻。

   - 二、伺　心之细性为伺。

   - 三、睡眠　谓不自在转心极昧略为性。

   - 四、恶作　恶所作体，名为恶作。

   - 五、贪　谓于五取蕴染爱耽着为性。

   - 六、嗔　谓于有情乐作损害为性。

   - 七、慢　谓对他心自举性，称量自他德类差别，心自举恃，凌懱于他。故名为慢。

   - 八、疑　谓于谛等犹豫为性。

第四不相应行法有十四：一得、二非得、三同分、四无想果、五无想定、六灭尽定、七命根、八生、九住、十异、十一灭、十二文身、十三名身、十四句身。

- 一、得　谓获成就，名之为得。

- 二、非得　与得相违，名为非得。

- 三、同分　有别实物，名为同分。

- 四、无想果　由修无想所得之果，名无想果。

- 五、无想定　有法能令心心所灭，脱离心相，遮令不起，名无想定。

- 六、灭尽定　由止息心心所法令其不起，谓灭尽定。

- 七、命根　谓能持暖识之寿，名为命根。

- 八、生　能起名生。

- 九、住　能安名住。

- 十、异　能衰名异。

- 十一、灭　能坏名灭。

- 十二、文身　文者谓字，如说[衣@可]阿壹伊等字。

- 十三、名身　名谓作想，如说色声香味等想。

- 十四、句身　句者谓章，诠义究竟，如说诸行无常等章。

无为法有三：一择灭无为，二非择灭无为，三虚空无为。

- 一、择灭无为　择灭以离系为性，诸有漏法，远离系缚，证得解脱，名为择灭无为。

- 二、非择灭无为　谓能永碍未来法生，得灭异前，名非择灭无为。

- 三、虚空无为　虚空以无碍为性，由无障故，色于中行，为虚空无为。

<center><b>七十五法</b></center>
　　　　　　　　　　┌五根（眼、耳、鼻、舌、身）┐

　&nbsp;&nbsp;　　　　　┌色　法┤五境（色、声、香、味、触）├

　&nbsp;&nbsp;　　　　　│　　　└无表色　　　　　　　　　

　&nbsp;&nbsp;　　　　　│心法（心王即眼识、耳识、鼻识、舌识、身识、意识）

　&nbsp;&nbsp;　　　　　│　　　┌大地法（受、想、思、触、欲、慧、　

　&nbsp;&nbsp;　　　　　│　　　│　　　　念、作意、胜解、三摩地）

　&nbsp;&nbsp;　　　　　│　　　│大善地法（信不放逸、轻安、舍、惭、愧

　&nbsp;&nbsp;　　　　　│　　　│　　　　　、无贪、无嗔、不害、勤）

　&nbsp;&nbsp;　　　　　│心所法┤大烦恼地法（痴、放逸、懈怠、不信、昏　

　　　┌有为法┤　　　│　　　　　　沈、掉举）

　　　│　　　│　　　│大不善地法（无惭、无愧）………………

　　　│　　　│　　　│小烦恼地法（忿、覆、悭、嫉、恼、害、

　　　│　　　│　　　│　　　　　　恨、谄、诳、憍）　　　　　　　　　　

　　　│　　　│　　　└不定地法（寻、伺、睡眠、恶作、贪、嗔

一切法┤　　　│　　　　　　　　　、慢疑）　　　　

　　　│　　　└不相应行法（得、非得、同分、无想果、无想定

　　　│　　　　　　　　　、灭尽定、命根、生、住、异、灭、

　　　│　　　　　　　　　文身、名身、句身）

　　　│　　　┌择灭无为　┐　　　

　　　└无为法┤非择灭无为├　　　　　　　　　

&nbsp;&nbsp;　　　　　　└虚空无为　┘

##### 第七段 蕴等三科相摄

蕴等三科开合不同，实乃相摄。

一、五蕴中色蕴之五根五境，即十二处中之十处，十八界中之十界。

二、五蕴中受想行三蕴，及色蕴中之无表色，与三种无为（三无为见后文），即十二处之法处，十八界之法界。

三、五蕴之识蕴，即十二处之意处，十八界中意界，及六识界之七界。

三科相摄，所以欲分说者，如偈言（愚根乐三故，说蕴处界三），谓愚有三种：或愚于色，或愚于心，或愚心色。又根有三种：谓或利、或中、或钝，乐亦有三种：谓或乐略、或乐中、或乐广。故分说三。

　　　┌一、愚心…………合色开心为说五蕴

三种愚┤二、愚色…………合心开色为说十二处

　　　└三、愚心色………开心开色为说十八界

#### 第二条 别释心及三性

##### 第一段 心意识

一切诸法，心为之王。心有多名，义异体一，故宜得解，如心、意、识三者是也。

一、心　心之义云何，如论中言，集起故名心。

二、意　意之义云何，如论中言，思量故名意。

三、识　识之义云何，如论中言，了别故名识。

##### 第二段 三性

一切心法，分别有三种性，谓善性、恶性、无记性。

一、善性　与一切善法相应曰善性。

二、恶性　与一切恶法相应曰恶性。

三、无记性　不记善，不记恶，故谓之无记性。又分为二：

- 一、有覆无记　为惑障之极微弱者，惑障隐覆圣道，故谓之有覆。不感苦果时所受之恶性，故谓之无记。又名染无记，如俱生之我见是也。

- 二、无覆无记　离惑障之无记法也，又名净无记。依宿世之业力，感五蕴之色心，及山河草木等，如一切之果报是也。

#### 第三条 缘起

缘者由藉之义。谓依他而所藉者，起者生起之义。缘起者，有事之起始，及事物之待缘而起二义。一切有为法等，皆从缘而起，故曰缘起。此起与生之义略同，故或曰缘生，言由缘而生也。但缘起由因立名，缘生由果立名，义稍别耳。

##### 第一段 生灭

一切有为，即是生灭。法若生灭，应是有为。与此相违，是无为法。是故知一切法相，应知生灭。生灭之相，所谓四相。前文已说，兹再叙之。

一、生　相续初名生　本无今有生

二、住　住异前后别　相续随转住

三、异　中随转名住　前后别住异

四、灭　灭谓终尽住　相续断名灭

##### 第二段 因缘

一切有为，即是生灭。然能见生者，方能知灭。是故欲知生灭，尤应知生。一切生相，生所生时，不离因缘和合。何法说为因缘？即六因四缘，说为因缘。因者能生，缘者助生，一切有为之生法，不出此六因四缘也。

###### 第一款 六因

六因者，一能作因，二俱有因，三同类因，四相应因，五遍行因，六异熟因。

一、能作因　一切有为，唯除自体，以一切法为能作因，由彼生时，无障住故。

二、俱有因　谓心王与心所，更相佐助，如兄弟然。故名俱有因。

三、同类因　如过去善法与现在善法为因，现在善法与未来善法为因，恶法亦然。故名同类因。

四、相应因　谓心王与心所互相应也。以心王为因，则起心所。以心所为因，则起心王。彼此相应，名相应因。

五、遍行因　遍行因者，谓前已生遍行诸法。与后同地染污诸法，为遍行因。

六、异熟因　今世所行善恶之报，异世而熟，故名异熟因。

###### 第二款 四缘

四缘者：一因缘，二等无间缘，三所缘缘，四增上缘是也。

一、因缘　亲辨自体生自果为因，以因为缘。

二、等无间缘　心心所法，次第无间，相续而起。

三、所缘缘　心心所法，由托缘而生，还是自心之所缘虑。

四、增上缘　六根能照境发识，有增上力用，诸法生时，不生障碍。

##### 第三段 十二支

前叙六因四缘，辨因缘生法。兹叙十二支，辨缘起次第。十二支者，旧译作十二因缘，新作十二缘起，是众生涉三世而轮回于六道次第之缘起也。一无明、二行、三识、四名色、五六处、六触、七受、八爱、九取、十有、十一生、十二老死。

一、无明　为过去世无始之烦恼也。

二、行　依过去世之烦恼，所作善恶之行业也。

三、识　依过去世之业，而受现世受胎之一念也。

四、名色　在胎中渐有心身发育之位，名为心法。心法不能以体示之，但以名诠之，则为名。色者即眼等之身也。

五、六处　六处即六根。为六根具足，将为出胎之位也。

六、触　由入对尘，情尘识合。出胎后根尘触接之位也。

七、受　为自六七岁后，渐次对于事物，有识别苦乐感受之位也。

八、爱　为值十四五岁后，生有种种强盛爱欲之位也。

九、取　为成人以后，爱欲愈盛，驰驱诸境，取求所欲之位也。

十、有　为因爱取之烦恼，作种种之业，招未来之果之位也。又为有业，有业能招来世之果，故名为有。

十一、生　即依现在之业，受生未来之位也。

十二、老死　为于来世老死之位。

### 第三节 申义

一切法明，乃有建立之主义。申明其义，是为申义。

#### 第一条 破惑

‘无我’　小乘破一切凡夫之大惑，是曰无我。无我又曰非我，我者常一之体，有主宰之用者之谓。于人身有此执，曰人我。人我又分为二，于自己有此执，曰自我。于他有此执，曰他我。然人身为五蕴之假和合，无常一之我体，则人我自我他我之无，自无待言，是毕竟无我也，是为究竟之真理。无我之义，甚深甚微，兹但略标，义不细述。

#### 第二条 正观

‘业感缘起’　小乘观世间一切法之缘起，皆由业感，是为业感缘起。缘起者，谓一切事物必待缘而起，一切之有为法皆是也。起谓起始之义，故名缘起。业感者以善恶之业因，感苦乐之果也。盖小乘观苦辨集，明世间缘起，由于业感耳。

##### 第一段 六随眠

###### 第一款 随眠为有本

一切有为世相差别，皆由业生。业由随眠，方得生长，离随眠业无感有能，所以者何？由此随眠，是诸有本。故业离此，无感有能。

###### 第二款 十事

何故随眠能为有本？以此烦恼现起，能为十事故。所谓十事者：

一、坚根本　　　　　　　　　　六、摄自具

二、立相续　　　　　　　　　　七、迷所缘

三、治自田　　　　　　　　　　八、导识流

四、引等流　　　　　　　　　　九、越善品

五、发业有　　　　　　　　　　十、广缚义

令不能越自界地故，由此随眠，能为有本。故业因此，有感有能。

###### 第三款 六随眠

随眠义者，为烦恼之异名。谓贪嗔等之烦恼，随逐有情而不离，故曰随。烦恼之状体幽微，难于了知，犹如睡眠之状体，故曰眠。又谓烦恼随逐有情而增昏滞如睡眠，故名随眠。其数有六：

一、贪　染爱耽着。　　　　　　四、慢　高己抑他。

二、嗔　恚恼损害。　　　　　　五、疑　犹豫谛理。

三、无明　愚痴闇昧。　　　　　六、见　邪见不正。

###### 第四款 十随眠

于六随眠，复开为十，即于六中见分为五：

一、贪　如前释，下四同。

二、嗔

三、痴

四、慢

五、疑

六、身见　于五阴中，妄计有身，强立主宰，恒起我见，执我我所。

七、边执见　计我身或断或常，执断非常，执常非断，但执一边。

八、邪见　邪心取理，颠倒妄见，不信因果，断诸善根，作阐提行。

九、见取见　于非戒之中，谬以为戒，强执胜妙，希取进行。

十、戒禁取见　于非真妙法中，谬计涅槃，心生取着，妄计所得为胜。

###### 第五款 见思二惑

十种随眠，总称二惑，谓之见思二惑，亦名见所断惑，修所断惑。谓见惑见道所断，思惑修道所断也。

一、见惑　谓意根对法尘，非理筹度，起诸邪见，如外道之计断计常，乃至有无等见，是名见惑。

二、思惑　谓眼耳鼻舌身五根，对于色声香味触五尘，贪爱染着，迷而不觉，是名思惑。

###### 第六款 九十八使

由见思二惑，分别三界有九十八使。九十八使，即九十八随眠。谓见惑八十八使，思惑十使。

一、见惑八十八使　谓欲界三十二，色无色界各二十八，成八十八也。

- 一、欲界三十二　谓苦下十，集灭下各七，道下八，成三十二也。

 + 一、苦下十　贪、嗔、痴、慢、疑、身、边、见、取、戒。

 + 二、集下七　贪、嗔、痴、慢、疑、见、取（缺身、边、戒）。

 + 三、灭下七　贪、嗔、痴、慢、疑、见、取（缺身、边、戒）。

 + 四、道下八　贪、嗔、痴、慢、疑、见、取、戒（缺身、边）。

- 二、色界二十八　谓苦下九，集下六，灭下六，道下七，成二十八也。

 + 一、苦下九　贪、痴、慢、疑、身、边、见、取、戒（缺嗔）。

 + 二、集下六　贪、痴、慢、疑、见、取（缺嗔、身、边、戒）。

 + 三、灭下六　贪、痴、慢、疑、见、取（缺嗔、身、边、戒）。

 + 四、道下七　贪、痴、慢、疑、见、取、戒（缺嗔、身、边）。

- 三、无色界亦二十八，同于色界。

二、思惑十使　谓欲界下四，色无色界下各三，而成十也。

- 一、欲界下四　贪、嗔、痴、慢。

- 二、色界下三　贪、痴、慢。

- 三、无色界下三　贪、痴、慢。

##### 第二段 烦恼差别五种

诸烦恼由结、缚、随眠、随烦恼、缠、义差别故，说为五种，所谓九结、三缚、随眠、随烦恼、十缠，分述如次。

###### 第一款 九结

结者系缚之义。谓一切众生，因此妄惑，造作诸业，而为众苦系缚，流转三界，不能出离，故云结也。言九结者：

一、爱结　二、恚结　三、慢结　四、无明结　五、见结　六、取结

七、疑结　八、嫉结　九　悭结

###### 第二款 三缚

缚者，烦恼之异名。烦恼能系缚于人，不得自在，故曰缚。缚有三，即：

一、贪缚　二、嗔缚　三、痴缚

何缘唯说此三为缚？由随三受，说缚有三。谓于乐受，贪缚随增，所缘相应，俱随增故。于苦受嗔，于舍受痴，应知亦尔。虽于舍受，亦有贪嗔，非如痴故。约自相续，乐等三受，为缚所缘，作此定说。

###### 第三款 随眠

随眠有六、或十、或九十八，如前已说。

###### 第四款 十六随烦恼

此诸烦恼，亦名随烦恼，以皆随心为恼乱事故。复有此余异诸烦恼，染污心所。行蕴所摄，随烦恼起，故亦名随烦恼。不名烦恼，非根本故。彼相云何？数有十六：

一、嫉　　　　二、悔（即恶作）　　三、忿　　　　四、恼

五、害　　　　六、恨　　　　　　　七、悭　　　　八、谄

九、诳　　　　十、眠　　　　　　十一、覆　　　十二、憍

十三、无惭　十四、无愧　　　　　十五、昏沉　　十六、掉举

###### 十缠

缠即缠缚，使人心身不自在，及缠缚有情，系于三界之欲，故云缠也。根本烦恼，亦名为缠。经说欲贪，缠为缘故。然品类足说有八缠，谓无惭、无愧、嫉、悭、悔、眠、掉举、昏沉。毗婆沙宗说缠有十，谓于前八，更加忿覆，一切众生被此十法缠缚，不能出离生死之苦，证得涅槃之乐。

一、无惭　　　二、无愧　　　三、嫉　　　四、悭　　　五、悔

六、眠　　　　七、掉举　　　八、惛沉　　九、忿　　　十、覆

##### 第三段 五盖

所说烦恼随烦恼中，有依异门。佛说为盖，盖即盖覆之义。谓诸众生，此由贪等五惑，盖覆心识。而于正道，不能明了，沉滞三界，不能出离也。五者：一、贪欲盖，二、嗔恚盖，三、睡眠盖，四、掉悔盖，五、疑盖。此之五法，能盖覆心性，使不能生善法。

一、贪欲盖　贪欲者，引取无厌曰贪，希须乐慕为欲。谓诸众生，贪爱世间男、女、色、声、香、味、触、法、及财、宝等物，无有厌足。以此贪欲，盖覆心识。禅定善法，不能发生。沉滞三界，不得出离，故名盖也。

二、嗔恚盖　嗔恚者，即忿怒之心也。谓诸众生，或于违情境上，或追忆他人恼我及恼我亲，而生忿怒。以此嗔恚，盖覆心法。禅定善法，不能发生。沉滞三界，不得出离，故名盖也。

三、睡眠盖　睡眠者，意识惛熟曰睡，五情闇冥曰眠。谓诸众生，以此睡眠盖覆心识。禅定善法，不能发生。沉滞三界，无有出期，故名盖也。

四、掉悔盖　邪心动念曰掉，退思忧悴为悔。谓诸众生，若纵无明，谬取则戏论，掉动心生，既所为乖失，退思则有忧悔。以此掉悔，盖覆心识。禅定善法，不能发生。沉滞三界，无有出期，故名盖也。

五、疑盖　疑者犹预不决之义，即疑惑也。谓诸众生，无明暗钝，不别真伪，犹豫之心，常无决断。以此疑惑，盖覆心识。禅定善法，不能发生。沉滞三界，无有出期，故名盖也。

<center><b>五盖</b></center>
|  | 六随眠 | 十随眠 | 九结 | 三缚 | 十见惑所具 | 四思惑所具 | 十六随烦恼 | 十缠 | 五盖 |
| --- | --- | --- | --- | --- | --- | --- | --- | --- | --- |
| 贪 | ○ | ○ | ○ | ○ | ○ | ○ | | | ○ |
| 嗔 | ○ | ○ | ○ | ○ | ○ | ○ | | | ○ |
| 痴 | ○ | ○ | ○ | ○ | ○ | ○ |
| 慢 | ○ | ○ | ○ |  | ○ | ○ | | |
| 疑 | ○ | ○ | ○ |  | ○ |  | | | ○ |
| 见 | ○ |
| ︵ |
| 身 | | ○ | |  | ○ | | | |
| 边 | | ○ | |  | ○ | | | |
| 见 | | ○ | ○ |  | ○ | | | |
| 戒 | | ○ | |  | ○ | | | |
| 取 | | ○ | ○ |  | ○ | | | |
| ︶ |
| 嫉 |  |  | ○ |  |  |  | ○ | ○ | |
| 悭 |  |  | ○ |  |  |  | ○ | ○ | |
| 悔 |  |  | |  |  |  | ○ | ○ | Θ |
| 眠 |  |  | |  |  |  | ○ | ○ | ○ |
| 恼 |  |  | |  |  |  | ○ |
| 害 |  |  | |  |  |  | ○ |
| 恨 |  |  | |  |  |  | ○ |
| 谄 |  |  | |  |  |  | ○ |
| 诳 |  |  | |  |  |  | ○ |
| 憍 |  |  | |  |  |  | ○ |
| 覆 |  |  | |  |  |  | ○ | ○ |
| 忿 |  |  | |  |  |  | ○ | ○ |
| 无惭 |  |  | |  |  |  | ○ | ○ |
| 无愧 |  |  | |  |  |  | ○ | ○ |
| 惛沉 |  |  | |  |  |  | ○ | ○ |
| 掉举 |  |  | |  |  |  | ○ | ○ | Θ |

##### 第四段 一切见差别

###### 第一款 二见

二见者，一有见，二无见。

一、有见　固执实有物之见也，又增益实性之妄见也。

二、无见　固执实无物之见也，又损减实性之妄见也。

此有无之二见，通于一切法，边见中之断常二见，人身之有无二见也。

###### 第二款 四见

四见有三种，单四见，复四见，具足四见也。

一、单四见。

- 一、执有。

- 二、执无。

- 三、亦有亦无。

- 四、非有非无。

二、复四见。

- 一、有有有无。

- 二、无有无无。

- 三、亦有亦无有，亦有亦无无。

- 四、非有非无有，非有非无无。

三、具足四见。

- 一、有有有无，有亦有亦无，有非有非无。

- 二、无有无无，无亦有亦无，无非有非无。

- 三、亦有亦无，有亦有亦无，无亦有亦无，亦有亦无亦有亦无非有非无。

- 四、非有非无，有非有非无，无非有非无，亦有亦无非有非无非有非无。

###### 第三款 六十二见

六十二见，或以断常，或以有无为根本，成六十二见。但分二种，一身边二见所摄，二边邪二边所摄。

一、身边二见所摄。

- 一、以断常二，或有无二为根本。

- 二、五蕴色受想行识，各具四句，成二十。言四句者：

   - 一、阴大我小，我在阴中。

   - 二、我大阴小，阴在我中。

   - 三、离阴是我。

   - 四、即阴是我。

- 三、历过、现、未三世，成六十见，加根本二，成六十二。

二、边邪二见所摄。

- 一、以常无常二，或有边无边二，或如去不如去二，为根本。

- 二、五蕴色受想行识，各具四句，以三种分别之如下：

 + 一、常无常。

   - 一、常。

   - 二、无常。

   - 三、亦常亦无常。

   - 四、非常非无常。

 + 二、边无边。

   - 一、有边。

   - 二、无边。

   - 三、亦有边亦无边。

   - 四、非有边非无边。

 + 三、如去不如去。

   - 一、如去。

   - 二、不如去。

   - 三、亦如去亦不如去。

   - 四、非如去非不如去。

常无常者，推过去时，为常、为无常也。边无边者，推现在空际，为有边、为无边也。如去不如去者，推将来世，为如去、为不如去也。

三、历过、现、未三世，成六十见，加根本二，成六十二。

###### 第四款 一百八见

言百八见者。

一、六根（眼、耳、鼻、舌、身、意）各有三受，（苦、乐、不苦不乐）成十八。

二、对六尘（色、声、香、味、触、法）各有三境，（恶、好、平）成十八，合前即三十六。

三、历过、现、未三世，为一百八。

##### 第五段 八万四千尘劳

八万四千尘劳者，八万四千之烦恼也。尘劳为烦恼之异名，以烦恼污人之真性，使人烦劳也。以烦恼譬众生之病，则亦曰八万四千病。西土之法，显物之多者，常举八万四千之数，略云八万。颂曰：

十使互具成一百，　　历十法界成一千，　　身口七支为七千，

三世共成二万一，　　四心各具二万一，　　共成八万四千数。

　　　┌一、贪、嗔、痴、慢、疑、身、边、见、戒、取，十使各具贪、嗔

　　　│　　、痴、慢、疑、身、边、见、戒、取，成一百。

八万四│二、在地狱、畜生、饿鬼、修罗、人、天、声闻、缘觉、菩萨、佛

千尘劳┤　　，十界成一千。

　　　│三、历杀、盗、淫、妄言、绮语、恶口、两舌，七支成七千。

　　　│四、历过去、现在、未来，三世成二万一。

　　　└五、历多贪、多嗔、多痴、等分四分成八万四千。

#### 第三条 立义

观一切法究竟之义，是为立义。

##### 第一段 空

因缘所生之法，究竟无实体，故谓之空。

##### 第二段 假

谓诸法各无体，借他故有，是名为假。说假有三：

一、因成假　因他而成，是因成假。

二、相续假　相续而有，是相续假。

三、相待假　与他对待而有，是相待假。

### 第四节 决择

观法既明，于义亦立，自有决定的择取，故曰决择。

#### 第一条 成就

所谓成就者，即事前之目的，事后之归结也。小乘既明业感，故求脱离，至得成就解脱入灭之果也。

##### 第一段 寂灭

寂者寂静，灭者灭无，择灭无为，即体涅槃。涅槃者，生死之因果灭无，故谓之灭，是小乘之所归趣也。

##### 第二段 解脱

解脱者，解、谓解释，脱、谓脱离。解释苦因，脱离苦果。解已脱已，即大自在。小乘目的，即为成就其解脱耳。

#### 第二条 对治

小乘既求脱离世间而得解脱，故有对治世间系缚，获得解脱之法。广说甚繁，兹略标义，详参见下章。

##### 第一段 三解脱门

三解脱者，解脱自在之义。门者能通之义，谓由此三解脱门，则能通至涅槃也。一曰空，二曰无相，三曰无作。

一、空解脱门　因缘所生之法，毕竟无实体，故谓之空。观一切法皆从因缘和合而生，自性本空，无我我所。若能如是通达，则于诸法而得自在，故名空解脱门。

二、无相解脱门　绝众理之众相，离涅槃男女等之诸相，谓之无相。知一切法空，观男女一异等相实不可得，能如是通达诸法无相，即得自在，故名无相解脱门。

三、无作解脱门　无作者，无因缘之造作也，如言无为是。又无作者，为心无造作于物之念也。又不假身口意之动作，继续自然之法也，如无作戒无作色等。又云无愿，谓若知一切法无相，不于三界有所愿求。若无愿求，则不造作生死之业，即无果报之苦，而得自在，故名无作解脱门。

##### 第二段 断与修

断者断除，修者修习，断除一切烦恼，修习一切善法，然后可获解脱，即小乘之出世法，断集修道是也。

##### 第三段 八万四千法门

众生有八万四千尘劳，对治之则成八万四千法门。或曰教门，或曰法藏。谓众生有八万四千烦恼之病，佛为医治之，说八万四千之经典也。或曰法蕴，蕴者积聚之义，藏者包藏之义。包藏即积集也，就能诠之数曰法藏，就所诠之义，曰法门。
