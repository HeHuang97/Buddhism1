## 十住毗婆沙论卷第十二

### 略行品第二十七

&nbsp;&nbsp;&nbsp;&nbsp;菩萨欢喜地&nbsp;&nbsp;&nbsp;&nbsp;今已略说竟

&nbsp;&nbsp;&nbsp;&nbsp;菩萨住是中&nbsp;&nbsp;&nbsp;&nbsp;多作阎浮王

&nbsp;&nbsp;&nbsp;&nbsp;常离悭贪垢&nbsp;&nbsp;&nbsp;&nbsp;不失三宝念

&nbsp;&nbsp;&nbsp;&nbsp;心常愿作佛&nbsp;&nbsp;&nbsp;&nbsp;救护诸众生

初地名欢喜。已略说竟。诸佛法无量无边是地为本。若广说亦无量无边。是故言略说。菩萨住是地中。多作阎浮提势力转轮王。先世修习是地因缘故。信乐布施无悭贪垢。常施三宝故不失三宝念。常念作佛救诸众生。如是等善念常在心中。复次。

&nbsp;&nbsp;&nbsp;&nbsp;若欲得出家&nbsp;&nbsp;&nbsp;&nbsp;勤心行精进

&nbsp;&nbsp;&nbsp;&nbsp;能得数百定&nbsp;&nbsp;&nbsp;&nbsp;得见数百佛

&nbsp;&nbsp;&nbsp;&nbsp;能动百世界&nbsp;&nbsp;&nbsp;&nbsp;飞行亦如是

&nbsp;&nbsp;&nbsp;&nbsp;若欲放光明&nbsp;&nbsp;&nbsp;&nbsp;能照百世界

&nbsp;&nbsp;&nbsp;&nbsp;化数百种人&nbsp;&nbsp;&nbsp;&nbsp;能住寿百劫

&nbsp;&nbsp;&nbsp;&nbsp;能择数百法&nbsp;&nbsp;&nbsp;&nbsp;能变作百身

&nbsp;&nbsp;&nbsp;&nbsp;能化百菩萨&nbsp;&nbsp;&nbsp;&nbsp;示现为眷属

&nbsp;&nbsp;&nbsp;&nbsp;利根过是数&nbsp;&nbsp;&nbsp;&nbsp;诸佛神力故

&nbsp;&nbsp;&nbsp;&nbsp;已说初地相&nbsp;&nbsp;&nbsp;&nbsp;果力净治法

&nbsp;&nbsp;&nbsp;&nbsp;今当复更说&nbsp;&nbsp;&nbsp;&nbsp;第二无垢地

果名得数百定见数百佛等。势力名能化数百众生。余偈义先已说。不复解余偈。今当复说第二无垢地。问曰。汝欲广说菩萨所行法。初地义尚多。诸学者恐转增广则懈怠心生不能读诵。是故汝今应为不能多读诵者。略解菩萨所行诸法。答曰。

&nbsp;&nbsp;&nbsp;&nbsp;菩萨所有法&nbsp;&nbsp;&nbsp;&nbsp;是法皆应行

&nbsp;&nbsp;&nbsp;&nbsp;一切恶应舍&nbsp;&nbsp;&nbsp;&nbsp;是则名略说

如上来诸品中所说。能生能增长诸地法。如上诸品中说。若于余处说者。皆应令生菩萨过恶事皆应远离。是名略说菩萨所应行。如法句中说。诸恶莫作诸善奉行自净其意是诸佛教。有一法摄佛道。菩萨应行。云何为一。所谓于善法中一心不放逸。如佛告阿难。我不放逸故。得阿耨多罗三藐三菩提。如说。

&nbsp;&nbsp;&nbsp;&nbsp;不放逸成佛&nbsp;&nbsp;&nbsp;&nbsp;世间无与等

&nbsp;&nbsp;&nbsp;&nbsp;若能不放逸&nbsp;&nbsp;&nbsp;&nbsp;何事而不成

复有二法能摄佛道。一不放逸。二智慧。如说。

&nbsp;&nbsp;&nbsp;&nbsp;不放逸智慧&nbsp;&nbsp;&nbsp;&nbsp;佛说是利门

&nbsp;&nbsp;&nbsp;&nbsp;不见不放逸&nbsp;&nbsp;&nbsp;&nbsp;而事不成者

复有三法能摄佛道。一学胜戒。二学胜心。三学胜慧。如说。

&nbsp;&nbsp;&nbsp;&nbsp;戒生上三昧&nbsp;&nbsp;&nbsp;&nbsp;三昧生智慧

&nbsp;&nbsp;&nbsp;&nbsp;智散诸烦恼&nbsp;&nbsp;&nbsp;&nbsp;如风吹浮云

复有四法能摄佛道。一谛处。二舍处。三灭处。四慧处。如说。

&nbsp;&nbsp;&nbsp;&nbsp;谛舍定具足&nbsp;&nbsp;&nbsp;&nbsp;得慧利清净

&nbsp;&nbsp;&nbsp;&nbsp;精进求佛道&nbsp;&nbsp;&nbsp;&nbsp;当集此四法

复有五法能摄佛道。一信根。二精进根。三念根。四定根。五慧根。如说。

&nbsp;&nbsp;&nbsp;&nbsp;信根精进根&nbsp;&nbsp;&nbsp;&nbsp;念定慧坚牢

&nbsp;&nbsp;&nbsp;&nbsp;是法大悲合&nbsp;&nbsp;&nbsp;&nbsp;终不退佛道

&nbsp;&nbsp;&nbsp;&nbsp;如人得五根&nbsp;&nbsp;&nbsp;&nbsp;能通达五尘

&nbsp;&nbsp;&nbsp;&nbsp;如得信等根&nbsp;&nbsp;&nbsp;&nbsp;能通诸法相

复有六法能摄佛道。所谓布施持戒忍辱精进禅定智慧波罗蜜。如说。

&nbsp;&nbsp;&nbsp;&nbsp;如所说六度&nbsp;&nbsp;&nbsp;&nbsp;降伏诸烦恼

&nbsp;&nbsp;&nbsp;&nbsp;常增长善根&nbsp;&nbsp;&nbsp;&nbsp;不久当得佛

复有七法能摄佛道。所谓七正法。信惭愧闻精进念慧。如说。

&nbsp;&nbsp;&nbsp;&nbsp;欲得七正法&nbsp;&nbsp;&nbsp;&nbsp;当乐定精进

&nbsp;&nbsp;&nbsp;&nbsp;除去七邪法&nbsp;&nbsp;&nbsp;&nbsp;能知诸功德

&nbsp;&nbsp;&nbsp;&nbsp;是人能疾得&nbsp;&nbsp;&nbsp;&nbsp;无上佛菩提

&nbsp;&nbsp;&nbsp;&nbsp;拔没生死者&nbsp;&nbsp;&nbsp;&nbsp;令在安隐处

复有八法能摄佛道。所谓八大人觉。少欲知足远离精进念定慧乐不戏论。如说。

&nbsp;&nbsp;&nbsp;&nbsp;若人决定心&nbsp;&nbsp;&nbsp;&nbsp;住八大人觉

&nbsp;&nbsp;&nbsp;&nbsp;为求佛道故&nbsp;&nbsp;&nbsp;&nbsp;除诸恶觉观

&nbsp;&nbsp;&nbsp;&nbsp;如是则不久&nbsp;&nbsp;&nbsp;&nbsp;疾能亦度人

&nbsp;&nbsp;&nbsp;&nbsp;如人行善者&nbsp;&nbsp;&nbsp;&nbsp;必当得妙果

复有九法能摄佛道。所谓大忍大慈大悲慧念坚心不贪不恚不痴。如说。

&nbsp;&nbsp;&nbsp;&nbsp;具足于大忍&nbsp;&nbsp;&nbsp;&nbsp;大慈及大悲

&nbsp;&nbsp;&nbsp;&nbsp;又能住于慧&nbsp;&nbsp;&nbsp;&nbsp;念及坚心中

&nbsp;&nbsp;&nbsp;&nbsp;深心入无贪&nbsp;&nbsp;&nbsp;&nbsp;无恚痴善根

&nbsp;&nbsp;&nbsp;&nbsp;若能如是者&nbsp;&nbsp;&nbsp;&nbsp;佛道则在手

复有十法能摄佛道。所谓十善道。自不杀生不教他杀见杀心不称赞见杀心不喜。乃至邪见亦如是。以是福德回向阿耨多罗三藐三菩提。如说。

&nbsp;&nbsp;&nbsp;&nbsp;不恼害众生&nbsp;&nbsp;&nbsp;&nbsp;亦不行劫盗

&nbsp;&nbsp;&nbsp;&nbsp;不婬犯他妇&nbsp;&nbsp;&nbsp;&nbsp;是三为身业

&nbsp;&nbsp;&nbsp;&nbsp;不妄语两舌&nbsp;&nbsp;&nbsp;&nbsp;不恶口绮语

&nbsp;&nbsp;&nbsp;&nbsp;不贪恼邪见&nbsp;&nbsp;&nbsp;&nbsp;是七口意行

&nbsp;&nbsp;&nbsp;&nbsp;如是则能开&nbsp;&nbsp;&nbsp;&nbsp;无上佛道门

&nbsp;&nbsp;&nbsp;&nbsp;若欲得佛者&nbsp;&nbsp;&nbsp;&nbsp;当行是初门

如是等法菩萨应生。生已应守护。守护已应增长。于一善事从一转增。亦应当知。求佛道者。于一恶法应疾远离。所谓远离放逸。如说。

&nbsp;&nbsp;&nbsp;&nbsp;若人不能度&nbsp;&nbsp;&nbsp;&nbsp;生死险恶道

&nbsp;&nbsp;&nbsp;&nbsp;是为可诃责&nbsp;&nbsp;&nbsp;&nbsp;最是罪恶事

&nbsp;&nbsp;&nbsp;&nbsp;虽乐于富乐&nbsp;&nbsp;&nbsp;&nbsp;而生贫贱家

&nbsp;&nbsp;&nbsp;&nbsp;不能种善福&nbsp;&nbsp;&nbsp;&nbsp;为人作奴仆

&nbsp;&nbsp;&nbsp;&nbsp;皆由于放逸&nbsp;&nbsp;&nbsp;&nbsp;因缘之所致

&nbsp;&nbsp;&nbsp;&nbsp;是故有智者&nbsp;&nbsp;&nbsp;&nbsp;疾远如恶毒

&nbsp;&nbsp;&nbsp;&nbsp;若未成大悲&nbsp;&nbsp;&nbsp;&nbsp;无生忍不退

&nbsp;&nbsp;&nbsp;&nbsp;而行放逸者&nbsp;&nbsp;&nbsp;&nbsp;是则名为死

复有二过应疾远离。一贪声闻地。二贪辟支佛地。如说。

&nbsp;&nbsp;&nbsp;&nbsp;若堕声闻地&nbsp;&nbsp;&nbsp;&nbsp;及辟支佛地

&nbsp;&nbsp;&nbsp;&nbsp;是名菩萨死&nbsp;&nbsp;&nbsp;&nbsp;亦名一切失

&nbsp;&nbsp;&nbsp;&nbsp;虽堕于地狱&nbsp;&nbsp;&nbsp;&nbsp;不应生怖畏

&nbsp;&nbsp;&nbsp;&nbsp;若堕于二乘&nbsp;&nbsp;&nbsp;&nbsp;菩萨应大畏

&nbsp;&nbsp;&nbsp;&nbsp;虽堕于地狱&nbsp;&nbsp;&nbsp;&nbsp;不永遮佛道

&nbsp;&nbsp;&nbsp;&nbsp;若堕于二乘&nbsp;&nbsp;&nbsp;&nbsp;毕竟遮佛道

&nbsp;&nbsp;&nbsp;&nbsp;佛说爱命者&nbsp;&nbsp;&nbsp;&nbsp;斩首则大畏

&nbsp;&nbsp;&nbsp;&nbsp;如是欲作佛&nbsp;&nbsp;&nbsp;&nbsp;二乘应大畏

复有三过应疾远离。一憎诸菩萨。二憎菩萨所行。三憎甚深大乘经。如说。

&nbsp;&nbsp;&nbsp;&nbsp;小智以小缘&nbsp;&nbsp;&nbsp;&nbsp;憎恚诸菩萨

&nbsp;&nbsp;&nbsp;&nbsp;亦憎菩萨道&nbsp;&nbsp;&nbsp;&nbsp;亦憎大乘经

&nbsp;&nbsp;&nbsp;&nbsp;不解故不信&nbsp;&nbsp;&nbsp;&nbsp;堕在大地狱

&nbsp;&nbsp;&nbsp;&nbsp;怖畏大惊唤&nbsp;&nbsp;&nbsp;&nbsp;是事应远离

复有四过应疾远离。一谄。二曲。三急性。四无慈愍。如说。

&nbsp;&nbsp;&nbsp;&nbsp;自言是菩萨&nbsp;&nbsp;&nbsp;&nbsp;其心多谄曲

&nbsp;&nbsp;&nbsp;&nbsp;急性无所容&nbsp;&nbsp;&nbsp;&nbsp;不行慈愍心

&nbsp;&nbsp;&nbsp;&nbsp;是近阿鼻狱&nbsp;&nbsp;&nbsp;&nbsp;离佛道甚远

复有五过应疾远离。一贪欲。二瞋恚。三睡眠。四调戏。五疑。是名五盖覆心。如说。

&nbsp;&nbsp;&nbsp;&nbsp;若人放逸者&nbsp;&nbsp;&nbsp;&nbsp;诸盖则覆心

&nbsp;&nbsp;&nbsp;&nbsp;生天犹尚难&nbsp;&nbsp;&nbsp;&nbsp;何况于得果

&nbsp;&nbsp;&nbsp;&nbsp;若勤行精进&nbsp;&nbsp;&nbsp;&nbsp;则能裂诸盖

&nbsp;&nbsp;&nbsp;&nbsp;若能裂诸盖&nbsp;&nbsp;&nbsp;&nbsp;随愿悉皆得

复有六过与六波罗蜜相违。应疾远离。一悭贪。二破戒。三瞋恚。四懈怠。五调戏。六愚痴。如说。

&nbsp;&nbsp;&nbsp;&nbsp;悭贪垢污心&nbsp;&nbsp;&nbsp;&nbsp;破戒而懈怠

&nbsp;&nbsp;&nbsp;&nbsp;无知如牛羊&nbsp;&nbsp;&nbsp;&nbsp;好瞋如毒蛇

&nbsp;&nbsp;&nbsp;&nbsp;心乱如猕猴&nbsp;&nbsp;&nbsp;&nbsp;远离诸善法

&nbsp;&nbsp;&nbsp;&nbsp;不舍是诸恶&nbsp;&nbsp;&nbsp;&nbsp;是名恶菩萨

&nbsp;&nbsp;&nbsp;&nbsp;生天为甚难&nbsp;&nbsp;&nbsp;&nbsp;何况得佛道

复有七过应疾远离。一乐多事务。二乐多读诵。三乐睡眠。四乐语说。五贪利养。六常欲令人喜。七迷闷于道心随爱行。如说。

&nbsp;&nbsp;&nbsp;&nbsp;弊人乐事务&nbsp;&nbsp;&nbsp;&nbsp;乐多诵外经

&nbsp;&nbsp;&nbsp;&nbsp;痴人乐睡眠&nbsp;&nbsp;&nbsp;&nbsp;乐共聚众语

&nbsp;&nbsp;&nbsp;&nbsp;虽愿欲作佛&nbsp;&nbsp;&nbsp;&nbsp;而深著利养

&nbsp;&nbsp;&nbsp;&nbsp;是恩爱奴仆&nbsp;&nbsp;&nbsp;&nbsp;迷闷于佛道

&nbsp;&nbsp;&nbsp;&nbsp;如是诸恶人&nbsp;&nbsp;&nbsp;&nbsp;自言是菩萨

复有八法应疾远离。一邪见。二邪思惟。三邪语。四邪业。五邪命。六邪方便。七邪念。八邪定。如说。

&nbsp;&nbsp;&nbsp;&nbsp;若有愚痴人&nbsp;&nbsp;&nbsp;&nbsp;行于八邪道

&nbsp;&nbsp;&nbsp;&nbsp;学邪诸经法&nbsp;&nbsp;&nbsp;&nbsp;好随逐邪师

&nbsp;&nbsp;&nbsp;&nbsp;远离八圣道&nbsp;&nbsp;&nbsp;&nbsp;深妙诸功德

&nbsp;&nbsp;&nbsp;&nbsp;坚染著烦恼&nbsp;&nbsp;&nbsp;&nbsp;而或愿菩提

&nbsp;&nbsp;&nbsp;&nbsp;如是愚痴人&nbsp;&nbsp;&nbsp;&nbsp;欲度于大海

&nbsp;&nbsp;&nbsp;&nbsp;舍好坚牢船&nbsp;&nbsp;&nbsp;&nbsp;抱石欲求度

复有九法应疾远离。一不闻阿耨多罗三藐三菩提。二闻已不信。三若信不受。四若受不诵持。五若诵持不知义趣。六若知不说。七若说不如说行。八若如说行不能常行。九若能常行不能善行。如说。

&nbsp;&nbsp;&nbsp;&nbsp;痴人不欲闻&nbsp;&nbsp;&nbsp;&nbsp;无上正真道

&nbsp;&nbsp;&nbsp;&nbsp;闻已不能信&nbsp;&nbsp;&nbsp;&nbsp;又不能诵持

&nbsp;&nbsp;&nbsp;&nbsp;不知义不说&nbsp;&nbsp;&nbsp;&nbsp;不如所说行

&nbsp;&nbsp;&nbsp;&nbsp;不能常善行&nbsp;&nbsp;&nbsp;&nbsp;又无念安慧

&nbsp;&nbsp;&nbsp;&nbsp;如是愚痴人&nbsp;&nbsp;&nbsp;&nbsp;不堪得道果

&nbsp;&nbsp;&nbsp;&nbsp;犹如罪恶人&nbsp;&nbsp;&nbsp;&nbsp;不得生天上

复有十过应疾远离。所谓十不善道。如说。

&nbsp;&nbsp;&nbsp;&nbsp;痴人于少时&nbsp;&nbsp;&nbsp;&nbsp;贪爱弊五欲

&nbsp;&nbsp;&nbsp;&nbsp;舍离十善道&nbsp;&nbsp;&nbsp;&nbsp;行十不善道

&nbsp;&nbsp;&nbsp;&nbsp;诸天乐在手&nbsp;&nbsp;&nbsp;&nbsp;而复自舍弃

&nbsp;&nbsp;&nbsp;&nbsp;如贪小钱利&nbsp;&nbsp;&nbsp;&nbsp;而舍大宝藏

问曰。汝说无上道相时。种种因缘诃骂空发愿菩萨自言菩萨但名字菩萨。若是三不名为菩萨者。成就何法名为真菩萨。答曰。

&nbsp;&nbsp;&nbsp;&nbsp;非但发空愿&nbsp;&nbsp;&nbsp;&nbsp;自言是菩萨

&nbsp;&nbsp;&nbsp;&nbsp;名字为菩萨&nbsp;&nbsp;&nbsp;&nbsp;略说能成就

&nbsp;&nbsp;&nbsp;&nbsp;三十二法者&nbsp;&nbsp;&nbsp;&nbsp;乃名为菩萨

若人发心欲求佛道。自言是菩萨。空受名号不行功德慈悲心诸波罗蜜等。是不名为菩萨。如土城名宝城。但自诳身亦诳诸佛。亦诳世间众生。若人有三十二妙法亦能发愿是名真实菩萨。何等三十二。一深心为一切众生求诸安乐。二能入诸佛智中。三自审知堪任作佛不作佛。四不憎恶他。五道心坚固。六不假伪结托亲爱。七乃至未入涅槃常为众生作亲友。八亲疏同心。九已许善事心不退转。十于一切众生不断大慈。十一于一切众生不断大悲。十二常求正法心无疲懈。十三勤发精进心无厌足。十四多闻而解义。十五常省己过。十六不讥彼阙。十七于一切见闻事中常修菩提心。十八施不求报。十九持戒不求一切生处。二十于一切众生忍辱无瞋碍。二十一能勤精进修习一切善根。二十二不随无色定生。二十三方便所摄智慧。二十四四摄法所摄方便。二十五持戒毁戒慈愍无二。二十六一心听法。二十七一心阿练若处住。二十八不乐世间种种杂事。二十九不贪著小乘。三十见大乘利益为大。三十一远离恶知识。三十二亲近善知识。菩萨住是三十二法。能成十法。所谓四无量心。能游戏五神通。常依于智。常不舍善恶众生。所言决定事必皆实。集一切善法心无厌足。是为三十二法。为七。菩萨成就此者。名为真实菩萨。

### 分别二地业道品第二十八

&nbsp;&nbsp;&nbsp;&nbsp;诸菩萨已得&nbsp;&nbsp;&nbsp;&nbsp;具足于初地

&nbsp;&nbsp;&nbsp;&nbsp;欲得第二地&nbsp;&nbsp;&nbsp;&nbsp;当生十种心

诸菩萨已得欢喜初地。为得二地故生十种心。因是十心能得第二地。如人欲上楼观要因梯而上。问曰。何等是十心得第二地方便。答曰。

&nbsp;&nbsp;&nbsp;&nbsp;直心堪用心&nbsp;&nbsp;&nbsp;&nbsp;软伏寂灭心

&nbsp;&nbsp;&nbsp;&nbsp;真妙不杂贪&nbsp;&nbsp;&nbsp;&nbsp;快大心为十

诸菩萨已具足于初地。欲得第二地。生是十方便心。一直心。二堪用心。三柔软心。四降伏心。五寂灭心。六真妙心。七不杂心。八不贪心。九广快心。十大心。直心者。离谄曲。离谄曲故心转柔软。柔软者。不刚强粗恶。菩萨得是柔软心。生种种禅定。亦修集诸善法。观诸法实相。心则堪用。心堪用故生伏心。伏心者。善能降伏眼等诸根。如经中说。何等是善道。所谓比丘降伏眼根乃至意根。以降伏六根故。名为伏心。心已降伏则易生寂灭心。寂灭心者。能灭贪欲瞋恚愚痴等诸烦恼。先伏心已遮令寂灭。复有人言。得诸禅定是名寂灭心。如经说。若人善知禅定相不贪其味。是名寂灭心。得寂灭心已。必生真妙心。真妙心者。于诸禅定神通所愿事中如意得用。譬如真金随意所用。行者既得直心乃至真妙心已。为守护是心故。乐生不杂心。不杂心者。不与在家出家从事。是人作是念。我得如是等心。皆由禅定力故。以是诸心当得第二地等无量利益。若与众人杂者则失此利。何以故。若人与众人杂行。则眼等六根或时还发诸不善法。何以故。亲近可染可瞋可痴法故。诸根发动烦恼火然。烦恼火然故则失此利。见此等过故生不杂心。不应与在家出家者杂行。是人得是不杂心已。次生不贪心。不贪心者。于在家出家人中所谓父母兄弟和尚师长等不生贪著。作是念。若我于在家出家生贪著者。必当来往问讯。我则何有不杂心耶。是故我欲令诸禅定等利住不杂心者。当于在家出家舍贪著心。问曰。菩萨法不应舍众生。不应生舍心。如助菩提中说。

&nbsp;&nbsp;&nbsp;&nbsp;菩萨初精进&nbsp;&nbsp;&nbsp;&nbsp;所有方便力

&nbsp;&nbsp;&nbsp;&nbsp;应令诸众生&nbsp;&nbsp;&nbsp;&nbsp;住于大乘中

&nbsp;&nbsp;&nbsp;&nbsp;若人教恒沙&nbsp;&nbsp;&nbsp;&nbsp;众生住罗汉

&nbsp;&nbsp;&nbsp;&nbsp;不如教一人&nbsp;&nbsp;&nbsp;&nbsp;住大乘为胜

&nbsp;&nbsp;&nbsp;&nbsp;若人少势力&nbsp;&nbsp;&nbsp;&nbsp;不堪发大乘

&nbsp;&nbsp;&nbsp;&nbsp;次当教令住&nbsp;&nbsp;&nbsp;&nbsp;辟支声闻乘

&nbsp;&nbsp;&nbsp;&nbsp;若人不堪住&nbsp;&nbsp;&nbsp;&nbsp;辟支声闻乘

&nbsp;&nbsp;&nbsp;&nbsp;应教此众生&nbsp;&nbsp;&nbsp;&nbsp;令行福因缘

&nbsp;&nbsp;&nbsp;&nbsp;不任住三乘&nbsp;&nbsp;&nbsp;&nbsp;不堪人天乐

&nbsp;&nbsp;&nbsp;&nbsp;常以今世事&nbsp;&nbsp;&nbsp;&nbsp;随而利益之

&nbsp;&nbsp;&nbsp;&nbsp;若有诸众生&nbsp;&nbsp;&nbsp;&nbsp;不受菩萨利

&nbsp;&nbsp;&nbsp;&nbsp;于此不应舍&nbsp;&nbsp;&nbsp;&nbsp;应生大慈悲

汝云何言菩萨得不杂心生不贪心。若菩萨不贪众生则为舍离。何能度耶。答曰。应随顺菩萨道行舍心。何以故。是人因舍心生广快心。作是念。我若舍是众闹。当得禅定因禅定生妙广快法。得是法已其后则能利益众生。胜今千万倍。是故为多利益众生少时舍心权舍众闹。当得禅定五神通等利益众生。菩萨何故作如是方便。菩萨为得大心而作是念。大人乐大利益故不存小利。是故我今当求大人之法随而修学。应如是勤加精进为大利益。所谓诸禅定神通灭苦解脱等。是故汝说非也。问曰。初地中已有直心等法。何故复说菩萨欲得二地生于十心。答曰。初地虽有此法未得深乐。未有坚固。在此地中心常喜乐转深坚固堪任施用。是故汝难非也。问曰。若深乐坚固此法者得何果事。答曰。

&nbsp;&nbsp;&nbsp;&nbsp;若其一时得&nbsp;&nbsp;&nbsp;&nbsp;深乐坚固心

&nbsp;&nbsp;&nbsp;&nbsp;更不复用功&nbsp;&nbsp;&nbsp;&nbsp;如使常随逐

如使一时生常随逐人。菩萨如是一时得深乐坚固心已即常随逐。更不须用功而生若以少因缘便生。何以故。根深入故茎节相续。问曰。若菩萨得是十种心得何等果。答曰。

&nbsp;&nbsp;&nbsp;&nbsp;若得是诸心&nbsp;&nbsp;&nbsp;&nbsp;正住第二地

&nbsp;&nbsp;&nbsp;&nbsp;具三种离垢&nbsp;&nbsp;&nbsp;&nbsp;恶业及烦恼

若菩萨得是直等十心。即名住第二菩萨地。一离垢者。地名也。二离垢者。于此地中离十不善道罪业之垢。三离垢者。离贪欲瞋恚等诸烦恼垢故。名为离垢。复次离垢义者。

&nbsp;&nbsp;&nbsp;&nbsp;菩萨住此地&nbsp;&nbsp;&nbsp;&nbsp;自然不行恶

&nbsp;&nbsp;&nbsp;&nbsp;深乐善法故&nbsp;&nbsp;&nbsp;&nbsp;自然行善道

问曰。十不善道自然不作。自然行十善道。此二种道。几是身行。几是口行。几是意行。答曰。

&nbsp;&nbsp;&nbsp;&nbsp;身意各三种&nbsp;&nbsp;&nbsp;&nbsp;口四善亦尔

&nbsp;&nbsp;&nbsp;&nbsp;略说则如是&nbsp;&nbsp;&nbsp;&nbsp;此应当分别

不善身行有三种。所谓夺他命劫盗邪婬。不善口行四种妄语两舌恶口散乱语。不善意行三种。贪取瞋恼邪见。善身行亦有三种。离夺命劫盗邪婬。善口行亦四种。离妄语两舌恶口散乱语。善意行有三种。不贪取不瞋恼正见。身口意业道。是善不善应须论议令人得解。初夺命不善道者。所谓有他众生知是生故行恼害。因是恼害则失寿命。起此身业是名初夺命不善道。离此事故。名为离夺命善行。劫盗者。所谓属他之物。知是物属他生劫盗心。手捉此物举离本处。若劫若盗计是我物生我所心。是名劫盗行。离此事者名为离劫盗善行。邪婬者。所有女人。若为父母所护。亲族所护。为姓所护。世法所护。戒法所护。若他妇知有鞭杖恼害等障碍。于此事中生贪欲心起于身业。或于自所有妻妾。若受戒若怀妊若乳儿若非道。是名邪婬。远离此事名为善身行。妄语者。覆相覆心覆见覆忍覆欲知如是相而更异说。是名妄语。远离此事名为远离妄语善行。两舌者。欲离别他。以此事向彼说。以彼事向此说。为离别他故。和合者令别离。别离者则随顺乐为别离。喜别离好别离。是名两舌。离如此事名为远离两舌善行。恶口者。世间所有恶语害语苦语粗语弊语令他人瞋恼是名恶口。远离此事名为离恶口善行。散乱语者。非时语无利益语非法语无本末语无因缘语。是名散乱语。远离此事名为离散乱善行。贪取者。属他之物他所欲。他田坞他财物。心贪取愿欲得。于此事中不贪不妒不愿欲得是名不贪善行。瞋恼者。于他众生瞋恨心碍心发瞋恚。作是念。何不打缚杀害是名瞋恼离如此事名为无瞋恼善行。邪见者。言无布施无有恩报。善恶业无果报。无今世无后世。无父母无沙门婆罗门。能知此世彼世。了了通达自身作证。是名邪见。正见者。为有施有恩报。有善恶业报有今世后世。世间有沙门婆罗门。知此世后世了了通达自身作证。是名正见善行。是菩萨如是入正见道。

&nbsp;&nbsp;&nbsp;&nbsp;善道不善道&nbsp;&nbsp;&nbsp;&nbsp;各二十分别

&nbsp;&nbsp;&nbsp;&nbsp;知何处起等&nbsp;&nbsp;&nbsp;&nbsp;十二种分别

菩萨于十不善道十善道等种种别相知二十种分别。又于是二十种分别善知从何处起等十二种分别。于此十不善道中有二十种分别。所谓不离夺他命罪。一是不善。二欲界系。三有漏。四非心数法。五心不相应。六不随心行。七或共心生或不共心生。何等共心生。实有众生知是众生。以身业故夺其命。是名共心生。云何名不共心生。若人欲杀众生捉持牵挽扑著地已然后能死。是名不共心生。又身不动口不言。但生心我从今日当作杀众生者。如是夺他命罪。是名不共心生。又是不离夺他命者。若睡若觉常积习增长。亦名不共心生。八或色或非色。初共心生杀罪是色。第二杀罪第三第四非是色。九或作或非作。有色是作。余者无作。十或有缘或无缘。色是有缘余者是无缘。问曰。是心为有缘为无缘。答曰。非有缘。问曰。若心非有缘身不动口不言时但心生念我从今日当作杀众生者。如是罪业云何名为非缘。答曰。若杀罪是心则应有缘。今实杀罪非是心。若心是杀罪即是身业。而心实非身业。是故杀生罪不名有缘。但杀生罪共心在身中生。以是无作故言非缘。十一是业。十二非业相应。十三不随业行。十四或共业生或不共业生。如共心生无异。但除心与思共生为异。十五非先世业报。十六不可修。十七应善知。十八应以慧证不以身证。十九可断。二十可知见。不离劫盗罪。不离邪婬罪。不离妄语罪中。但一共心生二不共心生。一有色二无色。一作二不作。一有缘二无缘。余如杀中说。不离两舌不离恶口亦如是。不离散乱语。或不善或无记从不善心生。是不善从无记心生。是无记或欲界系。或色界系。欲界系者。以欲界身心。散乱语是欲界系。色界系亦如是。余如妄语中说。贪取欲界系。是有漏心数法。非心相应。非随心行。心共生。无色无作。有缘。非业相应。非随业行。非共业生。非先世业报。除因报。非可修。应善知。应以慧证。身证。可断。可见知。瞋恼。或心相应。或心不相应。缠所摄名心相应。使所摄名心不相应。随心行不随心行亦如是。共心生不共心生。有觉众生与心共生。无觉众生不与心共生。如心相应。随心行共心生业相应。随业行共业生亦如是。如心不相应不随心行不共心生业不相应不随业行不与业共生亦如是。余分别如贪取中说。如瞋恼邪见亦如是。十善道中离夺他命是善性。或欲界系。或不系三界。欲界系离夺他命。是欲界系。非三界系者。学无学人八圣道所摄。离杀生正业。是或有漏或无漏。欲界系是有漏。非三界系是无漏。非心数法。非心相应。非随心行。或共心生或不共心生。何等是共心生。如行人见虫而作是念。我当身业远离不伤害。是名离夺命善行共心生。何等是离杀生善不共心生。有人身不动口不言但心念从今日不杀生。是名不共心生。又有人先远离杀生。若睡若觉心缘余事。于念念中不杀生。福常得增长。亦不共心生。或是色或非色。一是色二非色。一是作二非作。一有缘二无缘。是业非业相应。不随业行。或共业生或不共业生。如共心生不共心生除生心与思为异。非先业报。除因报。可修应善知以身证。慧证有漏则可断。无漏不可断。可知见亦如是。离劫盗。离邪婬。离妄语。离两舌。离恶口亦如是。离散乱语。或欲界系。或色界系。或不系三界。欲界系者。以欲界身心离散乱语。色界系亦如是。不系三界者。如不杀中说。或有漏或无漏。有漏者系。无漏者不系。余如离妄语中说。不贪取者是善性。或欲界系。或非系三界。欲界系者。欲界凡夫不贪取及贤圣不贪取善行。是欲界系。非三界系者。诸贤圣不贪取无漏善行。是或有漏或无漏。欲界系是有漏。不系三界是无漏。是心数法。心相应。随心行。共心生。无色无作。有缘。非业。业相应。随业行。共业生。非先业报。除因报。可修。可善知。可以身证。慧证。或可断。或不可断。有漏可断。无漏不可断。见知亦如是。离瞋恼是善性。或欲界系。或色界系。或无色界系。或不系三界。欲界系者。欲界不瞋恼善根。余二界亦如是。不系者。余不系是或有漏或无漏系三界者。是有漏。余是无漏。心数法。或心相应。或心不相应。与缠相违不瞋善根与心相应。与使相违不瞋善根与心不相应。随心行共心生亦如是。无色无作。或有缘或无缘。心相应是有缘。心不相应是无缘。非业或与业相应。或不与业相应。或随业行或不随业行。或共业生。或不共业生。亦如心说非业。报除因报。可以身证慧证。或可断或不可断。有漏可断。无漏不可断。可见知亦如是。正见是善性。或欲界系。或色界系。或无色界系。或非三界系。欲界系者。若凡夫若贤圣。欲界念相应正见。是色无色界亦如是。不系三界者。圣贤无漏正见。或有漏或无漏。三界系是有漏。不系是无漏。心数法。心相应。随心行。共心生。无色无作。有缘。非业。业相应。随业行。共业生。非先业报。除因报。可以身证。慧证。或可断。或不可断。有漏可断。无漏不可断。可见可知亦如是。是名善等二十种分别。从何起等十二论者。一从何起。二起谁。三从何因起。四与谁作因。五何缘。六与谁作缘。七何所缘。八与谁作缘。九何增上。十与谁作增上。十一何失。十二何果杀罪。从何起者。从三不善根起。又从邪念起。又随以何心夺众生命。从是心起。起谁者。从杀罪边所有诸法。已生今生当生。是因缘亦如是。何所缘者。缘众生。又因何心夺众生命。亦缘此心。与谁作缘者。因杀罪边所有诸法。若已生若今生若当生。是法缘于杀生罪。何失者。今世恶名人所不信等。何果者。堕地狱畜生饿鬼阿修罗等及余恶处。受苦恼报。增上与谁增上者。如从何处起中说。劫盗邪婬妄语两舌恶口散乱语贪取瞋恼邪见亦如是。但所缘有异。劫盗罪缘所用物。邪婬缘众生。妄语两舌恶口散乱语缘于名字。贪取缘所用物。瞋恼缘众生。邪见缘名字。余残亦如上。不杀生从三善根起。又从正念起。又随以何心离杀生。从是心起。起谁者。从是法所有诸法。若已生若今生若当生。是因缘亦如是。所缘者。缘于众生。与谁作缘者。因是不杀生边所有诸法。若已生若今生若当生。缘于不杀生。增上者。诸善根增上。正念亦增上。随以何心不杀生。是心亦增上。与谁作增上者。于是不杀生边所有诸法。若已生若今生若当生。何利益者。与杀罪相违是名为利。何果者。与杀生相违名为果。不劫盗邪婬妄语两舌恶口散乱语不贪不恚正见亦如是。但所缘有异。不劫盗缘所用物。不邪婬缘众生。不妄语不两舌不恶口不散乱语缘名字。不贪取缘所用物。不瞋恼缘众生。正见或缘名字或缘义。有漏缘于名字。无漏缘于义。是菩萨于善等论及起等十二论。行十善道。应如是分别知。又知。

&nbsp;&nbsp;&nbsp;&nbsp;七种不善处&nbsp;&nbsp;&nbsp;&nbsp;以贪瞋痴生

&nbsp;&nbsp;&nbsp;&nbsp;及四问分别&nbsp;&nbsp;&nbsp;&nbsp;业众生各二

是菩萨知七不善业道以贪恚痴生。而分别于世。又知七种不善业中四问分别。是杀罪或从贪生。或从瞋生。或从痴生。从贪生者。若人见众生。生贪著心。从是因缘。受用好色声香味触。或须齿角毛皮筋肉骨髓等。是人生如是贪心故夺他命。是名从贪心生杀罪。若人瞋心不喜杀众生。是名从瞋生。若人邪见不知后世善恶业杀众生。是名从痴生杀罪。或以为福德故。或欲使度苦故而杀。如西方安息国等。复有取福德因缘故杀。以是杀业因缘故。欲得生天。如东天竺人于天寺中杀生。以此事故生天上。是名从痴生。复有人以贪心故取他物。作是念。以我当随意得好色声香味触。是名从贪生。复有人以瞋心不喜彼人故劫盗财物。欲令其恼。是名从瞋生。复有人邪见不知果报。劫盗他物。是名从痴生。如诸婆罗门说世间财宝皆是我物。我力弱故诸小人等以非法取用。若我取者。自取其物无有过罪。以如是心劫夺他物者。是亦从痴生。若人贪著色因缘故而邪婬。是名从贪生。若人瞋不喜作是念。是人犯我母妇姊妹女等。我亦还以婬事污彼母妇姊妹女等。是名从瞋生邪婬。若人邪见不知果报而故犯者。是名从痴生。如有人言。人中无有邪婬。何以故。女人皆为男子故生。如余所用物。各有所须。若与从事无邪婬罪。以是心作婬欲者。是名从痴生。如劫盗罪妄语亦如是。为贪财故妄语。是名从贪生。为欲诳彼令得苦恼。是名从瞋生。邪见不知业果报故妄语。是名从痴生。两舌恶口散乱语亦如是。三不善道则是根本。从是分别生七种身口业果报。问曰。不离杀生皆是杀生罪不。若杀生罪皆是不离杀生耶。答曰。有不离杀生即是杀生罪。有不离杀生非杀生罪。何等是不离杀生即是杀生罪。若有众生知是众生故杀夺命起身业。是名不离杀生亦是杀生罪。何等是不离杀生非杀生罪。此人先虽作杀因缘而众生不死又身不动口不说。但心念我从今日当杀众生。是名不离杀生非杀生罪。是二问分别。为四种分别。所谓善不善各二种。

&nbsp;&nbsp;&nbsp;&nbsp;不但善不善&nbsp;&nbsp;&nbsp;&nbsp;身心二种业

&nbsp;&nbsp;&nbsp;&nbsp;亦复应当知&nbsp;&nbsp;&nbsp;&nbsp;更有余分别

除身杀生劫盗邪婬。余残打缚闭系鞭杖牵挽等。但不死而已。如是不善身业非夺命等所摄。善中迎送合掌礼拜恭敬问讯洗浴按摩布施等善身业非不杀生等所摄。意业中除贪取瞋恼邪见余所有不守摄心诸结使等不善法。又意业中除不贪取不瞋恼正见余善守摄心信戒闻定舍慧等善法。

&nbsp;&nbsp;&nbsp;&nbsp;七业亦业道&nbsp;&nbsp;&nbsp;&nbsp;三业道非业

杀生劫盗邪婬妄语两舌恶口散乱语七。是业即业道。贪取瞋恼邪见。是业道非业。此三事相应思是业。问曰。前七事何故亦是业亦是业道。答曰。习行是七事转增故。至地狱畜生饿鬼。以是故名为业道。是七能作故名业。三是业道非业者。是不善业根本。以是故名三业道非业。善中亦如是。所谓离杀生劫盗邪婬妄语两舌恶口散乱语亦业亦业道。余三不贪不取不瞋恼正见是业道非业。此三相应思是业。问曰。前七事何故是业亦业道。答曰。常修习此事故。能至人天好处名为道。是七能作故名为业。问曰。余三何故但业道非业耶。答曰。三是诸善业根本。诸善业从中行故。名为业道非业。复次。

&nbsp;&nbsp;&nbsp;&nbsp;戒法即是业&nbsp;&nbsp;&nbsp;&nbsp;业或戒非戒

&nbsp;&nbsp;&nbsp;&nbsp;业及于业道&nbsp;&nbsp;&nbsp;&nbsp;有四种分别

身口业是戒。意业是业非戒。业及于业道四种分别者。有业非业道。有业道非业。有业亦是业道。有非业非业道。业非业道者。三种不善身业。业道所不摄。所谓手拳鞭杖等。及三种善身业。业道所不摄。所谓迎送敬礼等。是三善不善业。非业道所摄。或有人言。亦是业道。何以故。是二业或时至善恶处故。名为业道。以不定故不说业道。业道非业者。后三不善及三善是烦恼性故非业。能起业故名为业道。三善是善根性故非业。能起善业故名为业道。亦业亦业道者。所谓杀生不杀生等七事。是非业非业道者余法是。复次。

&nbsp;&nbsp;&nbsp;&nbsp;菩萨初地边&nbsp;&nbsp;&nbsp;&nbsp;以三种清净

&nbsp;&nbsp;&nbsp;&nbsp;安住十善道&nbsp;&nbsp;&nbsp;&nbsp;则生决定心

是菩萨于第二地中了了分别知如是十善十不善道。知已以三种清净住十善道。所谓自不杀生不教他杀。于杀生罪心不喜悦。乃至正见亦如是。问曰。菩萨初地中已住十善道。此中何故重说。答曰。初地中。非不住十善道。但此中转胜增长。以三种清净故。先初住中虽作阎浮提王不能行此三种清净。是故此中说三种清净。菩萨住是二地。知如是分别诸业。生决定心。

&nbsp;&nbsp;&nbsp;&nbsp;世所有恶道&nbsp;&nbsp;&nbsp;&nbsp;皆十不善生

&nbsp;&nbsp;&nbsp;&nbsp;世所有善道&nbsp;&nbsp;&nbsp;&nbsp;因于十善生

世间所有恶道者。所谓三种地狱道。热地狱冷地狱。黑地狱。三种畜生道。水行畜生。陆行畜生。空行畜生。种种鬼道。有饥饿鬼者食不净鬼者火口者阿修罗夜叉等。皆由行十不善道。有上中下因缘故。出世间所有善道若天若人。皆由行十善道生。三界所摄。天有二十八。人者四天下人是。如是决定知已。作是念。我欲自生善处。亦令众生生于善处。

&nbsp;&nbsp;&nbsp;&nbsp;是故我自应&nbsp;&nbsp;&nbsp;&nbsp;住于十善道

&nbsp;&nbsp;&nbsp;&nbsp;亦令余众生&nbsp;&nbsp;&nbsp;&nbsp;即住此善道

若生善处若生恶处。皆属十善不善道。我知是世间诸业因缘有无有定主。是故我应先自行十善道。然后令诸众生亦住十善道。问曰。何以故。要先自住十善道后乃令他住耶。答曰。

&nbsp;&nbsp;&nbsp;&nbsp;行于恶业者&nbsp;&nbsp;&nbsp;&nbsp;令他善不易

&nbsp;&nbsp;&nbsp;&nbsp;自不行善故&nbsp;&nbsp;&nbsp;&nbsp;他则不信受

若恶人自不行善。欲令他行善者则为甚难。何以故。是人自不行善。他人不信受其语。如偈说。

&nbsp;&nbsp;&nbsp;&nbsp;若人自不善&nbsp;&nbsp;&nbsp;&nbsp;不能令他善

&nbsp;&nbsp;&nbsp;&nbsp;若自不寂灭&nbsp;&nbsp;&nbsp;&nbsp;不能令他寂

&nbsp;&nbsp;&nbsp;&nbsp;以是故汝当&nbsp;&nbsp;&nbsp;&nbsp;先自行善寂

&nbsp;&nbsp;&nbsp;&nbsp;然后教他人&nbsp;&nbsp;&nbsp;&nbsp;令行善寂灭

是菩萨当如是行善法。

&nbsp;&nbsp;&nbsp;&nbsp;从阿鼻地狱&nbsp;&nbsp;&nbsp;&nbsp;乃至于有顶

&nbsp;&nbsp;&nbsp;&nbsp;分别十业果&nbsp;&nbsp;&nbsp;&nbsp;及其受报处

当如是正知。下从阿鼻地狱。上至非有想非无想处。皆是善不善种种业受果报处。于中习修上十不善道故生阿鼻地狱。小减生大炙地狱。小减生小炙地狱。小减生大叫唤地狱。小减生小叫唤地狱。小减生僧伽陀地狱。小减生大陌地狱。小减生黑绳地狱。小减生活地狱。小减生剑林等小眷属地狱中。亦应如是转小分别。行中十不善道生畜生中。畜生中亦应转少分别。行下不善道生饿鬼中。如是总相说。是中应广分别差别。有诸阿修罗夜叉生鬼道中。有诸龙王生畜生中。所受快乐或与诸天同。是诸众生以不善因缘故生。生已受善业果报。行最下十善道生阎浮提人中在贫穷下贱家。所谓旃陀罗边地工巧小人等。转胜生居士家。转胜生婆罗门家。转胜生刹利家。转胜生大臣家。转胜生国王家。于十善道转复胜者生瞿陀尼。转胜生弗婆提。转胜生郁单越。转胜生四天王处。转胜生忉利天焰摩天兜率陀天化乐天。习行上十善道生他化自在天。于是中亦应种种分别小大差别。如人中小王大王阎浮提王转轮圣王。四天王处有四天王。忉利天中有释提桓因。焰摩天上有须焰摩天王。兜率陀天上有珊兜率陀天王。化乐天上有善化天王。他化自在天上有他化自在天王。过是以上。要行禅定思得生上界。问曰。若以禅定思得生上界者。何以故。说乃至非有想非无想处皆以十善道故得生。答曰。虽修禅定生色界无色界。要当先坚住十善道然后得修禅定。以是故。彼处以十善业道为大利益。以是故。说乃至非有想非无想处皆以十善道因缘故得生。所以者何。先行清净十善道离欲。修初禅下思得生梵众天。修初禅中思生梵辅天。修初禅上思故得生大梵天。修二禅下思生少光天。修二禅中思得生无量光天。修二禅上思得生妙光天。修三禅下思得生少净天。修三禅中思故得生无量净天。修三禅上思得生遍净天。修四禅下思故生阿那婆伽天。修四禅中思故生福生天。修四禅上思故生广果天修无想定中思得生无想天。以无漏熏修四禅下思故生不广天。以无漏熏修四禅胜思故生不热天。以无漏熏修四禅胜思故生喜见天。以无漏熏修四禅胜思故生妙见天。以无漏熏修四禅最上思故生阿迦腻吒天。修虚空处定相应思得生空处天。修识处定相应思得生识处天。修无所有处定相应思得生无所有处天。修非有想非无想处定相应思得生非有想非无想处天。是名生死世间众生往来之处。