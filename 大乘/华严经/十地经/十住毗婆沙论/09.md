## 十住毗婆沙论卷第九

### 四十不共法品第二十一

菩萨如是以三十二相八十种好念佛生身已。今应念佛诸功德法。所谓。

&nbsp;&nbsp;&nbsp;&nbsp;又应以四十&nbsp;&nbsp;&nbsp;&nbsp;不共法念佛

&nbsp;&nbsp;&nbsp;&nbsp;诸佛是法身&nbsp;&nbsp;&nbsp;&nbsp;非但肉身故

诸佛虽有无量诸法不与余人共者有四十法。若人念者则得欢喜。何以故。诸佛非是色身。是法身故。如经说。汝不应但以色身观佛。当以法观。四十不共法者。一者飞行自在。二者变化无量。三者圣如意无边。四闻声自在。五无量智力知他心。六心得自在。七常在安慧处。八常不妄误。九得金刚三昧力。十善知不定事。十一善知无色定事。十二具足通达诸永灭事。十三善知心不相应无色法。十四大势波罗蜜。十五无碍波罗蜜。十六一切问答及受记具足答波罗蜜。十七具足三轮说法。十八所说不空。十九所说无谬失。二十无能害者。二十一诸贤圣中大将。二十五四不守护。二十九四无所畏。三十九佛十种力。四十无碍解脱。是为四十不共之法。今当广说。

飞行自在者。诸佛飞行如意自在。如意满足速疾无碍。所以者何。佛若欲于虚空先举一足次举一足。即能如意。若欲举足蹑虚空去。若欲住立不动而去。即能得去。若结跏趺安坐而去亦能得去。若欲安卧而去亦复能去。若欲于青琉璃茎真珊瑚叶黄金为须如意珠台无量围绕如日初出是宝莲华遍于空中蹈上而去。若欲如日月宫殿帝释胜殿夜摩天兜率陀天化乐天他化自在天诸梵王等宫殿。随意化作如彼宫殿坐中而去即能成办。若更以余种种因缘随意能去。是故说言。随诸所愿皆能满足。是故诸佛能以一步。过恒河沙等三千大千世界。有人言。佛能一念顷过若干国土。有人言。若知佛一步一念能如是去即可得量。经中说诸佛力无量。是故当知。诸佛虚空飞行自在无量无边。何以故。若大声闻弟子神通自在以一念顷。能过百亿阎浮提瞿陀尼弗婆提郁多罗越四大王天·忉利天·夜摩天·兜率陀天·化乐天·他化自在天·梵天。一瞬中过若干念。积此诸念以成一日七日一月一岁。乃至百岁。一日过五十三亿二百九十六万六千三千大千世界。如是声闻人百岁所过。佛一念能过。复次假令恒河中沙。一沙为一劫。有大声闻神通第一寿命如是诸恒河沙大劫。于一念中过若干世界。积如是念以为日月岁数。以自在力尽是诸大劫数所过国土。佛能一念中过。诸佛飞行自在如是速疾。于一切铁围山十宝山四天处·忉利天处·夜摩·兜率陀·化乐·他化自在·梵世·梵众·大梵·少光·无量光·光音·少净·无量净·遍净·广果·无想·不广·不恼·喜见·妙见·阿迦尼吒天如是诸处。大风大水劫尽火等。及诸天·龙·夜叉·乾闼婆·阿修罗·迦楼罗·紧那罗·摩睺罗伽·诸天魔。及梵·沙门·婆罗门及得诸神通者不能为碍。是故说飞行无碍。又飞行自在如意所作出没于地能过石壁诸山障碍等。佛于此事胜诸圣人。又佛能以常身立至梵天。声闻人所不能及。有如是等差别。

变化自在者。变化事中有无量力。余圣变化有量有边。诸佛变化无量无边。余圣于一念中变化一身。佛以一念随意变化有无量事。如大神通经中说。佛从脐中出莲华。上有化佛次第遍满上至阿迦尼吒天。诸佛变化所作众事。种种色种种形皆以一念。又声闻人能于千国土内变化。诸佛能于无量无边国土变化自在。又能倍是诸佛得坚固变化三昧。又诸佛变化。能过恒沙世界。皆从一身出。复次佛能普于十方无量无边世界现生受身堕地行七步。出家学道破魔军众。得道转法轮。如是等事皆以一念作之。是诸化佛皆亦复能施作佛事。如是等诸佛所变化事无量无边。

又于圣如意中有无量力。圣如意者。所谓从身放光光犹猛火又出诸雨。变化寿命随意长短。于一念顷能至梵天能变诸物。随意自在能动大地。光明能照无量世界而不断绝。圣如意者。不与凡夫等故。无有量故。过诸量故。诸凡夫等虽变化诸物少不足言。声闻人能裂千国土。还使令合。能令寿命若至一劫若减一劫。还能令短。短已复能令长。于一念中能至千国土梵世界。能于千国土随意变化。能动千国土。能身出光明相续不绝照千国土。设使身灭能留神力变化如本于千国土。小辟支佛能于万国土万种变化。中辟支佛能于百万国土百万种变化。大辟支佛能于三千大千国土变化如上。诸佛世尊能过诸恒河沙世界算数变化。身出水火能抹恒河沙等世界令如微尘。又能还合能住。寿命无量劫数还能令少。少已还能令长。能于无量时住。变化随意。能以一念至无量无边恒河沙等世界。能以常身立至梵世。又能变化无量无边阿僧祇世界皆令作金。或令作银琉璃珊瑚砗磲码碯。取要言之。能令作无量宝物。随意所作。又复能变恒河沙等世界大海水。皆使为乳酥油酪蜜随意而成。又能以一念变诸山皆是真金。过诸算数不可称计。又能震动无量无边世界一切欲界色界诸天宫殿。又以一念能令若干金色光明遍照如是无量世界。日月光明及欲色界诸天宫殿光明皆令不现。虽灭度后能于如是诸世界中随意久近。流布神力常不断绝。

闻声自在者。诸佛所闻声中随意自在。若无量百千万亿妓乐同时俱作。若无量百千万亿众生一时发言。若远若近随意能闻。假令恒河沙等三千大千世界所有众生。同时俱作若干百千万种妓乐遍满世界。复有恒河沙等世界众生。同时以梵音。遍满一切世界。诸佛若欲于中闻一音声随意得闻。余者不闻。声闻所应闻者。若有大神力障者不能得闻。诸佛所闻音声虽有大神力障亦能得闻。声闻能闻千国土内音声。诸佛世尊所闻音声过无量无边世界最细音声皆亦得闻。大神力声闻住梵世界。发大音声能满千国土内。诸佛世尊若住于此若住梵世若住余处。音声能满无量无边世界。若欲令众生闻过无量无边世界最细音声能令得闻。欲令不闻即便不闻。是故但有诸佛于音声中得自在力。

知他心无量自在力者。诸佛世尊于无量无边世界现在众生悉知其心。余人但随名相故知。诸佛以名相义故知。又余人不能知无色界众生诸心。诸佛能知。余人虽有知他心智。大力势者障则不能知。假使一切众生成就心通。皆如舍利弗目揵连辟支佛等。以其神力障一人心。不令他知。而佛能坏彼神力得知其心。复次佛以神力悉知众生上中下心垢心净心。又知诸心各有所缘从是缘至是缘次第。遍知一切诸缘。又以实相知众生心。是故诸佛以无上力悉知他心。

第一调伏心波罗蜜者。善知诸禅定三昧解脱住入起时。诸佛若入定若不入定。欲系心一缘中。随意久近如意能住。从此缘中更住余缘随意能住。若佛住常心欲令人不知则不能知。假使一切众生。知他心智如大梵王如大声闻辟支佛。成就智慧知他人心。以此心智令一人得。是人欲知佛常心。若佛不听则不能知。如七方便经中说。行者善知定相。善知住定相。善知起定相。善知安隐定相。善知定行处相。善知定生相。善知宜诸定法不宜诸定法。是名诸佛第一调伏心波罗蜜。

诸佛常安慧者。诸佛安慧常不动念常在心。何以故。先知而后行。生随意所缘中住无疑行故。断一切烦恼故。出过动性故。如佛告阿难。佛于此夜得阿耨多罗三藐三菩提。一切世间若天魔梵沙门婆罗门。以尽苦道教化周毕入无余涅槃。于其中间佛于诸受知起知住知生知灭。诸相诸触诸觉诸念亦知起知住知生知灭。恶魔七年昼夜不息常随逐佛不得佛短。不见佛念不在念安慧。是名诸佛常住安慧行中。

不忘失法者。诸佛得不退法故。通达五藏法故。得无上法故。诸佛常不忘失。诸佛菩提树下所得。乃至入无余涅槃。若天魔梵沙门婆罗门。及余圣人。无能令佛有所忘失。如法印经中说。道场所得是名实得更无胜法。如衣毛竖经说。舍利弗。若人实语。有能于法不忘失者。应说我是。何以故。唯我一人无所忘失。是名诸佛于法无忘失。

金刚三昧者。诸佛世尊金刚三昧。是不共法。无能坏故。于一切处无有障碍故。得正遍知故。坏一切法障碍故。等贯穿故。得诸功德利益力故。诸禅定中最上故。

无能坏者。是故名为金刚三昧。如金刚宝无物能破者。是三昧亦如是。无法可以坏者。是故名金刚三昧。问曰。何故不可坏。答曰。一切处无有碍故。如帝释金刚无有碍处。是三昧亦如是。问曰。是三昧。何故名一切处不碍。答曰。正通达一切法故。诸佛住是三昧。悉能通达过去现在未来。过出三世不可说五藏所摄法。是故名一切处不碍。若诸佛住是三昧。诸所有法若不通达名为有碍。而实不尔。是故名无碍。问曰。何以故。是三昧通达一切法。答曰。是三昧能开一切障碍法故。所谓烦恼障碍定障碍智障碍能开故。是名能通达一切法。问曰。是三昧。何故能开一切障。余三昧不能。答曰。是三昧善等贯穿三法。能坏诸烦恼山令无余故。正遍通达一切法故。善得不坏心解脱故。是故此三昧能开一切障碍。问曰。是三昧何故等贯穿三法。答曰。住是三昧得力故。能得一切诸功德。余三昧无如是力。是故是三昧能等贯穿。问曰。何故住是三昧得力故能得一切诸功德。答曰。是三昧于诸定中最为第一。是故住是三昧能得诸功德。问曰。何故是三昧于诸定中最为第一。答曰。是三昧无量无边善根所成故。于诸定中最为第一。问曰。是三昧何故无量无边善根所成。答曰。是三昧唯一切智人有余人所无。是故名为金刚三昧。

### 四十不共法中难一切智人品第二十二

问曰。汝说金刚三昧。唯一切智人有。余人所无。若是三昧但一切智人有。余人无者。即无是三昧。何以故。无一切智人故。何以故。所知法无量无边。而智慧有量有边。以此有量有边智慧。不应知无量事。如今现阎浮提水陆众生过诸算数。是众生三品。若男若女非男非女在胎孩童少壮衰老苦乐等法。过去未来现在诸心心数法。及诸善恶业。已集今集当集。已受报今受报未受报。万物生灭及阎浮提中山河泉池草木丛林根茎枝叶花果。所可知者无有边际。余三天下亦如是四天下三千大千世界物亦如是。三千大千世界物一切世界所可知物亦如是。但世间数尚无量无边难可得知。何况诸阎浮提诸世间中。众生非众生诸物分分。以是因缘当知。所可知物无量无边故。无一切智者。若谓智慧有大力于所知法中无障碍故遍知一切可知。法如虚空遍在一切法中。是故应有一切智人者。是事不然。智大力可尔。大智不能自知。如指端不自触。是故无一切智。若谓更有智能知是智。是亦不然。何以故。有无穷过故。知若自知若以他知。二俱不然。若是知有无量力。以不自知故。不得言有无量力。是故无有能知一切法智知不无知一切法智故。则无一切智者。何以故。一切智者。以智知一切法。复次所知法无量无边。若和合百千万亿智人尚不能尽知。何况一人。是故无有一人能知一切法。无有一切智。若谓不以遍知一切山河众生非众生故名一切智人。但以尽知一切经书故名一切智人者。是亦不然。何以故。佛法中不说韦陀等经书义。若佛是一切智者。应用韦陀等经书而实不用是故。佛非一切智人。又四韦陀罗经有量有限。今世尚无尽能知者。况有尽知一切经书。是故无有一切智人。复次有经书能增长贪欲。歌舞音乐等。若一切智人知是事者即有贪欲。是经书是贪欲因缘。若有因必有果。若一切智人不知此事则不名一切智人。复次有诸经书能助瞋恚喜诳于人。所谓治世经书等。若知是事则有瞋恚。何以故。有因必有果故。若不知则不名一切智人。是故知无一切智人。复次佛不必尽知未来世事。譬如我今难一切智人。佛无经书预记是人如是姓如是家在某处以如是事难一切智人。若谓佛尽知何以故不说是事。若说经者经中应有不说是事。是故知非一切智人。复次佛若尽知未来世事。应当预知调达出家已破僧。若知者不应听出家。复次佛不知木机激石。佛若预知者则不应于中经行。复次佛不知旃遮婆罗门女以婬欲谤。若佛先知。应告诸比丘未来当有是事。复次有梵志嫉佛故于余处杀梵志女孙陀罗于祇洹堑中埋。佛不知是事。若知是者。应于诸梵志所救此女命。至调达所推石下。不说婆罗门女梵志女事。以不知故。当知佛不尽知未来世。是故非一切智人。复次佛入婆罗门聚落乞食空钵而出。不能预知魔时转诸人心。乃至不得一食。佛若知者则不应入婆罗门聚落。是故知佛不尽知未来事。复次阿阇世王欲害佛故放守财醉象。佛不知故入王舍城乞食。若预知者则不应入。是故佛不知未来事。不知未来事故则非一切智人。复次佛不知恶涅达多请佛因缘。即受其请将诸比丘诣韦罗阇国。是婆罗门忘先请故。使佛食马麦。若佛预知婆罗门忘请佛及僧者。则不应受请三月食马麦。是故知佛不知未来事。不知未来事故则非一切智人。复次佛受须涅叉多罗为弟子故则不知未来事。是人恶心坚牢难化不信佛语。佛若知者云何受为弟子。受为弟子故则不知未来事。不知未来事故则非一切智人。复次若佛是一切智人则应防护未有犯罪者当为结戒。以先不知结戒因缘有作罪已方乃结戒则不知未来事。不知未来事故则非一切智人。复次佛法但以出家受戒数岁处在上座恭敬礼拜。不以耆年贵族诸家功德智慧多闻禅定果断神通为大。若是一切智者。应以耆年贵族诸家功德智慧多闻禅定果断神通为大供养恭敬。若如是者名为善制。岁数者受戒年数。如五岁道人礼六岁者。贵族者世间有四品众生。婆罗门刹利毗舍首陀罗。首陀罗应恭敬韦舍刹利婆罗门。韦舍应恭敬刹利婆罗门。刹利应恭敬婆罗门。诸家者。工巧家商贾家居士家长者家大臣家王家等。于诸家中。其小家应恭敬大家。如是于贫贱中出家者。应恭敬富贵中出家者。功德者毁戒人应恭敬礼拜持戒。持戒者不应礼毁戒者。不行十二头陀者。应礼行十二头陀者。不具足行头陀者。应礼具足行头陀者。智慧者。无智慧人应礼敬有智慧者。多闻者。少闻人应礼多闻者。不多诵者应礼敬多诵者。果者。须陀洹应礼敬斯陀含。如是展转应礼阿罗汉。一切凡夫应礼得果者。断者。少断结使及未断者应礼多断者。神通者。若未具神通者应礼具足神通者。佛若如是次第善说供养恭敬法者。是为上说。而实不尔。是故知非一切智人。复次佛尚不能知现在事。汝若谓我云何知佛不知现在事者。今当说之。有众生结使薄者。无业障者。离八难者。堪行深法者。能成正法者。而佛不知。佛成道已初欲说法。生如是疑。我所得法甚深玄远微妙寂灭难知难解。唯有智者可以内知。世间众生贪著世事。此中除断一切烦恼灭爱厌离第一难见。若我说法众生不解。徒自疲苦。生如是疑。而实众生有薄结使无业障者。有离八难者。堪行深法者。能成正法者。佛不能知如是众生。是故当知不知现在事。又作是念。昔我苦行。五比丘供养执侍应先利益。今在何处。作是念已时有天告。今在波罗柰鹿野苑中。是故当知佛不知现在事。不知现在事故。则非一切智人。复次佛得道已受请说法而作是念。我今说法谁应先闻。即复念言。郁头蓝弗。此人利根易可开悟。尔时此人先以命终。而佛方求。时天告言。昨夜命终。佛又思惟回心欲度阿罗罗。天复白言。是人亡来七日。若佛是一切智者先应知此诸人命终。而实不知。不知过去事故则不名一切智人。一切智人法应度可度者。不可则置。复次佛处处有疑语。如巴连弗城。是事当以三因缘坏。若水若火若内人与外人谋。若佛是一切智人者则不应有疑惑语。是故知非一切智人。复次佛问比丘。汝等聚会为说何事。如是等问。若一切智人者则不应问如是等事。以问他故非一切智人。复次佛自称赞身毁呰他人。如经中说。佛告阿难。唯我一人第一无比无与等者。告诸比丘尼犍子等是弊恶人成就五邪法。诸尼犍子等无信无惭无愧寡闻懈怠少念薄智。又说梵志尼犍诸外道弟子等诸不可事。若自称赞毁呰他人。世人尚愧。何况一切智人。有此事故非一切智人。复次佛经始终相违如经中说。诸比丘我新得道。又言我得往古诸佛所得道。世间有智尚离终始相违。何况出家一切智人而有相违。以终始相违故。当知非一切智人。是故汝说金刚三昧唯一切智人得。是事不然。无一切智人故。一切智三昧亦不成。答曰。汝莫说此。佛实是一切智人。何以故。凡一切法有五法藏。所谓过去法。未来法。现在法。出三世法。不可说法。唯佛如实遍知是法。如汝先难所知法无量无边故无一切智人者。我今当答。若所知法无量无边。智亦无量无边。以无量无边智知无量无边法无咎。若谓是知亦应以智知是则无穷者。今当答。法应以智知。如世间人言。我是智者我是无智者。我是粗智者。我是细智者。以是因缘以智知知故。则无无穷过。如以现在知知过去智则尽知一切法无有遗余。复次如人数他通身为十知亦如是。自知亦知他知则无有咎。如灯自照亦照他。如汝所说和合百千万亿智人尚不能尽知一切法。何况一人知者。是事不然。何以故。一智慧人能知众事。虽复众多无有智慧不能有所知。如百千盲人不任作导。一人有眼任为导师。是故汝以一人为难。虽复多智于佛则无智。是事不然。汝谓佛不说韦大等外经故非一切智人者。今当答。韦大中无善寂灭法。但有种种诸戏论事。诸佛所说皆为善寂灭故。佛虽知韦大等经。不能令人得善寂灭。是故不说。问。韦大中亦有善寂灭解脱说。世间先皆幽闇都无所有。初有大人出现如日。若有见者得度死难。更有余道。又说。人身小则神小。人大则神大。身为神宅常处其中。若以智慧开解神缚则得解脱。是故当知韦大中有寂灭解脱。答曰。无是事也。何以故。韦大中有四颠倒。世间无常而别有常世间。如说一作天祠堕落再亦堕落三作则不堕。是为无常中常颠倒。世间苦而说有常乐处。是为苦中乐颠倒。又说我神转为子愿使寿百岁。子是他身云何为我。是为无我中我颠倒。说身清净第一无比。金银珍宝无及身者。是名无净中净颠倒。颠倒则无实。无实云何有寂灭。是故韦大中无善寂灭法。问曰。韦大中说。能知韦大者清净安隐。云何言无善寂灭法。答曰。知韦大者虽说安隐非毕竟解脱。于异身中生解脱想。是说因长寿天。说为解脱。是故韦大中实无解脱。复次韦大中。略说有三义。一者咒愿。二者称赞。三者法则。咒愿名为令我得妻子牛马金银珍宝。称赞名为汝火神头黑颈赤体黄常在众生五大中。法则名为是事应作是不应作。如从昴星初受火法而实咒愿称赞法。则无有寂灭解脱。何以故。贪著世乐然苏咒愿无真智慧。不断烦恼何有解脱。问曰。韦大法自古有之第一可信。汝言无善寂灭故不可信者。是事不然。何以故。佛法近乃出世。韦大自古久远常在世间。是故古法可信近法不可信。汝言韦大中无善寂灭法。是事不然。答曰。时不可信。无明邪见自古亦然。有无明先出正智后出。邪见先出正见后出。不可以无明邪见先出故可信。正智正见后出不可信。如先有污泥后有莲华。先有疾后有药。如是不可以在先出者为贵。是故韦大先出。佛法后出。谓不可信者。是事不然。复次过去定光等诸佛皆先出世。其法则古出。韦大是后出。若汝以先久为贵者。此诸佛及法则应是贵。问曰。韦大不能作善寂灭。是故佛法中不说。若佛知不能作寂灭。何用知为。若不知则非一切智人。二俱有过。答曰。汝语非也。佛先知韦大不能善寂灭故不说亦不修行。问曰。若佛知韦大无有利益故而说不修习者何用知为。答曰。大智之人应悉分别是正道是邪道。欲令无量人众度险恶道故行于正道。譬如导师善分别邪道正道。佛亦如是。既自得出生死险道。亦复欲令众生出故。善知八直圣道。亦知韦大等邪险恶道。为离邪恶道故。行于正道。但知而不说。犹如农夫为谷种植至秋收获亦得草䴬。佛亦如是。为无上道故勤行精进得菩提。亦知韦大等诸邪道。是故无咎。如汝先说无人能有具知四韦大者。此难不然。世间人各有念力。有人一日能诵五偈。有诵百偈。有诵二百偈。若人一日不诵十偈则谓无能诵百偈出百偈者。此非实语。汝等不能尽知故。便言都无智者。若人见一人不能度河便言无能度者。是人不名正说。何以故。自有余大力者能度。此亦如是。设使余人不能尽知。一切智者知之何咎。复次脾娑仙人。皆读韦大亦应成一切智。若有尽读韦大。何以言无一切智。若汝言有经书能生贪欲瞋恚者。我今当答。若人欲长寿。应离死因缘。佛亦如是欲断一切众生贪欲瞋恚。应知贪欲因缘。复次如汝所说能知生贪欲瞋恚经书则有贪欲瞋恚者。无有是也。佛虽知是不用不行故无过咎。如人知死因缘则不死。若行死因缘则死。是事亦尔。若汝说不知未来事故不名一切智者。我今当答。此则非难。我等亦知有难一切智者如经中说。佛告诸比丘。凡夫无能有三相。不应思而思。不应说而说。不应作而作。是故皆已总说。汝等未来世凡夫皆在其中无利益故。何用分别说其名字等。若谓佛知有难不预答者亦不须此。今现四众中亦有善断疑难者。今亦有能破诸难问者。何用先答。如汝今日现见比丘之中能破婆罗门者。是故不须先答。又先时亦有答。散在众经。人不能具知佛法故。不知处所。若言受调达出家事。我今当答。谓受调达出家则非一切智人者。是谓不然。调达出家非佛所度。问曰。若余人度者佛何以听。答曰。善恶各有时。不必出家便恶。调达出家之后有持戒诸功德。是故出家无过。复次调达于十二年清净持戒诵六万法藏。此果报者当来不空必有利益。汝说调达机关激石者。我今当说。诸佛成就无杀法故。一切世间无能夺命者。问曰。若成就不杀法者。何故迸石而来。答曰。佛于先世种坏身业定报应受。示众生业报不可舍故现受。是故自来。汝言旃遮女佛不先说者。我今当答。以旃遮女故讥佛者。不能坏一切智人因缘。若佛先说旃遮女当来谤我者。旃遮女则不来。复次佛先世谤人罪业因缘。今必应受。汝说佛何以不遮孙陀利入祇洹事。我今当答。此事不能坏一切智人因缘。佛无有力令一切众生尽作乐人。又诸佛离一切诤讼不自高身不著持戒。是故不遮。复次佛先世业熟故。必应受七日谤。又众生见佛闻谤不忧。宣明不喜故。发无上道心。作是愿言。我等亦当得如是清净心。是故无咎。汝先说佛入婆罗门聚落空钵而出非一切智人者。今当答。佛不以饭食先观人心入聚落已魔转其意。问曰。是事佛应先知。我入聚落魔当转人心。答曰。佛亦先知此事。为大利益众生。诸佛非但以受人食故。以为利益度脱众生。有以清净心迎逆敬礼和颜瞻视。此皆大利何必饮食。以种种门利益众生。非空入聚落。汝说佛逆趣醉象者。今当答。佛虽知此事。以因缘故往以此醉象必应得度。又能障其害佛罪业。复次此象身如黑山。众人见此低头礼佛皆起恭敬。以是因缘故往趣。复次佛趣此象无有过失。若有恶事可作此难。汝难至随兰若者。为受先世业果报故。汝说畜须涅叉多罗为弟子者。今当说。佛身口意命不须守护。无所畏故听为弟子。复次是人常近佛故得见种种大神力。见诸天龙夜叉乾闼婆阿修罗等诸王来供养佛请问种种甚深要法心得清净。心清净故得利益因缘。是故虽恶听为弟子。问曰。此人于佛多生恶心。是故不应听为弟子。答曰。若不听为弟子亦有恶心。是故听为弟子无咎。汝说先未作罪时何以不制戒。今当答。佛先结戒。说八圣道正见正思惟正语正业正命正精进正念正定。说是至涅槃道故。已说一切诸戒。复次佛说三学。善学戒善学心善学慧。当知已说一切诸戒。复次佛告诸比丘。一切恶决定不应作。是不名先结戒耶。复次佛说十善道。离杀盗婬两舌恶骂妄言绮语贪嫉瞋恚邪见。不名先结戒耶。佛先十二年中说一偈为布萨法。所谓一切恶莫作。一切善当行。自净其志意。是则诸佛教。是故当知先已结戒。复次佛说诸小恶因缘皆应当离。如说。

&nbsp;&nbsp;&nbsp;&nbsp;离身诸恶行&nbsp;&nbsp;&nbsp;&nbsp;亦离口诸恶

&nbsp;&nbsp;&nbsp;&nbsp;离意诸恶行&nbsp;&nbsp;&nbsp;&nbsp;余恶悉远离

如是说者当知先以结戒。复次佛先已说诸守护法。如说。

&nbsp;&nbsp;&nbsp;&nbsp;护身为善哉&nbsp;&nbsp;&nbsp;&nbsp;能护口亦善

&nbsp;&nbsp;&nbsp;&nbsp;护意为善哉&nbsp;&nbsp;&nbsp;&nbsp;护一切亦善

&nbsp;&nbsp;&nbsp;&nbsp;比丘护一切&nbsp;&nbsp;&nbsp;&nbsp;得远离诸恶

如是说者当知先以结戒。复次佛先说善相。如说。

&nbsp;&nbsp;&nbsp;&nbsp;手足勿妄犯&nbsp;&nbsp;&nbsp;&nbsp;节言慎所行

&nbsp;&nbsp;&nbsp;&nbsp;当乐守定意&nbsp;&nbsp;&nbsp;&nbsp;是名真比丘

如是说者当知先以结戒。复次说沙门法故。当知先以结戒。沙门有四法。一于瞋不报。二于骂默然。三杖捶能受。四害者忍之。复次佛说四念处。观身观受观心观法。是涅槃道住处故。当知先结戒。若微小恶尚不听。何况身口恶业。如是等因缘当知先已结戒。如王者立制。不应作恶。后有犯者随事轻重作如是罪如是治之。佛亦如是。先总说戒。后有犯者说其罪相。如有作恶者教令忏悔。作如是罪应如是忏。不见摈灭摈不共住等。成如是事故。后乃结戒。

汝说耆年贵族家等应为上座。今当答。道法中耆年贵族家等于道无益。何以故。生佛法中名为贵族好家中生。从受大戒数其年数名为耆年。汝谓耆年应供养者。先出家受戒非是大耶。从受戒以后无有诸姓等差别。诸比丘受大戒。名为生在佛家。是则失先大小家名皆为一家。汝说持戒者。出家在先持戒日久长夜护持。年岁多故应为上座。如结戒中说。汝说持戒之人不应礼破戒者。今当答。破戒人尚不应共住。何况礼拜供养。以其自言是比丘故。随其大小而为作礼。如礼泥木天像。以念真天故。佛敕年少应礼上座。顺佛教故则便得福。汝说以头陀故应敬礼者。今当答。若头陀人人有五种故难得分别。一者愚痴无所知故贪受难法。二者钝根希望得利。三者恶意欺诳于人。四者狂乱。五者作念。头陀法者。诸佛贤圣所共称赞。以其随顺涅槃道故。是五种人。行头陀法真伪难别。多闻者。多闻之人亦如头陀难可分别。何以故。或以乐道故多闻。或以利养故多闻。如是等亦难分别。又佛法贵如说行。不贵多读多诵。又如佛说行一法句能自利益名为多闻。智慧亦如是。若不能如所说行何用智慧为。是故不以智慧故说为上座。譬如世间现事弟虽多闻多智而兄不为作礼。是故不以智慧故先受供养礼拜如是。虽多闻智慧应礼先受戒者。若先供养多闻智慧者则为斗乱。余沙门果断结。得神通最难知。是人得果是不得果。是多闻断结是少闻断结。是得神通是不得神通。不可以此为上座。若同得道果断结神通谁为上座。是故随佛教行最为第一。汝说佛于说法生疑。今当答。佛于深法尚不有疑。何况应说不应说中而有疑乎。佛不言我都不说法。但云心乐闲静不务多事。而后于说法中无咎。复次诸外道言。佛为大圣寂默无戏论。何用畜众而教化为。设使教化亦不可尽。似如分别何用说法畜养弟子是贪著相。是故佛自思惟。我法甚深智慧方便无量无边。而可度者少。是故自言不如默然。又防外道所讥诃故。令梵天王求请说法。即时梵天王等白佛言。众生可愍。中有利根结使薄者易可化度。是故受诸梵王等请。如人得大宝藏应示余人。如是诸圣自得法利亦应利人。如汝所说佛不知阿兰伽兰等先已命终欲为说法者。今当答。佛不念其死与不死。但念此人结使微薄堪任化度。随所念处则有智生。是故佛先自说。而后天告理故宜然。又佛先出家。就此二人曾经宿止。诸天人民傥能疑佛受其妙法余处得道。佛欲断彼疑故。即时唱言彼人长衰如此。妙法如何不闻。推如是义。五比丘事亦复可知。但念其可度因缘。不念其住止所在。后念住处即便得知。是故不应破一切智人。汝言疑说巴连弗城坏者。今当答。是城破因缘不定。不定因缘而定说者是则为过。又我先说四十不共法中诸佛善知不定。答者则不受此难。汝说佛问诸比丘。汝等聚会为何所说。今当答。佛将欲说法门故。作如是问。或欲结戒故。命其自说如是种种说法故。问而无咎。世间亦有知而复问。如见人食问言食耶。如天寒时问言寒耶。佛亦如是知而复问随俗无咎。汝言自赞毁他非一切智人者。今当答。佛不贪身不贪供养。不恚他人不增上慢。所以自说我于世间最第一者。有信众生诸根猛利舍恶知识。以我为师是人长夜当得安隐。是故佛自赞身。复次有人求第一乐道。而有懈怠不能精进。是故佛言无上利中不应懈怠。我于世间第一导师善说正法。宜勤精进可得道果。如是等因缘自赞其身。非为自贵轻贱他人。诃恶人者欲令除灭恶法。非为憎恚众生。有人求如法利。其心清净质直。而与恶知识和合。欲令远离此故而诃骂之。未得佛时尚以髓脑施人。何况成佛而当诃骂。汝说佛法初后相违。今当答。佛法中无有始终相违事。汝等不知佛法义故以为相违。是涅槃道者。从迦叶佛灭已来。无复人说。亦无人得。是故言我新得道。余处复说我得故道。是道锭光等诸佛所得。所谓八圣道能至涅槃。一道一因缘故名为故道。是故当知佛成一切智。问曰。所言一切智者。云何名为一切智。为知一切故名为一切智耶。答曰。一切智者知可知。可知者五法藏。过去未来现在出三世不可说所用。知此五藏者名为知。是故知及所知名为一切。问曰。知可知名为一切者。是事不然。何以故。是法但是一。可知知亦是可知故。如世间言是人知利是人知钝。答曰。若一切是一者则寒热相违皆应是一。明闇苦乐诸相违事亦应是一。但是事不然。是故不得言一切皆是一。问曰。汝所执亦同此过。若可知是一者。苦乐等亦应是一而实不一。答曰。我不言一切可知是一。汝所执一切皆是一。是故不与汝同过。复次汝说同有过故。汝自执中有过。若人自受所执中过即堕负处。汝知所执有过。不应复说他过。是故汝说同有过者。是事不然。复次若谓知可知二法为一者。应用可知法知瓶衣等物而实用知知一切物。若谓瓶衣等于知无异者。今瓶衣等不能知物。即应有异而实用知知一切物。如是处处有过故不得言一切皆是一。复次知所知是二名为一切知。是一切法故。名如来名一切智者。是一切智人因金刚三昧。是故金刚三昧成。汝先言金刚三昧不成一切智不成者。是事不然。