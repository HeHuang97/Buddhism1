## 十住毗婆沙论卷第三

### 释愿品第五之余

复次。

&nbsp;&nbsp;&nbsp;&nbsp;愿净佛土故&nbsp;&nbsp;&nbsp;&nbsp;灭除诸杂恶

杀生偷盗邪婬妄语两舌恶口绮语。贪恚邪命饮酒等。有如是恶名为不净。复次国土中有地狱畜生饿鬼等诸恶道名为不净。复次众生无信懈怠乱心愚痴谄曲悭嫉忿恨重邪见慢憍慢大慢我慢邪慢。矫异自亲激动抑扬。因利求利贵于世乐。放逸自恣多欲恶欲邪贪邪婬。不识父母沙门婆罗门。不忍辱破威仪难与语。邪觉观贪欲瞋恚睡眠调戏疑悔所覆蔽名为不净。复次恶鸟兽多怨贼。无水浆饥馑灾疫人畏非人畏。内反逆外多贼寇。若多雨若亢旱诸衰恼小劫尽诸苦恼等名为不净。复次众生短命恶色无力多诸忧苦。少胆干多疾病少威力。少眷属恶眷属易坏眷属。小居家儜劣邪出家名为不净。复次僧佉榆伽优楼迦王那波罗他毗佉那瓶沙王。那吉略仙人象仙人断婬人上弟子行者。放羊者。大心者。忍辱者。乔昙摩鸠兰陀磨活人者。度人者。缘水者。婆罗沙伽那颇罗堕阇。著衣者。无衣者。韦索衣者。皮衣者。草衣者。著下衣者。角鸱毛衣者。木皮衣者。三洗者。随顺者。事梵王者。事究摩罗者。事毗舍阇者。事金翅鸟者。事乾闼婆者。事阎罗王者。事毗沙门王者。事密迹神者。事浮陀神者。事龙者。裸形沙门。白衣沙门。染衣沙门。末迦梨沙门。毗罗哆子者。迦旃延尼犍子者。萨耆遮子者。持牛戒者。鹿戒者。狗戒者。马戒者。象戒者。乞戒者。究摩罗戒者。诸天戒者。上戒者。婬欲戒者。净洁戒者。火戒者。说色灭涅槃者。说声灭涅槃者。说香灭涅槃者。说味灭涅槃者。说触灭涅槃者。说觉观灭涅槃者。说苦灭涅槃者。说苦乐灭涅槃者。水衣为鬘者。水净者。食净者。生净者。执杵臼者。打石者。喜洗者。浮没者。空地住者。卧刺棘者。世性者。大者我者。色等者。声等者。香等者。味等者。触等者。地知者。水知者。火知者。风知者。虚空知者。和合知者。变知者。眼知者。耳知者。鼻知者。舌知者。身知者。意知者。神知者。如是等在家出家种种邪见邪行名为不净。复次其地高下坑坎堆阜榛丛刺棘多所妨碍。尘土坌秽泥潦臼陷。恶山巉岩屈曲隈障。重岭隔塞峻峭难上。咸卤乾燥沙砾瓦石。众果少味色香不具。药草不良。势力薄少有妙色声香味触。园林楼阁流水浴池小山土岭。登缘远望娱乐之处皆悉鲜少。郡县聚落不相接近。地多丘荒人民希少。多见无福贫穷下劣诸城。宰牧大官贵人诸贾客主。巧匠工师学读之人。亦复甚少。饮食衣服卧具医药便身之具甚为难得。虽得非妙名为不净。不净略说有二种。一以众生因缘。二以行业因缘。众生因缘者。众生过恶故。行业因缘者。诸行过恶故。此二事上已说。转此二事则有众生功德行业功德。此二功德名为净土。是净国土当知随诸菩萨本愿因缘。诸菩萨能行种种大精进故。所愿无量不可说尽。是故今但略说开示事端。其余诸事应如是知。略说净土相。所谓善得阿耨多罗三藐三菩提。佛功德力法具足。声闻具足。菩提树具足。世界庄严众生善利。可度者多大众集会佛力具足。善得菩提者以十事庄严。一离诸苦行。二无厌劣心。三速疾得。四无求外道师。五菩萨具足。六无有魔怨。七无诸留难。八诸天大会。九希有事具足。十时具足。离诸苦行者。若菩萨为阿耨多罗三藐三菩提出家。不行诸苦行。所谓若四日若六日若八日。若半月若一月。乃至食一麻一米一果。或但饮水或但服气。不以如是苦行求道。安坐道场。而成佛道。无厌劣心者。若菩萨少得厌离心即时出家。速疾得者。若菩萨出家已即得阿耨多罗三藐三菩提。不求外道师者。若菩萨出家已时。有外道大师。有名称者。不往咨求。汝等说何法论何事以何为利。亦不于四方求索。菩萨具足者。菩萨欲成佛道时。三千大千世界中诸菩萨及他方诸菩萨。各持供养具来围绕已。待佛成道放大光明各共供养。从佛闻法皆是不退转一生补处。无魔怨者。若菩萨垂成佛时。无有魔军能来破者。无诸留难者。菩萨垂成佛时。乃至无有毫厘烦恼来入其心。诸大众集会者。若菩萨垂成佛时。四天王诸天忉利诸天夜摩天兜率陀天化乐天他化自在天梵天乃至阿迦腻吒天。诸龙神夜叉乾闼婆阿修罗迦楼罗紧那罗摩睺罗伽等一切诸神。十方无量世界。各持第一上妙供养之具来供养菩萨。名为大众集会。又声闻人言。十世界诸天尽来。名为诸天大会。希有行具足者。若菩萨得佛时。地六种震动。十方无量三千大千世界诸魔王宫殿。皆变坏无色光不复现。无量须弥山皆悉动摇。无量大海皆悉振荡。一切世界出非时华。雨栴檀末香及诸天名华等诸希有事。时具足者。时无疾疫饥馑刀兵流离逃迸。雨泽随时无诸灾蝗。诸国王等如法治化。人民安乐寿命延长。无有怨贼诸恶鸟兽毒虫鬼神恼害众生。佛功德力者。一切去来今佛威力。功德智慧无量深法。等无差别。但随诸佛本愿因缘。或有寿命无量。或有见者即得必定。闻名者亦得必定。女人见者即成男子身。若闻名者亦转女身。或有闻名者即得往生。或有无量光明众生遇者离诸障盖。或以光明即入必定。或以光明灭一切苦恼。无量寿命者。寿命无量劫过诸算数。一劫百劫千劫万劫亿劫百千万亿那由他阿僧祇劫。如是久住为利益怜愍众生故。一切诸佛虽力能无量寿。以本愿故。有久住世者。有不久住者。见时得入必定者。有众生见佛即住阿耨多罗三藐三菩提阿惟越致地。何以故。是诸众生见佛身者。心大欢喜清净悦乐。其心即摄得如是菩萨三昧。以是三昧力通达诸法实相。能直入阿耨多罗三藐三菩提必定地。是诸众生长夜深心种见佛入必定善根。以大悲心为首。善妙清净。为通达一切佛法故。为度一切众生故。是善根成就时至。是故得值此佛。又以诸佛本愿因缘二事和合故此事得成。闻佛名入必定者。佛有本愿。若闻我名者即入必定。如见佛闻亦如是。女人见佛得转女形者。若有一心求转女形。深自厌患。有信解力誓愿男身。如是女人得见佛者即转女形。若女人无有如是业因缘。又女身业未尽。不得值如是佛。女人闻佛名转女形者。此事因缘如见佛经中说。闻佛名得往生者。若人信解力多。诸善根成就。业障碍已尽。如是之人得闻佛名。又是诸佛本愿因缘便得往生。无量光明者。一切佛光明所照。随意远近。此说无量者是其常光。常光明不可以由旬里数以为限量。遍满东方若干百千万亿由旬。不可得量。南西北方四维上下亦复如是。但知其无量而莫知边际。遇光明得除诸盖者。是诸佛本愿力所致。贪欲瞋恚睡眠调悔疑除此障盖。众生遇光即能念佛。念佛因缘故念法。念法故诸盖得除。光明触身苦恼皆灭者。若众生堕地狱畜生饿鬼非人趣中。多诸苦恼。以佛本愿神通之力。光触其身即得离苦。法具足者。一切诸佛法悉皆具足。无有具足不具足者。诸佛说法同故法俱具足。但以本愿因缘故差别不同。或有久住不久住耳。何谓法具足。法有略说有广说。有略广说。有具足声闻乘。有具足辟支佛乘。有具足大乘。以诸神通力守护。令不为外道所坏。不为诸魔所破。久住于世。略说者。以少言辞包含多义。利根之人闻则开悟。广说者。于一事一义种种因缘。为诸钝根乐分别者敷演解说。若略广说者。亦以一言包举广义。又亦种种演散一义。有具足声闻乘具足辟支佛乘具足大乘者。此义后当说。神力护法者。以佛神力护念是法。以诸佛印印之。诸佛印者。所谓四大因离四黑因。不为外道所坏者。一切沙门婆罗门外道论师。所有邪见。说生灭味患出。又觉一切善。说破坏因缘。不为一切魔所坏者。诸佛有无量无边功德智慧方便神通力故。魔虽有力而不能坏。又诸菩萨力故魔不能坏。法久住者。若一劫若减一劫。若过是数百劫千劫万劫十万劫百万劫千万劫万万劫无量千万亿那由他阿僧祇劫乃至无量无边劫。声闻具足者。一切诸佛悉皆具足声闻僧。但诸佛本愿因缘故。有少多差别。何谓具足。所谓如来声闻众。具足持戒禅定智慧解脱解脱知见。同等清净悉是利根。益诸菩萨形色严净。具足持戒者。远离杀生偷盗邪婬妄语两舌恶口绮语饮酒邪命等诸恶法。又毗尼所制皆悉远离。又能成就无漏戒故。具足禅定者。四禅四无量心四无色定八解脱八背舍八胜处十一切入等。及得无漏诸禅定故。具足智慧者。成就四种智慧。从多闻生从思惟生。从修集生从先世业因缘果报生。具足解脱者。于一切烦恼得解脱。又于一切障碍得解脱。具足解脱知见者。知名识其事。见名明了其事。于解脱中了了知见无疑。又知名尽智。见名见四谛。同等者。诸入须陀洹果。悉皆同等。乃至阿罗汉亦如是。清净者成就三种清净。身清净口清净意清净。利智者。但闻少语能广解了通达义趣。略能作广广能作略。义理微隐能令易解。利益菩萨者。念诸菩萨乃至初发心者亦不轻慢。深爱敬故。常开示善恶为说佛道方便因缘。形色严净者。身体姝美姿容具足兼有相好。见者欢悦如辟支佛。行来进止坐卧寤寐。饮食澡浴著衣持钵。威仪庠序无所阙少。若人见者心则清净。菩提树具足者。所有大树娑罗树·多罗树·提罗迦树·多摩罗树·婆求罗树·瞻卜树·阿输迦树·娑诃迦罗树·分那摩树·那迦树·尸梨沙树·涅劬陀树·阿输陀树·波勒叉树·优昙钵罗树等。于此诸大树中随取一树。在平地者高广具足根茎枝叶滋润茂盛。华色鲜明无有伤缺。其树举高五十由旬。端直平泽无有盘节。皮肤细软色白鲜净。无有刺碍内不朽腐。又不空中不为虫蝎之所伤啮。其根深固连编相次。其华严饰如鬘璎珞。枝叶郁茂犹如圆盖。次第分布功殊人造。其叶青鲜犹如宝色。枝无绞戾萎黄枯叶。无有虫蛾蚊蚋虻蚁。其下清净布诸金沙。种种光明周匝照曜。栴檀香水以洒其地。平坦柔软清凉快乐。牛头栴檀细末布上。诸天常雨曼陀罗华。烧黑沉香芬馨流溢。五色天缯参罗垂列。清风微动猗靡随顺。鸟兽游侧寂然无声。其树左右天常雨华。众妙杂色自然间错垂以为缨犹如龙身身上往往悬以金色华贯。四面大枝垂宝罗网。众宝庄严犹紫金山。巍巍姝妙如帝释幢。斯由菩萨百千万亿阿僧祇劫修集善行功德所致。种种妙宝化为师子王。四师子顶上有广大宝床敷诸天缯。四天王天忉利诸天夜摩天兜率陀天化乐天他化自在天梵天乃至阿迦腻吒天。乘琉璃砗磲码碯大青宝帝青宝金刚玻瓈众宝宫殿。其色无比光明远照。俱集宝树围绕供养。又十方无量世界诸菩萨众俱随本所愿备诸供具。雨众宝物华香幡盖种种妓乐等。是名具足菩提树。世间庄严者。菩萨观察十方清净国土最上妙者而发大愿。我当修集功德所得国土。复胜于此第一无比。众生善利者。众生端正无诸疾患无有老病。寿命无量阿僧祇劫悉皆化生。身无众秽具足三十二相。光明无量。烦恼微薄易可化度。可度具足者。一坐说法恒河沙众生同时得度自有余佛演说法时度一人二人。是诸众生宿种善根。结使微薄闻说即悟。大众集会者。有佛大会满一由旬。或十由旬。有百千万亿由旬。有满三千大千世界。此中大集会者。十方恒河沙世界以为大会。又其会中但是福德之人。及诸天八部。初地菩萨乃至十住悉共集会。唯除诸佛。佛力具足者。诸佛所行四十不共法。是一一法所行处。一切无量无边。是第七愿。复次。

&nbsp;&nbsp;&nbsp;&nbsp;俱行于一事&nbsp;&nbsp;&nbsp;&nbsp;愿无有怨竞

若菩萨所作福德。若布施持戒忍辱精进禅定智慧。若谛舍灭慧四功德处。若因诸大愿。求佛道时应作是愿。若有余人同我行此六波罗蜜四功德处求佛道者。愿我以此福德因缘。不于余人而生怨竞。何以故。同行一事。诸有智者说有怨相。世间亦复现有此事。除此过故发是大愿。是第八愿。复次。

&nbsp;&nbsp;&nbsp;&nbsp;愿行菩萨道&nbsp;&nbsp;&nbsp;&nbsp;转不退转轮

&nbsp;&nbsp;&nbsp;&nbsp;令除诸烦恼&nbsp;&nbsp;&nbsp;&nbsp;得入信清净

轮者法轮。不退转者无人能坏。菩萨应如是发愿。我当如说行道。必转不退法轮。转此法轮除诸众生三毒烦恼。转舍生死入佛法众。苦集灭道中使得清净。是第九愿。复次。

&nbsp;&nbsp;&nbsp;&nbsp;愿一切世界&nbsp;&nbsp;&nbsp;&nbsp;皆示成菩提

随诸世界应有佛事处。尽于其中示得阿耨多罗三藐三菩提。安乐一切众生故。灭度一切众生故。以阿耨多罗三藐三菩提大故独说。其余入胎出胎生长在家出家受戒苦行。降伏魔众梵王劝请及转法轮。大众集会广度众生。现大神力示大灭度。如此诸事悉皆如是应作。是知有如是无量力。能利无量无边众生。不应但于一国示成佛道。有人言。于一佛国所有四天下。诸阎浮提是一佛土。过此以外唯佛能知。而实不尔。是第十愿。复次。

&nbsp;&nbsp;&nbsp;&nbsp;如是诸菩萨&nbsp;&nbsp;&nbsp;&nbsp;十大愿为首

&nbsp;&nbsp;&nbsp;&nbsp;广大如虚空&nbsp;&nbsp;&nbsp;&nbsp;尽于未来际

&nbsp;&nbsp;&nbsp;&nbsp;及余无量愿&nbsp;&nbsp;&nbsp;&nbsp;亦各分别说

愿名心所贪乐求欲。必成十者有十种门。广大如虚空者。愿所缘方如所有虚空处愿亦如是。尽未来际者。愿时所住尽一切众生未来生死际。有人言。阿耨多罗三藐三菩提。是未来世生死际。若诸佛入无余涅槃。是生死后际。菩萨志愿无尽而实成佛则止。一切十方世界诸大菩萨。皆有是愿。余无量愿者。诸菩萨成就无量希有功德故。诸所有愿不可尽说。复次。

&nbsp;&nbsp;&nbsp;&nbsp;菩萨发如是&nbsp;&nbsp;&nbsp;&nbsp;十大愿究竟

是十大愿。有十究竟事。何等为十。答曰。

&nbsp;&nbsp;&nbsp;&nbsp;众生性世性&nbsp;&nbsp;&nbsp;&nbsp;虚空性法性

&nbsp;&nbsp;&nbsp;&nbsp;涅槃佛生性&nbsp;&nbsp;&nbsp;&nbsp;诸佛智性竟

&nbsp;&nbsp;&nbsp;&nbsp;一切心所缘&nbsp;&nbsp;&nbsp;&nbsp;诸佛行处智

&nbsp;&nbsp;&nbsp;&nbsp;世间法智转&nbsp;&nbsp;&nbsp;&nbsp;是名十究竟

初众生性竟。二世间性竟。三虚空性竟。四法性竟。五涅槃性竟。六佛生性竟。七诸佛智性竟。八一切心所缘竟。九诸佛行处智竟。十世间法智转竟。是名十究竟。问曰。汝言竟何者为竟。此义应分别。答曰。

&nbsp;&nbsp;&nbsp;&nbsp;众生性若竟&nbsp;&nbsp;&nbsp;&nbsp;我愿亦复竟

&nbsp;&nbsp;&nbsp;&nbsp;如众生等竟&nbsp;&nbsp;&nbsp;&nbsp;如是诸愿竟

&nbsp;&nbsp;&nbsp;&nbsp;竟义名无竟&nbsp;&nbsp;&nbsp;&nbsp;我善根无竟

众生性竟者。若众生都尽灭。我愿便应息。随世间性尽。虚空性尽。诸法性尽。涅槃性尽。诸佛生性尽。诸佛智性尽。一切众生心所缘性尽。入佛法智性尽。世间转法转智转尽。我此十愿尔乃尽息。但是众生性等十事实不尽。我是福德善根亦不尽不息。不息义者。无量无边不可思议。过诸算数名为不息。如此三千大千世界。十方无量无边过诸算数故名为世间无边。是诸世界中三界六趣众生无边故名为众生性无边。是一切世界中内外二种虚空性无边故名为虚空性无边。是诸世界中。欲色无色无漏性所摄有为法无边故名为法性无边。若一切众生灭度涅槃性不增不减。是故涅槃性无边。若过去十方诸佛无量无边。今现在十方诸佛亦无量无边。未来十方世界诸佛亦无量无边。是故佛生性无边。诸佛智无量。不可称不可量无等无等等无对无比故。诸佛智性亦无量无边。如佛告阿难。是声闻人诸佛智无量。是故诸佛智性无量无边。于过去世一一众生无量无边心。是诸心皆有缘生。未来世亦如是。现在世一切众生心。亦无量无边皆有缘生。是故心所缘亦无量无边。诸佛力略说有四十不共法。是四十不共法。一一法行处无量无边。行处无量无边故智亦无量无边。是故说佛行处智无量无边。世间转法转智转者。转名以此法有所转。世间者。世间有二种。国土世间众生世间。此中说众生世间。诸佛及诸菩萨。以无量无边方便力引导众生。法转者。以无量无边善根福德摄取诸佛法。智转者。无量诸善法六波罗蜜十地等摄取佛智。是故智转无量无边。此三同转故合为一愿。是菩萨一一愿牢坚故。成是十无尽愿。方如虚空时如未来际。如是以略说广说。解是十愿究竟。

### 发菩提心品第六

问曰。初发心是诸愿根本。云何为初发心。答曰。

&nbsp;&nbsp;&nbsp;&nbsp;初发菩提心&nbsp;&nbsp;&nbsp;&nbsp;或三四因缘

众生初发菩提心。或以三因缘。或以四因缘。如是和合有七因缘。发阿耨多罗三藐三菩提心。问曰。何等为七。答曰。

&nbsp;&nbsp;&nbsp;&nbsp;一者诸如来&nbsp;&nbsp;&nbsp;&nbsp;令发菩提心

&nbsp;&nbsp;&nbsp;&nbsp;二见法欲坏&nbsp;&nbsp;&nbsp;&nbsp;守护故发心

&nbsp;&nbsp;&nbsp;&nbsp;三于众生中&nbsp;&nbsp;&nbsp;&nbsp;大悲而发心

&nbsp;&nbsp;&nbsp;&nbsp;四或有菩萨&nbsp;&nbsp;&nbsp;&nbsp;教发菩提心

&nbsp;&nbsp;&nbsp;&nbsp;五见菩萨行&nbsp;&nbsp;&nbsp;&nbsp;亦随而发心

&nbsp;&nbsp;&nbsp;&nbsp;或因布施已&nbsp;&nbsp;&nbsp;&nbsp;而发菩提心

&nbsp;&nbsp;&nbsp;&nbsp;或见佛身相&nbsp;&nbsp;&nbsp;&nbsp;欢喜而发心

&nbsp;&nbsp;&nbsp;&nbsp;以是七因缘&nbsp;&nbsp;&nbsp;&nbsp;而发菩提心

佛令发心者。佛以佛眼观众生。知其善根淳熟堪任能得阿耨多罗三藐三菩提。如是人者。佛教令发心作是言。善男子来。今可发心当度苦恼众生。或复有人生在恶世。见法欲坏。为守护故。发心作是念。咄哉从无量无边百千万亿阿僧祇劫来。唯有一人二处行出三界。四圣谛大导师。知五种法藏脱于六道。有七种正法大宝。深行八解脱。以九部经教化。有十大力说十一种功德。善转十二因缘相续。说十三助圣道法。有十四觉意大宝。除十五种贪欲。并得十六心无碍解脱。出十六地狱众生。及身十七具足十八不共法。善分别十九住果人。善知分别学人阿罗汉辟支佛诸佛二十根是。大悲心者。是大将主大众主大医王大导师大船师。久乃得是法。行难行苦行。乃得是法。而今欲坏。我当发阿耨多罗三藐三菩提心。厚种善根得成佛道。令法久住无数阿僧祇劫。又行菩萨道时。护持无量诸佛法故勤行精进。或复有人见众生苦恼。可愍无救无归无所依止。流转生死险难恶道。有大怨贼诸恶虫兽生死恐怖诸恶鬼等。常有忧悲苦恼刺棘。恩爱别离怨会深坑。喜乐之水甚为难得。大寒大热独行其中。旷绝无荫难得度脱。众生于中多诸怖畏。无有救护将导之者。见如是众生。入此生死险恶道中受诸苦恼。以大悲故发阿耨多罗三藐三菩提心。作是言。我当为无救作救无归作归无依作依。我得度已当度众生。我得脱已当脱众生。我得安已当安众生。复有人但从人闻以信乐心等。发无上道心。作是念。我当修善法不断绝故。或堕必定得无生法忍。集诸功德善根淳熟故。或值诸佛或值大菩萨。能知众生诸根利钝深心本末性欲差别。善知方便为般若波罗蜜所护。能作佛事者知我发愿。善根成熟故令住必定。若无生法忍。是诸菩萨。在第七第八第九第十地。如佛善知众生心力教令发心。不以但有信乐力等教令发心。复有人见余菩萨行道修诸善根大悲所护。具足方便教化众生。不惜身命多所利益。广博多闻世间奇特人中标胜。疲苦众生为作荫覆。安住布施持戒忍辱精进禅定智慧惭愧质直柔软调和。其心清净深乐善法。见如是人而作是念。是人所行我亦应行所修愿行我亦应修。我为得是法故当发是愿。作是念已发无上道心。复有人行大布施。施佛及僧或但施佛以饮食衣服等。是人因是布施。念过去诸菩萨能行施者。韦蓝摩韦首多罗萨婆檀尸毗王等。即发菩提心。以此施福回向阿耨多罗三藐三菩提。复有人若见若闻佛三十二相。足下平手足轮指网缦手足柔软七处满纤长指足跟广身佣直足趺高平毛上旋伊泥[足\*專]臂长过膝阴马藏身金色皮软薄一一孔一毛生眉间白毫上身如师子肩圆大腋下满得知妙味身方如尼拘楼陀树顶有肉髻广长舌梵音声师子颊四十齿齐白密致眼睛绀青色睫如牛王等相。心则欢喜作是念。我亦当得如是相。如是相人所得诸法我亦当得。即发阿耨多罗三藐三菩提心。以是七因缘发菩提心。问曰。汝说七因缘发菩提心。为皆当成有成有不成。答曰。是不必尽成。或有成有不成。问曰。若尔者应解说。答曰。

&nbsp;&nbsp;&nbsp;&nbsp;于七发心中&nbsp;&nbsp;&nbsp;&nbsp;佛教令发心

&nbsp;&nbsp;&nbsp;&nbsp;护法故发心&nbsp;&nbsp;&nbsp;&nbsp;怜愍故发心

&nbsp;&nbsp;&nbsp;&nbsp;如是三心者&nbsp;&nbsp;&nbsp;&nbsp;必定得成就

&nbsp;&nbsp;&nbsp;&nbsp;其余四心者&nbsp;&nbsp;&nbsp;&nbsp;不必皆成就

是七心中佛观其根本。教令发心必得成。以不空言故。若为尊重佛法为欲守护。若于众生有大悲心。如是三心必得成就。根本深故。余菩萨教令发心。见菩萨所行发心。因大布施发心。若见若闻佛相发心。是四心多不成。或有成者。根本微弱故。

### 调伏心品第七

问曰。如上品说。三发心必成。余四不必成。云何为成。云何不成。答曰。若菩萨发菩提心行。失菩提心法。是则不成。若行不失菩提心法。是则必成。是故偈说。

&nbsp;&nbsp;&nbsp;&nbsp;菩萨应远离&nbsp;&nbsp;&nbsp;&nbsp;失菩提心法

&nbsp;&nbsp;&nbsp;&nbsp;应一心修行&nbsp;&nbsp;&nbsp;&nbsp;不失菩提法

远离名除灭恶法不令入心。若入疾灭。失名若今世若后世忘菩提心。不复随顺修行。应远离如是法。若不失菩提法。不忘菩提心。应常一心勤行。问曰。何等法失菩提心。答曰。

&nbsp;&nbsp;&nbsp;&nbsp;一不敬重法&nbsp;&nbsp;&nbsp;&nbsp;二有憍慢心

&nbsp;&nbsp;&nbsp;&nbsp;三妄语无实&nbsp;&nbsp;&nbsp;&nbsp;四不敬知识

有是四法者。若于今世死时。若次后世。则忘失菩提心。不能自知我是菩萨。不复愿。菩萨行法不复在前。不恭敬法者。法名诸佛所说上中下乘。取要言之。是诸佛如来所用教法。于此法中不恭敬供养尊重赞叹。不生希有想难得想宝物想满愿想。是法能失菩提心。慢心者。自高其心。未得谓得未证谓证。空无相无愿。若无生忍法。若六波罗蜜。若菩萨十地。如是等及诸余从修生者。于此法中未得谓得。妄语者。有属突吉罗。有属波夜提。有属偷兰遮。有属僧伽婆尸沙。有属波罗夷。或有人言。有第六妄语。是妄语心生忏悔。上五妄语初轻后重。第六者最轻。属波罗夷者。自无过人法。若口言若形示。趣以方便现有此德。属僧伽婆尸沙者。若口言若形示。于彼比丘四事中。以一一有根无根事谤。属偷兰遮者。欲以有根无根事谤而说不成。属波夜提者。以无根僧伽婆尸沙事谤。属突吉罗者。除入四种罪余妄语是。自心除灭者。若说戒时自知有小罪。不得向他说。即自心悔。问曰。是妄语者。但在比丘不在白衣。而此论通在家出家。答曰。凡知事实尔。而异知说者。此论中说是总相妄语。以有众生分别故。事分别故。时分别故。五众罪分别故。住处分别故。则有轻重。虽轻妄语习久则重。重能失菩提心。众生分别者。断善根邪见者。及余深烦恼者。是则为重。事分别者。若说过人法破僧是。时分别者。出家人妄语则重。五众罪分别者。如波罗夷僧伽婆尸沙罪则重。住处分别者。僧中妄语若证时则重。不恭敬善知识者。不生恭敬畏难想。多行此四法。则失菩提心。问曰。但是四法能失菩提心。更有余法。答曰。

&nbsp;&nbsp;&nbsp;&nbsp;吝惜最要法&nbsp;&nbsp;&nbsp;&nbsp;贪乐于小乘

&nbsp;&nbsp;&nbsp;&nbsp;谤毁诸菩萨&nbsp;&nbsp;&nbsp;&nbsp;轻贱坐禅者

吝惜要法者。师所知甚深难得之义。多所利者。贪著利养恐与己等故。秘惜不说。贪乐小乘者。不得大乘滋味故。贪乐二乘。谤诸菩萨者。无罪而言有罪名为谤。菩萨义先已说。此人无过而妄加其罪。若实有罪而论说者。此虽有罪比前为轻。何以故。经说。诸菩萨若实有罪若无有罪。皆不应说。轻贱坐禅者。若在家出家为断诸烦恼故勤行精进。若遮一切烦恼集助佛道法。此人或不善论议。或无才辩。或无重威德。无知之人而轻贱之。则得重罪。复次。

&nbsp;&nbsp;&nbsp;&nbsp;若于善知识 其心怀结恨

&nbsp;&nbsp;&nbsp;&nbsp;亦有谄曲心 贪诸利养等

善知识义先已说。于此教化说法者生嫌恨心。如嫌父母得重罪。谄者心佞媚。曲者身口业现有所作。贪利养等者。贪著利乐称誉。以此法坏质直心故。不能深起善根。如恶色染衣更不受好色。复次。

&nbsp;&nbsp;&nbsp;&nbsp;不觉诸魔事&nbsp;&nbsp;&nbsp;&nbsp;菩提心劣弱

&nbsp;&nbsp;&nbsp;&nbsp;业障及法障&nbsp;&nbsp;&nbsp;&nbsp;亦失菩提心

不觉魔事者。若不知诸魔事。则不能制伏。若不制伏则失菩提心。问曰。何等是诸魔事。答曰。说应布施持戒忍辱精进禅定智慧波罗蜜时。及说大乘所摄深义时。不疾乐说。若乐说于其中间余缘散乱。若书读解说论议听受等。慠慢自大其心散乱。缘想余事妄念戏笑。互相讥论两不和合。不能通达实义。从座而去作是念。我于此中无有受记心不清净。亦不说我城邑聚落居家生处。是故不欲闻法不得滋味从座而去。舍大乘所说诸波罗蜜。及于声闻辟支佛自调度经中求萨婆若。若书读解说听受等时。欲乐说余种种事。破散般若波罗蜜。所谓说方国聚落城邑园林师事贼事。兵甲器仗憎爱苦乐父母兄弟男女妻子衣服饮食卧具医药资生之物。心则散乱失般若波罗蜜。又说贪恚痴怨家亲属好时恶时歌舞妓乐忧愁戏笑经书文颂往世古事国主帝王地水火风五欲富贵及利养等世间诸事。令心喜悦。若魔化作比丘比丘尼形。以声闻辟支佛经因缘令得而作是言。汝应习学是经舍本所习。听法之人不乐听受。说法者其心懈怠各有余缘。听者须法而说者欲至余方。说者乐说而听者欲至余方。说者多欲贪诸利养。听者无有与心。听者信心乐欲闻法。而说者不乐为说。说者乐说听者不乐。或时有说地狱诸苦。不如此身尽苦早取涅槃是最为利。说畜生无量苦恼饿鬼阿修罗种种过恶。说诸生死多有忧患汝于此身早取涅槃是最为利。又称赞世间尊贵富乐。称赞色无色界功德快善。生此中者是为大利。称赞须陀洹乃至阿罗汉果功德之利。汝于此身证此诸果。是汝大利。或说法者乐于眷属。听法者不欲随从。说法者欲至饥乱不安隐国土。语听者言。汝今何用随我至此诸国。即生厌懈而不随逐。说法者贵敬檀越数行问讯。使听法者不得听受。于深法中令生疑惑。此非诸佛所说经法。我所说者是佛经法。若菩萨能行是法得证实际。如是等种种因缘两不和合。当知是等悉是魔事。取要言之于一切善法有障碍者皆是魔事。菩提心劣弱者。诸烦恼有力故。道心劣弱无有势力。于阿耨多罗三藐三菩提志愿永绝。业障者谁有种种业障。此中说能令求大乘人退转者。是法障者乐行不善法。恶空无相无愿及诸波罗蜜等诸深妙法。如是四法能失菩提心。复次。

&nbsp;&nbsp;&nbsp;&nbsp;许施师而诳&nbsp;&nbsp;&nbsp;&nbsp;其罪甚深重

&nbsp;&nbsp;&nbsp;&nbsp;人无有疑悔&nbsp;&nbsp;&nbsp;&nbsp;强令生疑悔

&nbsp;&nbsp;&nbsp;&nbsp;信乐大乘者&nbsp;&nbsp;&nbsp;&nbsp;深加重瞋恚

&nbsp;&nbsp;&nbsp;&nbsp;诃骂说恶名&nbsp;&nbsp;&nbsp;&nbsp;处处广流布

&nbsp;&nbsp;&nbsp;&nbsp;于诸共事中&nbsp;&nbsp;&nbsp;&nbsp;心多行谄曲

&nbsp;&nbsp;&nbsp;&nbsp;如此四黑法&nbsp;&nbsp;&nbsp;&nbsp;则失菩提心

施师不与者。应施师物若许若未许而后不与。若与非时与非处与不如法与。此是世间外道法。佛法中从师得经法。若有财物供养法故则以与师。若无无咎无有疑悔。令生疑悔者。此人实不破戒。有少罪相而言大罪。若破正命威仪若破正见皆令生疑悔。瞋大乘人者。有人乘大乘无上乘如来乘大人乘一切智人乘。乃至初发心者于此人中深生瞋恚诃骂讥谤。说其恶名令广流布。共事谄曲心者。于和尚阿阇梨诸善知识所。不以直心亲近。习行曲心故。乃至未曾所识亦行谄曲。四黑法者。黑名垢秽不净。能失菩提心。如说。

&nbsp;&nbsp;&nbsp;&nbsp;转此五四法&nbsp;&nbsp;&nbsp;&nbsp;世世善修行

&nbsp;&nbsp;&nbsp;&nbsp;如是则不失&nbsp;&nbsp;&nbsp;&nbsp;无上菩提心

五四合为二十法。是失菩提心。转此法修习行。世世不忘阿耨多罗三藐三菩提心。转者转上五四法。所谓恭敬法破慢心远离妄语。深尊重善知识。余应如是知。问曰。以何等法世世增长菩提愿。又后复能更发大愿。答曰。

&nbsp;&nbsp;&nbsp;&nbsp;乃至失身命&nbsp;&nbsp;&nbsp;&nbsp;转轮圣王位

&nbsp;&nbsp;&nbsp;&nbsp;于此尚不应&nbsp;&nbsp;&nbsp;&nbsp;妄语行谄曲

&nbsp;&nbsp;&nbsp;&nbsp;能令诸世间&nbsp;&nbsp;&nbsp;&nbsp;一切众生类

&nbsp;&nbsp;&nbsp;&nbsp;于诸菩萨众&nbsp;&nbsp;&nbsp;&nbsp;而生恭敬心

&nbsp;&nbsp;&nbsp;&nbsp;若有人能行&nbsp;&nbsp;&nbsp;&nbsp;如是之善法

&nbsp;&nbsp;&nbsp;&nbsp;世世得增长&nbsp;&nbsp;&nbsp;&nbsp;无上菩提愿

菩萨以是法世世增长菩提愿。又后能生清净大愿。若以实语故。死失转轮王位。及失天王位。犹应实说不应妄语。况小因缘而不实语。又于眷属及诸外人离于谄曲。又从初发心已来。一切菩萨生恭敬心。尊重称赞如佛无异。又当随力令住大乘。