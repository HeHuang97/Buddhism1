## 十住毗婆沙论卷第二

### 地相品第三

问曰。得初地菩萨有何相貌。答曰。

&nbsp;&nbsp;&nbsp;&nbsp;菩萨在初地&nbsp;&nbsp;&nbsp;&nbsp;多所能堪受

&nbsp;&nbsp;&nbsp;&nbsp;不好于诤讼&nbsp;&nbsp;&nbsp;&nbsp;其心多喜悦

&nbsp;&nbsp;&nbsp;&nbsp;常乐于清净&nbsp;&nbsp;&nbsp;&nbsp;悲心愍众生

&nbsp;&nbsp;&nbsp;&nbsp;无有瞋恚心&nbsp;&nbsp;&nbsp;&nbsp;多行是七事

菩萨若得初地。即有是七相。能堪受者。能为难事修集无量福德善根。于无量恒河沙劫往来生死。教坚心难化恶众生。心不退没。能堪受如是等事故名为堪忍。无诤讼者。虽能成大事而不与人诤竞。共相违返。喜者。能令身得柔软心得安隐。悦者于转上法中心得踊悦。清净者。离诸烦恼垢浊。有人言。信解名为清净。有人言。坚固信名为清净。是清净心于佛法僧宝。于苦集灭道谛。于六波罗蜜。于菩萨十地。于空无相无作法。略而言之。一切深经诸菩萨及其所行一切佛法。悉皆心信清净。悲者。于众生怜愍救护。是悲渐渐增长而成大悲。有人言。在菩萨心名为悲。悲及众生名为大悲。大悲以十因缘生。如第三地中广说。不瞋者菩萨结未断故多行善心少于瞋恨。如是菩萨在于初地。心不畏没故名为能有堪忍。乐寂灭故名为不好诤讼。得顺阿耨多罗三藐三菩提大悲故名为心多喜。离诸烦恼垢浊故于佛法僧宝诸菩萨所心常清净。心安隐无患故名为心悦。深愍众生故名为悲。心常乐慈行故名为不瞋。是名菩萨在初地相貌。问曰。何故不说菩萨于初地中有此七事而言多。答曰。是菩萨漏未尽故。或时懈怠于此七事中暂有废退。以其多行故说为多。于初地中已得是法。后诸地中转转增益。问曰。初欢喜地菩萨在此地中名多欢喜。为得诸功德故欢喜为地。法应欢喜。以何而欢喜。答曰。

&nbsp;&nbsp;&nbsp;&nbsp;常念于诸佛&nbsp;&nbsp;&nbsp;&nbsp;及诸佛大法

&nbsp;&nbsp;&nbsp;&nbsp;必定希有行&nbsp;&nbsp;&nbsp;&nbsp;是故多欢喜

如是等欢喜因缘故。菩萨在初地中心多欢喜。念诸佛者。念然灯等过去诸佛阿弥陀等现在诸佛弥勒等将来诸佛。常念如是诸佛世尊如现在前。三界第一无能胜者。是故多欢喜。念诸佛大法者。略说诸佛四十不共法。一自在飞行随意。二自在变化无边。三自在所闻无碍。四自在以无量种门知一切众生心。如是等法后当广说。念必定诸菩萨者。若菩萨得阿耨多罗三藐三菩提记入法位得无生法忍。千万亿数魔之军众不能坏乱。得大悲心成大人法。不惜身命为得菩提勤行精进。是名念必定菩萨。念希有行者。念必定菩萨第一希有行令心欢喜。一切凡夫所不能及。一切声闻辟支佛所不能行。开示佛法无碍解脱及萨婆若智。又念十地诸所行法。名为心多欢喜。是故菩萨得入初地名为欢喜。问曰。有凡夫人未发无上道心。或有发心者未得欢喜地。是人念诸佛及诸佛大法。念必定菩萨及希有行亦得欢喜。得初地菩萨欢喜。与此人有何差别。答曰。

&nbsp;&nbsp;&nbsp;&nbsp;菩萨得初地&nbsp;&nbsp;&nbsp;&nbsp;其心多欢喜

&nbsp;&nbsp;&nbsp;&nbsp;诸佛无量德&nbsp;&nbsp;&nbsp;&nbsp;我亦定当得

得初地必定菩萨念诸佛有无量功德。我当必得如是之事。何以故。我以得此初地入必定中。余者无有是心。是故初地菩萨多生欢喜。余者不尔。何以故。余者虽念诸佛。不能作是念。我必当作佛。譬如转轮圣子生转轮王家。成就转轮王相。念过去转轮王功德尊贵。作是念。我今亦有是相。亦当得是豪富尊贵。心大欢喜。若无转轮王相者无如是喜。必定菩萨若念诸佛及诸佛大功德威仪尊贵。我有是相必当作佛。即大欢喜。余者无有是事。定心者深入佛法心不可动。复次菩萨在初地念诸佛时。作是思惟。我亦不久当作利益诸世间者及念佛法。我亦当得相好严身成就诸佛不共法。随诸众生所种善根心力大小而为说法。又我已得善法滋味。不久当如必定菩萨游诸神通。又念必定菩萨所行之道。一切世间所不能信。我亦当行。如是念已心多欢喜。余者不尔。何以故。是菩萨入初地故。其心决定愿不移动求所应求。譬如香象所作唯有香象能作。余兽不能。是故汝所说者。是事不然。复次菩萨得初地无诸怖畏故心多欢喜。若怖畏者心则不喜。问曰。菩萨无何等怖畏。答曰。

&nbsp;&nbsp;&nbsp;&nbsp;无有不活畏&nbsp;&nbsp;&nbsp;&nbsp;死畏恶道畏

&nbsp;&nbsp;&nbsp;&nbsp;大众威德畏&nbsp;&nbsp;&nbsp;&nbsp;恶名毁呰畏

&nbsp;&nbsp;&nbsp;&nbsp;系闭桎梏畏&nbsp;&nbsp;&nbsp;&nbsp;拷掠刑戮畏

&nbsp;&nbsp;&nbsp;&nbsp;无我我所故&nbsp;&nbsp;&nbsp;&nbsp;何有是诸畏

问曰。菩萨何故住初地无不活畏。答曰。有大威德故。能堪受故。大智慧故。知止足故。作是念。我多修福德。有福之人衣服饮食。所须之物自然即至。如昔劫初大人群臣士民请以为王。若薄福德者。虽生王家以身力自营。衣食尚不充足。何况国土。菩萨作是念。我多修福德。如劫初王自然登位。我亦如是。亦当复得如是事故。不应有不活畏。复次人虽薄福有堪受力。勤修方便能生衣食。如经说。以三因缘得有财物。一者现世自作方便。二者他力作与。三者福德因缘。我能堪受难成之事。现世亦有方便力故。不应有不活畏。有智之人少设方便能得自活。能求佛道佛智慧分今已有之。是智慧利能得自活也。不应有不活畏。复次菩萨作是念。我住世间。世间有利衰毁誉称讥苦乐。如是八事何得无也。不应以不得故有不活畏。复次是菩萨以知足故好丑美恶随得而安。不应有不活畏。若不知足者。设得满世间财物。意犹不足。如说。

&nbsp;&nbsp;&nbsp;&nbsp;若有贫穷者&nbsp;&nbsp;&nbsp;&nbsp;但求于衣食

&nbsp;&nbsp;&nbsp;&nbsp;既得衣食已&nbsp;&nbsp;&nbsp;&nbsp;复求美好者

&nbsp;&nbsp;&nbsp;&nbsp;既得美好者&nbsp;&nbsp;&nbsp;&nbsp;复求于尊贵

&nbsp;&nbsp;&nbsp;&nbsp;既得尊贵已&nbsp;&nbsp;&nbsp;&nbsp;求王一切地

&nbsp;&nbsp;&nbsp;&nbsp;设得尽王地&nbsp;&nbsp;&nbsp;&nbsp;复求为天王

&nbsp;&nbsp;&nbsp;&nbsp;世间贪欲者&nbsp;&nbsp;&nbsp;&nbsp;不可以财满

若知足之人。得少财物。今世后世能成其利。是菩萨乐布施故。具足智慧故。多能发起不贪善根。若不乐施者多作众恶。以悭贪愚痴因缘故。增益悭贪不善根。无厌足法属于悭贪。是故菩萨多发不贪善根故知足。知足故无不活畏。复次无死畏者。多作福德故。念念死故。不得免故。无始世界习受死法故。多修习空故。菩萨作是念。若人不修福德则畏于死。自恐后世堕恶道故。我多集诸福德。死便生于胜处。是故不应畏死。如说。

&nbsp;&nbsp;&nbsp;&nbsp;待死如爱客&nbsp;&nbsp;&nbsp;&nbsp;去如至大会

&nbsp;&nbsp;&nbsp;&nbsp;多集福德故&nbsp;&nbsp;&nbsp;&nbsp;舍命时无畏

复作是念。死名随所受身。末后心灭为死。若心灭为死者。心念念灭故皆应是死。若畏死者心念念灭皆应有畏。非但畏末后心灭。亦应当畏前心尽灭。何以故。前后心灭无有差别故。若谓畏堕恶道故畏末后心灭者。福德之人不应畏堕恶道。如先说。我当受念念灭故。于末后心灭。不应有死畏。复作是念。我于无始世界往来生死受无量无边阿僧祇死法。无有处所能免死者。佛说生死无始。若人于一劫中死已积骨高于雪山。如是诸死不为自利不为利他。我今发无上道愿。为欲自利亦为利他故。勤心行道有大利故。云何惊畏。如是菩萨即舍死畏。复次作是念。今此死法必当应受无有免者。何以故。劫初诸大王。顶生喜见照明王等有三十二大人相庄严其身。七宝导从天人敬爱。王四天下常行十善道。是诸大王皆归于死。复有蛇提罗诸小转轮王。自以威力王阎浮提。身色端正犹如天人。于色声香味触自恣无乏。所向皆伏无有退却善通射术。是诸王等霸王天下人民眷属皆不免死。又诸仙圣迦叶憍瞿摩等行诸苦行得五神通。造作经书皆不免死。又诸佛辟支佛阿罗汉。心得自在离垢得道。皆为死法之所磨灭。一切众生无能过者。我发无上道心不应畏死。又为破死畏故。发心精进自除死畏亦除于他。是故发心行道。云何于死而生惊畏。菩萨如是思惟无常即除死畏。复次菩萨常修习空法故。不应畏死。如说。

&nbsp;&nbsp;&nbsp;&nbsp;离死者无死&nbsp;&nbsp;&nbsp;&nbsp;离死无死者

&nbsp;&nbsp;&nbsp;&nbsp;因死有死者&nbsp;&nbsp;&nbsp;&nbsp;因死者有死

&nbsp;&nbsp;&nbsp;&nbsp;死成成死者&nbsp;&nbsp;&nbsp;&nbsp;死先未成时

&nbsp;&nbsp;&nbsp;&nbsp;无有决定相&nbsp;&nbsp;&nbsp;&nbsp;无死无成者

&nbsp;&nbsp;&nbsp;&nbsp;离死有死者&nbsp;&nbsp;&nbsp;&nbsp;死者应自成

&nbsp;&nbsp;&nbsp;&nbsp;而实离于死&nbsp;&nbsp;&nbsp;&nbsp;无有死者成

&nbsp;&nbsp;&nbsp;&nbsp;而世间分别&nbsp;&nbsp;&nbsp;&nbsp;是死是死者

&nbsp;&nbsp;&nbsp;&nbsp;不知死去来&nbsp;&nbsp;&nbsp;&nbsp;是故终不免

&nbsp;&nbsp;&nbsp;&nbsp;以是等因缘&nbsp;&nbsp;&nbsp;&nbsp;观于诸法相

&nbsp;&nbsp;&nbsp;&nbsp;其心无有异&nbsp;&nbsp;&nbsp;&nbsp;终不畏于死

无恶道畏者。菩萨常修福德故。不畏堕恶道。作是念。罪人堕恶道。非是福德者。我乃至一念中。不令诸恶得入。而于身口意常起清净业。是故我得无量无边功德成就。如是大功德聚。云何畏堕恶道。复次菩萨一发心为利安一切众生故。大慈悲所护故。住四功德处。得无量功德。度一切恶道。何以故。是心胜一切声闻辟支佛。如净毗尼经中。迦叶白佛言。希有世尊。善说世尊。以是萨婆若心能胜一切声闻辟支佛。我成就如是大功德。住如是大法。云何当畏堕恶道。复作是念。我无始已来。往来生死堕诸恶道受无量苦。不为自利亦不利他。我今发无上大愿。为欲自利亦为利他。先来堕恶道无所利益。今为利益众生故。设堕恶道不应有畏。复次实行菩萨发如是心。假令我于阿鼻地狱一劫受苦然后得出。能令一人生一善心。积集如是无量善心。堪任受化令发三乘。如是教恒河沙等众生声闻乘。恒河沙等众生辟支佛乘。恒河沙等众生发大乘。然后我当得阿耨多罗三藐三菩提心。尚不应退没。何况我今修集无量无边功德远离恶道。菩萨如是思惟。何得有恶道畏。复次如叫唤地狱经中说。菩萨答魔言。

&nbsp;&nbsp;&nbsp;&nbsp;我以布施故&nbsp;&nbsp;&nbsp;&nbsp;堕在叫唤狱

&nbsp;&nbsp;&nbsp;&nbsp;所受我施者&nbsp;&nbsp;&nbsp;&nbsp;皆生于天上

&nbsp;&nbsp;&nbsp;&nbsp;若尔犹尚应&nbsp;&nbsp;&nbsp;&nbsp;常行于布施

&nbsp;&nbsp;&nbsp;&nbsp;众生在天上&nbsp;&nbsp;&nbsp;&nbsp;我受叫唤苦

菩萨如是等种种因缘。能遮恶道畏。无有大众畏者。成就闻慧思慧修慧故。又离诸论过咎故。是菩萨建立语端所说无失。能以因缘譬喻结句不多不少无有疑惑。言无非义无有谄诳。质直柔和种种庄严。易解易持义趣次序。能显己事能破他论离四邪因具四大因。如是等庄严言辞。大众中说无有所畏。无恶名畏诃骂畏者。不贪利养故。身口意行清净故。无有系闭桎梏拷掠畏者。无有罪故。慈愍一切众生故。忍受一切众苦恼故。依止业果报故。我先自作今还受报。是菩萨以如是等因缘故。无有不活等畏。复次乐观一切法无我。是故无一切怖畏。一切怖畏皆从我见生。我见皆是诸衰忧苦之根本相。是菩萨利智慧故。如实深入诸法实相故则无有我。我无故何从有怖畏。问曰。是菩萨云何无有我心。答曰。乐空法故。菩萨观身离我我所故。如说。

&nbsp;&nbsp;&nbsp;&nbsp;我心因我所&nbsp;&nbsp;&nbsp;&nbsp;我所因我生

&nbsp;&nbsp;&nbsp;&nbsp;是故我我所&nbsp;&nbsp;&nbsp;&nbsp;二性俱是空

&nbsp;&nbsp;&nbsp;&nbsp;我则是主义&nbsp;&nbsp;&nbsp;&nbsp;我所是主物

&nbsp;&nbsp;&nbsp;&nbsp;若无有主者&nbsp;&nbsp;&nbsp;&nbsp;主所物亦无

&nbsp;&nbsp;&nbsp;&nbsp;若无主所物&nbsp;&nbsp;&nbsp;&nbsp;则亦无有主

&nbsp;&nbsp;&nbsp;&nbsp;我即是我见&nbsp;&nbsp;&nbsp;&nbsp;我物我所见

&nbsp;&nbsp;&nbsp;&nbsp;实观故无我&nbsp;&nbsp;&nbsp;&nbsp;我无无非我

&nbsp;&nbsp;&nbsp;&nbsp;因受生受者&nbsp;&nbsp;&nbsp;&nbsp;无受无受者

&nbsp;&nbsp;&nbsp;&nbsp;离受者无受&nbsp;&nbsp;&nbsp;&nbsp;云何因受成

&nbsp;&nbsp;&nbsp;&nbsp;若受者成受&nbsp;&nbsp;&nbsp;&nbsp;受则为不成

&nbsp;&nbsp;&nbsp;&nbsp;以受不成故&nbsp;&nbsp;&nbsp;&nbsp;不能成受者

&nbsp;&nbsp;&nbsp;&nbsp;以受者空故&nbsp;&nbsp;&nbsp;&nbsp;不得言是我

&nbsp;&nbsp;&nbsp;&nbsp;以受是空故&nbsp;&nbsp;&nbsp;&nbsp;不得言我所

&nbsp;&nbsp;&nbsp;&nbsp;是故我非我&nbsp;&nbsp;&nbsp;&nbsp;亦我亦非我

&nbsp;&nbsp;&nbsp;&nbsp;非我非无我&nbsp;&nbsp;&nbsp;&nbsp;是皆为邪论

&nbsp;&nbsp;&nbsp;&nbsp;我所非我所&nbsp;&nbsp;&nbsp;&nbsp;亦我非我所

&nbsp;&nbsp;&nbsp;&nbsp;非我非我所&nbsp;&nbsp;&nbsp;&nbsp;是亦为邪论

&nbsp;&nbsp;&nbsp;&nbsp;菩萨如是常乐修空无我故。离诸怖畏。所以者何。空无我法能离诸怖畏。故菩萨在欢喜地。有如是等相貌。

### 净地品第四

问曰。菩萨已得初地。应云何修治。答曰。

&nbsp;&nbsp;&nbsp;&nbsp;信力转增上&nbsp;&nbsp;&nbsp;&nbsp;深行大悲心

&nbsp;&nbsp;&nbsp;&nbsp;慈愍众生类&nbsp;&nbsp;&nbsp;&nbsp;修善心无倦

&nbsp;&nbsp;&nbsp;&nbsp;喜乐诸妙法&nbsp;&nbsp;&nbsp;&nbsp;常近善知识

&nbsp;&nbsp;&nbsp;&nbsp;惭愧及恭敬&nbsp;&nbsp;&nbsp;&nbsp;柔软和其心

&nbsp;&nbsp;&nbsp;&nbsp;乐观法无著&nbsp;&nbsp;&nbsp;&nbsp;一心求多闻

&nbsp;&nbsp;&nbsp;&nbsp;不贪于利养&nbsp;&nbsp;&nbsp;&nbsp;离奸欺谄诳

&nbsp;&nbsp;&nbsp;&nbsp;不污诸佛家&nbsp;&nbsp;&nbsp;&nbsp;不毁戒欺佛

&nbsp;&nbsp;&nbsp;&nbsp;深乐萨婆若&nbsp;&nbsp;&nbsp;&nbsp;不动如大山

&nbsp;&nbsp;&nbsp;&nbsp;常乐修习行&nbsp;&nbsp;&nbsp;&nbsp;转上之妙法

&nbsp;&nbsp;&nbsp;&nbsp;乐出世间法&nbsp;&nbsp;&nbsp;&nbsp;不乐世间法

&nbsp;&nbsp;&nbsp;&nbsp;即治欢喜地&nbsp;&nbsp;&nbsp;&nbsp;难治而能治

&nbsp;&nbsp;&nbsp;&nbsp;是故常一心&nbsp;&nbsp;&nbsp;&nbsp;勤行此诸法

&nbsp;&nbsp;&nbsp;&nbsp;菩萨能成就&nbsp;&nbsp;&nbsp;&nbsp;如是上妙法

&nbsp;&nbsp;&nbsp;&nbsp;是则为安住&nbsp;&nbsp;&nbsp;&nbsp;菩萨初地中

菩萨以是二十七法净治初地。信力转增上者。信名有所闻见必受无疑。增上名殊胜。问曰。有二种增上。一者多二者胜。今说何者。答曰。此中二事俱说。菩萨入初地。得诸功德味故信力转增。以是信力筹量诸佛功德无量深妙能信受。是故此心亦多亦胜。深行大悲者。愍念众生彻入骨髓故名为深。为一切众生求佛道故名为大。慈心者。常求利事安隐众生。慈有三种。后当广说。修善心无倦者。善法名可亲近修习能与爱果。修如是法时心不懈惰。善法因缘名四摄法十善道六波罗蜜菩萨十地等及诸功德。喜乐妙法者。常思惟修习深得法味久则生乐。如人在华林与爱色相娱乐。常近善知识者。菩萨有四种善知识。后当广说。此中善知识者。诸佛菩萨是。常以正心亲近能令欢悦。惭愧名为喜羞耻。恭敬名念其功德尊重其人。柔软名其心和悦同止安乐乐观法者。法名五阴十二入十八界空无相无作等。以正忆念常观此法。无著者。著名心归趣三有。是众生所归。有人言。五欲诸邪见是所归趣。何以故。众生心常系著故。菩萨利智心无贪著。一心名贵重佛法心无余想。求多闻者。佛说九部经。能尽推寻修学明了若少不尽。不贪利养者。利名得饮食财物等。养名恭敬礼拜施设床座迎来送去。菩萨应以是事施与众生不自贪著。奸欺名斗秤邪伪衣物不真。谄名心不端直。诳名五邪命法。一名矫异。二名自亲。三名激动。四名抑扬。五名因利求利。矫异者。有人贪求利养故。若作阿练若著纳衣。若常乞食若一坐食。若常坐。若中后不饮浆。受如是等头陀行。作是念。他作是行。得供养恭敬。我作是行或亦得之。为利养故改易威仪名为矫异。自亲者。有人贪利养故。诣檀越家语言。如我父母兄弟姊妹亲戚无异。若有所须我能相与。欲有所作我能为作。我不计远近能来问讯。我住此者正相为耳。为求供养贪著檀越。能以口辞牵引人心。如是等名为自亲。激动者。有人不计贪罪欲得财物。作得物相如是言。是钵好若衣好若户钩好若尼师坛好。若我得者则能受用。又言。随意能施此人难得。又至檀越家作是言。汝家羹饭饼肉香美。衣服复好。常供养我。以亲旧必当见与。如是示现贪相。是名激动抑扬者。有人贪利养故语檀越言。汝极悭惜。尚不能与父母兄弟姊妹妻子亲戚。谁能得汝物者。檀越愧耻俯仰施与。又至余家作是言。汝有福德受人身不空。阿罗汉常入出汝家。汝与坐起语言作是念想檀越或生是心。更无余人入出我家必谓我。是名为抑扬。因利求利者。有人以衣若钵若僧伽梨若尼师坛等资生之物。持示人言。若王王等及余贵人与我是物。作是念。檀越或能生心。彼诸王贵人尚能供养。况我不与是人。因以此利更求余利故名因利求利。是故应当远离如此谄伪。不污诸佛家者。何等为污诸佛家。有人言。若人发求无上道心已。后回向声闻辟支佛道。不能住世继三宝种。是名污诸佛家。是义不然。何以故。是人能度生死。又得诸无漏根力觉道。亦是佛子。云何言污诸佛家。如经说。佛告比丘。汝是我子。从我心生口生得法分者。又声闻人言谛舍灭慧处。名诸佛家。何以故。从是四事出生诸佛故。若污此四法名污诸佛家。是故若人虚妄悭贪狂乱愚痴。是污佛家。若正行此四。则不污诸佛家。有人言。六波罗蜜是诸佛家。从此生诸佛故。若违此六事。是污佛家。有人言。般若波罗蜜是诸佛母。方便为父。是名诸佛家。以此二法出生诸佛。若违此法是污佛家。复次偈中自说污不污相。所谓不毁戒不欺佛。若受佛戒不能护持则欺诸佛。是污佛家。何以故。受戒时生佛家中。破戒则欺诸佛。名污佛家。问曰。必定菩萨有破戒耶。答曰。不断烦恼是事可畏未久入必定菩萨或有破戒。如大胜佛法中说难陀故破戒。我说此事犹以为畏。但以经有此说。信佛语故心则信受。若受戒不破不欺诸佛。名为不污佛家。复次戒名三学。戒学心学慧学。破此学名污佛家。如法受戒而后毁破名为欺佛。如是二句各有义趣。欺佛者。空自发愿不如说行。欺诳众生是名欺佛。复次一切法中不如说行。名为欺佛。坚住萨婆若不动如太山者。是菩萨一切发愿求萨婆若种种因缘。乃至大地狱苦心不移动。如须弥山王吹不可动。常修转上法者。从初发心常求索胜法。入初地中更修上法。如是展转心无厌足。乐出世间法不乐世间法者。世间法名随顺世事增长生死。六趣·三有·五阴·十二入·十八界·十二因缘·诸烦恼有漏业等。出世间法名随所用法能出三界。所谓五根·五力·七觉·八道·四念处·四正勤·四如意足·空无相无作解脱门·戒律仪·多闻·无贪恚痴·根善·厌离心·不放逸等。是菩萨利根故。不乐世间虚妄法。但乐出世间真实法。即治欢喜地。难治而能治者。治名通达无碍。如人破竹初节为难余者皆易。初地难治治已余皆自易。何以故。菩萨在初地。势力未足善根未厚。修习善法未久故。眼等诸根犹随诸尘心未调伏。是故诸烦恼犹能为患。如人势力未足逆水则难。又此地中魔及魔民多为障碍故。以方便力勤行精进。是故此地名为难治。如是信力转增上为首。不乐世间法为后。修此二十七法。治菩萨初欢喜地。是故说菩萨应常修行此法。修行名一心不放逸。常行常观除诸过恶。故名为治。如人所行道路治令清净。是诸法不但修治初地。一切诸地皆以此法。问曰。汝已说初地方便及净治法。菩萨云何安住而不退失。答曰。常行成就。如是信力转增上等法。名为安住初地。菩提名上道。萨埵名深心。深乐菩提故名为菩提萨埵。复次众生名萨埵。为众生修集菩提故名菩提萨埵。上法者。信等法能令人成佛故名为上法。

### 释愿品第五

已说入初地方便及净治法。菩萨因愿故得入诸地。又成就信力增上等功德故安住其地。今当分别此愿。

&nbsp;&nbsp;&nbsp;&nbsp;愿供养奉给&nbsp;&nbsp;&nbsp;&nbsp;恭敬一切佛

&nbsp;&nbsp;&nbsp;&nbsp;愿皆守护持&nbsp;&nbsp;&nbsp;&nbsp;一切诸佛法

此是诸菩萨初愿。从初发心乃至得阿耨多罗三藐三菩提。于其中间所有诸佛。尽当供养奉给恭敬。供养名华香璎珞幡盖灯明起塔庙等。奉给名衣服卧具所须之物。恭敬称名尊重礼拜迎来送去合掌亲侍。复次以小乘法教化众生名为供养。以辟支佛法教化众生名为奉给。以大乘法教化众生名为恭敬。是第一愿。护持一切诸佛法者。菩萨作是念。一切过去未来现在十方三世诸佛法我应守护。问曰。过去诸佛已灭法亦随灭。未来诸佛未出法亦未有。尚无初转法轮。何况余法。云何当得守护。正可守护现在诸佛法。以诸佛现在故。答曰。过去未来现在诸佛法。皆是一体一相。是故若守护一佛法。则为守护三世诸佛法。如经说。佛告诸比丘。毗婆尸佛法出家受戒著衣持钵禅定智慧说法教化亦如我也。是故汝难不然。是第二愿也。复次。

&nbsp;&nbsp;&nbsp;&nbsp;诸佛从兜率&nbsp;&nbsp;&nbsp;&nbsp;退来在世间

&nbsp;&nbsp;&nbsp;&nbsp;乃至教化讫&nbsp;&nbsp;&nbsp;&nbsp;永入无余界

&nbsp;&nbsp;&nbsp;&nbsp;处胎及生时&nbsp;&nbsp;&nbsp;&nbsp;出家趣道场

&nbsp;&nbsp;&nbsp;&nbsp;降魔成佛道&nbsp;&nbsp;&nbsp;&nbsp;初转妙法轮

&nbsp;&nbsp;&nbsp;&nbsp;奉迎诸如来&nbsp;&nbsp;&nbsp;&nbsp;又于余时中

&nbsp;&nbsp;&nbsp;&nbsp;愿我悉当得&nbsp;&nbsp;&nbsp;&nbsp;尽心而供养

诸佛始从兜率天上退下世间。终至无余涅槃。于其中间入胎中时大设供养。乃至生时出家趣道场。降魔王成佛道转法轮奉迎如来。余时者。现大神通人天大会广度众生。尔时当以华香幡盖妓乐歌颂称赞。出家受法如说修行。以第一供养之具供养诸佛。是第三愿。复次。

&nbsp;&nbsp;&nbsp;&nbsp;愿教化众生&nbsp;&nbsp;&nbsp;&nbsp;令悉入诸道

教名教化他以善法。化名远离恶法。我当以此二法令无量阿僧祇众生。住声闻辟支佛道。是第四愿。复次。

&nbsp;&nbsp;&nbsp;&nbsp;愿一切众生&nbsp;&nbsp;&nbsp;&nbsp;成就佛菩提

&nbsp;&nbsp;&nbsp;&nbsp;有人向声闻&nbsp;&nbsp;&nbsp;&nbsp;辟支佛道者

是人修集声闻辟支佛法未入法位。我当教化令趣佛道。有人不向声闻辟支佛道。我当教化令向无上佛道。有人向无上佛道者。我当示教利喜令其功德转更增益。如是教化一切众生。是第五愿。复次。

&nbsp;&nbsp;&nbsp;&nbsp;愿使一切法&nbsp;&nbsp;&nbsp;&nbsp;信解入平等

一切法者。凡所有法。度法非度法。摄觉意法。非摄觉意法。助道法非助道法。圣道所摄法非圣道所摄法。应修法不应修法。应近法不应近法。应生法不应生法。生法不生法。现在法非现在法。因缘生法非因缘生法。因缘法非因缘法。从思惟生法不从思惟生法。粗法细法。受法不受法。内法外法。内入所摄法非内入所摄法。外入所摄法非外入所摄法。五阴所摄法非五阴所摄法。五受阴所摄法非五受阴所摄法。四谛所摄法非四谛所摄法。助世法非助世法。依贪法依出法。颠倒法非颠倒法。变法非变法。悔法非悔法。大法小法。受处法非受处法。可断法不可断法。知见法不知见法。有漏法无漏法。有系法无系法。有净法无净法。有上法无上法。有觉法无觉法。有观法无观法。可喜法非可喜法。相应法不相应法。有分别法无分别法。行法无行法。有缘法无缘法。有次第法无次第法。可见法不可见法。有对法无对法。可见有对法不可见无对法。有相法无相法。可行法不可行法。有为法无为法。险法非险法。有本法无本法。有出法无出法。众生法非众生法。苦者法非苦者法。恼法非恼法。有法非有法。逆法非逆法。乐报法非乐报法。苦报法非苦报法。忆生法非忆生法。智首行法非智首行法。信首行法非信首行法。思惟首行法非思惟首行法。愿首行法非愿首行法。色法非色法。教法非教法。变化法非变化法。如意游行法非如意游行法。欲本法非欲本法。因善法非因善法。因善根法非因善根法。定法非定法。身法非身法。口法非口法。意法非意法。有对触生法非有对触生法。意触生法非意触生法。恶法非恶法。善法非善法。能生法非能生法。念念灭法非念念灭法。摄聚法非摄聚法。明分法非明分法。因法非因法。缘法非缘法。因缘法非因缘法。因生法非因生法。有因法非有因法。一法异法。灭法非灭法。摄根法非摄根法。共心法非共心法。心法非心法。心数法非心数法。共触五法非共触五法。共得十六法非共得十六法。细法粗法。回向法非回向法。善法不善法。无记法见谛所断法思惟所断法不断法。学法无学法。非学非无学法等。无量千万种诸法。皆令入空无相无作门平等无二。以信解力故。是第六愿。