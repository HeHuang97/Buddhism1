## 十住毗婆沙论卷第十

### 四十不共法中善知不定品第二十三

善知不定法者。诸法未生未出未成未定未分别。是中如来智慧得力。如佛分别业经中说。佛告阿难。有人身行善业。口行善业。意行善业。是人命终而堕地狱。有人身行恶业。口行恶业。意行恶业。是人命终而生天上。阿难白佛言。何故如是。佛言。是人或先世罪福因缘已熟。今世罪福因缘未熟。或临命终生正见邪见善恶心。垂终之心其力大故。又首迦经中说。叔迦婆罗门子白佛言。瞿昙。诸婆罗门在家白衣。能修福德善根胜出家者。是事云何。佛言。我于此中不定答。出家或有不修善则不如在家。在家能修善则胜出家。又大涅槃经中说。巴连弗城当以三事坏。或火或水或内人与外人谋。又因波梨末梵志说。是裸形波梨末梵志。若不舍是语。若是心若是邪见。到我目前无有是处。若皮绳断。若身断。终不来到佛前。又筏喻经中说。我此法甚深。以方便说令浅易解。若有直心如教行者得二种利。若今世尽漏。若不尽漏当得不还道。又增一阿含舍迦梨经中。佛告阿难。若人故起业。无有不受报而得道者。若现受报若生受若后受。又增一阿浮罗经中说。佛告诸比丘。诸恶人死若作畜生若堕地狱。善人生处若天若人。又无畏王子经中说。无畏白佛言。佛有所说能令他瞋不。佛言。王子是事不定。佛或怜愍心故。令他人瞋得种善因缘。如乳母以曲指钩出小儿口中恶物虽伤无患。又阿毗昙中说。众生三品。从不定聚或堕邪定。或堕正定。如是等四法藏中无定事。数千万种。问曰。若人智慧不定无决定心。于事中或尔或不尔则不名一切智人。一切智人者不二语者。决定语者。明了语者。是故善知不定。不得为名佛不共法。答曰。不定事。若尔若不尔。随属众因缘故。是中不应定说。又若不定事而作定答曰不名一切智人。是故于不定事中必应用不定智。是故有不定智不共法。复次若人于一切法中决定知。是人即堕必定邪论中。若一切法必定则诸所为则不须人功方便而得。如说。

&nbsp;&nbsp;&nbsp;&nbsp;若好丑已定&nbsp;&nbsp;&nbsp;&nbsp;人功则应定

&nbsp;&nbsp;&nbsp;&nbsp;不须诸因缘&nbsp;&nbsp;&nbsp;&nbsp;方便而修习

复次现见不自守护身则有众苦。若自防护身则安利。又如种种作业事中受诸疲苦后得种种富乐果报。或复有人今世静默都无所作而得果报。是故有是不定事。为知是不定事故。知有不定智。问曰。汝守护不守护。施功不施功。而亦有不定事成者。有人好自防护而得苦恼。不自防护不得苦恼。又勤自疲苦不得功果。不勤施功而得功果。是事不定。答曰。汝所说则成我不定义。若有不定事应有不定智。我不言若人不自防护悉皆受苦。又不言离功业有果报。有人虽作功夫先世罪障故不得受乐。不言一切皆尔。是故汝难非也。是名诸佛于不定事中独有不定智具足。知无色处者。声闻辟支佛。知生无色处众生及法少分。诸佛世尊于无色处众生及法具足悉知。是无色处有若干众生生此处。若干众生生彼处。若干众生生初无色定处。若干众生生第二处。若干众生生第三处。若干众生生第四处。若干众生生来尔所时。若干众生经尔所时当退没。若干众生极寿尔所时。若干众生毕定寿命。若干众生不毕定寿命。若干众生从欲界命终来生此中。若干众生从色界命终来生此中。若干众生从无色界命终还生此中。若干众生人中命终即来生此。若干众生天中命终即来生此。是诸众生于此命终。若生欲界若生色界若生无色界。是诸众生此中命终。若生天道若生人道若生阿修罗道。若生地狱饿鬼畜生道中。是诸众生于彼处入涅槃。若干众生皆是凡夫。若干众生是佛贤圣弟子。若干众生凡夫弟子。若干众生成声闻乘。若干众生成辟支佛乘。若干众生皆成大乘。若干众生不成声闻乘。若干众生不成辟支佛乘。不成大乘。若干众生行灭者。若干众生不行灭者。若干众生上行。若干众生某佛弟子。诸佛又知是定受味。是定不受味。是善是无记。是定中断若干结。是定上中下。略说无色诸定。唯有诸佛以一切种智悉能分别大小深浅心相应心不相应果报非果报等。是名诸佛具足悉知无色定处通达。灭法者。诸辟支佛诸阿罗汉。过去现在灭度者。诸佛通达如经中说。诸比丘是贤劫前九十一劫。毗婆尸佛出。至三十一劫。有二佛出。一名尸弃。二名毗式婆。此贤劫中鸠楼孙迦那含牟尼迦叶佛出。如是过去诸佛大知见。此经中应说。及诸声闻弟子灭度入无余涅槃。及辟支佛。号曰成。号曰华相。号曰见法。号曰法箧。号曰喜见。号曰无垢。号曰无得。如是等诸辟支佛。入无余涅槃佛悉通达。复次未灭度在有余涅槃。生缘都尽通达是事。亦名通达知灭。如经说。佛告阿难。我于此人悉知无有微闇。是人毕定尽是内法。是人命终当入涅槃。亦名知灭。又于余人通达四谛能知其事。亦名知灭。如经说。我何不方便。令此人即于此处漏尽解脱。如佛告阿难。汝乐禅定乐断结使。亦名通达知灭。如佛告舍利弗。我知涅槃知至涅槃道。知至涅槃众生。如是等诸经。此中应说。是名诸佛通达知灭。善知心不相应非色法者。戒善根使善律仪不善律仪等诸心不相应非色法。声闻辟支佛不能通达。诸佛善能通达如现目前。于心不相应诸法中。成就第一智慧力故。问曰。戒善律仪不善律仪是色法。何以言非色法。答曰。戒善律仪不善律仪有二种。有作有无作。作是色。无作非色。无作非色故。佛以不共力故现前能知。余人以比智知。问曰。诸佛但善知心不相应非色法。不善知相应法耶。答曰。若通达不相应法。相应法无所复论。如人能射毫毛。粗物则不论。复次七百不相应法中。声闻辟支佛以第六识能知七法。一名二相三义四无常五生六不生七度。佛以第六识皆悉能知。佛知四谛相及知世俗法。是故言诸佛善知心不相应无色法。势力波罗蜜者。于一切所知法无余中得一切种智势力十力四无所畏四功德处助成故。又善得十力故。是故佛能成就势力波罗蜜。是势力在第十六心中得增益。一切智常在佛身。乃至无余涅槃。因是事故。于一切法中得无碍智。无碍智波罗蜜者。法义辞乐说。于此四法势力无量通达无碍。如经中说。佛告诸比丘。如来四弟子成就第一念力智慧力堪受力。如善射射树叶即过无难。是诸弟子以四念处来问难。我常不休息。除饮食便利睡眠。于百年中如来常答。乐说智慧无有穷尽。佛于此中以少欲相自论智慧。若三千大千世界所有四天下满中微尘。随尔所尘数作尔所三千大千世界。满中众生皆如舍利弗如辟支佛。皆悉成就智慧乐说。寿命如上尘数大劫。是诸人等因四念处尽其形寿问难如来。如来还以四念处义答其所问。言义不重乐说无尽。法无碍智者。善能分别诸法名字通达无碍。义无碍者。于诸法义通达无碍。辞无碍者。随众生类以诸言辞令其解义通达无碍。乐说无碍者。问答时善巧说法无有穷尽。余诸贤圣不能究尽。唯有诸佛能尽其边。是故名无碍智波罗蜜。具足答波罗蜜者。一切问难中。佛善能具足答。何以故。于四种问答中无有错乱。善知义故。具足不坏义波罗蜜故。乐欲深知一切众生性所行所乐故。如舍利弗白佛言。世尊。佛为人说善法。而是中多有众生得证。证已心无渴爱。心无渴爱故于世间无所受。无所受已心则内灭。佛于善法中无上事尽知无余。更无胜者。问曰。汝言四种问答。何谓为四。答曰。一定答。二分别答。三反问答。四置答。定答者。如一比丘问佛。世尊。颇有色常不变异不。世尊。受想行识常不变异不。佛答言。比丘无有色常不变异。无有受想行识常而不变异。如是等名为定答。分别答者。如布多梨子梵志问娑摩提。有人故作身口意业。受何等果报。娑摩提定答。有人以身口意故作业受苦恼报。是问应分别答。是梵志后来问佛是事。佛答言。布多梨子。有人若身口意故作业。是业或受苦报。或受乐报。或受不苦不乐报。若作苦业受苦报。乐业受乐报。不苦不乐业受不苦不乐报。如是等诸经皆分别答。反问答者。如先尼梵志问佛。我还问汝。随汝意答。先尼于汝意云何。色是如来不。受想行识是如来不。答言。非也世尊。离色离受想行识是如来不。答言。非也世尊。如是等经应广说。是名反问答。置答者。十四种邪见是。所谓世间常世间无常。世间常无常。世间非常非无常。世间有边。世间无边。世间亦有边世间亦无边。世间非有边非无边。如来灭后有。如来灭后无。如来灭后亦有亦无。如来灭后非有非无。如来身即是神。身异神异。如上一切众生如大辟支佛智慧乐说以如是四种问佛。佛皆随顺答其所问。不多不少。是故说佛具足答波罗蜜。无有能害。佛者得不可杀法故。无能断佛身分支节存亡自在。如经说。若人欲方便害佛者。无有是处。问曰。佛寿命为定为不定。答曰。有人言不定。若佛寿命有定者。于余定寿命者有何差别。而实佛寿命不定。无能害者。乃为希有。有人言。佛寿命有定。余人寿命虽定。而手足耳鼻可断。佛无是事。问曰。云何佛不可害。是不共法。答曰。诸佛不可思议。假喻可知。假使一切十方世界众生皆有势力。设有一魔有尔所势力。复令十方一一众生力如恶魔。欲共害佛。尚不能动佛一毛。况有害者。问曰。若尔者调达云何得伤佛。答曰。此事先已答。佛欲示众生三毒相。调达虽持戒修善贪著利养而作大恶。又令知佛于诸人天心无有异。加以慈愍视调达罗睺罗如左右眼。佛常说等心。是时现其平等。天人见此起希有心益更信乐。又长寿诸天见佛先世有恶业行。若今不受谓恶行无报。佛欲断其邪见故现受此报。复次佛于苦乐心无有异。无吾我心。毕竟空故。诸根调柔不可变故。不须作方便离苦受乐。如菩萨藏中说。佛以方便故现受此事。应当广知。是名佛不可杀害不共法。说法不空者。诸佛所有言说皆有果报。是故诸佛说法不空。何以故。诸佛未说法时。先观众生本末心在何处结使厚薄。知其先世所从功德。见其根性势力多少。知其障碍方处时节。应以软法可度苦事可度。或复应以软苦事度。或复小发度。或广分别度。有以阴入界十二因缘而得度者。或以信门或以慧门而得入者。是人应从佛度。是人应从声闻度。是人应以余缘得度。是人应成声闻乘。是人应成辟支佛乘。是人应成大乘。是人久习贪欲习瞋恚习愚痴。是人习贪欲瞋恚。是人习贪欲愚痴。如是各各分别。是人堕断见。是人堕常见。是人多习身见。是人多习边见。是人多习戒取见取。是人多习憍慢。是人多习自卑谄曲。是人心多疑悔。是人好乐言辞。有贵义理有乐深义有乐浅事。是人先世集助道法。是人今世集助道法。是人但集福报善根。是人但集贯穿善根。是人应疾得道。是人久乃得道。佛先观察筹量随应得度。而为说法而度脱之。是故一切说法皆悉不空。如经说。世尊先知见而说法。非不知见说法。无谬无失者。诸佛说法无谬无失。无谬者。语义不乖违故。无失者。不失义故。不失道因缘故名不失。不谬道果因缘故名不谬。不少故名不失。不过故名不谬。以通达四无碍智故。念安慧常调和故。远离断常无因邪因等诸见故。所说法中不使人有迷闷。所言初后无相违过。随此义经。应此中广说。如经说。诸比丘为汝说法。初善中善后善。语善义善淳一无杂具说梵行。以希有事说法者。随所教化即得道果。是名希有。若有所答若所受记皆实不异。是亦希有。佛有所说道。此道不杂烦恼能断烦恼。是亦希有。佛有所说皆有利益终不空言是亦希有。若人于佛法中勤心精进。能断不善法增益善法。是亦希有。复次有三希有。现神通希有。逆说彼心希有。有教化希有。以是三希有说法。名为以希有说法。诸众圣中最上导师者。诸佛知一切众生心所行所乐。结使深浅诸根利钝。上中下智慧。善知通达故。于众圣中最上导师。又能善知四谛相。善知诸法总相别相。又以说法不空因缘不谬不失法故。于众圣中最上导师。问曰。四众亦能说法破外道令入佛法。何以但称佛为最上导师。答曰。当以假喻说。若一切众生智慧势力皆如辟支佛。是诸众生若不承佛意。欲度一人无有是处。若是诸人说法时。乃至不能全断无色界结使毫氂之分。若佛欲度众生有所言说。乃至外道邪见诸龙夜叉等及余不解佛语者皆悉令解。是等亦能转化无量众生。乃至今日声闻众令众生住四果中。皆是如来最上导师相。是故佛名最上导师。于众圣中不共之法。四不守护法者。诸佛不守护身业。不守护口业。不守护意业。不守护资生。何以故。是四事于他不护。不作是念。我身口意命恐他人知。何以故。长夜修习种种清净业故。皆善见知断一切烦恼法故。成就一切无比善根故。善行可行法无可诃故。具足行舍波罗蜜故。舍者。眼见色舍忧喜心。乃至意法亦如是。婆阿提郁多罗等诸经应此中说。四无所畏者。问曰。一法名为无畏。何以故有四。答曰。于四事中无有疑畏是故有四。一者如佛告诸比丘。我自发诚言。是一切智人。此中若有沙门婆罗门诸天魔梵及余世间智人。如法难言。如来不知此法。我于此中乃至不见有疑畏相。不见是相故。得安隐无畏。是初无畏。如实尽知一切法故。二者自发诚言。我一切诸漏尽。若沙门婆罗门诸天魔梵。言是漏不尽。我于此中乃至不见有微畏相。不见是相故安隐无畏。是二无畏。善断诸烦恼及断烦恼习气故。三者我说障道法。此中若有沙门婆罗门诸天魔梵及余世间智人。如法难言。是法虽用不能障道。我于此中不见有微畏相。不见是相故得安隐无有疑畏。是三无畏。善知障解脱法故。四者我所说道如法说行者。得至苦尽。若有沙门婆罗门诸天魔梵及余世间智人。如法难言。是法虽如说行不能至尽苦道。我于此中无有微畏相。不见是相故得安隐无有疑畏。是四无畏。善知至苦尽道故。是四无畏皆过怖畏心惊毛竖等相故。名为无畏。又在大众威德殊胜故。名为无畏。又善知一切问答故。名为无畏。诸天会经此中应广说。问曰。若佛是一切智人。应于一切法尽无畏。何以说四。答曰。略举大要以开事端。余亦如是。佛十力者。力名扶助。气势不可穷尽。无能沮坏。虽有十名而实一智。缘十事故名为十力。佛智缘一切事故。应有无量力。以此十力足度众生故。但说十力。但开此十力。余皆可知。初力者。一切法因非因。决定通达智。名为初力。如佛说。若是狂人不舍是语不舍邪见不舍是心。来在佛前无有是处。如佛告阿难。世间二佛一时出世无有是处。一佛出世则有是处。是事为一佛世界故说。而实十方无量无边诸世界中。百千万亿无数诸佛一时出世。又经说身口意恶业有妙爱果报无有是处。若身口意善业有妙爱果报则有是处。如是等五藏诸经应此中广说。第二力者。于过去未来现在诸业诸受法佛如实分别知处所知事知果报。佛若欲知一切众生过去诸业过去业报即时能知。或业过去报在现在。或业过去报在未来。或业过去报在过去。或业过去报在过去未来。或业过去报在过去现在。或业过去报在未来现在。或业过去报在过去未来现在。或业现在报在现在。或业现在报在未来。或业现在报在现在未来。或业未来报在未来。有如是等分别受法者。四受法。现受乐后世受苦。现受苦后世受乐。现受乐后受乐。现受苦后受苦。处者。随业时方所在。又知是业受报处。事者。或随因缘。或随三不善根。或多自作。或多因他。如是等善恶业因缘佛尽知。报者。知诸业各各有报。善业或善处生或得涅槃。恶业诸恶处生。佛悉知是诸业本末因缘自身及他。是中智力不退故名为力。三力者。佛于禅定解脱三昧垢净相如实知。禅者四禅。定者四无色定四无量心等皆名为定。解脱者八解脱。三昧者除诸禅解脱余定尽名三昧。有人言。三解脱门及有觉有观定。无觉有观定。无觉无观定。名为三昧。有人言。定小三昧大。是故一切诸佛菩萨所得定。皆名三昧。是四处皆摄在一切禅波罗蜜。垢名爱味。净名不爱味。复次垢名有漏定。净名无漏禅定。三昧解脱等分别者。知是禅分别知他众生他人上下诸根。如实知名第四力。他众生者凡夫是。他人者须陀洹等诸贤圣是。或有人言。众生名为凡夫。及诸学人烦恼未尽故。他人者阿罗汉等烦恼尽故。或有人言。众生与人一种名有差别。诸根者。信精进念定慧非眼等根。上名猛利堪任得道。下名闇钝不堪受道。佛于此二根上下如实知不错谬。他众生他人心各有所乐如实知。是第五力。所乐名为贵所向事。如有人贵财物世乐或有贵重福德善法。是事佛如实知。世间种种性无量性。佛如实知。是第六力。种种性者杂性万端。无量性者。于一一性有无量种分别。性者从先世来心常习用常所乐行修习故成性。是二善恶性佛如实知。至一切处道如实知。是第七力。至一切处道者。能得一切功德。是道名为至一切处道。所谓五分三昧。若五智三昧。若八圣道分是。或圣道所摄诸法。或四如意足。如经说。比丘善修习四如意足无利不得。有人言四禅是。如经说。比丘得四禅。心安住一处清净。除诸烦恼灭诸障碍。调和堪用不复动转。若回向知宿命事。即能知宿命事。是第八力。佛若欲念自身及一切众生无量无边宿命。一切事皆悉知。无有不知过恒河沙等劫事。是人何处生。姓名贵贱饮食资生苦乐所作事业所受果报。心何所行本从何来。如是等事。以天眼清净过于人眼。见六道众生随业受身。是第九力。大力声闻以天眼见小千国土。亦见中众生生时死时。小力辟支佛见千小千国土。见中众生生时死时。中力辟支佛见百万小千国土。见中众生生时死时。大力辟支佛见三千大千国土。见中众生生死所趣。诸佛世尊见无量无边不可思议世间。亦见是中众生生时死时。第十力者。欲漏有漏无明漏一切漏尽。诸烦恼及气都尽。是名第十力。无碍解脱者。解脱有三种。一者于烦恼障碍解脱。二者于定障碍解脱。三者于一切法障碍解脱。是中得慧解脱阿罗汉。得离烦恼障碍解脱。共解脱阿罗汉及辟支佛。得离烦恼障碍解脱。得离诸禅定障碍解脱。唯有诸佛具三解脱。所谓烦恼障碍解脱。诸禅定障碍解脱。一切法障碍解脱。总是三种解脱故。佛名无碍解脱。常随心共生。乃至无余涅槃则止。是四十不共法。略开佛法门令众生解故说。所不说者无量无边。所谓一常不离慧。二知时不失。三灭一切习气。四得定波罗蜜。五一切功德殊胜。六随所宜行波罗蜜。七无能见顶者。八无与等者。九无能胜者。十世间中上。十一不从他闻得道。十二不转法者。十三自言是佛终不能到佛前。十四不退法者。十五得大慧者。十六得大慈者。十七第一可信受者。十八第一名闻利养。十九与佛同止。诸师无与佛等者。二十诸师无有得弟子众如佛者。二十一端正第一见者欢悦。二十二佛所使人无能害者。二十三佛欲度者无有伤害。二十四心初生时能断思惟结。二十五可度众生终不失时。二十六第十六知得阿耨多罗三藐三菩提。二十七世间第一福田。二十八放无量光明。二十九所行不同余人。三十百福田相。三十一无量无边善根。三十二入胎时。三十三生时。三十四得佛道时。三十五转法轮时。三十六舍长寿命时。三十七入涅槃时能动三千大千世界。三十八扰动无量无边诸魔宫殿令无威德皆使惊畏。三十九诸护世天王释提桓因夜摩天王兜率陀天王化乐天王自在天王梵天王净居诸天等。一时来集请转法轮。四十佛身坚固如那罗延。四十一未有结戒而初结戒。四十二有所施作势力胜人。四十三菩萨处胎母于一切男子无染著心。四十四力能救度一切众生。佛不共法有如是等无量无数。妨余事故不须广说。声闻法虽以佛法。优劣不同则有差别。复次总说诸佛一切诸法无量无边不可思议第一希有。一切众生所不能共。假使十方诸三千大千世界过诸算数是中所有众生智慧皆如大梵天王。皆如大辟支佛。皆如舍利弗。合集是诸智慧令一人得。欲及于佛四十不共法中微少分者。无有是处。若于一法百千万亿分中不及其一。诸佛有如是无量无边功德之力。何以故。无数大劫安住四功德处。深行六波罗蜜。善能具足菩萨一切所行诸法。不共一切众生故。果报亦不共。

### 赞偈品第二十四

已如是解四十不共法竟。应取是四十不共法相念佛。又应以诸偈赞佛。如现在前对面共语。如是则成念佛三昧。如偈说。

&nbsp;&nbsp;&nbsp;&nbsp;圣主大精进&nbsp;&nbsp;&nbsp;&nbsp;四十独有法

&nbsp;&nbsp;&nbsp;&nbsp;我今于佛前&nbsp;&nbsp;&nbsp;&nbsp;敬心以称赞

&nbsp;&nbsp;&nbsp;&nbsp;如意及飞行&nbsp;&nbsp;&nbsp;&nbsp;其力无边限

&nbsp;&nbsp;&nbsp;&nbsp;于圣如意中&nbsp;&nbsp;&nbsp;&nbsp;无有与等者

&nbsp;&nbsp;&nbsp;&nbsp;声闻中自在&nbsp;&nbsp;&nbsp;&nbsp;他心智无量

&nbsp;&nbsp;&nbsp;&nbsp;善能调伏心&nbsp;&nbsp;&nbsp;&nbsp;随意而应适

&nbsp;&nbsp;&nbsp;&nbsp;其念如大海&nbsp;&nbsp;&nbsp;&nbsp;湛然在安隐

&nbsp;&nbsp;&nbsp;&nbsp;世间无有法&nbsp;&nbsp;&nbsp;&nbsp;而能扰乱者

&nbsp;&nbsp;&nbsp;&nbsp;诸佛所称叹&nbsp;&nbsp;&nbsp;&nbsp;金刚三昧宝

&nbsp;&nbsp;&nbsp;&nbsp;得之在胸中&nbsp;&nbsp;&nbsp;&nbsp;如贤怀直心

&nbsp;&nbsp;&nbsp;&nbsp;善知不定法&nbsp;&nbsp;&nbsp;&nbsp;四无色定事

&nbsp;&nbsp;&nbsp;&nbsp;微细难分别&nbsp;&nbsp;&nbsp;&nbsp;尽知无有余

&nbsp;&nbsp;&nbsp;&nbsp;众生若已灭&nbsp;&nbsp;&nbsp;&nbsp;今灭及当灭

&nbsp;&nbsp;&nbsp;&nbsp;惟独有世尊&nbsp;&nbsp;&nbsp;&nbsp;智慧能通达

&nbsp;&nbsp;&nbsp;&nbsp;善知不相应&nbsp;&nbsp;&nbsp;&nbsp;非色法中事

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;悉皆不能知

&nbsp;&nbsp;&nbsp;&nbsp;世尊大威力&nbsp;&nbsp;&nbsp;&nbsp;功德不可量

&nbsp;&nbsp;&nbsp;&nbsp;智慧无边际&nbsp;&nbsp;&nbsp;&nbsp;皆无与等者

&nbsp;&nbsp;&nbsp;&nbsp;于四问答中&nbsp;&nbsp;&nbsp;&nbsp;超绝无伦匹

&nbsp;&nbsp;&nbsp;&nbsp;众生诸问难&nbsp;&nbsp;&nbsp;&nbsp;一切皆易答

&nbsp;&nbsp;&nbsp;&nbsp;若诸世间中&nbsp;&nbsp;&nbsp;&nbsp;欲有害佛者

&nbsp;&nbsp;&nbsp;&nbsp;是事皆不成&nbsp;&nbsp;&nbsp;&nbsp;以成不杀法

&nbsp;&nbsp;&nbsp;&nbsp;若于三时中&nbsp;&nbsp;&nbsp;&nbsp;诸有所说者

&nbsp;&nbsp;&nbsp;&nbsp;言必不虚妄&nbsp;&nbsp;&nbsp;&nbsp;常有大果报

&nbsp;&nbsp;&nbsp;&nbsp;凡有所说法&nbsp;&nbsp;&nbsp;&nbsp;无非是希有

&nbsp;&nbsp;&nbsp;&nbsp;义趣尚不谬&nbsp;&nbsp;&nbsp;&nbsp;何况于言辞

&nbsp;&nbsp;&nbsp;&nbsp;于三圣弟子&nbsp;&nbsp;&nbsp;&nbsp;上中下差别

&nbsp;&nbsp;&nbsp;&nbsp;四双八辈等&nbsp;&nbsp;&nbsp;&nbsp;第一大导师

&nbsp;&nbsp;&nbsp;&nbsp;身口意业命&nbsp;&nbsp;&nbsp;&nbsp;毕竟常清净

&nbsp;&nbsp;&nbsp;&nbsp;是故于此中&nbsp;&nbsp;&nbsp;&nbsp;不复须防护

&nbsp;&nbsp;&nbsp;&nbsp;自说一切智&nbsp;&nbsp;&nbsp;&nbsp;心无有疑畏

&nbsp;&nbsp;&nbsp;&nbsp;若人来难我&nbsp;&nbsp;&nbsp;&nbsp;恐有所不知

&nbsp;&nbsp;&nbsp;&nbsp;自说漏尽相&nbsp;&nbsp;&nbsp;&nbsp;尽到无漏边

&nbsp;&nbsp;&nbsp;&nbsp;心无有疑畏&nbsp;&nbsp;&nbsp;&nbsp;余漏有不尽

&nbsp;&nbsp;&nbsp;&nbsp;自说障碍法&nbsp;&nbsp;&nbsp;&nbsp;于中无疑难

&nbsp;&nbsp;&nbsp;&nbsp;虽有用此法&nbsp;&nbsp;&nbsp;&nbsp;不能为障碍

&nbsp;&nbsp;&nbsp;&nbsp;所说八圣道&nbsp;&nbsp;&nbsp;&nbsp;心无有疑畏

&nbsp;&nbsp;&nbsp;&nbsp;有言是八道&nbsp;&nbsp;&nbsp;&nbsp;不能至解脱

&nbsp;&nbsp;&nbsp;&nbsp;如实知是因&nbsp;&nbsp;&nbsp;&nbsp;是果及与非

&nbsp;&nbsp;&nbsp;&nbsp;故号一切智&nbsp;&nbsp;&nbsp;&nbsp;名闻流无量

&nbsp;&nbsp;&nbsp;&nbsp;三世所有业&nbsp;&nbsp;&nbsp;&nbsp;是诸业定报

&nbsp;&nbsp;&nbsp;&nbsp;及非定果报&nbsp;&nbsp;&nbsp;&nbsp;种种皆悉知

&nbsp;&nbsp;&nbsp;&nbsp;诸禅三昧中&nbsp;&nbsp;&nbsp;&nbsp;粗细深浅事

&nbsp;&nbsp;&nbsp;&nbsp;皆悉能了知&nbsp;&nbsp;&nbsp;&nbsp;禅中无等者

&nbsp;&nbsp;&nbsp;&nbsp;先知众生根&nbsp;&nbsp;&nbsp;&nbsp;上中下差别

&nbsp;&nbsp;&nbsp;&nbsp;种种乐及性&nbsp;&nbsp;&nbsp;&nbsp;随宜而说法

&nbsp;&nbsp;&nbsp;&nbsp;行道得诸利&nbsp;&nbsp;&nbsp;&nbsp;兼以化导人

&nbsp;&nbsp;&nbsp;&nbsp;是以弟子众&nbsp;&nbsp;&nbsp;&nbsp;如实得善利

&nbsp;&nbsp;&nbsp;&nbsp;宿命知无量&nbsp;&nbsp;&nbsp;&nbsp;天眼见无边

&nbsp;&nbsp;&nbsp;&nbsp;一切人天中&nbsp;&nbsp;&nbsp;&nbsp;无能知其限

&nbsp;&nbsp;&nbsp;&nbsp;住金刚三昧&nbsp;&nbsp;&nbsp;&nbsp;灭烦恼及气

&nbsp;&nbsp;&nbsp;&nbsp;又知人漏尽&nbsp;&nbsp;&nbsp;&nbsp;故名漏尽力

&nbsp;&nbsp;&nbsp;&nbsp;烦恼诸禅障&nbsp;&nbsp;&nbsp;&nbsp;一切法障碍

&nbsp;&nbsp;&nbsp;&nbsp;三碍得解脱&nbsp;&nbsp;&nbsp;&nbsp;号无碍解脱

&nbsp;&nbsp;&nbsp;&nbsp;四十不共法&nbsp;&nbsp;&nbsp;&nbsp;功德不可量

&nbsp;&nbsp;&nbsp;&nbsp;无能广说者&nbsp;&nbsp;&nbsp;&nbsp;我已略说竟

&nbsp;&nbsp;&nbsp;&nbsp;世尊若一劫&nbsp;&nbsp;&nbsp;&nbsp;称说此佛法

&nbsp;&nbsp;&nbsp;&nbsp;犹尚不可尽&nbsp;&nbsp;&nbsp;&nbsp;况我无此智

&nbsp;&nbsp;&nbsp;&nbsp;世尊大慈音&nbsp;&nbsp;&nbsp;&nbsp;无量业善集

&nbsp;&nbsp;&nbsp;&nbsp;四功德处故&nbsp;&nbsp;&nbsp;&nbsp;得佛无量法

&nbsp;&nbsp;&nbsp;&nbsp;世尊所称说&nbsp;&nbsp;&nbsp;&nbsp;四功德胜处

&nbsp;&nbsp;&nbsp;&nbsp;我今还以此&nbsp;&nbsp;&nbsp;&nbsp;称赞于如来

&nbsp;&nbsp;&nbsp;&nbsp;三十二相具&nbsp;&nbsp;&nbsp;&nbsp;相有百福德

&nbsp;&nbsp;&nbsp;&nbsp;八十种妙好&nbsp;&nbsp;&nbsp;&nbsp;三界谁能有

&nbsp;&nbsp;&nbsp;&nbsp;三千大千界&nbsp;&nbsp;&nbsp;&nbsp;众生所有福

&nbsp;&nbsp;&nbsp;&nbsp;果报为百倍&nbsp;&nbsp;&nbsp;&nbsp;相有如是德

&nbsp;&nbsp;&nbsp;&nbsp;如此诸福德&nbsp;&nbsp;&nbsp;&nbsp;并及其果报

&nbsp;&nbsp;&nbsp;&nbsp;复以为百倍&nbsp;&nbsp;&nbsp;&nbsp;成一白毫相

&nbsp;&nbsp;&nbsp;&nbsp;三十相一一&nbsp;&nbsp;&nbsp;&nbsp;福德及果报

&nbsp;&nbsp;&nbsp;&nbsp;复以为千倍&nbsp;&nbsp;&nbsp;&nbsp;成一肉髻相

&nbsp;&nbsp;&nbsp;&nbsp;世尊诸功德&nbsp;&nbsp;&nbsp;&nbsp;不可得度量

&nbsp;&nbsp;&nbsp;&nbsp;如人以尺寸&nbsp;&nbsp;&nbsp;&nbsp;量空不可尽

&nbsp;&nbsp;&nbsp;&nbsp;从初发大心&nbsp;&nbsp;&nbsp;&nbsp;为度众生故

&nbsp;&nbsp;&nbsp;&nbsp;坚心无量劫&nbsp;&nbsp;&nbsp;&nbsp;是故成佛道

&nbsp;&nbsp;&nbsp;&nbsp;精勤欲成满&nbsp;&nbsp;&nbsp;&nbsp;如此之大愿

&nbsp;&nbsp;&nbsp;&nbsp;无量劫数中&nbsp;&nbsp;&nbsp;&nbsp;行诸难苦行

&nbsp;&nbsp;&nbsp;&nbsp;如诸往古佛&nbsp;&nbsp;&nbsp;&nbsp;说四功德处

&nbsp;&nbsp;&nbsp;&nbsp;无量劫乃成&nbsp;&nbsp;&nbsp;&nbsp;今得安住中

&nbsp;&nbsp;&nbsp;&nbsp;本为护实谛&nbsp;&nbsp;&nbsp;&nbsp;舍身及亲爱

&nbsp;&nbsp;&nbsp;&nbsp;财宝诸富乐&nbsp;&nbsp;&nbsp;&nbsp;是故得具足

&nbsp;&nbsp;&nbsp;&nbsp;无量劫数中&nbsp;&nbsp;&nbsp;&nbsp;见闻觉知法

&nbsp;&nbsp;&nbsp;&nbsp;每先善思惟&nbsp;&nbsp;&nbsp;&nbsp;而后为人说

&nbsp;&nbsp;&nbsp;&nbsp;若于不见等&nbsp;&nbsp;&nbsp;&nbsp;及于中有疑

&nbsp;&nbsp;&nbsp;&nbsp;而能如实说&nbsp;&nbsp;&nbsp;&nbsp;所益无有量

&nbsp;&nbsp;&nbsp;&nbsp;不说他匿事&nbsp;&nbsp;&nbsp;&nbsp;讥刺而巨逆

&nbsp;&nbsp;&nbsp;&nbsp;念常在安慧&nbsp;&nbsp;&nbsp;&nbsp;顺化令安隐

&nbsp;&nbsp;&nbsp;&nbsp;第一真妙谛&nbsp;&nbsp;&nbsp;&nbsp;涅槃实为最

&nbsp;&nbsp;&nbsp;&nbsp;余者皆虚妄&nbsp;&nbsp;&nbsp;&nbsp;世尊得具足

&nbsp;&nbsp;&nbsp;&nbsp;饮食卧具等&nbsp;&nbsp;&nbsp;&nbsp;堂阁妙楼观

&nbsp;&nbsp;&nbsp;&nbsp;名好象马车&nbsp;&nbsp;&nbsp;&nbsp;端严诸婇女

&nbsp;&nbsp;&nbsp;&nbsp;金银珍宝等&nbsp;&nbsp;&nbsp;&nbsp;聚落诸城邑

&nbsp;&nbsp;&nbsp;&nbsp;国土及荣位&nbsp;&nbsp;&nbsp;&nbsp;并以四天下

&nbsp;&nbsp;&nbsp;&nbsp;爱子并亲妇&nbsp;&nbsp;&nbsp;&nbsp;支节及头目

&nbsp;&nbsp;&nbsp;&nbsp;割肉出血髓&nbsp;&nbsp;&nbsp;&nbsp;及以举身施

&nbsp;&nbsp;&nbsp;&nbsp;怜愍诸众生&nbsp;&nbsp;&nbsp;&nbsp;悉施无所惜

&nbsp;&nbsp;&nbsp;&nbsp;为求出生死&nbsp;&nbsp;&nbsp;&nbsp;不以求自乐

&nbsp;&nbsp;&nbsp;&nbsp;虚空诸星宿&nbsp;&nbsp;&nbsp;&nbsp;地上所有沙

&nbsp;&nbsp;&nbsp;&nbsp;世尊菩萨时&nbsp;&nbsp;&nbsp;&nbsp;布施数过是

&nbsp;&nbsp;&nbsp;&nbsp;终不以非法&nbsp;&nbsp;&nbsp;&nbsp;求财而布施

&nbsp;&nbsp;&nbsp;&nbsp;无有不知施&nbsp;&nbsp;&nbsp;&nbsp;无侵恼人施

&nbsp;&nbsp;&nbsp;&nbsp;不贪惜好物&nbsp;&nbsp;&nbsp;&nbsp;而以恶者施

&nbsp;&nbsp;&nbsp;&nbsp;无谄曲心施&nbsp;&nbsp;&nbsp;&nbsp;无惜而强施

&nbsp;&nbsp;&nbsp;&nbsp;无恚无疑心&nbsp;&nbsp;&nbsp;&nbsp;无邪无轻笑

&nbsp;&nbsp;&nbsp;&nbsp;无厌无不信&nbsp;&nbsp;&nbsp;&nbsp;䫌面等布施

&nbsp;&nbsp;&nbsp;&nbsp;无有分别心&nbsp;&nbsp;&nbsp;&nbsp;此应彼不应

&nbsp;&nbsp;&nbsp;&nbsp;但以悲心故&nbsp;&nbsp;&nbsp;&nbsp;平等而行施

&nbsp;&nbsp;&nbsp;&nbsp;不轻于众生&nbsp;&nbsp;&nbsp;&nbsp;以为非福田

&nbsp;&nbsp;&nbsp;&nbsp;见圣心恭敬&nbsp;&nbsp;&nbsp;&nbsp;破戒者怜愍

&nbsp;&nbsp;&nbsp;&nbsp;不自高其身&nbsp;&nbsp;&nbsp;&nbsp;卑下于他人

&nbsp;&nbsp;&nbsp;&nbsp;亦不为称赞&nbsp;&nbsp;&nbsp;&nbsp;不求报等施

&nbsp;&nbsp;&nbsp;&nbsp;无悔无忧愁&nbsp;&nbsp;&nbsp;&nbsp;无恶贱心施

&nbsp;&nbsp;&nbsp;&nbsp;无待急恨心&nbsp;&nbsp;&nbsp;&nbsp;无法应当施

&nbsp;&nbsp;&nbsp;&nbsp;无不敬心施&nbsp;&nbsp;&nbsp;&nbsp;无弃著地施

&nbsp;&nbsp;&nbsp;&nbsp;无恼求者施&nbsp;&nbsp;&nbsp;&nbsp;无妒竞胜施

&nbsp;&nbsp;&nbsp;&nbsp;无戏弄求者&nbsp;&nbsp;&nbsp;&nbsp;无不自手施

&nbsp;&nbsp;&nbsp;&nbsp;不轻于少物&nbsp;&nbsp;&nbsp;&nbsp;以多自高施

&nbsp;&nbsp;&nbsp;&nbsp;不以声闻乘&nbsp;&nbsp;&nbsp;&nbsp;辟支佛乘施

&nbsp;&nbsp;&nbsp;&nbsp;不限一世施&nbsp;&nbsp;&nbsp;&nbsp;无有非时施

&nbsp;&nbsp;&nbsp;&nbsp;世尊无数劫&nbsp;&nbsp;&nbsp;&nbsp;行诸希有施

&nbsp;&nbsp;&nbsp;&nbsp;皆为无上道&nbsp;&nbsp;&nbsp;&nbsp;不为求自乐

&nbsp;&nbsp;&nbsp;&nbsp;于诸佛法中&nbsp;&nbsp;&nbsp;&nbsp;出家行远离

&nbsp;&nbsp;&nbsp;&nbsp;修习诸佛法&nbsp;&nbsp;&nbsp;&nbsp;为诸人天说

&nbsp;&nbsp;&nbsp;&nbsp;说如是施法&nbsp;&nbsp;&nbsp;&nbsp;于诸施中上

&nbsp;&nbsp;&nbsp;&nbsp;犹如日光明&nbsp;&nbsp;&nbsp;&nbsp;星月中殊胜

&nbsp;&nbsp;&nbsp;&nbsp;如是胜舍处&nbsp;&nbsp;&nbsp;&nbsp;超越诸天人

&nbsp;&nbsp;&nbsp;&nbsp;犹亦如世尊&nbsp;&nbsp;&nbsp;&nbsp;一切世间上

&nbsp;&nbsp;&nbsp;&nbsp;是故能具足&nbsp;&nbsp;&nbsp;&nbsp;如是胜舍处

&nbsp;&nbsp;&nbsp;&nbsp;名闻无量劫&nbsp;&nbsp;&nbsp;&nbsp;流布无穷已

&nbsp;&nbsp;&nbsp;&nbsp;世尊无量劫&nbsp;&nbsp;&nbsp;&nbsp;护持清净戒

&nbsp;&nbsp;&nbsp;&nbsp;开诸禅定门&nbsp;&nbsp;&nbsp;&nbsp;为得深寂处

&nbsp;&nbsp;&nbsp;&nbsp;先离于五相&nbsp;&nbsp;&nbsp;&nbsp;后行八解脱

&nbsp;&nbsp;&nbsp;&nbsp;入净三三昧&nbsp;&nbsp;&nbsp;&nbsp;亦性三解脱

&nbsp;&nbsp;&nbsp;&nbsp;世尊善分别&nbsp;&nbsp;&nbsp;&nbsp;六十五种禅

&nbsp;&nbsp;&nbsp;&nbsp;无有一禅定&nbsp;&nbsp;&nbsp;&nbsp;先来不生者

&nbsp;&nbsp;&nbsp;&nbsp;于此诸定中&nbsp;&nbsp;&nbsp;&nbsp;亦不受其味

&nbsp;&nbsp;&nbsp;&nbsp;世尊因诸禅&nbsp;&nbsp;&nbsp;&nbsp;得三种神通

&nbsp;&nbsp;&nbsp;&nbsp;以此度众生&nbsp;&nbsp;&nbsp;&nbsp;是故一切胜

&nbsp;&nbsp;&nbsp;&nbsp;世尊无量劫&nbsp;&nbsp;&nbsp;&nbsp;等心弘慈化

&nbsp;&nbsp;&nbsp;&nbsp;阿僧祇众生&nbsp;&nbsp;&nbsp;&nbsp;令住于梵世

&nbsp;&nbsp;&nbsp;&nbsp;能以巧方便&nbsp;&nbsp;&nbsp;&nbsp;善说禅定故

&nbsp;&nbsp;&nbsp;&nbsp;世尊菩萨时&nbsp;&nbsp;&nbsp;&nbsp;常于无量世

&nbsp;&nbsp;&nbsp;&nbsp;无贪烦恼缠&nbsp;&nbsp;&nbsp;&nbsp;而往来世间

&nbsp;&nbsp;&nbsp;&nbsp;过去得值者&nbsp;&nbsp;&nbsp;&nbsp;无量生天上

&nbsp;&nbsp;&nbsp;&nbsp;过去诸菩萨&nbsp;&nbsp;&nbsp;&nbsp;所可行寂灭

&nbsp;&nbsp;&nbsp;&nbsp;世尊菩萨时&nbsp;&nbsp;&nbsp;&nbsp;亦等无有异

&nbsp;&nbsp;&nbsp;&nbsp;是故于寂灭&nbsp;&nbsp;&nbsp;&nbsp;胜处悉充满

&nbsp;&nbsp;&nbsp;&nbsp;世尊菩萨时&nbsp;&nbsp;&nbsp;&nbsp;所有诸智慧

&nbsp;&nbsp;&nbsp;&nbsp;以慧求菩提&nbsp;&nbsp;&nbsp;&nbsp;今成是慧报

&nbsp;&nbsp;&nbsp;&nbsp;一切所资食&nbsp;&nbsp;&nbsp;&nbsp;如人依地生

&nbsp;&nbsp;&nbsp;&nbsp;世尊于世世&nbsp;&nbsp;&nbsp;&nbsp;舍十闇恶道

&nbsp;&nbsp;&nbsp;&nbsp;常行十善道&nbsp;&nbsp;&nbsp;&nbsp;斯由慧气力

&nbsp;&nbsp;&nbsp;&nbsp;舍五欲五盖&nbsp;&nbsp;&nbsp;&nbsp;得种种禅定

&nbsp;&nbsp;&nbsp;&nbsp;无量劫数世&nbsp;&nbsp;&nbsp;&nbsp;不从他人受

&nbsp;&nbsp;&nbsp;&nbsp;善哉大圣尊&nbsp;&nbsp;&nbsp;&nbsp;悉是慧施力

&nbsp;&nbsp;&nbsp;&nbsp;众生因世尊&nbsp;&nbsp;&nbsp;&nbsp;无量生六天

&nbsp;&nbsp;&nbsp;&nbsp;亦令至梵世&nbsp;&nbsp;&nbsp;&nbsp;斯皆由慧力

&nbsp;&nbsp;&nbsp;&nbsp;世尊于生死&nbsp;&nbsp;&nbsp;&nbsp;苦乐所迷闷

&nbsp;&nbsp;&nbsp;&nbsp;不失菩提心&nbsp;&nbsp;&nbsp;&nbsp;斯皆是慧力

&nbsp;&nbsp;&nbsp;&nbsp;世尊于生死&nbsp;&nbsp;&nbsp;&nbsp;不乐而常在

&nbsp;&nbsp;&nbsp;&nbsp;乐涅槃不取&nbsp;&nbsp;&nbsp;&nbsp;斯皆是慧力

&nbsp;&nbsp;&nbsp;&nbsp;安坐道场时&nbsp;&nbsp;&nbsp;&nbsp;降魔及军众

&nbsp;&nbsp;&nbsp;&nbsp;度脱诸群生&nbsp;&nbsp;&nbsp;&nbsp;斯皆是慧力

&nbsp;&nbsp;&nbsp;&nbsp;本求菩提时&nbsp;&nbsp;&nbsp;&nbsp;集无量助法

&nbsp;&nbsp;&nbsp;&nbsp;闻者常迷闷&nbsp;&nbsp;&nbsp;&nbsp;何况能受行

&nbsp;&nbsp;&nbsp;&nbsp;世尊能堪忍&nbsp;&nbsp;&nbsp;&nbsp;斯皆是慧力

&nbsp;&nbsp;&nbsp;&nbsp;经书诸技术&nbsp;&nbsp;&nbsp;&nbsp;世世生自知

&nbsp;&nbsp;&nbsp;&nbsp;亦能兼教人&nbsp;&nbsp;&nbsp;&nbsp;斯皆是慧力

&nbsp;&nbsp;&nbsp;&nbsp;亲近无量佛&nbsp;&nbsp;&nbsp;&nbsp;悉饮甘露教

&nbsp;&nbsp;&nbsp;&nbsp;种种咨请问&nbsp;&nbsp;&nbsp;&nbsp;亦随而分别

&nbsp;&nbsp;&nbsp;&nbsp;经法智慧中&nbsp;&nbsp;&nbsp;&nbsp;未曾有吝惜

&nbsp;&nbsp;&nbsp;&nbsp;乃至仆僮奴&nbsp;&nbsp;&nbsp;&nbsp;亦咨受善语

&nbsp;&nbsp;&nbsp;&nbsp;世尊以是故&nbsp;&nbsp;&nbsp;&nbsp;慧胜处流布

&nbsp;&nbsp;&nbsp;&nbsp;世尊于前世&nbsp;&nbsp;&nbsp;&nbsp;求是菩提时

&nbsp;&nbsp;&nbsp;&nbsp;于诸众生中&nbsp;&nbsp;&nbsp;&nbsp;行大慈悲心

&nbsp;&nbsp;&nbsp;&nbsp;以第一智慧&nbsp;&nbsp;&nbsp;&nbsp;常出大势力

&nbsp;&nbsp;&nbsp;&nbsp;悉作无量种&nbsp;&nbsp;&nbsp;&nbsp;希有诸难事

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;尽共无量劫

&nbsp;&nbsp;&nbsp;&nbsp;说之不可尽&nbsp;&nbsp;&nbsp;&nbsp;亦非算数及

&nbsp;&nbsp;&nbsp;&nbsp;如是等诸事&nbsp;&nbsp;&nbsp;&nbsp;超越于人天

&nbsp;&nbsp;&nbsp;&nbsp;一切世间中&nbsp;&nbsp;&nbsp;&nbsp;奇特无有比

&nbsp;&nbsp;&nbsp;&nbsp;大业所获果&nbsp;&nbsp;&nbsp;&nbsp;具足一切智

&nbsp;&nbsp;&nbsp;&nbsp;能破生死王&nbsp;&nbsp;&nbsp;&nbsp;安住法王处