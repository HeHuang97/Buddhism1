## 十住经卷第一

后秦龟兹国三藏鸠摩罗什译

### 欢喜地第一

如是我闻。一时佛在他化自在天王宫摩尼宝殿上。与大菩萨众俱。皆于阿耨多罗三藐三菩提。不退转。从他方界。俱来集会。此诸菩萨。一切菩萨。智慧行处。悉得自在。诸如来智慧入处。悉皆得入。善能教化一切世间。随时普示神通等事。于念念中。皆能成办具足一切菩萨所愿。于一切世界一切劫一切国土。常修诸菩萨行。具足一切菩萨所有福德智慧。而无穷尽。能为一切。而作饶益。能到一切菩萨智慧方便彼岸。能示众生生死及涅槃门。不断一切菩萨所行。善游一切菩萨禅定解脱三昧。神通明慧。诸所施为。善能示现一切菩萨无作神足。皆悉已得。于一念顷。能至十方诸佛大会。劝发咨请。受持法轮。常以大心。供养诸佛。常能修习诸大菩萨所行事业。其身普现无量世界。其音遍闻。无所不至。其心通达。明见三世一切菩萨。所有功德。具足修习。如是诸菩萨摩诃萨功德无量无边。于无数劫。说不可尽。

其名曰金刚藏菩萨摩诃萨。宝藏菩萨。莲华藏菩萨。德藏菩萨。莲华德藏菩萨。日藏菩萨。月藏菩萨。净月藏菩萨。照一切世间庄严藏菩萨。智慧照明藏菩萨。妙德藏菩萨。栴檀德藏菩萨。华德藏菩萨。优钵罗华德藏菩萨。天德藏菩萨。福德藏菩萨。无阂清净智德藏菩萨。功德藏菩萨。那罗延德藏菩萨。无垢藏菩萨。离垢藏菩萨。种种乐说庄严藏菩萨。大光明网藏菩萨。净明威德王藏菩萨。大金山光明威德王藏菩萨。一切相庄严净德藏菩萨。金刚焰德相庄严藏菩萨。焰炽藏菩萨。宿王光照藏菩萨。虚空无阂妙音藏菩萨。陀罗尼功德持一切世间愿藏菩萨。海庄严藏菩萨。须弥德藏菩萨。净一切功德藏菩萨。如来藏菩萨。佛德藏菩萨。解脱月菩萨。如是等菩萨摩诃萨。无量无边。不可思议。不可称说。金刚藏菩萨摩诃萨。而为上首。

尔时金刚藏菩萨摩诃萨。承佛威神。入菩萨大智慧光明三昧。即时十方世界。于一方。过十亿佛土微尘数世界乃有如来。名金刚藏。如是次第。十亿佛土微尘数诸佛。皆现其身。名金刚藏。十方世界。皆亦如是。同声赞言。善哉善哉。金刚藏。乃能入是菩萨大智慧光明三昧。如是十方世界微尘数等诸佛。皆同一号。加汝威神。又卢舍那佛。本愿力故。又汝有大智慧故。又与一切菩萨不可思议。诸佛法明。所谓。令入智慧地故。摄一切善根故。善分别选择一切佛法故。广知诸法故。决定说诸法故。无分别智善分别故。一切世间法不能污故。出世间善根清净故。得不可思议智力故。得一切智人智处故。又得菩萨十地故。如实说菩萨十地差别故。分别说无漏法不着故。大智慧光明。善择以自庄严故。令入具足智门故。随所应住次第说故。得无阂乐说光明故。具足大无阂智地不忘失菩萨心故。教化成就一切众生性故。得一切遍至决定智故。又金刚藏。汝当说此法门差别。所谓。诸佛神力故。汝能堪受如来神力故。自善根清净故。清净法性性故。饶益众生性故。令众生得清净法身智身故。于一切佛得受记故。得一切世间最高大身故。过一切世间道故。出世间善根清净故。即时十方诸佛。示金刚藏真实无上佛身。与无障碍乐说之辩。与善分别清净智慧。与善忆念不忘。与善决定意。与遍至一切智处。与诸佛无坏力。与诸佛无所畏不怯弱。与诸佛无碍智分别诸法善开法门。与一切诸佛上妙身口意所作。何以故。以得菩萨大智慧光明三昧法故。亦是菩萨本愿力故。志心清净故。智慧明白故。善集助道法故。善修本事故。能持无量念故。信解清净光明法故。善得陀罗尼门无分别故。以智印善印法性故。尔时十方诸佛。皆伸右手。摩金刚藏菩萨顶。金刚藏菩萨。即从三昧起。起已。告诸菩萨言。诸佛子。是诸菩萨事。先皆善自决定。无有过无分别。清净明了。广大如法性。究竟如虚空。遍覆一切十方诸佛世界众生。为救度一切世间。为一切诸佛神力所护。何以故。诸菩萨摩诃萨。入过去诸佛智地。亦入未来现在诸佛智地。诸佛子。何等是诸菩萨摩诃萨智地。诸佛子。菩萨摩诃萨智地。有十。过去未来现在诸佛。已说。今说。当说。为是地故。我如是说。何等为十。一名喜地。二名净地。三名明地。四名焰地。五名难胜地。六名现前地。七名深远地。八名不动地。九名善慧地。十名法云地。诸佛子。是十地者。三世诸佛。已说。今说。当说。我不见有诸佛国土不说是菩萨十地者。何以故。此十地。是菩萨最上妙道。最上明净法门。所谓。分别十住事。诸佛子。是事不可思议。所谓。菩萨摩诃萨。随顺诸地智慧。是时金刚藏菩萨摩诃萨。说诸菩萨十地名已。默然而住。不复分别义趣。尔时一切菩萨众。闻说菩萨十地名已咸皆渴仰。欲闻解释。各作是念。何因何缘。金刚藏菩萨。说菩萨十地名已。默然而住。不更解释。时大菩萨众中。有菩萨摩诃萨。名解脱月。知诸菩萨。心之所念。以偈问金刚藏菩萨言。

&nbsp;&nbsp;&nbsp;&nbsp;净智念慧人&nbsp;&nbsp;&nbsp;&nbsp;何故说菩萨

&nbsp;&nbsp;&nbsp;&nbsp;诸地名号已&nbsp;&nbsp;&nbsp;&nbsp;默然不解释

&nbsp;&nbsp;&nbsp;&nbsp;今诸大菩萨&nbsp;&nbsp;&nbsp;&nbsp;心皆怀犹豫

&nbsp;&nbsp;&nbsp;&nbsp;何故说是名&nbsp;&nbsp;&nbsp;&nbsp;而不演其义

&nbsp;&nbsp;&nbsp;&nbsp;大智诸菩萨&nbsp;&nbsp;&nbsp;&nbsp;咸皆欲听闻

&nbsp;&nbsp;&nbsp;&nbsp;如是诸地义&nbsp;&nbsp;&nbsp;&nbsp;愿为分别说

&nbsp;&nbsp;&nbsp;&nbsp;是诸菩萨众&nbsp;&nbsp;&nbsp;&nbsp;清净无瑕秽

&nbsp;&nbsp;&nbsp;&nbsp;安住坚实法&nbsp;&nbsp;&nbsp;&nbsp;具足智功德

&nbsp;&nbsp;&nbsp;&nbsp;皆以恭敬心&nbsp;&nbsp;&nbsp;&nbsp;瞻仰于仁者

&nbsp;&nbsp;&nbsp;&nbsp;愿欲闻所说&nbsp;&nbsp;&nbsp;&nbsp;如渴思甘露

&nbsp;&nbsp;&nbsp;&nbsp;金刚藏菩萨&nbsp;&nbsp;&nbsp;&nbsp;闻说是事已

&nbsp;&nbsp;&nbsp;&nbsp;欲令大众悦&nbsp;&nbsp;&nbsp;&nbsp;即时说颂言

&nbsp;&nbsp;&nbsp;&nbsp;诸菩萨所行&nbsp;&nbsp;&nbsp;&nbsp;第一难思议

&nbsp;&nbsp;&nbsp;&nbsp;分别是诸地&nbsp;&nbsp;&nbsp;&nbsp;诸佛之根本

&nbsp;&nbsp;&nbsp;&nbsp;微妙甚难见&nbsp;&nbsp;&nbsp;&nbsp;非心所能及

&nbsp;&nbsp;&nbsp;&nbsp;从佛智慧出&nbsp;&nbsp;&nbsp;&nbsp;若闻则迷没

&nbsp;&nbsp;&nbsp;&nbsp;持心如金刚&nbsp;&nbsp;&nbsp;&nbsp;深信佛智慧

&nbsp;&nbsp;&nbsp;&nbsp;以为第一妙&nbsp;&nbsp;&nbsp;&nbsp;心无有疑难

&nbsp;&nbsp;&nbsp;&nbsp;远离计我心&nbsp;&nbsp;&nbsp;&nbsp;及心所行地

&nbsp;&nbsp;&nbsp;&nbsp;如是诸菩萨&nbsp;&nbsp;&nbsp;&nbsp;尔乃能听闻

&nbsp;&nbsp;&nbsp;&nbsp;寂灭无漏智&nbsp;&nbsp;&nbsp;&nbsp;分别说甚难

&nbsp;&nbsp;&nbsp;&nbsp;如画于虚空&nbsp;&nbsp;&nbsp;&nbsp;如执空中风

&nbsp;&nbsp;&nbsp;&nbsp;我念佛智慧&nbsp;&nbsp;&nbsp;&nbsp;第一难思议

&nbsp;&nbsp;&nbsp;&nbsp;众生少能信&nbsp;&nbsp;&nbsp;&nbsp;是故我默然

解脱月菩萨。闻说此已。语金刚藏菩萨言。佛子。是大菩萨众。深心清净。善行菩萨道。善集助道法。善能供养恭敬诸佛。于无量佛。多种善根。成就无量深厚功德。离痴疑悔。无有贪着及诸结阂。深心信解。安住不动。于是法中。不随他教。是故佛子。当承佛力。敷演此义。是诸菩萨。于是深法。皆能证知。时解脱月。欲重宣此义。而说偈言。

&nbsp;&nbsp;&nbsp;&nbsp;愿说安隐法&nbsp;&nbsp;&nbsp;&nbsp;菩萨无上行

&nbsp;&nbsp;&nbsp;&nbsp;分别于诸地&nbsp;&nbsp;&nbsp;&nbsp;令智慧清净

&nbsp;&nbsp;&nbsp;&nbsp;众智净无垢&nbsp;&nbsp;&nbsp;&nbsp;安住深信解

&nbsp;&nbsp;&nbsp;&nbsp;于诸无量佛&nbsp;&nbsp;&nbsp;&nbsp;证知十地义

尔时金刚藏菩萨言。佛子。是诸大众。虽皆清净。离痴疑悔。于此事中。不随他教。其余乐小法者。闻是甚深难思议事。或生疑悔。是人长夜。受诸衰恼。我愍此等。是故默然。尔时金刚藏菩萨。欲明了此义。而说偈言。

&nbsp;&nbsp;&nbsp;&nbsp;是众虽清净&nbsp;&nbsp;&nbsp;&nbsp;深智离疑悔

&nbsp;&nbsp;&nbsp;&nbsp;其心已决定&nbsp;&nbsp;&nbsp;&nbsp;不复随他教

&nbsp;&nbsp;&nbsp;&nbsp;无动如须弥&nbsp;&nbsp;&nbsp;&nbsp;不乱如大海

&nbsp;&nbsp;&nbsp;&nbsp;其余不久行&nbsp;&nbsp;&nbsp;&nbsp;智慧未明了

&nbsp;&nbsp;&nbsp;&nbsp;随识不随智&nbsp;&nbsp;&nbsp;&nbsp;闻已生疑悔

&nbsp;&nbsp;&nbsp;&nbsp;彼将坠恶趣&nbsp;&nbsp;&nbsp;&nbsp;愍念故不说

解脱月菩萨言。佛子愿承佛力。善分别此不可思议法佛所护念事。令人易信解。所以者何。善说十地义。十方诸佛。法应护念。一切菩萨。护是事故。勤行精进。何以故。是菩萨。最上所行。得至一切诸佛法故。譬如所有经书。皆初章所摄。初章为本。无有一字不入初章者。如是佛子。十地者。是一切佛法之根本。菩萨具足。行是十地。能得一切智慧。是故佛子。愿说此义。诸佛护念。加以神力。令人信受。不可破坏。尔时解脱月菩萨。欲显此义。而说偈言。

&nbsp;&nbsp;&nbsp;&nbsp;善哉智慧子&nbsp;&nbsp;&nbsp;&nbsp;清净行具足

&nbsp;&nbsp;&nbsp;&nbsp;愿说十地行&nbsp;&nbsp;&nbsp;&nbsp;所入十地法

&nbsp;&nbsp;&nbsp;&nbsp;具足于智慧&nbsp;&nbsp;&nbsp;&nbsp;得以成菩提

&nbsp;&nbsp;&nbsp;&nbsp;所有十方佛&nbsp;&nbsp;&nbsp;&nbsp;最胜人中尊

&nbsp;&nbsp;&nbsp;&nbsp;皆共护念汝&nbsp;&nbsp;&nbsp;&nbsp;说是十地义

&nbsp;&nbsp;&nbsp;&nbsp;十地为根本&nbsp;&nbsp;&nbsp;&nbsp;是名智行处

&nbsp;&nbsp;&nbsp;&nbsp;亦为究竟道&nbsp;&nbsp;&nbsp;&nbsp;佛无量法聚

&nbsp;&nbsp;&nbsp;&nbsp;譬如诸文字&nbsp;&nbsp;&nbsp;&nbsp;皆摄在初章

&nbsp;&nbsp;&nbsp;&nbsp;诸佛功德智&nbsp;&nbsp;&nbsp;&nbsp;十地为根本

尔时诸菩萨。一时同声。以偈请金刚藏菩萨言。

&nbsp;&nbsp;&nbsp;&nbsp;上妙智慧人&nbsp;&nbsp;&nbsp;&nbsp;乐说无有量

&nbsp;&nbsp;&nbsp;&nbsp;德重如山王&nbsp;&nbsp;&nbsp;&nbsp;哀愍说十地

&nbsp;&nbsp;&nbsp;&nbsp;戒念慧清净&nbsp;&nbsp;&nbsp;&nbsp;说是十地义

&nbsp;&nbsp;&nbsp;&nbsp;十力之根本&nbsp;&nbsp;&nbsp;&nbsp;无阂智本行

&nbsp;&nbsp;&nbsp;&nbsp;戒定慧功德&nbsp;&nbsp;&nbsp;&nbsp;集在仁者心

&nbsp;&nbsp;&nbsp;&nbsp;憍慢诸邪见&nbsp;&nbsp;&nbsp;&nbsp;皆悉已灭尽

&nbsp;&nbsp;&nbsp;&nbsp;是众无疑心&nbsp;&nbsp;&nbsp;&nbsp;唯愿闻善说

&nbsp;&nbsp;&nbsp;&nbsp;譬如渴思水&nbsp;&nbsp;&nbsp;&nbsp;如饥思美食

&nbsp;&nbsp;&nbsp;&nbsp;如病思良医&nbsp;&nbsp;&nbsp;&nbsp;如蜂欲食蜜

&nbsp;&nbsp;&nbsp;&nbsp;我等亦如是&nbsp;&nbsp;&nbsp;&nbsp;闻甘露法味

&nbsp;&nbsp;&nbsp;&nbsp;是故旷大意&nbsp;&nbsp;&nbsp;&nbsp;愿开初地门

&nbsp;&nbsp;&nbsp;&nbsp;乃至第十地&nbsp;&nbsp;&nbsp;&nbsp;次第为我说

尔时释迦牟尼佛。从眉间白毫相。放菩萨力明光焰。百千阿僧祇光。以为眷属。放斯光已。普照十方诸佛世界。靡不周遍。三恶道苦。皆得休息。悉照十方诸佛大会。说法之众。显现如来不思议力。是光明。遍照十方诸佛大会。诸菩萨身已。于上虚空中。成大光明云台。十方诸佛。亦复如是。从眉间白毫相。俱放菩萨力明光焰。百千阿僧祇光。以为眷属。普现如来不思议力。悉照一切诸佛大会。及照娑婆世界。释迦牟尼佛大众。并照金刚藏菩萨摩诃萨。及师子座。照已。于上虚空中。成大光明云台。时诸大光明云台中诸佛神力故。而说偈言。

&nbsp;&nbsp;&nbsp;&nbsp;无等等诸佛&nbsp;&nbsp;&nbsp;&nbsp;功德如虚空

&nbsp;&nbsp;&nbsp;&nbsp;十力无畏等&nbsp;&nbsp;&nbsp;&nbsp;最尊世间主

&nbsp;&nbsp;&nbsp;&nbsp;于释迦佛前&nbsp;&nbsp;&nbsp;&nbsp;而现此神力

&nbsp;&nbsp;&nbsp;&nbsp;以佛力开现&nbsp;&nbsp;&nbsp;&nbsp;法王师子藏

&nbsp;&nbsp;&nbsp;&nbsp;说诸地所行&nbsp;&nbsp;&nbsp;&nbsp;诸地义差别

&nbsp;&nbsp;&nbsp;&nbsp;承诸佛力说&nbsp;&nbsp;&nbsp;&nbsp;无有能坏者

&nbsp;&nbsp;&nbsp;&nbsp;若人闻法宝&nbsp;&nbsp;&nbsp;&nbsp;则为诸佛护

&nbsp;&nbsp;&nbsp;&nbsp;渐次具诸地&nbsp;&nbsp;&nbsp;&nbsp;得以成佛道

&nbsp;&nbsp;&nbsp;&nbsp;若人堪任闻&nbsp;&nbsp;&nbsp;&nbsp;虽在于大海

&nbsp;&nbsp;&nbsp;&nbsp;及劫尽火中&nbsp;&nbsp;&nbsp;&nbsp;必得闻此经

&nbsp;&nbsp;&nbsp;&nbsp;若人痴疑悔&nbsp;&nbsp;&nbsp;&nbsp;终不能得闻

&nbsp;&nbsp;&nbsp;&nbsp;是故今佛子&nbsp;&nbsp;&nbsp;&nbsp;说诸地智道

&nbsp;&nbsp;&nbsp;&nbsp;入势力观法&nbsp;&nbsp;&nbsp;&nbsp;次第而修行

&nbsp;&nbsp;&nbsp;&nbsp;得至于余地&nbsp;&nbsp;&nbsp;&nbsp;各得所利益

&nbsp;&nbsp;&nbsp;&nbsp;利一切世间&nbsp;&nbsp;&nbsp;&nbsp;愿说勿令断

尔时金刚藏菩萨。观察十方。欲令大众。增益信敬。而说偈言。

&nbsp;&nbsp;&nbsp;&nbsp;诸佛圣主道&nbsp;&nbsp;&nbsp;&nbsp;微妙甚难解

&nbsp;&nbsp;&nbsp;&nbsp;非思量所得&nbsp;&nbsp;&nbsp;&nbsp;唯智者行处

&nbsp;&nbsp;&nbsp;&nbsp;其性从本来&nbsp;&nbsp;&nbsp;&nbsp;寂然无生灭

&nbsp;&nbsp;&nbsp;&nbsp;从本以来空&nbsp;&nbsp;&nbsp;&nbsp;灭除诸苦恼

&nbsp;&nbsp;&nbsp;&nbsp;远离于诸趣&nbsp;&nbsp;&nbsp;&nbsp;等同涅槃相

&nbsp;&nbsp;&nbsp;&nbsp;无中亦无后&nbsp;&nbsp;&nbsp;&nbsp;非言辞所说

&nbsp;&nbsp;&nbsp;&nbsp;出过于三世&nbsp;&nbsp;&nbsp;&nbsp;其相如虚空

&nbsp;&nbsp;&nbsp;&nbsp;诸佛所行处&nbsp;&nbsp;&nbsp;&nbsp;清净深寂灭

&nbsp;&nbsp;&nbsp;&nbsp;言说所难及&nbsp;&nbsp;&nbsp;&nbsp;地行亦如是

&nbsp;&nbsp;&nbsp;&nbsp;说之犹尚难&nbsp;&nbsp;&nbsp;&nbsp;何况以示人

&nbsp;&nbsp;&nbsp;&nbsp;诸佛之智慧&nbsp;&nbsp;&nbsp;&nbsp;离诸心数道

&nbsp;&nbsp;&nbsp;&nbsp;不可得思议&nbsp;&nbsp;&nbsp;&nbsp;非有阴界入

&nbsp;&nbsp;&nbsp;&nbsp;但以智可知&nbsp;&nbsp;&nbsp;&nbsp;非识之所及

&nbsp;&nbsp;&nbsp;&nbsp;如空迹难说&nbsp;&nbsp;&nbsp;&nbsp;何可示其相

&nbsp;&nbsp;&nbsp;&nbsp;十地义如是&nbsp;&nbsp;&nbsp;&nbsp;非无边心知

&nbsp;&nbsp;&nbsp;&nbsp;是事虽为难&nbsp;&nbsp;&nbsp;&nbsp;发愿行慈悲

&nbsp;&nbsp;&nbsp;&nbsp;渐次具诸地&nbsp;&nbsp;&nbsp;&nbsp;非心所能及

&nbsp;&nbsp;&nbsp;&nbsp;如是诸地行&nbsp;&nbsp;&nbsp;&nbsp;微妙甚难见

&nbsp;&nbsp;&nbsp;&nbsp;不可以心知&nbsp;&nbsp;&nbsp;&nbsp;当承佛力说

&nbsp;&nbsp;&nbsp;&nbsp;汝等当恭敬&nbsp;&nbsp;&nbsp;&nbsp;咸共一心听

&nbsp;&nbsp;&nbsp;&nbsp;诸地相入行&nbsp;&nbsp;&nbsp;&nbsp;修习出法门

&nbsp;&nbsp;&nbsp;&nbsp;于无量亿劫&nbsp;&nbsp;&nbsp;&nbsp;说之不可尽

&nbsp;&nbsp;&nbsp;&nbsp;今如实略说&nbsp;&nbsp;&nbsp;&nbsp;其义无有余

&nbsp;&nbsp;&nbsp;&nbsp;一心恭敬待&nbsp;&nbsp;&nbsp;&nbsp;今承佛力说

&nbsp;&nbsp;&nbsp;&nbsp;大音唱因喻&nbsp;&nbsp;&nbsp;&nbsp;义名不相违

&nbsp;&nbsp;&nbsp;&nbsp;佛神力无量&nbsp;&nbsp;&nbsp;&nbsp;今皆在我身

&nbsp;&nbsp;&nbsp;&nbsp;我之所说者&nbsp;&nbsp;&nbsp;&nbsp;如大海一渧

金刚藏菩萨。说此偈已。告于大众。诸佛子。若众生。厚集善根。修诸善行。善集助道法。供养诸佛。集诸清白法。为善知识所护。入深广心。信乐大法心。多向慈悲。好求佛智慧。如是众生。乃能发阿耨多罗三藐三菩提心。为得一切种智故。为得十力故。为得大无畏故。为得具足佛法故。为救一切世间故。为净大慈悲心故。为向十方无余无阂智故。为净一切佛国令无余故。为于一念中知三世事故。为自在转大法轮广示现佛神力故。诸菩萨摩诃萨。生如是心。诸佛子。是心以大悲为首。智慧增上。方便所护。直心深心淳至。量同佛力。善筹量众生力佛力。趣向无阂智。随顺自然智。能受一切佛法。以智慧教化。广大如法性。究竟如虚空。尽于后际。诸佛子。菩萨生如是心。即时过凡夫地。入菩萨位。生在佛家。种姓无可讥嫌。过一切世间道。入出世间道。住菩萨法中。在诸菩萨数。等入三世如来种中。毕定究竟阿耨多罗三藐三菩提。菩萨住如是法。名住欢喜地。以不动法故。诸佛子。菩萨摩诃萨。住是欢喜地。多喜多信。多清净多踊悦。多调柔多堪受。不好斗诤。不好恼乱众生。不好瞋恨。诸佛子。诸菩萨。住是欢喜地。念诸佛故生欢喜心。念诸佛法故生欢喜心。念诸菩萨摩诃萨故生欢喜心。念诸菩萨所行故生欢喜心。念诸波罗蜜清净相故生欢喜心。念诸菩萨与众殊胜故生欢喜心。念诸菩萨力不可坏故生欢喜心。念诸如来教化法故生欢喜心。念能为利益众生故生欢喜心。念一切佛一切菩萨所入智慧门方便故生欢喜心。诸佛子。菩萨复作是念。我转离一切世间界生欢喜心。入一切佛平等中生欢喜心。远离凡夫地生欢喜心。近到智慧地生欢喜心。断一切恶道生欢喜心。与一切众生作依止生欢喜心。近见一切诸佛生欢喜心。生诸佛境界生欢喜心。入一切诸菩萨数生欢喜心。我离一切惊怖毛竖等生欢喜心。所以者何。是菩萨摩诃萨。得欢喜地。所有诸怖畏。即皆远离。所谓。不活畏。恶名畏。死畏。堕恶道畏。大众威德畏。离如是等一切诸畏。何以故。是菩萨。离我相故。尚不贪身。何况所用之事。是故。无有不活畏也。心不悕望供养恭敬。我应供养众生供给所须。是故无有恶名畏也。离我见。无我相故。无有死畏。又作是念。我若死已生。必不离诸佛菩萨。是故无有堕恶道畏。我所志乐。无与等者。何况有胜。是故无有大众威德畏也。诸佛子。如是菩萨。离诸惊怖毛竖等事。诸佛子。是菩萨。以大悲为首。深大心坚固。转复勤修一切善根。所谓。以信心增上。多行净心。解心清净。多以信心。分别起悲愍心。成就大慈。心不疲懈。以惭愧。庄严。成就忍辱柔和。敬顺诸佛教法。信重尊贵。日夜常修善根无厌。亲近善知识。常爱乐法。求多闻无厌。如所观法正观。心不贪着。不求利养名闻恭敬。一切资生之物。心无悭吝。常生实心。无有厌足。贪乐一切智地。常欲得诸佛。力无畏不共法。求助诸波罗蜜法。离诸谄曲。如说能行。常行实语。不污诸佛家。不舍菩萨学戒。生萨婆若。心不动如大山王。不乐一切世间诸事。成就出世间善根。集助菩提分法。无有厌足。常求胜中胜道。诸佛子。菩萨摩诃萨。成就如是净治地法。名为安住菩萨欢喜地。菩萨如是。安住欢喜地。发诸大愿。生如是决定心。所谓。我当供养一切诸佛。皆无有余。一切供养之具随意供养。心解清净。发如是大愿。广大如法性。究竟如虚空。尽未来际。尽供养一切劫中所有诸佛。以大供养具。无有休息。又一切诸佛。所说经法。皆悉受持。摄一切诸佛阿耨多罗三藐三菩提故。一切诸佛。所教化法悉皆随顺。一切诸佛法皆能守护。发如是大愿。广大如法性。究竟如虚空。尽未来际。尽皆守护一切劫中一切佛法。无有休息。又一切世界。一切诸佛。从兜率天。来下入胎。及在胎中。初生时。出家时。成佛道时。悉当劝请转大法轮。示入大涅槃。我于尔时。尽往供养。摄法为首。三时转故。发如是大愿。广大如法性。究竟如虚空。尽未来际。尽一切劫。奉迎供养一切诸佛。无有休息。又一切诸菩萨所行。广大高远。无量不可坏。无有分别。诸波罗蜜所摄。诸地所净。生诸助道法。有相无相道。有成有坏一切菩萨。所行诸地道。及诸波罗蜜本行。教化令其受行。心得增长。发如是大愿。广大如法性。究竟如虚空。尽未来际。尽一切劫中。诸菩萨所行。以法教化成熟众生。无有休息。又一切众生。若有色若无色。若有想若无想。若非有想非无想。若卵生若胎生。若湿生若化生。三界系入于六道。在一切生处。名色所摄。为教化成熟一切众生。断一切世间道。令住佛法。集一切智慧。使无有余。发如是大愿。广大如法性。究竟如虚空。尽未来际。尽一切劫。教化一切众生。无有休息。又一切世间。广狭极高。无量不可分别。不可移动。不可说粗细。正住倒住。首足相对。平坦圆方。随入如是世间。智如帝网。经幻事差别。如是十方。世界差别。皆现前知。发如是大愿。广大如法性。究竟如虚空。尽未来世。尽一切劫。如是世界。皆现前净知。无有休息。又以一切佛土。入一佛土。一佛土。入一切佛土。一一佛土。无量光明庄严。离诸垢秽。具足清净道。有无量智慧。众生悉满其中。常有诸佛大神通力。随众生心。而为示现。发如是大愿。广大如法性。究竟如虚空。尽未来际。尽一切劫。清净如是国土。无有休息。又一切菩萨。同心同学。共集诸善无有怨嫉。俱缘一事。等心和合。常不相离。随意能现佛身。自于心中。悉能解知诸佛。神力智力。常得随意神通。悉能游行一切国土。一切佛会。皆现身相。一切生处。普生其中。有如是不可思议大智慧。具足菩萨行。发如是大愿。广大如法性。究竟如虚空。尽未来世。尽一切劫。行如是大智慧道。无有休息。又乘不退轮。行一切菩萨道。身口意业所作不空。众生见者。即必定佛法。闻我音声。即得真实智慧道。有见我者。心即欢喜。离诸烦恼。如大药树王。为得如是心。行诸菩萨道。发如是大愿。广大如法性。究竟如虚空。尽未来世。尽一切劫。行不退道。所作不空。无有休息。又于一切世界。皆得阿耨多罗三藐三菩提。于一毛头。示身入胎。出家坐道场。成佛道。转法轮。度众生。示大涅槃。现诸如来大神智力。随一切众生。所应度者。念念中。得佛道度众生。灭苦恼。知一切法。如涅槃相。以一音声。令一切众生。皆使欢喜。示大涅槃。而不断菩萨所行。示众生大智地。使知一切法皆是假伪。大智慧大神通。自在变化故。发如是大愿。广大如法性。究竟如虚空。尽未来际。尽一切劫。得佛道事。求大智慧。大神通等。无有休息。诸佛子。菩萨住欢喜地。以十愿为首。生如是等百万阿僧祇大愿。以十不可尽法。而生是愿。为满此愿。勤行精进。何等为十。一众生不可尽。二世间不可尽。三虚空不可尽。四法性不可尽。五涅槃不可尽。六佛出世不可尽。七诸佛智慧不可尽。八心缘不可尽。九起智不可尽。十世间道种法道种智慧道种不可尽。如众生尽。我愿乃尽。如世间尽。如虚空尽。如法性尽。如涅槃尽。如佛出世尽。如诸佛智慧尽。如心缘尽。如起智慧尽。如道种尽。我愿乃尽。而众生实不可尽。世间虚空。法性涅槃。佛出世。诸佛智慧。心缘起智道种。实不可尽。我是诸愿福德亦不可尽。诸佛子。菩萨决定。发是大愿。则得利安心。柔软心。调顺心。善心。寂灭心。和润心。直心。不乱心。不娆心。不浊心如是则成信者。乐心信相。分别功德。信诸佛本所行道。信行诸波罗蜜而得增长。信善入诸地得殊胜功德。信得成佛十力。信具足四无所畏。信不共法不可坏。信诸佛法不可思议。信诸佛力无中无边。信诸如来无量行门。信从因缘以成果报。举要言之。信诸菩萨普行诸佛功德智慧威神力等。诸佛子。菩萨作是念。诸佛正法。如是甚深。如是离相。如是寂灭。如是空。如是无相。如是无作。如是无染。如是无量。如是广大。如是难坏。而诸凡夫。心堕邪见。为无明痴冥。蔽其慧眼。常立憍慢幢。堕在渴爱网。随顺谄曲。常怀悭嫉。而作后身生处因缘。多集贪欲。瞋恚愚痴。起诸重业。嫌恨猛风。吹罪心火。常令炽盛。有所施作。皆与颠倒相应。欲流有流。无明流。见流相续起。心意识种于三界地生苦恼牙。所谓。名色和合。增长六入。诸入外尘。相对生触。触因缘故。生诸受。深乐受故生渴爱。渴爱增益故。生取。取增长故。复起后有。有因缘故。有生老死忧悲苦恼。如是因缘。集诸苦聚。众生受诸苦恼。是中无我无我所。无作者无受者。无知者。如草木瓦石。又亦如影。凡夫可愍。不知不觉。而受苦恼。菩萨于此。见诸众生不免诸苦。即生大悲智慧。是诸众生。我等应救。又欲令住毕竟佛道之乐。即生大慈智慧。菩萨摩诃萨。随顺如是大慈悲法。以深妙心。住在初地。于一切物。无所贪惜。尊重诸佛大妙智故。学行大舍。即时所有可施之物。尽能施与。所谓。谷麦库藏。金银摩尼珠。车𤦲。马瑙琉璃珊瑚琥珀。珂贝璎珞。严身之具。诸珍宝等。及象马车乘。辇舆人民。奴婢眷属。国土城邑。聚落庐舍。园林游观。妻子男女。一切所爱。皆悉舍与头目耳鼻。支节手足举身皆与。深重佛智故。而不贪惜。菩萨摩诃萨。住于初地。能行大舍。是菩萨。以大悲心大舍心。救一切众生故。转勤推求世间出世间利益胜事。心无疲懈。是故菩萨。生无疲倦功德。于诸经书。能自开解。是故。生知经书功德。得如是知经书智慧。善能筹量。应作不应作。于上中下众生。随宜而行。随有依止来亲近者。随力利益。是故菩萨。生世智功德。得世智功德。则知时知量。惭愧庄严。修习自利利彼之道。是故则生惭愧功德。如是功德行中。精勤修行。心不懈退。是精进不退功德。即时得堪受力。得堪受力已。勤行供养诸佛。随佛所说。如说而行。诸佛子。是菩萨。悉知生起如是清净地法。所谓。信慈悲舍不疲惓。知诸经书。善解世法。惭愧堪受力。供养诸佛。如所说行。又是菩萨。住欢喜地。以发愿故。广见于诸佛。数百数千数万亿那由他佛。菩萨见诸佛时。心大欢喜。深心爱敬。以菩萨乐具。供养诸佛。及供养僧。以是福德。皆回向阿耨多罗三藐三菩提。是菩萨。因供养诸佛故。生教化众生法。多以二摄。摄取众生。所谓。布施爱语。后二摄法。但以信解力。行未善通达。是菩萨。随所供养诸佛。教化众生。皆能受行清净地法。如是诸功德。皆自然回向萨婆若。转益明显。堪任有用。譬如佛子。金师炼金。随以火力。调柔可用。增益光色。如是菩萨。随供养诸佛。教化众生。受行清净诸地之法。此诸功德。皆自然回向萨婆若。转益明显。随意所用。又诸佛子。菩萨摩诃萨。于初地中。相貌得果。应从诸佛菩萨善知识所。咨受请问。成地之法。不应厌。废是菩萨。住初地中。应于诸佛菩萨善知识所。咨受请问第二地中相貌得果无有厌足。如是第三。第四第五。第六第七。第八第九。第十地中。相貌得果。应从诸佛菩萨善知识所咨受请问成十地法。无有废厌。是菩萨。悉应善知诸地逆顺法。善知诸地成坏。善知诸地相貌因果。善知诸地得舍。善知诸地清净行分。善知诸地从一地至一地行。善知诸地是处非是处。善知诸地转所住处。善知诸地初事后事差别。善知诸地得不退转相。乃至善知一切菩萨清净地法。善知入如来智地。诸佛子。如是诸菩萨。善知诸地相未发初地乃至十地。知无障阂。得诸地智慧光明故。能得诸佛智慧光明。诸佛子。如大商主。多将贾人。欲至大城。应先问道路。退还过咎。在道利害。未发初处。知道宿时。乃至善知到彼城事。能以智慧。思惟筹量。具诸资用。令无所乏。正导人众。得至大城。于险道中。免诸患难。身及诸人。皆无忧恼。诸佛子。菩萨摩诃萨。亦复如是。住初地。而善知。诸地逆顺法。乃至善知净一切菩萨清净地法。善知入如来智地。

尔时菩萨。集大福德智慧资粮。为众生商主。随宜教化。令出生死险难恶处。示安隐道。乃至令住萨婆若智慧大城。无诸衰恼。是故诸佛子。菩萨摩诃萨。常应心不疲惓勤修诸地本行。乃至善知入如来智地。诸佛子。是名略说菩萨摩诃萨。入欢喜地门。广说则有无量百千万亿阿僧祇事。菩萨摩诃萨。住在此地。多作阎浮提王。豪贵自在。常护正法。能以布施。摄取众生。善除众生悭贪之垢。常行大施。而不穷匮所作善业。若布施若爱语。若利益若同事。是诸福德。皆不离念佛。不离念法。不离念诸菩萨摩诃萨伴。不离念诸菩萨所行道。不离念诸波罗蜜。不离念十地。不离念诸力无畏不共法。乃至不离念具足一切种智。常生是心。我当于一切众生之中。为首为胜。为大为妙。为上为无上。为导为将。为师为尊。乃至于一切众生中。为依止者。诸佛子。是菩萨摩诃萨。若欲舍家。勤行精进。须臾之间。于佛法中。便能舍家妻子五欲。得出家已。勤行精进。须臾之间。得百三昧。得见百佛。知百佛神力。能动百佛世界。能飞过百佛世界。能照百佛世界。能教化百佛世界众生。能住寿百劫。能知过去未来世各百劫事。能善入百法门。能变身为百。于一一身。能示百菩萨。以为眷属。若以愿力。自在示现。过于此数。若干百千万亿那由他不可计知。尔时金刚藏菩萨摩诃萨。欲重明此义。而说偈言。

&nbsp;&nbsp;&nbsp;&nbsp;若有诸众生&nbsp;&nbsp;&nbsp;&nbsp;厚修集善根

&nbsp;&nbsp;&nbsp;&nbsp;成就于白法&nbsp;&nbsp;&nbsp;&nbsp;亲近于诸佛

&nbsp;&nbsp;&nbsp;&nbsp;清净信力大&nbsp;&nbsp;&nbsp;&nbsp;随顺慈悲心

&nbsp;&nbsp;&nbsp;&nbsp;如是人能发&nbsp;&nbsp;&nbsp;&nbsp;无量之佛智

&nbsp;&nbsp;&nbsp;&nbsp;诸佛一切智&nbsp;&nbsp;&nbsp;&nbsp;无量力清净

&nbsp;&nbsp;&nbsp;&nbsp;堪受力坚牢&nbsp;&nbsp;&nbsp;&nbsp;成就诸佛法

&nbsp;&nbsp;&nbsp;&nbsp;悲心救世间&nbsp;&nbsp;&nbsp;&nbsp;净修诸佛国

&nbsp;&nbsp;&nbsp;&nbsp;敷演转法轮&nbsp;&nbsp;&nbsp;&nbsp;发此无上愿

&nbsp;&nbsp;&nbsp;&nbsp;一念知三世&nbsp;&nbsp;&nbsp;&nbsp;而无有别异

&nbsp;&nbsp;&nbsp;&nbsp;种种时差别&nbsp;&nbsp;&nbsp;&nbsp;以示于世间

&nbsp;&nbsp;&nbsp;&nbsp;略说则尽求&nbsp;&nbsp;&nbsp;&nbsp;诸佛之功德

&nbsp;&nbsp;&nbsp;&nbsp;发于广大心&nbsp;&nbsp;&nbsp;&nbsp;犹若如虚空

&nbsp;&nbsp;&nbsp;&nbsp;悲心智慧首&nbsp;&nbsp;&nbsp;&nbsp;方便合修行

&nbsp;&nbsp;&nbsp;&nbsp;净信深心故&nbsp;&nbsp;&nbsp;&nbsp;其力无有量

&nbsp;&nbsp;&nbsp;&nbsp;心向无障碍&nbsp;&nbsp;&nbsp;&nbsp;而不随他教

&nbsp;&nbsp;&nbsp;&nbsp;同诸佛平等&nbsp;&nbsp;&nbsp;&nbsp;而生于大心

&nbsp;&nbsp;&nbsp;&nbsp;诸佛子当生&nbsp;&nbsp;&nbsp;&nbsp;如是之实心

&nbsp;&nbsp;&nbsp;&nbsp;即离凡夫行&nbsp;&nbsp;&nbsp;&nbsp;入于佛所行

&nbsp;&nbsp;&nbsp;&nbsp;即生如来家&nbsp;&nbsp;&nbsp;&nbsp;无有可讥嫌

&nbsp;&nbsp;&nbsp;&nbsp;则同于诸佛&nbsp;&nbsp;&nbsp;&nbsp;必成无上道

&nbsp;&nbsp;&nbsp;&nbsp;生如是心时&nbsp;&nbsp;&nbsp;&nbsp;即便得初地

&nbsp;&nbsp;&nbsp;&nbsp;其心不可动&nbsp;&nbsp;&nbsp;&nbsp;犹若如山王

&nbsp;&nbsp;&nbsp;&nbsp;是菩萨便有&nbsp;&nbsp;&nbsp;&nbsp;大喜相显现

&nbsp;&nbsp;&nbsp;&nbsp;其心常清净&nbsp;&nbsp;&nbsp;&nbsp;堪受于大事

&nbsp;&nbsp;&nbsp;&nbsp;心不乐斗讼&nbsp;&nbsp;&nbsp;&nbsp;不好恼众生

&nbsp;&nbsp;&nbsp;&nbsp;无有瞋恨心&nbsp;&nbsp;&nbsp;&nbsp;乐惭愧恭敬

&nbsp;&nbsp;&nbsp;&nbsp;又习行直心&nbsp;&nbsp;&nbsp;&nbsp;守护于诸根

&nbsp;&nbsp;&nbsp;&nbsp;常念救世间&nbsp;&nbsp;&nbsp;&nbsp;念求诸佛智

&nbsp;&nbsp;&nbsp;&nbsp;心生于欢喜&nbsp;&nbsp;&nbsp;&nbsp;我当得此事

&nbsp;&nbsp;&nbsp;&nbsp;得于欢喜地&nbsp;&nbsp;&nbsp;&nbsp;即过五恐怖

&nbsp;&nbsp;&nbsp;&nbsp;不活畏死畏&nbsp;&nbsp;&nbsp;&nbsp;及与恶名畏

&nbsp;&nbsp;&nbsp;&nbsp;三恶道怖畏&nbsp;&nbsp;&nbsp;&nbsp;大众威德畏

&nbsp;&nbsp;&nbsp;&nbsp;以不贪着我&nbsp;&nbsp;&nbsp;&nbsp;及与我所故

&nbsp;&nbsp;&nbsp;&nbsp;是诸佛子等&nbsp;&nbsp;&nbsp;&nbsp;远离诸怖畏

&nbsp;&nbsp;&nbsp;&nbsp;常行慈悲心&nbsp;&nbsp;&nbsp;&nbsp;恒有信恭敬

&nbsp;&nbsp;&nbsp;&nbsp;惭愧功德备&nbsp;&nbsp;&nbsp;&nbsp;昼夜增善法

&nbsp;&nbsp;&nbsp;&nbsp;乐功德实利&nbsp;&nbsp;&nbsp;&nbsp;不乐于诸欲

&nbsp;&nbsp;&nbsp;&nbsp;如有所闻法&nbsp;&nbsp;&nbsp;&nbsp;能常善思惟

&nbsp;&nbsp;&nbsp;&nbsp;无有贪着行&nbsp;&nbsp;&nbsp;&nbsp;断诸利养心

&nbsp;&nbsp;&nbsp;&nbsp;常乐于菩提&nbsp;&nbsp;&nbsp;&nbsp;一心求佛智

&nbsp;&nbsp;&nbsp;&nbsp;行诸波罗蜜&nbsp;&nbsp;&nbsp;&nbsp;离于谄曲心

&nbsp;&nbsp;&nbsp;&nbsp;随说而能行&nbsp;&nbsp;&nbsp;&nbsp;安住实语中

&nbsp;&nbsp;&nbsp;&nbsp;不污诸佛家&nbsp;&nbsp;&nbsp;&nbsp;不舍菩萨学

&nbsp;&nbsp;&nbsp;&nbsp;远世间事业&nbsp;&nbsp;&nbsp;&nbsp;乐利于世间

&nbsp;&nbsp;&nbsp;&nbsp;求善法无厌&nbsp;&nbsp;&nbsp;&nbsp;精进转增益

&nbsp;&nbsp;&nbsp;&nbsp;诸菩萨如是&nbsp;&nbsp;&nbsp;&nbsp;好乐诸功德

&nbsp;&nbsp;&nbsp;&nbsp;而发于大愿&nbsp;&nbsp;&nbsp;&nbsp;求欲见诸佛

&nbsp;&nbsp;&nbsp;&nbsp;护法至佛所&nbsp;&nbsp;&nbsp;&nbsp;行菩萨妙行

&nbsp;&nbsp;&nbsp;&nbsp;化一切众生&nbsp;&nbsp;&nbsp;&nbsp;净一切佛土

&nbsp;&nbsp;&nbsp;&nbsp;我佛国土中&nbsp;&nbsp;&nbsp;&nbsp;满诸大菩萨

&nbsp;&nbsp;&nbsp;&nbsp;诸菩萨同心&nbsp;&nbsp;&nbsp;&nbsp;见闻皆不空

&nbsp;&nbsp;&nbsp;&nbsp;一切微尘中&nbsp;&nbsp;&nbsp;&nbsp;诸佛成佛道

&nbsp;&nbsp;&nbsp;&nbsp;发于如是等&nbsp;&nbsp;&nbsp;&nbsp;无量无边愿

&nbsp;&nbsp;&nbsp;&nbsp;是愿无穷尽&nbsp;&nbsp;&nbsp;&nbsp;如虚空众生

&nbsp;&nbsp;&nbsp;&nbsp;法性世涅槃&nbsp;&nbsp;&nbsp;&nbsp;诸佛出智慧

&nbsp;&nbsp;&nbsp;&nbsp;心缘起智种&nbsp;&nbsp;&nbsp;&nbsp;我愿如是住

&nbsp;&nbsp;&nbsp;&nbsp;如是发大愿&nbsp;&nbsp;&nbsp;&nbsp;心柔软调顺

&nbsp;&nbsp;&nbsp;&nbsp;能信佛功德&nbsp;&nbsp;&nbsp;&nbsp;而观于众生

&nbsp;&nbsp;&nbsp;&nbsp;知从因缘起&nbsp;&nbsp;&nbsp;&nbsp;则生慈悲心

&nbsp;&nbsp;&nbsp;&nbsp;即于苦众生&nbsp;&nbsp;&nbsp;&nbsp;我当救度之

&nbsp;&nbsp;&nbsp;&nbsp;为是众生故&nbsp;&nbsp;&nbsp;&nbsp;而行种种施

&nbsp;&nbsp;&nbsp;&nbsp;所谓妙国土&nbsp;&nbsp;&nbsp;&nbsp;上妙诸珍宝

&nbsp;&nbsp;&nbsp;&nbsp;象马及车乘&nbsp;&nbsp;&nbsp;&nbsp;眷属与人民

&nbsp;&nbsp;&nbsp;&nbsp;头目及手足&nbsp;&nbsp;&nbsp;&nbsp;肌肉施无悔

&nbsp;&nbsp;&nbsp;&nbsp;求种种经书&nbsp;&nbsp;&nbsp;&nbsp;心无有疲惓

&nbsp;&nbsp;&nbsp;&nbsp;得解其义趣&nbsp;&nbsp;&nbsp;&nbsp;能随世而行

&nbsp;&nbsp;&nbsp;&nbsp;惭愧堪受心&nbsp;&nbsp;&nbsp;&nbsp;渐令得增长

&nbsp;&nbsp;&nbsp;&nbsp;能以恭敬心&nbsp;&nbsp;&nbsp;&nbsp;供养无量佛

&nbsp;&nbsp;&nbsp;&nbsp;智者于日夜&nbsp;&nbsp;&nbsp;&nbsp;如是常修行

&nbsp;&nbsp;&nbsp;&nbsp;善根得明了&nbsp;&nbsp;&nbsp;&nbsp;犹如成炼金

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;能了知十住

&nbsp;&nbsp;&nbsp;&nbsp;展转修行时&nbsp;&nbsp;&nbsp;&nbsp;无有诸障碍

&nbsp;&nbsp;&nbsp;&nbsp;譬如贾客主&nbsp;&nbsp;&nbsp;&nbsp;欲利诸商人

&nbsp;&nbsp;&nbsp;&nbsp;先问道路中&nbsp;&nbsp;&nbsp;&nbsp;诸险艰难事

&nbsp;&nbsp;&nbsp;&nbsp;菩萨住初地&nbsp;&nbsp;&nbsp;&nbsp;应知诸地行

&nbsp;&nbsp;&nbsp;&nbsp;而无有障碍&nbsp;&nbsp;&nbsp;&nbsp;能至于佛地

&nbsp;&nbsp;&nbsp;&nbsp;住是初地中&nbsp;&nbsp;&nbsp;&nbsp;多作阎浮王

&nbsp;&nbsp;&nbsp;&nbsp;善知于诸法&nbsp;&nbsp;&nbsp;&nbsp;常行慈悲心

&nbsp;&nbsp;&nbsp;&nbsp;如法而化导&nbsp;&nbsp;&nbsp;&nbsp;一切皆信敬

&nbsp;&nbsp;&nbsp;&nbsp;劝令行布施&nbsp;&nbsp;&nbsp;&nbsp;以求佛智慧

&nbsp;&nbsp;&nbsp;&nbsp;菩萨若舍国&nbsp;&nbsp;&nbsp;&nbsp;佛法中出家

&nbsp;&nbsp;&nbsp;&nbsp;勤行于精进&nbsp;&nbsp;&nbsp;&nbsp;即得百三昧

&nbsp;&nbsp;&nbsp;&nbsp;及见百诸佛&nbsp;&nbsp;&nbsp;&nbsp;震动百国土

&nbsp;&nbsp;&nbsp;&nbsp;光明照百国&nbsp;&nbsp;&nbsp;&nbsp;飞行亦如是

&nbsp;&nbsp;&nbsp;&nbsp;化百土众生&nbsp;&nbsp;&nbsp;&nbsp;入于百法门

&nbsp;&nbsp;&nbsp;&nbsp;念知百劫事&nbsp;&nbsp;&nbsp;&nbsp;示现百种身

&nbsp;&nbsp;&nbsp;&nbsp;能以百菩萨&nbsp;&nbsp;&nbsp;&nbsp;眷属而示现

&nbsp;&nbsp;&nbsp;&nbsp;若以其愿力&nbsp;&nbsp;&nbsp;&nbsp;过是数无量

&nbsp;&nbsp;&nbsp;&nbsp;今明初地义&nbsp;&nbsp;&nbsp;&nbsp;但以略解说

&nbsp;&nbsp;&nbsp;&nbsp;若欲广说者&nbsp;&nbsp;&nbsp;&nbsp;亿劫不能尽

&nbsp;&nbsp;&nbsp;&nbsp;是初菩萨地&nbsp;&nbsp;&nbsp;&nbsp;名之为欢喜

&nbsp;&nbsp;&nbsp;&nbsp;利益众生者&nbsp;&nbsp;&nbsp;&nbsp;今已分别说

### 离垢地第二

&nbsp;&nbsp;&nbsp;&nbsp;一切菩萨众&nbsp;&nbsp;&nbsp;&nbsp;闻说上地义

&nbsp;&nbsp;&nbsp;&nbsp;其心皆清净&nbsp;&nbsp;&nbsp;&nbsp;欢喜无有量

&nbsp;&nbsp;&nbsp;&nbsp;各于所坐处&nbsp;&nbsp;&nbsp;&nbsp;踊住虚空中

&nbsp;&nbsp;&nbsp;&nbsp;脱身上妙衣&nbsp;&nbsp;&nbsp;&nbsp;以散金刚藏

&nbsp;&nbsp;&nbsp;&nbsp;咸皆称赞言&nbsp;&nbsp;&nbsp;&nbsp;善哉金刚藏

&nbsp;&nbsp;&nbsp;&nbsp;大智无所畏&nbsp;&nbsp;&nbsp;&nbsp;善说菩萨地

&nbsp;&nbsp;&nbsp;&nbsp;解脱月大士&nbsp;&nbsp;&nbsp;&nbsp;知众心清净

&nbsp;&nbsp;&nbsp;&nbsp;欲闻第二地&nbsp;&nbsp;&nbsp;&nbsp;相貌之所说

&nbsp;&nbsp;&nbsp;&nbsp;即请金刚藏&nbsp;&nbsp;&nbsp;&nbsp;大智愿解说

&nbsp;&nbsp;&nbsp;&nbsp;第二地相貌&nbsp;&nbsp;&nbsp;&nbsp;一切皆欲闻

尔时金刚藏菩萨摩诃萨。语解脱月菩萨言。佛子。诸菩萨摩诃萨。已具足初地。欲得第二地者。当生十心。何等为十。一柔软心。二调和心。三堪受心。四善心。五寂灭心。六真心。七不杂心。八无贪吝心。九快心。十大心。若诸菩萨摩诃萨。已具足初地。欲得二地者。先当生是十心。诸佛子。菩萨欲住是离垢地。从本已来。离一切杀生。舍弃刀杖。无瞋恨心。有惭有愧。于一切众生。起慈悲心。常求乐事。尚不恶心恼于众生。何况粗恶。离诸劫盗。资生之物。常自满足。不坏他财。若物属他。他所受用。他所摄者。于是物中。一草一叶。不与不取。何况过者。离于邪淫。自足妻色。不求外欲。属他女人。尚不生心。何况从事。离于妄语。常真语实语。谛语随语。不作憎恶妄语。乃至梦中。尚不妄语。何况故作妄语。离于两舌。无破坏心。此闻不向彼说。彼闻不向此说。于斗诤离散人中。常好和合。离于恶口。所有言语。粗䵃苦恶。令他瞋恼。又以瞋慢。令他怖畏恼热。不爱不喜。自坏其身。亦坏于他。如是等语。皆悉舍离。所有言语。甚可喜乐。美妙悦耳。能化人心。和柔具足。多人爱念。能令他人欢喜悦乐。常出如是之语。离于绮语。常自守护所可言说。应作不作。常知时语实语。利益语顺法语。筹量语不为戏乐语。乃至戏笑。尚不绮语。何况故作。不贪他物。若有属他。他所贪着。他所摄用。不作是念。我当取之。离瞋害心。嫌恨心。迫热心等。常于众生。求好事心。爱润心。利益心。慈悲心。离于占相。习行正见。决定深信罪福因缘。离于谄曲。诚信三宝。生决定心。菩萨如是。常护善道。作是思惟。众生堕诸恶道者。皆由十不善道因缘。我今当自住十善法。亦当为人说诸善法。示正行处。何以故。若人自不行善。为他说法。令住善者。无有是处。又是菩萨。复深思惟。行十不善道因缘故。则堕地狱畜生饿鬼。行十善道因缘故。则生人处。乃至有顶处生。又是十善道。与智慧和合修行。心劣弱者。乐少功德。厌畏三界。大悲心薄。从他闻法。至声闻乘。复有人。行是十善道。不从他闻。自然得知。不能具足大悲方便。而能深入众因缘法。至辟支佛乘。复有人行是十善道。清净具足。其心广大无量无边。于众生中。起大慈悲。有方便力。志愿坚固。不舍一切众生故。求佛大智慧故。清净菩萨诸地故。能净诸波罗蜜故。能入深广大行。又能清净行是十善道。乃至能得佛十力。四无所畏。四无碍智。大慈大悲。乃至具足一切种智。集诸佛法。是故我等。应行十善道。常求一切智慧。是菩萨。复作是思惟。此十不善道。上者地狱因缘。中者畜生因缘。下者饿鬼因缘。于中杀生之罪。能令众生堕于地狱畜生饿鬼。若生人中。得二种果报。一者短命。二者多病。劫盗之罪。亦令众生。堕于地狱畜生饿鬼道。若生人中。得二种果报。一者贫穷。二者共财不得自在。邪淫之罪。亦令众生堕于地狱畜生饿鬼道。若生人中。得二种果报。一者妇不贞良。二者得不随意眷属。妄语之罪。亦令众生。堕三恶道。若生人中。得二种果报。一者多被诽谤。二者恒为多人所诳两舌之罪。亦令众生堕三恶道。若生人中。得二种果报。一者得弊恶眷属。二者得不和眷属。恶口之罪。亦令众生堕三恶道。若生人中。得二种果报。一者常闻恶音。二者所可言说恒有诤讼。绮语之罪。亦令众生堕三恶道。若生人中。得二种果报。一者所有言语。人不信受。二者有所言说。不能分了。贪欲之罪。亦令众生。堕三恶道。若生人中。得二种果报。一者多欲。二者无有厌足。瞋恼之罪。亦令众生。堕三恶道。若生人中。得二种果报。一者常为他人。求其长短。二者常为他所恼害。邪见之罪。亦令众生。堕三恶道。若生人中。得二种果报。一者常生邪见之家。二者其心谄曲。诸佛子。如是十不善道。皆是众苦大聚因缘。菩萨复作是念。我等何故。不远离是十不善道行十善道。亦令他人行此善道。如是念已。即离十不善道。安住十善道。亦令他人。发心住于善道。是菩萨。尔时于一切众生中。生安隐心。乐心慈心。悲心怜愍心。利益心守护心。师心大师心。我所有心。作是念。是诸众生。堕于邪见。随逐邪心。行邪险道。甚可怜愍。我等应令是众生。住正见道。如实法中。是诸众生。常共瞋恨斗诤。分别彼我。我等应令是众生。住无上大慈中。是诸众生。无有厌足。常贪他人财物。恒以邪命自活。我等应令是众生。住于清净身口意业。是诸众生。随逐贪欲瞋恚愚痴因缘。常为种种烦恼大火之所烧然。不求得出方便。我等应令是众生。灭诸烦恼大火。安置清凉之处。是诸众生。常为无明黑闇所覆。入大黑闇。远离智慧光明。入于生死大险道中。随逐种种邪见。我等应令是众生。使得无碍清净慧眼。以是眼故。知一切法如实相。得不随他教。一切如实无障碍智。是诸众生。堕在生死险道中。将堕地狱畜生饿鬼深坑。入恶邪见网中。为种种愚痴丛林所覆。随逐虚妄邪道迳路。常为愚痴之所盲冥。远离有智导师。非是出道。谓为出要。堕恶魔道。随顺魔意。远离佛意。我等应令是众生。度于生死险道艰难。安处令住一切智人无畏大城。无诸衰恼。是诸众生为诸烦恼暴水所没。常为欲流有流。见流无明流所漂。常随生死。相续不绝。入大爱河。为诸烦恼势力所食。不能得求出要之道。常为欲觉瞋觉恼觉恶虫所害。又为身见水虫罗刹所执。入于五欲深流洄澓诸难之中。为喜爱淤泥之所染污。我慢陆地之所焦枯。无所归趣。于十二入怨贼聚落。不能得出。不遇导师能正度者。我等应于是众生。生大慈悲。以大善根力。而拔济之。得安隐处。离诸惊怖隐没。住一切智慧宝洲。是诸众生。深心贪着。多有忧悲苦恼患难。憎爱所缚。欲械所系。入于三界无明稠林。我等应令是众生。远离一切三界所著。令住离相无碍涅槃。是诸众生。深着我我所。于五阴樔窟。不能自出。常随四倒。依六入空聚。为四大毒蛇之所侵害。为诸烦恼众贼所杀。受此无量诸苦恼者。我等应令是众生。离一切贪着。令住空无我智道。所谓。涅槃断一切障碍。是诸众生。其心狭劣。乐于小法。远离无上一切智慧。以是贪着小乘心故。不求无底大乘出法。我等应令是众生。住广大心。无量无边诸佛法中。所谓无上大乘。诸佛子。是菩萨。如是随顺持戒力。善能广生大慈悲心。是菩萨。住离垢地。得见数百佛。数千万亿那由他诸佛。见诸佛已。以衣被饮食。卧具医药。资生之物。供养诸佛。于诸佛所。生恭敬心。复受十善道。受已乃至得阿耨多罗三藐三菩提。终不中失。是菩萨。若干多百多千。乃至多百千万亿劫。远离悭贪破戒垢故。净修布施持戒。诸佛子。譬如成炼真金。在矾石中。诸一切垢尽。转复明净。菩萨亦如是。住是离垢菩萨地中。多百多千。乃至无量百千万劫离悭贪破戒垢故。净修布施持戒。菩萨尔时。于四摄法中。爱语偏多。十波罗蜜中。戒波罗蜜偏胜。余波罗蜜。非不修集。但随地增长。诸佛子。是名菩萨摩诃萨第二离垢地。菩萨住是地中。多作转轮圣王。为大法王。广得法力。七宝成就。有力自在。能除一切众生悭贪破戒之垢。以善方便。令众生住于十善道中。为大布施。而不穷尽所作善业。若布施若爱语。若利益若同事。皆不离念佛。不离念法。不离念诸菩萨摩诃萨伴。不离念诸菩萨所行道。不离念诸波罗蜜。不离念十地。不离念诸力无畏不共法。乃至不离念具足一切种智。常生是心。我当于一切众生之中。为首为胜。为大为妙。为上为无上。为导为将。为师为尊。乃至于一切众生中。为依止者。诸佛子。是菩萨摩诃萨。若欲舍家勤行精进。须臾之间。于佛法中。便能舍家妻子五欲。得出家已。勤行精进。须臾之间。得千三昧。得见千佛。知千佛神力。能动千佛世界。能飞过千佛世界。能照千佛世界。能教化千世界众生。能住寿千劫。能知过去未来世各千劫事。能善入千法门。能变身为千。于一一身。能示千菩萨。以为眷属。若以愿力自在示现。过于此数。若干百千万亿那由他不可计知。尔时金刚藏菩萨摩诃萨。欲重明此义。而说偈言。

&nbsp;&nbsp;&nbsp;&nbsp;菩萨柔软心&nbsp;&nbsp;&nbsp;&nbsp;调和堪受心

&nbsp;&nbsp;&nbsp;&nbsp;善心寂灭心&nbsp;&nbsp;&nbsp;&nbsp;真心不杂心

&nbsp;&nbsp;&nbsp;&nbsp;无有贪吝心&nbsp;&nbsp;&nbsp;&nbsp;快心与大心

&nbsp;&nbsp;&nbsp;&nbsp;得是十心已&nbsp;&nbsp;&nbsp;&nbsp;入于第二地

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;成就诸功德

&nbsp;&nbsp;&nbsp;&nbsp;常离于杀生&nbsp;&nbsp;&nbsp;&nbsp;不恼于一切

&nbsp;&nbsp;&nbsp;&nbsp;常离于劫盗&nbsp;&nbsp;&nbsp;&nbsp;不生邪淫心

&nbsp;&nbsp;&nbsp;&nbsp;实语不两舌&nbsp;&nbsp;&nbsp;&nbsp;不恶口绮语

&nbsp;&nbsp;&nbsp;&nbsp;他人所有物&nbsp;&nbsp;&nbsp;&nbsp;不生于贪心

&nbsp;&nbsp;&nbsp;&nbsp;不恼于众生&nbsp;&nbsp;&nbsp;&nbsp;直心行正见

&nbsp;&nbsp;&nbsp;&nbsp;无有憍慢心&nbsp;&nbsp;&nbsp;&nbsp;亦无谄曲心

&nbsp;&nbsp;&nbsp;&nbsp;柔软不放逸&nbsp;&nbsp;&nbsp;&nbsp;护持诸佛教

&nbsp;&nbsp;&nbsp;&nbsp;所有剧苦恼&nbsp;&nbsp;&nbsp;&nbsp;地狱与畜生

&nbsp;&nbsp;&nbsp;&nbsp;饿鬼炽然身&nbsp;&nbsp;&nbsp;&nbsp;皆从恶心有

&nbsp;&nbsp;&nbsp;&nbsp;我今已永离&nbsp;&nbsp;&nbsp;&nbsp;如是诸恶事

&nbsp;&nbsp;&nbsp;&nbsp;行于真实理&nbsp;&nbsp;&nbsp;&nbsp;寂灭之善法

&nbsp;&nbsp;&nbsp;&nbsp;从人至有顶&nbsp;&nbsp;&nbsp;&nbsp;所有受乐处

&nbsp;&nbsp;&nbsp;&nbsp;禅乐三乘乐&nbsp;&nbsp;&nbsp;&nbsp;皆从十善生

&nbsp;&nbsp;&nbsp;&nbsp;如是思惟已&nbsp;&nbsp;&nbsp;&nbsp;心常不放逸

&nbsp;&nbsp;&nbsp;&nbsp;身自持净戒&nbsp;&nbsp;&nbsp;&nbsp;亦教人令持

&nbsp;&nbsp;&nbsp;&nbsp;遍观诸众生&nbsp;&nbsp;&nbsp;&nbsp;种种受苦恼

&nbsp;&nbsp;&nbsp;&nbsp;如是愍念已&nbsp;&nbsp;&nbsp;&nbsp;转生深悲心

&nbsp;&nbsp;&nbsp;&nbsp;凡夫甚可愍&nbsp;&nbsp;&nbsp;&nbsp;堕在诸邪见

&nbsp;&nbsp;&nbsp;&nbsp;心多怀瞋恨&nbsp;&nbsp;&nbsp;&nbsp;常好起诤讼

&nbsp;&nbsp;&nbsp;&nbsp;常乐于五欲&nbsp;&nbsp;&nbsp;&nbsp;贪求无有厌

&nbsp;&nbsp;&nbsp;&nbsp;起三毒因缘&nbsp;&nbsp;&nbsp;&nbsp;我应度此等

&nbsp;&nbsp;&nbsp;&nbsp;深覆愚痴闇&nbsp;&nbsp;&nbsp;&nbsp;坠生死险道

&nbsp;&nbsp;&nbsp;&nbsp;入大邪见网&nbsp;&nbsp;&nbsp;&nbsp;坠于世笼槛

&nbsp;&nbsp;&nbsp;&nbsp;常为诸魔贼&nbsp;&nbsp;&nbsp;&nbsp;烦恼之所坏

&nbsp;&nbsp;&nbsp;&nbsp;此等甚可愍&nbsp;&nbsp;&nbsp;&nbsp;我应度脱之

&nbsp;&nbsp;&nbsp;&nbsp;没深烦恼水&nbsp;&nbsp;&nbsp;&nbsp;四流所漂漫

&nbsp;&nbsp;&nbsp;&nbsp;具受于三界&nbsp;&nbsp;&nbsp;&nbsp;百种诸苦毒

&nbsp;&nbsp;&nbsp;&nbsp;住五阴深樔&nbsp;&nbsp;&nbsp;&nbsp;生我我所心

&nbsp;&nbsp;&nbsp;&nbsp;我为度此苦&nbsp;&nbsp;&nbsp;&nbsp;当勤修行道

&nbsp;&nbsp;&nbsp;&nbsp;舍无上佛慧&nbsp;&nbsp;&nbsp;&nbsp;生于下劣心

&nbsp;&nbsp;&nbsp;&nbsp;令住佛大智&nbsp;&nbsp;&nbsp;&nbsp;发无量精进

&nbsp;&nbsp;&nbsp;&nbsp;菩萨住此地&nbsp;&nbsp;&nbsp;&nbsp;集无量功德

&nbsp;&nbsp;&nbsp;&nbsp;得值遇诸佛&nbsp;&nbsp;&nbsp;&nbsp;承事而供养

&nbsp;&nbsp;&nbsp;&nbsp;以是因缘故&nbsp;&nbsp;&nbsp;&nbsp;善根转明净

&nbsp;&nbsp;&nbsp;&nbsp;犹如好真金&nbsp;&nbsp;&nbsp;&nbsp;炼之以矾石

&nbsp;&nbsp;&nbsp;&nbsp;佛子住此地&nbsp;&nbsp;&nbsp;&nbsp;常作转轮王

&nbsp;&nbsp;&nbsp;&nbsp;令诸众生等&nbsp;&nbsp;&nbsp;&nbsp;住于十善道

&nbsp;&nbsp;&nbsp;&nbsp;从初发心来&nbsp;&nbsp;&nbsp;&nbsp;所修集诸福

&nbsp;&nbsp;&nbsp;&nbsp;愿以救世间&nbsp;&nbsp;&nbsp;&nbsp;令得佛十力

&nbsp;&nbsp;&nbsp;&nbsp;若欲舍王位&nbsp;&nbsp;&nbsp;&nbsp;出家行学道

&nbsp;&nbsp;&nbsp;&nbsp;勤心行精进&nbsp;&nbsp;&nbsp;&nbsp;得入千三昧

&nbsp;&nbsp;&nbsp;&nbsp;得见数千佛&nbsp;&nbsp;&nbsp;&nbsp;供养听受法

&nbsp;&nbsp;&nbsp;&nbsp;菩萨住此地&nbsp;&nbsp;&nbsp;&nbsp;能示如是事

&nbsp;&nbsp;&nbsp;&nbsp;若以其愿力&nbsp;&nbsp;&nbsp;&nbsp;示诸神通事

&nbsp;&nbsp;&nbsp;&nbsp;度脱于众生&nbsp;&nbsp;&nbsp;&nbsp;过此数无量

&nbsp;&nbsp;&nbsp;&nbsp;常为诸世间&nbsp;&nbsp;&nbsp;&nbsp;勤求好事者

&nbsp;&nbsp;&nbsp;&nbsp;具足解说此&nbsp;&nbsp;&nbsp;&nbsp;第二地已竟