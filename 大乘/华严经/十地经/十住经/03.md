## 十住经卷第三

后秦龟兹国三藏鸠摩罗什译

### 现前地第六

&nbsp;&nbsp;&nbsp;&nbsp;诸菩萨闻说&nbsp;&nbsp;&nbsp;&nbsp;上地之行相

&nbsp;&nbsp;&nbsp;&nbsp;在于虚空中&nbsp;&nbsp;&nbsp;&nbsp;雨众妙珍宝

&nbsp;&nbsp;&nbsp;&nbsp;放清净光明&nbsp;&nbsp;&nbsp;&nbsp;供养于世尊

&nbsp;&nbsp;&nbsp;&nbsp;咸赞言善哉&nbsp;&nbsp;&nbsp;&nbsp;善哉金刚藏

&nbsp;&nbsp;&nbsp;&nbsp;时有无量亿&nbsp;&nbsp;&nbsp;&nbsp;诸天皆欢喜

&nbsp;&nbsp;&nbsp;&nbsp;于上虚空中&nbsp;&nbsp;&nbsp;&nbsp;雨众宝末香

&nbsp;&nbsp;&nbsp;&nbsp;光明相绮错&nbsp;&nbsp;&nbsp;&nbsp;微妙甚可乐

&nbsp;&nbsp;&nbsp;&nbsp;众香华璎珞&nbsp;&nbsp;&nbsp;&nbsp;幡盖雨佛上

&nbsp;&nbsp;&nbsp;&nbsp;他化自在王&nbsp;&nbsp;&nbsp;&nbsp;与诸眷属等

&nbsp;&nbsp;&nbsp;&nbsp;雨众妙宝物&nbsp;&nbsp;&nbsp;&nbsp;氛氛如云下

&nbsp;&nbsp;&nbsp;&nbsp;歌颂供养佛&nbsp;&nbsp;&nbsp;&nbsp;称叹金刚藏

&nbsp;&nbsp;&nbsp;&nbsp;咸赞言善哉&nbsp;&nbsp;&nbsp;&nbsp;善哉快说此

&nbsp;&nbsp;&nbsp;&nbsp;千万亿天女&nbsp;&nbsp;&nbsp;&nbsp;于上虚空中

&nbsp;&nbsp;&nbsp;&nbsp;作众天音乐&nbsp;&nbsp;&nbsp;&nbsp;歌叹佛功德

&nbsp;&nbsp;&nbsp;&nbsp;咸作如是言&nbsp;&nbsp;&nbsp;&nbsp;如来之所说

&nbsp;&nbsp;&nbsp;&nbsp;微妙无有量&nbsp;&nbsp;&nbsp;&nbsp;能灭诸烦恼

&nbsp;&nbsp;&nbsp;&nbsp;诸法本性空&nbsp;&nbsp;&nbsp;&nbsp;无有毫末相

&nbsp;&nbsp;&nbsp;&nbsp;空无有分别&nbsp;&nbsp;&nbsp;&nbsp;同若如虚空

&nbsp;&nbsp;&nbsp;&nbsp;无有去住相&nbsp;&nbsp;&nbsp;&nbsp;亦无有戏论

&nbsp;&nbsp;&nbsp;&nbsp;本来常清净&nbsp;&nbsp;&nbsp;&nbsp;如如无分别

&nbsp;&nbsp;&nbsp;&nbsp;若人能通达&nbsp;&nbsp;&nbsp;&nbsp;一切诸法性

&nbsp;&nbsp;&nbsp;&nbsp;于有于无中&nbsp;&nbsp;&nbsp;&nbsp;其心不动摇

&nbsp;&nbsp;&nbsp;&nbsp;但以大悲心&nbsp;&nbsp;&nbsp;&nbsp;为度诸众生

&nbsp;&nbsp;&nbsp;&nbsp;是名诸佛子&nbsp;&nbsp;&nbsp;&nbsp;从佛口法生

&nbsp;&nbsp;&nbsp;&nbsp;常行于布施&nbsp;&nbsp;&nbsp;&nbsp;利益诸众生

&nbsp;&nbsp;&nbsp;&nbsp;本来虽善净&nbsp;&nbsp;&nbsp;&nbsp;持戒而坚心

&nbsp;&nbsp;&nbsp;&nbsp;虽知法无伤&nbsp;&nbsp;&nbsp;&nbsp;而行于忍辱

&nbsp;&nbsp;&nbsp;&nbsp;虽知法性离&nbsp;&nbsp;&nbsp;&nbsp;而行于精进

&nbsp;&nbsp;&nbsp;&nbsp;虽先灭烦恼&nbsp;&nbsp;&nbsp;&nbsp;而入于诸禅

&nbsp;&nbsp;&nbsp;&nbsp;虽先解法空&nbsp;&nbsp;&nbsp;&nbsp;而选择诸法

&nbsp;&nbsp;&nbsp;&nbsp;寂灭智虽多&nbsp;&nbsp;&nbsp;&nbsp;而求利世间

&nbsp;&nbsp;&nbsp;&nbsp;能灭诸恶者&nbsp;&nbsp;&nbsp;&nbsp;名之为大人

&nbsp;&nbsp;&nbsp;&nbsp;如是诸天女&nbsp;&nbsp;&nbsp;&nbsp;百千种妙音

&nbsp;&nbsp;&nbsp;&nbsp;称赞歌颂已&nbsp;&nbsp;&nbsp;&nbsp;皆默然观佛

&nbsp;&nbsp;&nbsp;&nbsp;解脱月菩萨&nbsp;&nbsp;&nbsp;&nbsp;请金刚藏言

&nbsp;&nbsp;&nbsp;&nbsp;当以何相貌&nbsp;&nbsp;&nbsp;&nbsp;得成第六地

金刚藏菩萨言。诸佛子。菩萨摩诃萨。已能具足五地行。欲入六地。当以十平等法。得入于六地。何等为十。一以无性故。一切法平等。二以无想故。一切法平等。三以无生故。一切法平等。四以无灭故。一切法平等。五以本来清净故。一切法平等。六以无戏论故。一切法平等。七以不取不舍故。一切法平等。八以离故。一切法平等。九以幻梦影响水中月镜像焰化故。一切法平等。十以有无不二故。一切法平等。诸佛子。诸菩萨摩诃萨。具足五地行。以是十平等法。能入第六地。诸佛子。若菩萨摩诃萨。能如是观一切法性。能忍随顺得第六地。无生法忍。虽未现前。心已明利。成就顺忍。是菩萨。观一切法如是相。大悲为首。增长具足。更以胜观观世间生灭相。故作是念。世间所有。受身生处。皆以贪着我故。若离着我。则无世间生处。诸凡夫人。愚痴所盲。贪著于我。常乐求有。恒随邪念。行邪妄道。习起三行罪行。福行。不动行。以是行故。起热心种子。有漏有取心故。起生死身。所谓。业为地。识为种子。无明覆蔽爱水为润。我心溉灌。种种诸见。令得增长。生名色牙。因名色故。生诸根。诸根合故。有触生。从触生受。乐受故。生渴爱。渴爱增长故。有四取。四取因缘故。起业。于有起五阴身。名为生。五阴衰变。名为老。衰变灭。名为死。老死因缘。有忧悲热恼众苦聚集。是十二因缘。无有集者。自然而集。无有散者。自然而散。因缘合则有。因缘散则无。菩萨摩诃萨。如是于六地中。随顺观十二因缘。又作是念。不如实知诸谛第一义故。有无明覆心。无明业果。是名诸行。依诸行。有初识。与识共生。有四取阴。依止取阴。有名色。名色成就。有六入。诸根行尘故。有识。从是和合。生有漏触。触共生。有受。贪乐于受。名为爱。爱增长。名为取。从取起有漏业。有业有果报五阴。名为生。五阴熟名为老熟。五阴坏名为死。死别离时。愚人贪着心热。名为忧悲。发声啼哭五识。名为苦。意识名忧。忧苦转多名为恼。如是但生大苦树大苦聚。如是十二因缘苦聚。无我无我所。无作者无使作者。菩萨作是念。若有作者。则有作事。若无作者。则无作事。第一义中。无作者无作事。又作是念。三界虚妄。但是心作。如来说。所有十二因缘分。是皆依心。所以者何。随事生贪欲心。是心即是识。事是行。行诳心故。名无明。识所依处名名色。以入生贪心。名六入。三事和合有触。触共生名受。贪着所受。名为渴爱。渴爱不舍。名为取。是和合故。名为有。此有更有有相续。名为生。生变熟名为老。老坏名为死。此中无明有二种作。一者缘中痴。二者为生诸行因。行亦有二种作。一者生未来世果报。二者与识作因。识亦有二种作。一者能令有相续。二者与名色作因。名色亦有二种作。一者互相助成。二者与六入作因。六入亦有二种作。一者能缘六尘。二者能与触作因。触亦有二种作。一者能触所缘。二者能与受作因。受亦有二种作。一者觉憎爱事。二者与爱作因。爱亦有二种作。一者所可染中生贪心。二者与取作因。取亦有二种作。一者能增长烦恼。二者与有作因。有亦有二种作。一者能于余道中生。二者与生作因。生亦有二种作。一者能起五阴。二者与老作因。老亦有二种作。一者令诸根熟。二者与死作因。死亦有二种作。一者坏五阴身。二者以不见知故。而令相续不绝。是中无明缘诸行者。无明令行不断。助成行故。行缘识者。令识不断。助成识故。识缘名色者。令名色不断。助成名色故。乃至生缘老死忧悲苦恼。生不断。相续助成故。无明灭故。则诸行灭。乃至老死忧悲苦恼。亦如是。是中无明若无。诸行亦无。因灭。则果灭余分亦如是。是中无明爱取。是三分。不断烦恼道。诸行及有。不断业道。余因缘分。不断苦道。先际后际。相续不断故。是三道不断。是三道。离我我所。而有生灭。如二竹相对而住。不坚似坚。无明因缘诸行者。即是过去世事。识名色六入触受。是现在事。爱取有生老死。是未来世事。于是有三世出。无明灭故诸行灭。名为断相续说。十二因缘。说名三苦。无明行识名色六入。名为行苦。触受名为苦苦。爱取有生死忧悲苦恼。名为坏苦。无明灭故。诸行灭。乃至老死。名为断三苦相续说。因无明。诸行生。余亦如是。无明灭。诸行灭。以诸行体性空故。余亦如是。无明因缘。诸行以生缚说。余亦如是。无明灭故。诸行灭。以灭缚说。余亦如是。无明因缘诸行。是随顺无所有观说。无明灭诸行灭。是随顺尽观说。余亦如是。如是逆顺十种。观十二因缘法。所谓。因缘分次第。身心所摄。自助成法。不相舍离。随三道行。分别先后际故。三苦差别故。从因缘起生灭缚故。无所有尽观故。尔时菩萨。随十二因缘。观无我无众生。无寿命者。无人性空。离作者使作者。无主属众。因缘无所有。如是观时。空解脱门现在前。灭此事。余不相续故。名无相解脱门现在前。知此二种。更不乐生。唯除大悲心。教化众生。无愿解脱门现在前。菩萨修行是三解脱门。离彼我相。离作者受者相。离有无相。悲心转增。以重悲心故。勤行精进。未满助菩提法。欲令满足。菩萨作是念。有为和合故增。离散则灭。众缘具故增。不具故灭。我今知有为法多过故。不应具和合因缘。亦不毕竟灭有为法。为教化众生故。诸佛子。菩萨如是。知有为法。多过无性。离坚固相。无生无灭。与大慈悲和合。不舍众生。即时得无障碍。般若波罗蜜。光明现在前。得如是智慧。具足修集。取阿耨多罗三藐三菩提因缘。而不与有为法共住。观有为法性寂灭相。亦不住其中。欲具足无上菩提分故。菩萨住现前地中。得快空三昧。性空三昧。第一义空三昧。第一空三昧。大空三昧。合空三昧。生空三昧。如实不分别空三昧。摄空三昧。离不离空三昧。如是等。万空三昧门现在前。无相无愿三昧。亦如是。是菩萨。住现前地中。志心决定心。妙心深心。不转心不舍心。广心。无边心。乐智心慧方便和合心。如是等心。转胜增长故。随顺阿耨多罗三藐三菩提。一切外道论师。不能倾动。入于智地。转声闻辟支佛。决定向佛智。一切众魔。及诸烦恼。所不能制。安住菩萨智慧明中。善修应空无相无愿解脱门。专以慧方便。行助菩提法。是菩萨。住现前地。于般若波罗蜜中。得转胜行。得第三上顺忍。以顺是法。无有违逆故。菩萨住是现前地中。得见数百数千佛。乃至数百千万亿佛。供养恭敬。尊重赞叹。衣服饮食。卧具医药。亲近诸佛。于诸佛所。听法。听法已。如实随智慧光明故。如所说行。令诸佛欢喜。是人转胜。知诸佛法藏。乃至无量百千万亿劫。诸善根转妙明净。诸佛子。譬如真金。以琉璃磨莹。光色转胜。菩萨住此现前地。以慧方便故。善根转胜。明净寂灭。余地所不及。诸佛子。譬如月明。能令众生。身得清净。四种风吹。不能遏绝。菩萨摩诃萨。住是现前地。善根转胜。能灭无量众生烦恼之火。四种恶魔。所不能坏。诸佛子。是名诸菩萨摩诃萨现前地。菩萨住是地中。多作善化自在天王智慧猛利。能破一切增上慢者。声闻问难。不能穷尽。有所施作。布施爱语。利益同事。皆不离念佛。念法念诸菩萨伴。乃至不离念一切种智。常发愿言。我于一切众生。为首为尊。乃至于一切众生。为依止者。是菩萨。若欲勤行精进。于须臾间。得十万亿三昧。乃至能示十万亿菩萨眷属。若以愿力。能过是数。不可称计。若干百千万亿劫。尔时金刚藏菩萨。欲令此义明了故。而说偈言。

&nbsp;&nbsp;&nbsp;&nbsp;诸菩萨已得&nbsp;&nbsp;&nbsp;&nbsp;具足行五地

&nbsp;&nbsp;&nbsp;&nbsp;知诸法无相&nbsp;&nbsp;&nbsp;&nbsp;无相无生灭

&nbsp;&nbsp;&nbsp;&nbsp;本来常清净&nbsp;&nbsp;&nbsp;&nbsp;无有诸戏论

&nbsp;&nbsp;&nbsp;&nbsp;修集如是智&nbsp;&nbsp;&nbsp;&nbsp;得入第六地

&nbsp;&nbsp;&nbsp;&nbsp;诸法常离相&nbsp;&nbsp;&nbsp;&nbsp;不取亦不舍

&nbsp;&nbsp;&nbsp;&nbsp;性空犹如幻&nbsp;&nbsp;&nbsp;&nbsp;离二无分别

&nbsp;&nbsp;&nbsp;&nbsp;若能顺如是&nbsp;&nbsp;&nbsp;&nbsp;微妙之理趣

&nbsp;&nbsp;&nbsp;&nbsp;心无有违逆&nbsp;&nbsp;&nbsp;&nbsp;得入第六地

&nbsp;&nbsp;&nbsp;&nbsp;住于利顺忍&nbsp;&nbsp;&nbsp;&nbsp;智慧得力故

&nbsp;&nbsp;&nbsp;&nbsp;观察于一切&nbsp;&nbsp;&nbsp;&nbsp;世间生灭相

&nbsp;&nbsp;&nbsp;&nbsp;悉知诸世间&nbsp;&nbsp;&nbsp;&nbsp;皆从痴闇出

&nbsp;&nbsp;&nbsp;&nbsp;痴闇若灭者&nbsp;&nbsp;&nbsp;&nbsp;则无诸世间

&nbsp;&nbsp;&nbsp;&nbsp;观择因缘法&nbsp;&nbsp;&nbsp;&nbsp;随顺第一义

&nbsp;&nbsp;&nbsp;&nbsp;而不坏缘报&nbsp;&nbsp;&nbsp;&nbsp;所作及假名

&nbsp;&nbsp;&nbsp;&nbsp;如实无作者&nbsp;&nbsp;&nbsp;&nbsp;亦无有受者

&nbsp;&nbsp;&nbsp;&nbsp;如是观有为&nbsp;&nbsp;&nbsp;&nbsp;如云无实事

&nbsp;&nbsp;&nbsp;&nbsp;不知真谛义&nbsp;&nbsp;&nbsp;&nbsp;名之为无明

&nbsp;&nbsp;&nbsp;&nbsp;从是则生思&nbsp;&nbsp;&nbsp;&nbsp;身口行得报

&nbsp;&nbsp;&nbsp;&nbsp;从行故有识&nbsp;&nbsp;&nbsp;&nbsp;即生于名色

&nbsp;&nbsp;&nbsp;&nbsp;如是生世间&nbsp;&nbsp;&nbsp;&nbsp;至生死苦聚

&nbsp;&nbsp;&nbsp;&nbsp;了知于三界&nbsp;&nbsp;&nbsp;&nbsp;但从心而有

&nbsp;&nbsp;&nbsp;&nbsp;知十二因缘&nbsp;&nbsp;&nbsp;&nbsp;在于一心中

&nbsp;&nbsp;&nbsp;&nbsp;如是则生死&nbsp;&nbsp;&nbsp;&nbsp;但从心而出

&nbsp;&nbsp;&nbsp;&nbsp;心若得灭者&nbsp;&nbsp;&nbsp;&nbsp;生死则亦灭

&nbsp;&nbsp;&nbsp;&nbsp;无明二种作&nbsp;&nbsp;&nbsp;&nbsp;作痴作于业

&nbsp;&nbsp;&nbsp;&nbsp;乃至于老死&nbsp;&nbsp;&nbsp;&nbsp;破散坏五阴

&nbsp;&nbsp;&nbsp;&nbsp;从于此事边&nbsp;&nbsp;&nbsp;&nbsp;具出于苦恼

&nbsp;&nbsp;&nbsp;&nbsp;是事若尽者&nbsp;&nbsp;&nbsp;&nbsp;苦恼则亦尽

&nbsp;&nbsp;&nbsp;&nbsp;无明若具足&nbsp;&nbsp;&nbsp;&nbsp;相续则不断

&nbsp;&nbsp;&nbsp;&nbsp;因缘若不具&nbsp;&nbsp;&nbsp;&nbsp;则断于相续

&nbsp;&nbsp;&nbsp;&nbsp;无明及爱取&nbsp;&nbsp;&nbsp;&nbsp;即是烦恼道

&nbsp;&nbsp;&nbsp;&nbsp;行有是业道&nbsp;&nbsp;&nbsp;&nbsp;余则是苦道

&nbsp;&nbsp;&nbsp;&nbsp;痴至于六入&nbsp;&nbsp;&nbsp;&nbsp;是名为行苦

&nbsp;&nbsp;&nbsp;&nbsp;触受是苦苦&nbsp;&nbsp;&nbsp;&nbsp;余分是坏苦

&nbsp;&nbsp;&nbsp;&nbsp;灭三苦相续&nbsp;&nbsp;&nbsp;&nbsp;则更无有我

&nbsp;&nbsp;&nbsp;&nbsp;无明及诸行&nbsp;&nbsp;&nbsp;&nbsp;则是过去世

&nbsp;&nbsp;&nbsp;&nbsp;识与及于受&nbsp;&nbsp;&nbsp;&nbsp;是则为现在

&nbsp;&nbsp;&nbsp;&nbsp;从爱而生苦&nbsp;&nbsp;&nbsp;&nbsp;则是未来世

&nbsp;&nbsp;&nbsp;&nbsp;无明若灭者&nbsp;&nbsp;&nbsp;&nbsp;是则无有苦

&nbsp;&nbsp;&nbsp;&nbsp;痴从众缘生&nbsp;&nbsp;&nbsp;&nbsp;则生于诸缚

&nbsp;&nbsp;&nbsp;&nbsp;众缘若灭者&nbsp;&nbsp;&nbsp;&nbsp;则灭于诸缚

&nbsp;&nbsp;&nbsp;&nbsp;从因而生果&nbsp;&nbsp;&nbsp;&nbsp;因灭则果灭

&nbsp;&nbsp;&nbsp;&nbsp;如是观诸法&nbsp;&nbsp;&nbsp;&nbsp;自性则皆空

&nbsp;&nbsp;&nbsp;&nbsp;随顺于无明&nbsp;&nbsp;&nbsp;&nbsp;则有世间出

&nbsp;&nbsp;&nbsp;&nbsp;若逆于无明&nbsp;&nbsp;&nbsp;&nbsp;是则断于有

&nbsp;&nbsp;&nbsp;&nbsp;从是则有是&nbsp;&nbsp;&nbsp;&nbsp;是无则无是

&nbsp;&nbsp;&nbsp;&nbsp;如是十种观&nbsp;&nbsp;&nbsp;&nbsp;甚深因缘法

&nbsp;&nbsp;&nbsp;&nbsp;观因缘相续&nbsp;&nbsp;&nbsp;&nbsp;去来及现在

&nbsp;&nbsp;&nbsp;&nbsp;不离一心中&nbsp;&nbsp;&nbsp;&nbsp;分别有三道

&nbsp;&nbsp;&nbsp;&nbsp;从三种苦观&nbsp;&nbsp;&nbsp;&nbsp;及以生灭法

&nbsp;&nbsp;&nbsp;&nbsp;无所有而尽&nbsp;&nbsp;&nbsp;&nbsp;能行逆顺观

&nbsp;&nbsp;&nbsp;&nbsp;菩萨如是入&nbsp;&nbsp;&nbsp;&nbsp;十二因缘法

&nbsp;&nbsp;&nbsp;&nbsp;知空犹如幻&nbsp;&nbsp;&nbsp;&nbsp;如梦亦如影

&nbsp;&nbsp;&nbsp;&nbsp;如焰亦如化&nbsp;&nbsp;&nbsp;&nbsp;虚诳无作者

&nbsp;&nbsp;&nbsp;&nbsp;亦无有受者&nbsp;&nbsp;&nbsp;&nbsp;但诳于愚人

&nbsp;&nbsp;&nbsp;&nbsp;如是观因缘&nbsp;&nbsp;&nbsp;&nbsp;智者所修空

&nbsp;&nbsp;&nbsp;&nbsp;无缘则无相&nbsp;&nbsp;&nbsp;&nbsp;知此二虚假

&nbsp;&nbsp;&nbsp;&nbsp;其诸一切有&nbsp;&nbsp;&nbsp;&nbsp;于中无所愿

&nbsp;&nbsp;&nbsp;&nbsp;但以大悲心&nbsp;&nbsp;&nbsp;&nbsp;愍度众生故

&nbsp;&nbsp;&nbsp;&nbsp;如是诸大士&nbsp;&nbsp;&nbsp;&nbsp;修习解脱门

&nbsp;&nbsp;&nbsp;&nbsp;悲心爱乐佛&nbsp;&nbsp;&nbsp;&nbsp;无量诸功德

&nbsp;&nbsp;&nbsp;&nbsp;知诸有为法&nbsp;&nbsp;&nbsp;&nbsp;皆从和合有

&nbsp;&nbsp;&nbsp;&nbsp;即得万空定&nbsp;&nbsp;&nbsp;&nbsp;无相愿亦尔

&nbsp;&nbsp;&nbsp;&nbsp;智慧转增进&nbsp;&nbsp;&nbsp;&nbsp;入于上顺忍

&nbsp;&nbsp;&nbsp;&nbsp;得于诸菩萨&nbsp;&nbsp;&nbsp;&nbsp;无为智解脱

&nbsp;&nbsp;&nbsp;&nbsp;如是诸善根&nbsp;&nbsp;&nbsp;&nbsp;转胜明净利

&nbsp;&nbsp;&nbsp;&nbsp;供养无量佛&nbsp;&nbsp;&nbsp;&nbsp;诸佛所称赞

&nbsp;&nbsp;&nbsp;&nbsp;常于诸佛所&nbsp;&nbsp;&nbsp;&nbsp;出家学佛道

&nbsp;&nbsp;&nbsp;&nbsp;到诸佛法藏&nbsp;&nbsp;&nbsp;&nbsp;善根转增长

&nbsp;&nbsp;&nbsp;&nbsp;犹以琉璃宝&nbsp;&nbsp;&nbsp;&nbsp;莹磨于真金

&nbsp;&nbsp;&nbsp;&nbsp;光明转清净&nbsp;&nbsp;&nbsp;&nbsp;其喻亦如是

&nbsp;&nbsp;&nbsp;&nbsp;如于虚空中&nbsp;&nbsp;&nbsp;&nbsp;满月光清净

&nbsp;&nbsp;&nbsp;&nbsp;四种风所吹&nbsp;&nbsp;&nbsp;&nbsp;不能令遏绝

&nbsp;&nbsp;&nbsp;&nbsp;菩萨智慧光&nbsp;&nbsp;&nbsp;&nbsp;灭诸烦恼热

&nbsp;&nbsp;&nbsp;&nbsp;四魔不能制&nbsp;&nbsp;&nbsp;&nbsp;其喻亦如是

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;多作善化王

&nbsp;&nbsp;&nbsp;&nbsp;诸根悉猛利&nbsp;&nbsp;&nbsp;&nbsp;能破增上慢

&nbsp;&nbsp;&nbsp;&nbsp;所作诸善业&nbsp;&nbsp;&nbsp;&nbsp;皆随顺智慧

&nbsp;&nbsp;&nbsp;&nbsp;声闻诸问难&nbsp;&nbsp;&nbsp;&nbsp;不能得穷尽

&nbsp;&nbsp;&nbsp;&nbsp;是佛子若欲&nbsp;&nbsp;&nbsp;&nbsp;如是勤精进

&nbsp;&nbsp;&nbsp;&nbsp;能得于百千&nbsp;&nbsp;&nbsp;&nbsp;亿数诸三昧

&nbsp;&nbsp;&nbsp;&nbsp;得见于百千&nbsp;&nbsp;&nbsp;&nbsp;亿数十方佛

&nbsp;&nbsp;&nbsp;&nbsp;如春清了时&nbsp;&nbsp;&nbsp;&nbsp;日光明则净

&nbsp;&nbsp;&nbsp;&nbsp;如是第六地&nbsp;&nbsp;&nbsp;&nbsp;深妙难知见

&nbsp;&nbsp;&nbsp;&nbsp;声闻所不了&nbsp;&nbsp;&nbsp;&nbsp;大士略说竟

### 远行地第七

&nbsp;&nbsp;&nbsp;&nbsp;尔时诸天众&nbsp;&nbsp;&nbsp;&nbsp;在于虚空中

&nbsp;&nbsp;&nbsp;&nbsp;雨香花珍宝&nbsp;&nbsp;&nbsp;&nbsp;如云散佛上

&nbsp;&nbsp;&nbsp;&nbsp;踊跃发妙音&nbsp;&nbsp;&nbsp;&nbsp;咸赞言善哉

&nbsp;&nbsp;&nbsp;&nbsp;善哉金刚藏&nbsp;&nbsp;&nbsp;&nbsp;善知第一义

&nbsp;&nbsp;&nbsp;&nbsp;无量功德聚&nbsp;&nbsp;&nbsp;&nbsp;人中之莲花

&nbsp;&nbsp;&nbsp;&nbsp;说此上妙行&nbsp;&nbsp;&nbsp;&nbsp;利益诸世间

&nbsp;&nbsp;&nbsp;&nbsp;他化自在王&nbsp;&nbsp;&nbsp;&nbsp;雨光明华香

&nbsp;&nbsp;&nbsp;&nbsp;氛氛而供养&nbsp;&nbsp;&nbsp;&nbsp;除忧烦恼者

&nbsp;&nbsp;&nbsp;&nbsp;诸天及天王&nbsp;&nbsp;&nbsp;&nbsp;发妙音声言

&nbsp;&nbsp;&nbsp;&nbsp;若闻此地义&nbsp;&nbsp;&nbsp;&nbsp;则为得大利

&nbsp;&nbsp;&nbsp;&nbsp;时作百千种&nbsp;&nbsp;&nbsp;&nbsp;上妙诸伎乐

&nbsp;&nbsp;&nbsp;&nbsp;诸天女善歌&nbsp;&nbsp;&nbsp;&nbsp;承佛神力故

&nbsp;&nbsp;&nbsp;&nbsp;佛是最寂灭&nbsp;&nbsp;&nbsp;&nbsp;能令恶为善

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;皆所共恭敬

&nbsp;&nbsp;&nbsp;&nbsp;虽出过世间&nbsp;&nbsp;&nbsp;&nbsp;而示世间法

&nbsp;&nbsp;&nbsp;&nbsp;知身同实相&nbsp;&nbsp;&nbsp;&nbsp;而示种种身

&nbsp;&nbsp;&nbsp;&nbsp;虽以诸言音&nbsp;&nbsp;&nbsp;&nbsp;演说寂灭法

&nbsp;&nbsp;&nbsp;&nbsp;而知于语言&nbsp;&nbsp;&nbsp;&nbsp;无有音声相

&nbsp;&nbsp;&nbsp;&nbsp;能过百千土&nbsp;&nbsp;&nbsp;&nbsp;上妙供诸佛

&nbsp;&nbsp;&nbsp;&nbsp;知身佛国土&nbsp;&nbsp;&nbsp;&nbsp;舍相智自在

&nbsp;&nbsp;&nbsp;&nbsp;虽教化众生&nbsp;&nbsp;&nbsp;&nbsp;而无彼我想

&nbsp;&nbsp;&nbsp;&nbsp;广集大功德&nbsp;&nbsp;&nbsp;&nbsp;不于中起着

&nbsp;&nbsp;&nbsp;&nbsp;以见取相故&nbsp;&nbsp;&nbsp;&nbsp;三毒火然世

&nbsp;&nbsp;&nbsp;&nbsp;不取一切相&nbsp;&nbsp;&nbsp;&nbsp;慈悲起精进

&nbsp;&nbsp;&nbsp;&nbsp;诸天及天女&nbsp;&nbsp;&nbsp;&nbsp;欢喜设供养

&nbsp;&nbsp;&nbsp;&nbsp;如是赞叹已&nbsp;&nbsp;&nbsp;&nbsp;默然而观佛

&nbsp;&nbsp;&nbsp;&nbsp;尔时解脱月&nbsp;&nbsp;&nbsp;&nbsp;请金刚藏言

&nbsp;&nbsp;&nbsp;&nbsp;大众皆清净&nbsp;&nbsp;&nbsp;&nbsp;愿说七地相

金刚藏菩萨言。诸佛子。菩萨摩诃萨。已具足第六地行。若欲入第七菩萨地者。从方便慧。起十妙行。何等为十。是菩萨善修空无相无愿。而以慈悲心。处在众生。随诸佛平等法。而不舍供养诸佛。常乐思惟空智门。而广修集福德资粮。远离三界。而能庄严三界。毕竟寂灭诸烦恼焰。而能为众生。起灭贪恚痴烦恼焰法。随顺诸法。如幻如梦。如影如响。如化如水中月。镜中像不二相。而起分别种种烦恼。及不失业果报。知一切佛国土。空如虚空。诸国土皆是离相。而起净佛国土行。知一切佛。法身无身。而起色身。三十二相。八十种好。以自庄严。知诸佛音声不可说相。信解如来音声本来寂灭相。而随一切众生。起种种庄严音声。知诸佛于一念顷。通达三世事。而知种种相种种时种种劫。得阿耨多罗三藐三菩提。随众生心信解故。作如是说。诸佛子。是名从慧方便。生十妙行。菩萨摩诃萨。具足六地行已。修此妙行。得入七地。诸佛子。如是方便慧现前。故名为入七地。是菩萨。住七地中。入无量众生性。入无量诸佛教化众生法。入无量世间性。入诸佛无量清净国土。入无量诸法差别。入无量诸佛智得无上道。入无量诸劫算数。入无量诸佛通达三世。入无量众生信乐差别。入无量诸佛色身别异。入无量诸佛众生志行根差别。入无量诸佛音声语言令众生欢喜。入诸佛无量众生心心所行差别。入无量诸佛随智慧行。入示无量声闻乘信解。入诸佛无量说道因缘令众生信解。入无量辟支佛智慧习成。入诸佛无量甚深智慧所说。入诸菩萨无量所行道。入诸佛无量所说大乘集成事。令众生得入。诸菩萨。作是念。如是诸佛世尊。有无量无边大势力。不可以若干百千万亿劫算数所知。如是诸佛势力。我皆应集。不以强分别此彼得成。以不分别不取相故成。此菩萨如是智慧。善思惟。常修习大方便慧。令其安住佛道智中。以不动法故。若欲常起种种度众生道。无有障碍。来时亦起。去时亦起。坐卧住立。皆能起道。度脱众生。离诸阴盖。住诸威仪。常不离如是想念。是菩萨。于念念中。具足菩萨十波罗蜜及菩萨十地。何以故。是菩萨摩诃萨。于念念中。以大悲心为首。修习一切佛法。皆回向如来智慧故。十波罗蜜者。以菩萨求佛道所修善根。与一切众生故。是檀波罗蜜。能灭一切烦恼热。是尸罗波罗蜜。慈悲为首。于一切众生中。无所伤。是羼提波罗蜜。求转胜善根。无厌足。是毗梨耶波罗蜜。修道心。不驰散。常向一切智。是禅波罗蜜。忍诸法先来不生门。是般若波罗蜜。能起无量智门。是方便波罗蜜。期转胜智慧。是愿波罗蜜。一切外道诸魔。不能沮坏。是力波罗蜜。于一切法相。如实成故。是智波罗蜜。如是念念中。具足十波罗蜜。是菩萨。具足十波罗蜜时。念念中亦具足四摄法。三十七菩提分法。三解脱门。举要言之。一切助阿耨多罗三藐三菩提法。于念念中。皆悉具足。尔时解脱月菩萨。问金刚藏菩萨言。佛子。菩萨摩诃萨。但于七地中。具足助菩提法。一切诸地中。亦具足。金刚藏菩萨言。佛子。菩萨摩诃萨。于十地中。悉具足助菩提法。但第七地胜故得名。何以故。诸菩萨摩诃萨。于七地中。功行具足。入智慧神通道故。佛子。菩萨于初地中。发愿缘一切佛法故。具足助菩提法。第二地中。除心恶垢故。具足助菩提法。第三地中。愿转增长。得法明故。具足助菩提法。第四地中。得入道故。具足助菩提法。第五地中。随顺行世间法故。具足助菩提法。第六地中。入甚深法门故。具足助菩提法。此第七地中。起一切佛法故。具足助菩提法。何以故。诸佛子。菩萨摩诃萨。于此地中。得诸智慧所得道。以是力故。第八地自然得成。佛子。譬如二三千大千世界。一定清净。一定垢秽。是二中间。难可得过。但以大精进力。大神通力。大愿力故。乃能过诸佛子。诸菩萨如是。行于杂道。难可得过。但以大愿力。大智慧力。大方便力故。乃可得过。解脱月菩萨言。第七菩萨地。为是净行。为是垢行。金刚藏菩萨言。从初欢喜地来。菩萨所行。皆离烦恼罪业。何以故。回向阿耨多罗三藐三菩提故。随地所行清净。不名为过。佛子。譬如转轮圣王。乘大宝象。游四天下。知有贫穷苦恼者。而过不在王。然王未免人身。若舍王身。生于梵世。住梵天宫。游行千世界。示梵王威力。尔时乃离人身。诸佛子。菩萨亦如是。从初地来。在诸波罗蜜乘。知一切众生心所行事。及烦恼垢。而不为烦恼垢之所污。以乘善道故。而不名为过。若菩萨。舍一切所修功行道。从七地。入八地。尔时名为乘菩萨清净乘。悉知一切世间诸烦恼垢。而不为诸烦恼所污。亦名为过。诸佛子。菩萨住是七地。多过贪欲等诸烦恼。众在此七地。不名有烦恼者。不名无烦恼者。何以故。一切烦恼。不发起故。不名有烦恼者。贪求如来智慧。未满愿故。不名无烦恼者。菩萨住是七地。成就深净身业。深净口业。深净意业是菩萨。所有不善业道。诸佛所呵。随烦恼垢者。如是诸业。悉已得过。所有善业道。诸佛所赞。是则常行。又世间经书伎艺。如五地中说。自然而得。于三千大千世界中。最为希有。得为大师。唯除如来入八地菩萨。无有众生。深心妙行。能与等者。是菩萨。所有禅定。神通解脱三昧。虽未得果报。所生而随意自在。菩萨住是远行地。于念念中。具足修集方便慧力。及一切助菩提法。转胜具足。住是远行地中。能入善择菩萨三昧。善思义三昧。益意三昧。分别义藏三昧。如实择法三昧。坚根安住三昧。知神通门三昧。法性三昧。如来利三昧。种种义藏三昧。不向生死涅槃三昧。如是具足百万菩萨三昧。能净治此地。是菩萨。得是三昧。智慧方便。善清净故。深得大悲力故。名为过声闻辟支佛地。趣佛智地。是菩萨。住是地。无量身业无相行。无量口业无相行。无量意业无相行。是菩萨清净行故。显照无生法忍。解脱月菩萨言。佛子。若菩萨住初地。有无量身业。无量口业。无量意业。已能过一切声闻辟支佛地。金刚藏菩萨言。缘大法故。能过。非是实行力。此第七地。自实行力故。一切声闻辟支佛。所不能坏。佛子。譬如生在王家。即胜一切群臣百官。何以故。豪尊力故。身既长大。智慧成立。真实得胜。诸佛子。菩萨摩诃萨。初发心时。已胜一切声闻辟支佛。以发大愿。深心清净故。今住此地。自以智力故胜。诸佛子。菩萨住在七地。得甚深远离无行。身口意业。转求胜法。而不舍离。以是转胜心故。虽行实际。而不证实际。解脱月言。佛子。菩萨摩诃萨。从何地来。能入寂灭。金刚藏言。菩萨摩诃萨。从第六地来。能入寂灭。今住此地。于念念中。能入寂灭。而不证寂灭。是名菩萨。成就不可思议。身口意业。行实际而不证实际。佛子。譬如有人。乘船入于大海。善为行法。善知水相。不为水患所害。如是菩萨摩诃萨。住此七地。乘诸波罗蜜船。能行实际。而不证实际。菩萨如是。以大愿力故。得智慧力故。从禅定智慧。生大方便力故。虽深爱涅槃。而现身生死。虽眷属围绕。而心常远离以愿力受生三界。而不为世法所污。心常善寂。以方便力故。而还炽然。虽然不烧。随行佛智。转声闻辟支佛地。得至诸佛法藏。而现于魔界。虽过四魔道。而现行魔行。虽现诸外道行。而深心不舍佛法。虽现身一切世间。而心常在出世间法。所有庄严之事。胜诸天龙夜叉乾闼婆阿修罗迦楼罗紧那罗摩睺罗伽人非人。四天王。释提桓因。梵天王。而不舍乐法爱法。菩萨成就如是智慧。住是远行地中。值百千亿万那由他诸佛。供养恭敬。尊重赞叹。衣服饮食。卧具医药。供养诸佛已。护持诸佛法。诸声闻辟支佛。智慧问难。所不能坏。是菩萨怜愍众生故。法忍转得清净。是菩萨。无量百千万亿那由他劫。善根转胜清净。佛子。譬如成炼真金。以诸好宝。庄饰间错。转胜明好。余宝不及。诸佛子。菩萨亦如是。住菩萨远行地中。诸善根。从方便智慧生。转胜明净。无能坏者。佛子。譬如日光。一切星宿月光。所不能及。阎浮提内。所有泥水。悉能干竭。菩萨亦如是。住远行地。善根转胜。一切声闻辟支佛。所不能及。又能干竭众生烦恼污泥。诸佛子。是名菩萨摩诃萨。第七远行地。菩萨摩诃萨。住是地中。多作他化自在天王。诸根猛利。能发众生。悟道善缘。所作善业。若布施若爱语。若利益若同事。皆不离念佛。不离念法。不离念诸菩萨摩诃萨伴。乃至不离念具足一切种智。常生是心。我何时。当于一切众生中。为首为尊。乃至于一切众生。为依止者。是菩萨若欲如是勤行精进。于须臾间。得百千亿那由他三昧。乃至能示现百千亿那由他。菩萨眷属。菩萨若以愿力。自在示现。过于此数。百千万亿那由他劫不可计知。尔时金刚藏菩萨。欲重明此义。而说偈言。

&nbsp;&nbsp;&nbsp;&nbsp;深智慧定心&nbsp;&nbsp;&nbsp;&nbsp;具行六地已

&nbsp;&nbsp;&nbsp;&nbsp;一时生方便&nbsp;&nbsp;&nbsp;&nbsp;智慧入七地

&nbsp;&nbsp;&nbsp;&nbsp;行空无相愿&nbsp;&nbsp;&nbsp;&nbsp;而修慈悲心

&nbsp;&nbsp;&nbsp;&nbsp;顺佛平等法&nbsp;&nbsp;&nbsp;&nbsp;而供养诸佛

&nbsp;&nbsp;&nbsp;&nbsp;虽以智观空&nbsp;&nbsp;&nbsp;&nbsp;而修福无厌

&nbsp;&nbsp;&nbsp;&nbsp;然后能得入&nbsp;&nbsp;&nbsp;&nbsp;第七远行地

&nbsp;&nbsp;&nbsp;&nbsp;虽能严三界&nbsp;&nbsp;&nbsp;&nbsp;而心乐远离

&nbsp;&nbsp;&nbsp;&nbsp;虽心常寂灭&nbsp;&nbsp;&nbsp;&nbsp;而灭烦恼者

&nbsp;&nbsp;&nbsp;&nbsp;行空不二法&nbsp;&nbsp;&nbsp;&nbsp;如幻如梦等

&nbsp;&nbsp;&nbsp;&nbsp;而行慈悲心&nbsp;&nbsp;&nbsp;&nbsp;得入第七地

&nbsp;&nbsp;&nbsp;&nbsp;虽观一切土&nbsp;&nbsp;&nbsp;&nbsp;空若如虚空

&nbsp;&nbsp;&nbsp;&nbsp;而能善庄严&nbsp;&nbsp;&nbsp;&nbsp;清净诸佛土

&nbsp;&nbsp;&nbsp;&nbsp;虽知诸佛身&nbsp;&nbsp;&nbsp;&nbsp;同法相无相

&nbsp;&nbsp;&nbsp;&nbsp;而种三十二&nbsp;&nbsp;&nbsp;&nbsp;八十诸相好

&nbsp;&nbsp;&nbsp;&nbsp;虽知于诸佛&nbsp;&nbsp;&nbsp;&nbsp;不可言说相

&nbsp;&nbsp;&nbsp;&nbsp;而严佛音声&nbsp;&nbsp;&nbsp;&nbsp;令世欢喜故

&nbsp;&nbsp;&nbsp;&nbsp;虽知于诸佛&nbsp;&nbsp;&nbsp;&nbsp;一念中成道

&nbsp;&nbsp;&nbsp;&nbsp;而示时劫数&nbsp;&nbsp;&nbsp;&nbsp;引导诸众生

&nbsp;&nbsp;&nbsp;&nbsp;如是知于法&nbsp;&nbsp;&nbsp;&nbsp;则得法照明

&nbsp;&nbsp;&nbsp;&nbsp;菩萨如是者&nbsp;&nbsp;&nbsp;&nbsp;即入第七地

&nbsp;&nbsp;&nbsp;&nbsp;住是地能观&nbsp;&nbsp;&nbsp;&nbsp;无量众生行

&nbsp;&nbsp;&nbsp;&nbsp;亦知于诸佛&nbsp;&nbsp;&nbsp;&nbsp;势力亦无量

&nbsp;&nbsp;&nbsp;&nbsp;世间及劫数&nbsp;&nbsp;&nbsp;&nbsp;法性皆无量

&nbsp;&nbsp;&nbsp;&nbsp;又知诸众生&nbsp;&nbsp;&nbsp;&nbsp;所欲之所乐

&nbsp;&nbsp;&nbsp;&nbsp;知说三乘法&nbsp;&nbsp;&nbsp;&nbsp;皆悉是无量

&nbsp;&nbsp;&nbsp;&nbsp;我当应教化&nbsp;&nbsp;&nbsp;&nbsp;成就是众生

&nbsp;&nbsp;&nbsp;&nbsp;以如是思惟&nbsp;&nbsp;&nbsp;&nbsp;方便慧和合

&nbsp;&nbsp;&nbsp;&nbsp;于四威仪中&nbsp;&nbsp;&nbsp;&nbsp;常行如是道

&nbsp;&nbsp;&nbsp;&nbsp;于一一念中&nbsp;&nbsp;&nbsp;&nbsp;能具助菩提

&nbsp;&nbsp;&nbsp;&nbsp;所谓是十种&nbsp;&nbsp;&nbsp;&nbsp;波罗蜜等法

&nbsp;&nbsp;&nbsp;&nbsp;如是诸菩萨&nbsp;&nbsp;&nbsp;&nbsp;所修之福德

&nbsp;&nbsp;&nbsp;&nbsp;皆与诸众生&nbsp;&nbsp;&nbsp;&nbsp;名檀波罗蜜

&nbsp;&nbsp;&nbsp;&nbsp;灭除心恶垢&nbsp;&nbsp;&nbsp;&nbsp;名尸波罗蜜

&nbsp;&nbsp;&nbsp;&nbsp;不为六尘伤&nbsp;&nbsp;&nbsp;&nbsp;羼提波罗蜜

&nbsp;&nbsp;&nbsp;&nbsp;能起转胜法&nbsp;&nbsp;&nbsp;&nbsp;精进波罗蜜

&nbsp;&nbsp;&nbsp;&nbsp;于是道不动&nbsp;&nbsp;&nbsp;&nbsp;名禅波罗蜜

&nbsp;&nbsp;&nbsp;&nbsp;无生忍是名&nbsp;&nbsp;&nbsp;&nbsp;般若波罗蜜

&nbsp;&nbsp;&nbsp;&nbsp;回向佛道名&nbsp;&nbsp;&nbsp;&nbsp;方便波罗蜜

&nbsp;&nbsp;&nbsp;&nbsp;求于转胜法&nbsp;&nbsp;&nbsp;&nbsp;名愿波罗蜜

&nbsp;&nbsp;&nbsp;&nbsp;无有能坏者&nbsp;&nbsp;&nbsp;&nbsp;名力波罗蜜

&nbsp;&nbsp;&nbsp;&nbsp;能解如实说&nbsp;&nbsp;&nbsp;&nbsp;名智波罗蜜

&nbsp;&nbsp;&nbsp;&nbsp;是助菩提法&nbsp;&nbsp;&nbsp;&nbsp;念念皆能摄

&nbsp;&nbsp;&nbsp;&nbsp;发于广大愿&nbsp;&nbsp;&nbsp;&nbsp;缘于大事故

&nbsp;&nbsp;&nbsp;&nbsp;初地中功德&nbsp;&nbsp;&nbsp;&nbsp;名之为具足

&nbsp;&nbsp;&nbsp;&nbsp;第二地名为&nbsp;&nbsp;&nbsp;&nbsp;除诸心恶垢

&nbsp;&nbsp;&nbsp;&nbsp;第三愿增明&nbsp;&nbsp;&nbsp;&nbsp;第四地住道

&nbsp;&nbsp;&nbsp;&nbsp;第五随世行&nbsp;&nbsp;&nbsp;&nbsp;第六入深法

&nbsp;&nbsp;&nbsp;&nbsp;得无生相分&nbsp;&nbsp;&nbsp;&nbsp;渐渐而增长

&nbsp;&nbsp;&nbsp;&nbsp;第七集一切&nbsp;&nbsp;&nbsp;&nbsp;具菩提分法

&nbsp;&nbsp;&nbsp;&nbsp;能起诸功德&nbsp;&nbsp;&nbsp;&nbsp;及以一切愿

&nbsp;&nbsp;&nbsp;&nbsp;如是诸功德&nbsp;&nbsp;&nbsp;&nbsp;令后八地中

&nbsp;&nbsp;&nbsp;&nbsp;一切诸所行&nbsp;&nbsp;&nbsp;&nbsp;自然得清净

&nbsp;&nbsp;&nbsp;&nbsp;远行地难过&nbsp;&nbsp;&nbsp;&nbsp;大智力所能

&nbsp;&nbsp;&nbsp;&nbsp;如二国中间&nbsp;&nbsp;&nbsp;&nbsp;难可得过度

&nbsp;&nbsp;&nbsp;&nbsp;在于七地中&nbsp;&nbsp;&nbsp;&nbsp;不污如圣王

&nbsp;&nbsp;&nbsp;&nbsp;住于此道中&nbsp;&nbsp;&nbsp;&nbsp;不名一切过

&nbsp;&nbsp;&nbsp;&nbsp;若到于第八&nbsp;&nbsp;&nbsp;&nbsp;菩萨智慧地

&nbsp;&nbsp;&nbsp;&nbsp;尔时过意界&nbsp;&nbsp;&nbsp;&nbsp;住于智业中

&nbsp;&nbsp;&nbsp;&nbsp;如梵王观世&nbsp;&nbsp;&nbsp;&nbsp;不得名为人

&nbsp;&nbsp;&nbsp;&nbsp;菩萨罪不污&nbsp;&nbsp;&nbsp;&nbsp;如莲花在水

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;过种种烦恼

&nbsp;&nbsp;&nbsp;&nbsp;不名有烦恼&nbsp;&nbsp;&nbsp;&nbsp;不名尽烦恼

&nbsp;&nbsp;&nbsp;&nbsp;入是正道中&nbsp;&nbsp;&nbsp;&nbsp;无有诸烦恼

&nbsp;&nbsp;&nbsp;&nbsp;愿求佛道故&nbsp;&nbsp;&nbsp;&nbsp;不名尽烦恼

&nbsp;&nbsp;&nbsp;&nbsp;于诸世间中&nbsp;&nbsp;&nbsp;&nbsp;经书伎艺事

&nbsp;&nbsp;&nbsp;&nbsp;文颂咒术等&nbsp;&nbsp;&nbsp;&nbsp;自然能了知

&nbsp;&nbsp;&nbsp;&nbsp;修习诸禅定&nbsp;&nbsp;&nbsp;&nbsp;及诸神通等

&nbsp;&nbsp;&nbsp;&nbsp;无量心利世&nbsp;&nbsp;&nbsp;&nbsp;是事皆能起

&nbsp;&nbsp;&nbsp;&nbsp;尔时此菩萨&nbsp;&nbsp;&nbsp;&nbsp;过于二乘行

&nbsp;&nbsp;&nbsp;&nbsp;安住第七地&nbsp;&nbsp;&nbsp;&nbsp;菩萨诸行中

&nbsp;&nbsp;&nbsp;&nbsp;以初发心时&nbsp;&nbsp;&nbsp;&nbsp;大愿力故胜

&nbsp;&nbsp;&nbsp;&nbsp;今于此地中&nbsp;&nbsp;&nbsp;&nbsp;智慧力故胜

&nbsp;&nbsp;&nbsp;&nbsp;犹如国王子&nbsp;&nbsp;&nbsp;&nbsp;小时豪性胜

&nbsp;&nbsp;&nbsp;&nbsp;后以功德成&nbsp;&nbsp;&nbsp;&nbsp;于诸人中胜

&nbsp;&nbsp;&nbsp;&nbsp;住此得深智&nbsp;&nbsp;&nbsp;&nbsp;转发胜精进

&nbsp;&nbsp;&nbsp;&nbsp;念念入寂灭&nbsp;&nbsp;&nbsp;&nbsp;而亦不取证

&nbsp;&nbsp;&nbsp;&nbsp;犹如人乘船&nbsp;&nbsp;&nbsp;&nbsp;入于大海中

&nbsp;&nbsp;&nbsp;&nbsp;虽行深水难&nbsp;&nbsp;&nbsp;&nbsp;不为水所害

&nbsp;&nbsp;&nbsp;&nbsp;菩萨行转胜&nbsp;&nbsp;&nbsp;&nbsp;方便智慧故

&nbsp;&nbsp;&nbsp;&nbsp;功德悉备足&nbsp;&nbsp;&nbsp;&nbsp;诸世所难知

&nbsp;&nbsp;&nbsp;&nbsp;供养无量佛&nbsp;&nbsp;&nbsp;&nbsp;其心清净故

&nbsp;&nbsp;&nbsp;&nbsp;如真金杂宝&nbsp;&nbsp;&nbsp;&nbsp;间错而庄严

&nbsp;&nbsp;&nbsp;&nbsp;得佛智慧光&nbsp;&nbsp;&nbsp;&nbsp;干诸爱水润

&nbsp;&nbsp;&nbsp;&nbsp;犹如日光明&nbsp;&nbsp;&nbsp;&nbsp;消涸于泥潦

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;他化自在王

&nbsp;&nbsp;&nbsp;&nbsp;诸根悉猛利&nbsp;&nbsp;&nbsp;&nbsp;通达诸道果

&nbsp;&nbsp;&nbsp;&nbsp;若欲勤精进&nbsp;&nbsp;&nbsp;&nbsp;见十万千亿

&nbsp;&nbsp;&nbsp;&nbsp;那由他诸佛&nbsp;&nbsp;&nbsp;&nbsp;愿力过是数

&nbsp;&nbsp;&nbsp;&nbsp;七地智慧净&nbsp;&nbsp;&nbsp;&nbsp;一切世二乘

&nbsp;&nbsp;&nbsp;&nbsp;皆所共难知&nbsp;&nbsp;&nbsp;&nbsp;今已略说竟

### 不动地第八

&nbsp;&nbsp;&nbsp;&nbsp;他化自在王&nbsp;&nbsp;&nbsp;&nbsp;诸天及菩萨

&nbsp;&nbsp;&nbsp;&nbsp;闻说此上行&nbsp;&nbsp;&nbsp;&nbsp;心皆大欢喜

&nbsp;&nbsp;&nbsp;&nbsp;供养佛佛子&nbsp;&nbsp;&nbsp;&nbsp;雨上妙华香

&nbsp;&nbsp;&nbsp;&nbsp;璎珞众幡盖&nbsp;&nbsp;&nbsp;&nbsp;末香诸宝衣

&nbsp;&nbsp;&nbsp;&nbsp;真妙摩尼珠&nbsp;&nbsp;&nbsp;&nbsp;庄严身诸物

&nbsp;&nbsp;&nbsp;&nbsp;如云空中下&nbsp;&nbsp;&nbsp;&nbsp;散佛及大众

&nbsp;&nbsp;&nbsp;&nbsp;天女于空中&nbsp;&nbsp;&nbsp;&nbsp;作种种伎乐

&nbsp;&nbsp;&nbsp;&nbsp;供养于如来&nbsp;&nbsp;&nbsp;&nbsp;并及诸菩萨

&nbsp;&nbsp;&nbsp;&nbsp;同以微妙音&nbsp;&nbsp;&nbsp;&nbsp;歌颂诸功德

&nbsp;&nbsp;&nbsp;&nbsp;一切智慧者&nbsp;&nbsp;&nbsp;&nbsp;众生中最尊

&nbsp;&nbsp;&nbsp;&nbsp;怜愍世间故&nbsp;&nbsp;&nbsp;&nbsp;佛现神通力

&nbsp;&nbsp;&nbsp;&nbsp;华香珍宝等&nbsp;&nbsp;&nbsp;&nbsp;皆出如是音

&nbsp;&nbsp;&nbsp;&nbsp;所有毛尘沙&nbsp;&nbsp;&nbsp;&nbsp;各示那由他

&nbsp;&nbsp;&nbsp;&nbsp;无量数诸佛&nbsp;&nbsp;&nbsp;&nbsp;于中而说法

&nbsp;&nbsp;&nbsp;&nbsp;于一毛头中&nbsp;&nbsp;&nbsp;&nbsp;见无量佛国

&nbsp;&nbsp;&nbsp;&nbsp;须弥铁围海&nbsp;&nbsp;&nbsp;&nbsp;世间不迫隘

&nbsp;&nbsp;&nbsp;&nbsp;于一毛头中&nbsp;&nbsp;&nbsp;&nbsp;具有三恶道

&nbsp;&nbsp;&nbsp;&nbsp;天人阿修罗&nbsp;&nbsp;&nbsp;&nbsp;各各受业报

&nbsp;&nbsp;&nbsp;&nbsp;见诸佛国中&nbsp;&nbsp;&nbsp;&nbsp;一切佛妙音

&nbsp;&nbsp;&nbsp;&nbsp;转无上法轮&nbsp;&nbsp;&nbsp;&nbsp;随起众生念

&nbsp;&nbsp;&nbsp;&nbsp;诸佛世界中&nbsp;&nbsp;&nbsp;&nbsp;众生身种种

&nbsp;&nbsp;&nbsp;&nbsp;国有众生身&nbsp;&nbsp;&nbsp;&nbsp;众生身有国

&nbsp;&nbsp;&nbsp;&nbsp;一切诸天人&nbsp;&nbsp;&nbsp;&nbsp;悉皆离共住

&nbsp;&nbsp;&nbsp;&nbsp;佛先观察已&nbsp;&nbsp;&nbsp;&nbsp;然后为说法

&nbsp;&nbsp;&nbsp;&nbsp;微尘中国土&nbsp;&nbsp;&nbsp;&nbsp;众生心想细

&nbsp;&nbsp;&nbsp;&nbsp;以国土粗故&nbsp;&nbsp;&nbsp;&nbsp;众生心想粗

&nbsp;&nbsp;&nbsp;&nbsp;佛现如是等&nbsp;&nbsp;&nbsp;&nbsp;种种神通力

&nbsp;&nbsp;&nbsp;&nbsp;若为众生说&nbsp;&nbsp;&nbsp;&nbsp;是事不可尽

&nbsp;&nbsp;&nbsp;&nbsp;如是以妙音&nbsp;&nbsp;&nbsp;&nbsp;称叹于世尊

&nbsp;&nbsp;&nbsp;&nbsp;心皆大欢喜&nbsp;&nbsp;&nbsp;&nbsp;默然而观佛

&nbsp;&nbsp;&nbsp;&nbsp;解脱月菩萨&nbsp;&nbsp;&nbsp;&nbsp;请金刚藏言

&nbsp;&nbsp;&nbsp;&nbsp;佛子今可说&nbsp;&nbsp;&nbsp;&nbsp;入于八地相

金刚藏菩萨言。佛子。诸菩萨摩诃萨。已习七地微妙行。慧方便道。净善集助道法。大愿力故。心住不灭。诸佛神力所护。善根得力。常念随顺如来力无畏。不共法。乐心深心。善净成就。福德智力。大慈悲心故。不舍一切众生。修行无量智道。能入诸法本来。无生无灭。无相不出。不失不去。不还无所有性。初中后平等。不异如来。无分别智。一切心意识。忆想分别。无所贪着。入一切法。如虚空性。是名菩萨得无生法忍入第八地。即时得是第八不动地。名为深行菩萨。难可得知。无能分别。离一切相。离一切想。一切贪着。无量无边。不可思议。一切声闻辟支佛。所不能坏。深大远离。而现在前。诸佛子。譬如比丘。得于神通。心得自在。次第乃入灭尽定。一切动心。忆想分别。心所行事。皆悉尽灭。菩萨亦如是。住是远行地。即时一切匆务都灭。得无身口意务。住大远离。诸佛子。如人梦中。欲渡深水。是人尔时。发大精进。施大方便。欲渡此水。未渡之间。廓然便觉。所渡方便。乃匆遽事。即皆放舍。诸佛子。菩萨摩诃萨。亦如是。从初已来。发大精进。广修行道。至不动地。一切遽事。皆悉放舍。不行二心。诸所忆想。不复现前。譬如生梵世者。欲界烦恼。不现在前。如是诸佛子。菩萨住是不动地。一切心意识。不现在前。乃至佛心。菩提心涅槃心。尚不现前。何况当生世间心。诸佛子。是菩萨摩诃萨。随顺是地。以本愿力故。又诸佛。为现其身。住在诸地。法流水中。如来智慧。为作因缘。诸佛皆作是言。善哉善哉。善男子。汝得是第一忍。顺一切诸佛法。善男子。我有佛十力。四无所畏。十八不共法。汝今未得。当为得是诸功德故。加勤精进。亦莫舍此忍门。善男子。汝虽得此第一甚深寂灭解脱。凡夫众生。不善非寂灭。常发种种烦恼。为种种觉观所害。汝当愍此众生。又善男子。汝应念本所愿。欲大利益众生。欲得不可思议智慧门。又善男子。一切法性。一切法相。若有佛若无佛。常住不异。诸如来不以得此法故说名为佛。声闻辟支佛。亦能得此寂灭无分别法。善男子。汝观我等无量清净身相。无量智慧。无量清净国土。起无量智慧无量方便。无量圆光无量净音。汝今应起如是等事。又善男子。汝今适得此一法明。所谓。一切法寂灭。无有分别。无生法明。我等所得。无量无边。若干亿劫。算数所不能知。汝为得此故。应起此法。善男子。汝观十方无量国土。无量众生。无量诸法差别。汝应如实通达是事。随顺如是智。是菩萨。诸佛与如是等无量无边。起智慧因缘门。以此无量门故。是菩萨。能起无量智差别业。皆悉成就。诸佛子。我今为汝说。若诸佛。不令此菩萨住如是智慧门者。是菩萨。尔时毕竟则取涅槃。舍利益一切众生。以诸佛与此菩萨如是无量无边起智慧因缘故。于一念中。所生智慧。比从初地已来。乃至竟。第七地。百分不及一。千万亿分。百千万亿那由他。乃至无量无边。阿僧祇分。不及一。乃至算数譬喻。所不能及。所以者何。先以一身行道。修集功德。今此地中。得无量身。修菩萨道。以无量音声。以无量智慧。无量生处。无量清净国土。无量教化众生。供养给侍无量诸佛故。随顺无量佛法故。无量神通力故。无量大会差别故。无量身口意业。集一切菩萨所行道。以不动法故。佛子。譬如乘船。欲入大海。未得大海。多用功力。或以手力。若至大海。不复用力。但以风力而去。若本功力。于大海中。一日之行。于百千岁。不能得及。诸佛子。诸菩萨摩诃萨。亦如是。多集善根资粮。乘大乘船。到菩萨所行大智慧海。于须臾间。不施功力。能近一切诸佛智慧。本所施功。若一劫。若百千万劫。不能得及。诸佛子。菩萨摩诃萨。得至第八地。从本方便慧。生无功用心。在菩萨道。思惟诸佛智慧势力。所谓。知世界生。世界灭。世界坏。世界成。知以何业因缘灭故世界坏。知以何业因缘集故世界成。是菩萨。知地性小相。知地性大相。知地性无量相。知地性差别相。知水火风性。小相大相。无量相。差别相。知微尘细相。知微尘差别相。于一世界中。所有微尘差别。皆悉能知。此一世界所有地。若干微尘。皆悉能知。若干水火风微尘。皆悉能知。知若干宝物。斤两微尘。若干众生身微尘。世界中万物。微尘差别。分别众生。粗身细身。从若干微尘。生地狱身。从若干微尘。生畜生身。以若干微尘。生饿鬼身。以若干微尘。生阿修罗身。以若干微尘。生天身。以若干微尘。生人身。皆悉了知。是菩萨。入如是分别微尘智中。知欲界坏。知欲界成。知色界坏。知色界成。知无色界坏。知无色界成。知欲界色界无色界成坏。知欲界小相。知欲界大相。知欲界无量相。知欲界差别相。知色界无色界。小相大相。无量相差别相。如是知三界。是名菩萨教化众生助智明分。善知分别众生身。善观所应生处。随众生生处。随众生身。而为受身。是菩萨。现身遍满三千大千世界。随众生身。各各差别。如日于一切水。皆现其像。若二三千大千世界。三四五。十二十三十四十五十百。三千大千世界。若千若万。若百万若千万。若亿若百千万亿。那由他世界。身遍其中。乃至无量无边。不可思议。不可说。三千大千世界。身遍满其中。随众生身差别。而为受身。是菩萨。成就如是智慧。于一世界。身不动摇。乃至不可说诸佛世界。随众生身。随所信乐。于诸佛大会。而现身像。若于沙门会中。示沙门形色婆罗门众中。示婆罗门形色。刹利众中。示刹利形色。居士众中。示居士形色。四天王众中。帝释众中。魔众中。梵天众中。示梵天形色。乃至阿迦贰吒天众中。示阿迦贰吒形色。以声闻乘度者。示声闻形色。以辟支佛乘度者。示辟支佛形色。以菩萨乘度者。示菩萨形色。以佛身度者。示佛身形色。诸佛子。所有不可说。诸佛国中。随众生身。信乐差别。现为受身。而实远离身相差别。常住诸身平等。是菩萨。知众生身。知国土身。知业报身。知声闻身。知辟支佛身。知菩萨身。知如来身。知智身。知法身。知虚空身。菩萨如是。知众生深心所乐。若于众生身。作己身。若于众生身。作国土身。业报身。声闻身。辟支佛身。菩萨身。如来身。智身法身。虚空身。若于国土身。作己身。业报身。乃至虚空身。若于业报身作己身。乃至虚空身。若于己身。作众生身。国土身。业报身。声闻身辟支佛身。菩萨身如来身。智身法身虚空身。是菩萨。知众生集业身。报身。烦恼身。色身无色身。诸佛国土。小相大相。垢相净相。无量相。广相倒相。平相曲相。方相方差别相。知业报身假名差别。声闻身假名差别。辟支佛身假名差别。菩萨身假名差别。如来身差别。菩提身愿身。化身受神力身。相好庄严身。势力身意生身。福德身智身法身。善分别。如实说诸身相。知诸法身平等不坏相。知虚空身。无量相周遍相无形相。是菩萨。善知起如是诸身。则得命自在心自在。财物自在业自在。生自在愿自在。信解自在如意自在。智自在法自在。是菩萨。得是菩萨十自在。即时为不可思议智者。无量智者。广智者。不可坏智者。菩萨随如是智慧。毕竟常净。起无罪身业口业意业。身业随智行。口业随智行。意业随智行。般若波罗蜜为增上。大悲为首。善修方便。善起诸愿。善为诸佛神通所护。常不舍行利益众生智。悉知无边世界中差别事。诸佛子。举要言之。菩萨住无动地。身口意业所作。皆能集一切佛法。是菩萨。到此地中。离一切烦恼故善住净心力中。心常不离道故善住深心力中。不舍众生故善住大悲力中。救一切世间故善住大慈力中。不忘所闻法故善住陀罗尼力中。分别选择一切佛法故善住一切乐说力中。行无边差别世界故善住神通力中。不舍一切菩萨所行故善住愿力中。修集一切佛法故安住波罗蜜力中。善起一切种智故安住如来力中。是菩萨。得如是智力。示一切所作无有过咎。诸佛子。诸菩萨摩诃萨。此地不可坏故。名为不动地。智慧不转故。名为不转地。一切世间。难测知故。名威德地。无家过故。名王子地。随意自在故。名菩萨生地。更不作故。名为成地。善择知故。名为究竟地。善发大愿故。名为变化地。不怀诸法故。名为胜处地。善修起先道故。名为无功力地。诸佛子。诸菩萨摩诃萨。得如是智慧。名为得入佛境界。名为佛功德所照明。名为随佛威仪行。趣向佛法。常为诸佛神力善护。常为四天王。释提桓因。梵天王等所奉迎。常为密迹金刚神之所侍卫。善能生诸深禅定。常能作无量诸身差别。于诸身中。皆有势力。得大果报神通力。于无边三昧中。得自在。能受无量记。随众生成就处。示成阿耨多罗三藐三菩提。是菩萨。入如是大智慧。善通达诸法。常放大慧光明。度无障碍法性道。善知世间法道差别。能示一切诸功德。随意自在。善解先际后际。能入回转魔道智中。入如来所行境界中。能于无边世界。行菩萨道。以不转相故。是故此地名为不动。诸佛子。诸菩萨摩诃萨。在不动地。善生禅定力故。常不离见无边诸佛。而不舍粗供养。供给诸佛。是菩萨。于一一劫。一切世界中。见数百千万亿那由他无量无边阿僧祇佛。供养恭敬。尊重赞叹。具一切供养事。而用供养。亲近诸佛。从诸佛。受世间别异等诸法明。是人转深入如来法藏。问世间性差别事中。无能尽者。乃至百千万亿劫。说不可尽。又诸善根。转胜明净。譬如成炼真金。巧匠杂宝。作璎珞已。系四天下主颈。阎浮提人。无能夺者。诸佛子。菩萨摩诃萨。亦如是。住是无动地。诸善根转胜明净。一切声闻辟支佛。乃至七地菩萨。所不能坏。菩萨住是地。以善分别智门故。智慧光明。灭众生恼热。譬如佛子若千世界主。大梵天王。能于一时。流布慈心。满千世界。亦能放光。遍照其中。诸佛子。菩萨摩诃萨。亦如是住无动地中。能放身光。照十万三千大千世界微尘数等世界众生。次能灭诸恼热。令得清凉诸佛子。是名略说菩萨摩诃萨不动地。若广说者。无量劫数。所不能尽。菩萨住是地中。多作大梵天王。主千世界。诸根猛利。与诸众生。声闻辟支佛菩萨。波罗蜜道因缘。无有穷尽。说世间性差别中。无能坏者。所作善业。若布施若爱语。若利益若同事。皆不离念佛念法念诸菩萨伴。乃至不离念一切种智。常生是心。我当何时于众生中。为首为尊。乃至于一切众生。为依止者。是菩萨。若欲勤行精进。于须臾间。得百万三千大千世界微尘数诸三昧。乃至能示百万三千大千世界微尘数菩萨眷属。若以愿力。神通自在。能过是数。若干百千万亿劫。不可称计。尔时金刚藏菩萨。欲重明此义。而说偈言。

&nbsp;&nbsp;&nbsp;&nbsp;菩萨住七地&nbsp;&nbsp;&nbsp;&nbsp;慧方便已得

&nbsp;&nbsp;&nbsp;&nbsp;善集助道法&nbsp;&nbsp;&nbsp;&nbsp;大愿之所系

&nbsp;&nbsp;&nbsp;&nbsp;诸佛神力护&nbsp;&nbsp;&nbsp;&nbsp;善根悉成就

&nbsp;&nbsp;&nbsp;&nbsp;求于胜智故&nbsp;&nbsp;&nbsp;&nbsp;能入第八地

&nbsp;&nbsp;&nbsp;&nbsp;善集于福德&nbsp;&nbsp;&nbsp;&nbsp;而有深慈悲

&nbsp;&nbsp;&nbsp;&nbsp;离诸有量心&nbsp;&nbsp;&nbsp;&nbsp;心同如虚空

&nbsp;&nbsp;&nbsp;&nbsp;如所说法中&nbsp;&nbsp;&nbsp;&nbsp;心得决定力

&nbsp;&nbsp;&nbsp;&nbsp;如是得寂灭&nbsp;&nbsp;&nbsp;&nbsp;微妙无生忍

&nbsp;&nbsp;&nbsp;&nbsp;诸法从本来&nbsp;&nbsp;&nbsp;&nbsp;无生亦无灭

&nbsp;&nbsp;&nbsp;&nbsp;无相亦无出&nbsp;&nbsp;&nbsp;&nbsp;不失亦不行

&nbsp;&nbsp;&nbsp;&nbsp;诸法初中后&nbsp;&nbsp;&nbsp;&nbsp;与如无分别

&nbsp;&nbsp;&nbsp;&nbsp;无有心意行&nbsp;&nbsp;&nbsp;&nbsp;同若如虚空

&nbsp;&nbsp;&nbsp;&nbsp;成就如是忍&nbsp;&nbsp;&nbsp;&nbsp;无有诸戏论

&nbsp;&nbsp;&nbsp;&nbsp;得是不动地&nbsp;&nbsp;&nbsp;&nbsp;甚深寂灭行

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;不能得测量

&nbsp;&nbsp;&nbsp;&nbsp;一切诸心相&nbsp;&nbsp;&nbsp;&nbsp;皆悉已坏尽

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;心识无分别

&nbsp;&nbsp;&nbsp;&nbsp;如入灭尽定&nbsp;&nbsp;&nbsp;&nbsp;无念想分别

&nbsp;&nbsp;&nbsp;&nbsp;犹如人梦中&nbsp;&nbsp;&nbsp;&nbsp;遽欲行渡水

&nbsp;&nbsp;&nbsp;&nbsp;觉则心廓然&nbsp;&nbsp;&nbsp;&nbsp;自知无所作

&nbsp;&nbsp;&nbsp;&nbsp;得是深忍已&nbsp;&nbsp;&nbsp;&nbsp;一切想念灭

&nbsp;&nbsp;&nbsp;&nbsp;亦如诸梵王&nbsp;&nbsp;&nbsp;&nbsp;无欲界烦恼

&nbsp;&nbsp;&nbsp;&nbsp;先以愿力护&nbsp;&nbsp;&nbsp;&nbsp;诸佛今劝言

&nbsp;&nbsp;&nbsp;&nbsp;如是第一忍&nbsp;&nbsp;&nbsp;&nbsp;是诸佛职位

&nbsp;&nbsp;&nbsp;&nbsp;我等深智力&nbsp;&nbsp;&nbsp;&nbsp;无畏不共法

&nbsp;&nbsp;&nbsp;&nbsp;汝既无有此&nbsp;&nbsp;&nbsp;&nbsp;当加勤精进

&nbsp;&nbsp;&nbsp;&nbsp;汝今虽得灭&nbsp;&nbsp;&nbsp;&nbsp;一切烦恼火

&nbsp;&nbsp;&nbsp;&nbsp;当观诸世间&nbsp;&nbsp;&nbsp;&nbsp;烦恼常炽然

&nbsp;&nbsp;&nbsp;&nbsp;当念本所愿&nbsp;&nbsp;&nbsp;&nbsp;欲利诸众生

&nbsp;&nbsp;&nbsp;&nbsp;悉遍知诸法&nbsp;&nbsp;&nbsp;&nbsp;广度于一切

&nbsp;&nbsp;&nbsp;&nbsp;诸法实性相&nbsp;&nbsp;&nbsp;&nbsp;常住无变异

&nbsp;&nbsp;&nbsp;&nbsp;二乘亦得此&nbsp;&nbsp;&nbsp;&nbsp;不以得名佛

&nbsp;&nbsp;&nbsp;&nbsp;但以得无碍&nbsp;&nbsp;&nbsp;&nbsp;甚深微妙智

&nbsp;&nbsp;&nbsp;&nbsp;通达三世故&nbsp;&nbsp;&nbsp;&nbsp;乃得名为佛

&nbsp;&nbsp;&nbsp;&nbsp;是诸无等等&nbsp;&nbsp;&nbsp;&nbsp;天人所恭敬

&nbsp;&nbsp;&nbsp;&nbsp;开是众智门&nbsp;&nbsp;&nbsp;&nbsp;令入诸佛法

&nbsp;&nbsp;&nbsp;&nbsp;成就无边底&nbsp;&nbsp;&nbsp;&nbsp;无量妙智慧

&nbsp;&nbsp;&nbsp;&nbsp;先所行诸法&nbsp;&nbsp;&nbsp;&nbsp;不及今一念

&nbsp;&nbsp;&nbsp;&nbsp;如是诸菩萨&nbsp;&nbsp;&nbsp;&nbsp;得妙智慧地

&nbsp;&nbsp;&nbsp;&nbsp;能在一念中&nbsp;&nbsp;&nbsp;&nbsp;身遍于十方

&nbsp;&nbsp;&nbsp;&nbsp;入是智慧门&nbsp;&nbsp;&nbsp;&nbsp;行道疾无碍

&nbsp;&nbsp;&nbsp;&nbsp;如行于大海&nbsp;&nbsp;&nbsp;&nbsp;风力令去疾

&nbsp;&nbsp;&nbsp;&nbsp;离诸功用心&nbsp;&nbsp;&nbsp;&nbsp;但在于智业

&nbsp;&nbsp;&nbsp;&nbsp;观十方世界&nbsp;&nbsp;&nbsp;&nbsp;成坏及与住

&nbsp;&nbsp;&nbsp;&nbsp;能知四大一&nbsp;&nbsp;&nbsp;&nbsp;亦知种种异

&nbsp;&nbsp;&nbsp;&nbsp;小大无量相&nbsp;&nbsp;&nbsp;&nbsp;种种诸差别

&nbsp;&nbsp;&nbsp;&nbsp;能数知三千&nbsp;&nbsp;&nbsp;&nbsp;大千界微尘

&nbsp;&nbsp;&nbsp;&nbsp;亦知众生身&nbsp;&nbsp;&nbsp;&nbsp;四大微尘数

&nbsp;&nbsp;&nbsp;&nbsp;诸天身众宝&nbsp;&nbsp;&nbsp;&nbsp;微尘数差别

&nbsp;&nbsp;&nbsp;&nbsp;皆悉遍照了&nbsp;&nbsp;&nbsp;&nbsp;余亦如是知

&nbsp;&nbsp;&nbsp;&nbsp;智慧因缘故&nbsp;&nbsp;&nbsp;&nbsp;心转得调柔

&nbsp;&nbsp;&nbsp;&nbsp;为利诸众生&nbsp;&nbsp;&nbsp;&nbsp;遍诸世界身

&nbsp;&nbsp;&nbsp;&nbsp;能于众生身&nbsp;&nbsp;&nbsp;&nbsp;而自作己身

&nbsp;&nbsp;&nbsp;&nbsp;及诸佛世界&nbsp;&nbsp;&nbsp;&nbsp;诸余种种身

&nbsp;&nbsp;&nbsp;&nbsp;如日月随风&nbsp;&nbsp;&nbsp;&nbsp;影现一切水

&nbsp;&nbsp;&nbsp;&nbsp;菩萨亦如是&nbsp;&nbsp;&nbsp;&nbsp;随顺智慧风

&nbsp;&nbsp;&nbsp;&nbsp;常住于法性&nbsp;&nbsp;&nbsp;&nbsp;湛然不移动

&nbsp;&nbsp;&nbsp;&nbsp;于净心众生&nbsp;&nbsp;&nbsp;&nbsp;各现其身像

&nbsp;&nbsp;&nbsp;&nbsp;随诸心所乐&nbsp;&nbsp;&nbsp;&nbsp;而现为受生

&nbsp;&nbsp;&nbsp;&nbsp;于诸人天会&nbsp;&nbsp;&nbsp;&nbsp;悉皆示其身

&nbsp;&nbsp;&nbsp;&nbsp;菩萨于因缘&nbsp;&nbsp;&nbsp;&nbsp;和合中自在

&nbsp;&nbsp;&nbsp;&nbsp;乃至能随意&nbsp;&nbsp;&nbsp;&nbsp;而为现佛身

&nbsp;&nbsp;&nbsp;&nbsp;众生国土身&nbsp;&nbsp;&nbsp;&nbsp;业报贤圣身

&nbsp;&nbsp;&nbsp;&nbsp;智身与法身&nbsp;&nbsp;&nbsp;&nbsp;知皆同平等

&nbsp;&nbsp;&nbsp;&nbsp;以是因缘故&nbsp;&nbsp;&nbsp;&nbsp;得如意神通

&nbsp;&nbsp;&nbsp;&nbsp;为令世欢喜&nbsp;&nbsp;&nbsp;&nbsp;而现种种身

&nbsp;&nbsp;&nbsp;&nbsp;能得于十种&nbsp;&nbsp;&nbsp;&nbsp;妙大自在智

&nbsp;&nbsp;&nbsp;&nbsp;所作随智行&nbsp;&nbsp;&nbsp;&nbsp;顺于慈悲心

&nbsp;&nbsp;&nbsp;&nbsp;诸佛所有法&nbsp;&nbsp;&nbsp;&nbsp;皆能善修习

&nbsp;&nbsp;&nbsp;&nbsp;住三净业中&nbsp;&nbsp;&nbsp;&nbsp;不动如须弥

&nbsp;&nbsp;&nbsp;&nbsp;能得大菩萨&nbsp;&nbsp;&nbsp;&nbsp;所有十种力

&nbsp;&nbsp;&nbsp;&nbsp;一切诸魔众&nbsp;&nbsp;&nbsp;&nbsp;皆所不能转

&nbsp;&nbsp;&nbsp;&nbsp;常为诸佛护&nbsp;&nbsp;&nbsp;&nbsp;释梵所敬礼

&nbsp;&nbsp;&nbsp;&nbsp;密迹金刚神&nbsp;&nbsp;&nbsp;&nbsp;常随而侍卫

&nbsp;&nbsp;&nbsp;&nbsp;菩萨得是地&nbsp;&nbsp;&nbsp;&nbsp;功德无有量

&nbsp;&nbsp;&nbsp;&nbsp;百千万亿劫&nbsp;&nbsp;&nbsp;&nbsp;说之不可尽

&nbsp;&nbsp;&nbsp;&nbsp;得近无数佛&nbsp;&nbsp;&nbsp;&nbsp;增益诸善根

&nbsp;&nbsp;&nbsp;&nbsp;如真金杂宝&nbsp;&nbsp;&nbsp;&nbsp;庄严在王颈

&nbsp;&nbsp;&nbsp;&nbsp;菩萨在是地&nbsp;&nbsp;&nbsp;&nbsp;多作大梵王

&nbsp;&nbsp;&nbsp;&nbsp;典领千国土&nbsp;&nbsp;&nbsp;&nbsp;功德富无量

&nbsp;&nbsp;&nbsp;&nbsp;能以三乘教&nbsp;&nbsp;&nbsp;&nbsp;而无有穷尽

&nbsp;&nbsp;&nbsp;&nbsp;慈心光普照&nbsp;&nbsp;&nbsp;&nbsp;破诸烦恼热

&nbsp;&nbsp;&nbsp;&nbsp;若欲于须臾&nbsp;&nbsp;&nbsp;&nbsp;能得百三千

&nbsp;&nbsp;&nbsp;&nbsp;大千世界数&nbsp;&nbsp;&nbsp;&nbsp;微尘诸三昧

&nbsp;&nbsp;&nbsp;&nbsp;能见十方佛&nbsp;&nbsp;&nbsp;&nbsp;其数亦如是

&nbsp;&nbsp;&nbsp;&nbsp;若以其愿力&nbsp;&nbsp;&nbsp;&nbsp;过是无有量

&nbsp;&nbsp;&nbsp;&nbsp;今已略解说&nbsp;&nbsp;&nbsp;&nbsp;第八地妙相

&nbsp;&nbsp;&nbsp;&nbsp;若广演说者&nbsp;&nbsp;&nbsp;&nbsp;千亿劫不尽