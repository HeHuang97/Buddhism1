## 十住经卷第二

后秦龟兹国三藏鸠摩罗什译

### 明地第三

&nbsp;&nbsp;&nbsp;&nbsp;诸菩萨闻是&nbsp;&nbsp;&nbsp;&nbsp;不可思议行

&nbsp;&nbsp;&nbsp;&nbsp;心皆大欢喜&nbsp;&nbsp;&nbsp;&nbsp;恭敬无有量

&nbsp;&nbsp;&nbsp;&nbsp;即时虚空中&nbsp;&nbsp;&nbsp;&nbsp;雨众名华香

&nbsp;&nbsp;&nbsp;&nbsp;如云而垂下&nbsp;&nbsp;&nbsp;&nbsp;供养金刚藏

&nbsp;&nbsp;&nbsp;&nbsp;咸赞言善哉&nbsp;&nbsp;&nbsp;&nbsp;善哉金刚藏

&nbsp;&nbsp;&nbsp;&nbsp;善说诸大人&nbsp;&nbsp;&nbsp;&nbsp;护持净戒行

&nbsp;&nbsp;&nbsp;&nbsp;于诸众生中&nbsp;&nbsp;&nbsp;&nbsp;深有怜愍心

&nbsp;&nbsp;&nbsp;&nbsp;敷演解说是&nbsp;&nbsp;&nbsp;&nbsp;第二地行处

&nbsp;&nbsp;&nbsp;&nbsp;菩萨微妙行&nbsp;&nbsp;&nbsp;&nbsp;真实无有异

&nbsp;&nbsp;&nbsp;&nbsp;是诸菩萨等&nbsp;&nbsp;&nbsp;&nbsp;清净之行处

&nbsp;&nbsp;&nbsp;&nbsp;为一切众生&nbsp;&nbsp;&nbsp;&nbsp;常求诸好事

&nbsp;&nbsp;&nbsp;&nbsp;第二净明地&nbsp;&nbsp;&nbsp;&nbsp;今已解说竟

&nbsp;&nbsp;&nbsp;&nbsp;天人恭敬者&nbsp;&nbsp;&nbsp;&nbsp;愿说第三地

&nbsp;&nbsp;&nbsp;&nbsp;善示智所作&nbsp;&nbsp;&nbsp;&nbsp;菩萨之所行

&nbsp;&nbsp;&nbsp;&nbsp;愿说诸大人&nbsp;&nbsp;&nbsp;&nbsp;云何行布施

&nbsp;&nbsp;&nbsp;&nbsp;持戒及忍辱&nbsp;&nbsp;&nbsp;&nbsp;精进行禅定

&nbsp;&nbsp;&nbsp;&nbsp;智慧与方便&nbsp;&nbsp;&nbsp;&nbsp;并及慈悲心

&nbsp;&nbsp;&nbsp;&nbsp;云何行是法&nbsp;&nbsp;&nbsp;&nbsp;清净于佛行

&nbsp;&nbsp;&nbsp;&nbsp;解脱月菩萨&nbsp;&nbsp;&nbsp;&nbsp;语金刚藏言

&nbsp;&nbsp;&nbsp;&nbsp;菩萨至三地&nbsp;&nbsp;&nbsp;&nbsp;当以何等心

金刚藏菩萨摩诃萨。语解脱月菩萨言。佛子。诸菩萨摩诃萨。深净心行第二地已。欲得第三地。当以十心得入第三地。何等为十。一净心。二猛利心。三厌心。四离心。五不退心。六坚心。七明盛心。八无足心。九快心。十大心。诸佛子。是菩萨摩诃萨。以是十心。得入第三地。能观一切有为法如实相。所谓。无常苦空。无我不净。不久败坏。不可信相。念念生灭。又不生不灭。不从前际来。不去至后际。现在不住。菩萨如是。观一切有为法真实相。知此诸法。无作无起。无来无去。而诸众生忧悲苦恼。憎爱所系。无有停积。无定生处。但为贪恚痴火所然。增长后世苦恼火聚。无有实性。犹如幻化。见如是已。于一切有为法。转复厌离。趣佛智慧。是菩萨。知如来智慧不可思议。不可称量。有大势力。无能胜者。无有杂相。无有衰恼忧悲之苦。能至无畏安隐大城。不复转还。能救无量苦恼众生。如是见知佛智无量。见有为法无量苦恼。于一切众生。转生殊胜十心。何等为十。众生可愍。孤独无救。贫穷无所依止。三毒之火。炽然不息。闭在三有牢固之狱。常住烦恼诸恶刺林。无正观力。于善法中。欲乐心薄。失诸佛妙法。而常随顺生死水行。惊畏涅槃。是菩萨。见众生如是多诸衰恼。发大精进。是诸众生。我应救。我应解。应令清净。应令得脱。应着善处。应令安住。应令欢喜。应知所宜。应令得度。应使灭苦。菩萨如是。善远离一切有为法。深念一切众生。见诸佛一切智有无量利益。即时欲具佛智慧救度众生故。勤行菩萨道。作是思惟。以何因缘。以何方便。是诸众生。堕在大苦诸烦恼中。当拔出之。使得永住毕竟常乐。即时知住无碍解脱智慧中者。乃可得此是无碍智慧解脱不离通达诸法如实智。无行行慧。如是智慧之明。从何而得。当知不离多闻决定智慧。复作是念。无碍解脱等诸佛法。以何为本。不离闻法为本。菩萨如是念已。一切求法时。转加精进。日夜常乐听法。无有厌足。心无休息。喜法爱法。依法随法。重法究竟法。归法救法。随顺行法。菩萨如是。方便求法。所有。珍宝。财物金银等库藏无所匮惜。于此物中。不生难想。但于说法者。生难遭想。为求法故。于内外物。无不能舍世间所有可布施者。所谓。国土人民眷属。田业财物。摩尼宝珠。金银库藏。象马辇舆。众宝璎珞。诸严身之具。妻子男女。及支节手足。耳目鼻舌。举身施与。无所爱惜。又为求法故。于说法者。尽心恭敬。供养给侍。破除憍慢。我慢大慢。诸恶苦恼。无理等事。悉能忍受。深求法故。若得一句。未曾闻法。胜得满三千大千世界珍宝。得闻正法一偈。胜得转轮圣王。释提桓因。梵天王处。无量劫住。是菩萨。若有人。来作是言。我与汝佛所说法一句。能净菩萨所行道。令汝得闻。若能入大火坑受大苦者。当以相与。是菩萨作是念。我受一句法故。尚于三千大千世界火坑。从梵天投下。何况堕小火坑。我等求法应尽受一切诸地狱苦。犹应求法。何况人中。诸小苦恼。为求法故。发如是心。又如所闻法。心常喜乐。悉能正观。是菩萨。闻诸法已。降伏其心。于空闲处。心作是念。如说行者。乃得佛法。不可但以口之所言。菩萨如是。能住明地。即离诸欲恶不善法。有觉有观。离生喜乐。入初禅。灭觉观。内清净心一处无觉无观。定生喜乐。入二禅。离喜故。行舍心念安慧身受乐。诸贤圣。能说能舍。常念受乐。入三禅。断苦断乐故。先灭忧喜故。不苦不乐。行舍念净。入四禅。是菩萨。过一切色相。灭一切有对相。不念一切别异相故知无边虚空。即入虚空无色定处。过一切虚空相。知无边识。即入识无色定处。过一切识相。知无所有。即入无所有。无色定处。过一切无所有处。知非有想非无想安隐。即入无色非有想非无想处。但随顺诸法行故。而不乐着。是菩萨。以慈心高广无量。无瞋无恨无恼害。以信解力。遍满一方。二方。三方四方。四维上下。亦复如是。悲心喜心舍心。高广无量。无瞋恨无恼害。以信解力。遍满一方。第二三。四方四维上下。亦复如是。是菩萨。有种种神通力。能动大地。一身为多身。多身为一身。现灭还出。石壁山障。皆能彻过。如行虚空。于虚空中。加趺而去。犹如飞鸟入出于地。如水无异。履水如地。身出烟焰。如大火聚。日月有大神德威力。而能以手。扪摸摩之。身力自在。乃至梵世。是菩萨。以清净天耳。过于人耳。悉闻人天音声远近。是菩萨。以他心智。如实知他心。染心如实知染心。离染心如实知离染心。瞋心离瞋心。痴心离痴心。垢心离垢心。小心大心。散乱心如实知散乱心。定心不定心。缚心解心。有上心无上心。如实知有上心无上心。如是以自心知他心。是菩萨。念知宿命。诸所生处。所谓。一世二世。三四五世。乃至十二十三十。四十五十。乃至百世千世。万世百千万亿那由他世。一劫二劫。乃至百千万亿那由他无量劫数。其中诸劫。无量成坏。于诸劫中。所经因缘。悉能念知。我生彼处。如是种族。如是姓名。如是饮食。如是苦乐。如是久住。我于彼死。生于此间。于此间死。生于彼间。如是种种。相貌因缘。悉能念知。是菩萨。天眼清净过于人眼。见众生生死。形色好丑善恶。贫贱富贵。趣善恶道。随业受报。皆如实知。所谓是诸众生。成就身恶业。成就口恶业。成就意恶业。距逆贤圣。受邪见教。起罪业因缘故。身死堕恶道。生在地狱。是诸众生。成就善身业。善口业。善意业。不逆贤圣。信受正见。行善业因缘故死后生善处天上。是菩萨。于诸禅定。解脱三昧。能入能出。而不随生。但见何处。有助菩提法处。以愿力故。能生其中。是菩萨。住明地中。见数百千万亿那由他诸佛。恭敬供养尊重赞叹。衣服饮食。卧具医药。亲近诸佛。听受经法。听受法已。随力而行。是菩萨。尔时观诸法不生不灭众缘而有。于百千万亿劫所集欲缚。渐得微薄。一切有缚。一切无明缚。皆悉微薄。不复积集。不积集故。断于邪贪邪瞋邪痴。诸佛子。譬如真金。巧师炼治。转更精好。光明倍胜。菩萨亦如是。住在明地。不集三缚故。断于邪贪邪瞋邪痴。诸善根。转增明净。是菩萨。忍辱心柔软心。美妙心不坏心。不动心不浊心。不高心不下心。一切所作不望报心。他少有作当生报心。不谄曲心。不染乱心。转胜明净。尔时菩萨。于四摄法中。爱语利益偏多。十波罗蜜中。忍辱波罗蜜。精进波罗蜜转多。余助菩提法。皆转明净。诸佛子。是名诸菩萨第三明地。菩萨摩诃萨。住是地中。多作释提桓因。智慧猛利。能以方便因缘。转诸众生。令离淫欲。所作善业。若布施若爱语。若利益若同事。皆不离念佛念法。乃至不离念具足一切种智。常生是心。我当何时于众生中。为首为尊。乃至于一切众生。为依止者。是人若欲勤加精进。于须臾间。能得十万三昧。乃至能示十万菩萨。以为眷属。随其愿力。神通自在。不可算数。若干百千万亿那由他劫。不可计知。尔时金刚藏菩萨。欲令此义转明故。而说偈言。

&nbsp;&nbsp;&nbsp;&nbsp;菩萨以是心&nbsp;&nbsp;&nbsp;&nbsp;能得第三地

&nbsp;&nbsp;&nbsp;&nbsp;净心猛厌心&nbsp;&nbsp;&nbsp;&nbsp;离心不退心

&nbsp;&nbsp;&nbsp;&nbsp;坚心堪受心&nbsp;&nbsp;&nbsp;&nbsp;快心及大心

&nbsp;&nbsp;&nbsp;&nbsp;以如是等心&nbsp;&nbsp;&nbsp;&nbsp;得入于三地

&nbsp;&nbsp;&nbsp;&nbsp;智者住明地&nbsp;&nbsp;&nbsp;&nbsp;观有为作法

&nbsp;&nbsp;&nbsp;&nbsp;不净无常苦&nbsp;&nbsp;&nbsp;&nbsp;无我坏败相

&nbsp;&nbsp;&nbsp;&nbsp;无有牢固性&nbsp;&nbsp;&nbsp;&nbsp;不久念念灭

&nbsp;&nbsp;&nbsp;&nbsp;如是思惟知&nbsp;&nbsp;&nbsp;&nbsp;无有来去相

&nbsp;&nbsp;&nbsp;&nbsp;见诸有为法&nbsp;&nbsp;&nbsp;&nbsp;如病如痈疮

&nbsp;&nbsp;&nbsp;&nbsp;爱心所缠缚&nbsp;&nbsp;&nbsp;&nbsp;生诸忧悲苦

&nbsp;&nbsp;&nbsp;&nbsp;但为贪恚痴&nbsp;&nbsp;&nbsp;&nbsp;猛火所焚烧

&nbsp;&nbsp;&nbsp;&nbsp;从无始世来&nbsp;&nbsp;&nbsp;&nbsp;炽然常不息

&nbsp;&nbsp;&nbsp;&nbsp;即时于一切&nbsp;&nbsp;&nbsp;&nbsp;三界生厌离

&nbsp;&nbsp;&nbsp;&nbsp;恶贱有为法&nbsp;&nbsp;&nbsp;&nbsp;心无所贪着

&nbsp;&nbsp;&nbsp;&nbsp;但求诸佛智&nbsp;&nbsp;&nbsp;&nbsp;无量无边限

&nbsp;&nbsp;&nbsp;&nbsp;甚深难思议&nbsp;&nbsp;&nbsp;&nbsp;清净无诸苦

&nbsp;&nbsp;&nbsp;&nbsp;如是见佛智&nbsp;&nbsp;&nbsp;&nbsp;无诸苦恼已

&nbsp;&nbsp;&nbsp;&nbsp;哀愍诸众生&nbsp;&nbsp;&nbsp;&nbsp;贫穷无福慧

&nbsp;&nbsp;&nbsp;&nbsp;三毒火常然&nbsp;&nbsp;&nbsp;&nbsp;无有救护者

&nbsp;&nbsp;&nbsp;&nbsp;堕在地狱中&nbsp;&nbsp;&nbsp;&nbsp;百种苦所切

&nbsp;&nbsp;&nbsp;&nbsp;放逸凡夫人&nbsp;&nbsp;&nbsp;&nbsp;没诸烦恼聚

&nbsp;&nbsp;&nbsp;&nbsp;盲冥无所见&nbsp;&nbsp;&nbsp;&nbsp;失诸佛法宝

&nbsp;&nbsp;&nbsp;&nbsp;常随生死水&nbsp;&nbsp;&nbsp;&nbsp;无怖空怖畏

&nbsp;&nbsp;&nbsp;&nbsp;我于是众生&nbsp;&nbsp;&nbsp;&nbsp;当勤度脱之

&nbsp;&nbsp;&nbsp;&nbsp;精进求智慧&nbsp;&nbsp;&nbsp;&nbsp;为作饶益者

&nbsp;&nbsp;&nbsp;&nbsp;思惟何方便&nbsp;&nbsp;&nbsp;&nbsp;可以得救护

&nbsp;&nbsp;&nbsp;&nbsp;唯有诸如来&nbsp;&nbsp;&nbsp;&nbsp;深妙无碍智

&nbsp;&nbsp;&nbsp;&nbsp;此智何为因&nbsp;&nbsp;&nbsp;&nbsp;唯从智慧生

&nbsp;&nbsp;&nbsp;&nbsp;思惟是智慧&nbsp;&nbsp;&nbsp;&nbsp;但从多闻生

&nbsp;&nbsp;&nbsp;&nbsp;如是筹量已&nbsp;&nbsp;&nbsp;&nbsp;勤求多闻法

&nbsp;&nbsp;&nbsp;&nbsp;日夜常精进&nbsp;&nbsp;&nbsp;&nbsp;听受无厌惓

&nbsp;&nbsp;&nbsp;&nbsp;读诵爱乐法&nbsp;&nbsp;&nbsp;&nbsp;唯法以为贵

&nbsp;&nbsp;&nbsp;&nbsp;为欲求法故&nbsp;&nbsp;&nbsp;&nbsp;以诸珍宝等

&nbsp;&nbsp;&nbsp;&nbsp;所亲爱妻子&nbsp;&nbsp;&nbsp;&nbsp;随意诸眷属

&nbsp;&nbsp;&nbsp;&nbsp;国土及城邑&nbsp;&nbsp;&nbsp;&nbsp;资生诸好物

&nbsp;&nbsp;&nbsp;&nbsp;欢喜而施与&nbsp;&nbsp;&nbsp;&nbsp;心无所恋惜

&nbsp;&nbsp;&nbsp;&nbsp;头目耳鼻舌&nbsp;&nbsp;&nbsp;&nbsp;牙齿及手足

&nbsp;&nbsp;&nbsp;&nbsp;支节身血肉&nbsp;&nbsp;&nbsp;&nbsp;心肝及髓脑

&nbsp;&nbsp;&nbsp;&nbsp;以此等施人&nbsp;&nbsp;&nbsp;&nbsp;犹不以为难

&nbsp;&nbsp;&nbsp;&nbsp;若得闻正法&nbsp;&nbsp;&nbsp;&nbsp;是为最甚难

&nbsp;&nbsp;&nbsp;&nbsp;假令有一人&nbsp;&nbsp;&nbsp;&nbsp;语此菩萨言

&nbsp;&nbsp;&nbsp;&nbsp;汝今若能入&nbsp;&nbsp;&nbsp;&nbsp;是大猛火聚

&nbsp;&nbsp;&nbsp;&nbsp;然后当与汝&nbsp;&nbsp;&nbsp;&nbsp;诸佛所说法

&nbsp;&nbsp;&nbsp;&nbsp;闻已即欢喜&nbsp;&nbsp;&nbsp;&nbsp;自投于火聚

&nbsp;&nbsp;&nbsp;&nbsp;设使大千界&nbsp;&nbsp;&nbsp;&nbsp;火聚满其中

&nbsp;&nbsp;&nbsp;&nbsp;须弥梵世下&nbsp;&nbsp;&nbsp;&nbsp;不足以为难

&nbsp;&nbsp;&nbsp;&nbsp;若为求一句&nbsp;&nbsp;&nbsp;&nbsp;诸佛所说法

&nbsp;&nbsp;&nbsp;&nbsp;救诸苦恼者&nbsp;&nbsp;&nbsp;&nbsp;得之甚为难

&nbsp;&nbsp;&nbsp;&nbsp;始从初发心&nbsp;&nbsp;&nbsp;&nbsp;乃至成佛道

&nbsp;&nbsp;&nbsp;&nbsp;我于其中间&nbsp;&nbsp;&nbsp;&nbsp;尽此诸劫数

&nbsp;&nbsp;&nbsp;&nbsp;为欲求诸法&nbsp;&nbsp;&nbsp;&nbsp;备受阿鼻苦

&nbsp;&nbsp;&nbsp;&nbsp;何况于人间&nbsp;&nbsp;&nbsp;&nbsp;小小诸苦恼

&nbsp;&nbsp;&nbsp;&nbsp;以听法因缘&nbsp;&nbsp;&nbsp;&nbsp;能得正忆念

&nbsp;&nbsp;&nbsp;&nbsp;正忆念因缘&nbsp;&nbsp;&nbsp;&nbsp;能生诸禅定

&nbsp;&nbsp;&nbsp;&nbsp;深妙等三昧&nbsp;&nbsp;&nbsp;&nbsp;及五神通事

&nbsp;&nbsp;&nbsp;&nbsp;次第皆能起&nbsp;&nbsp;&nbsp;&nbsp;自在不随生

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;能以决定心

&nbsp;&nbsp;&nbsp;&nbsp;多供养诸佛&nbsp;&nbsp;&nbsp;&nbsp;听受所说法

&nbsp;&nbsp;&nbsp;&nbsp;断邪爱恚等&nbsp;&nbsp;&nbsp;&nbsp;余烦恼微薄

&nbsp;&nbsp;&nbsp;&nbsp;犹如成炼金&nbsp;&nbsp;&nbsp;&nbsp;调和得其所

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;功德藏充满

&nbsp;&nbsp;&nbsp;&nbsp;多作忉利王&nbsp;&nbsp;&nbsp;&nbsp;自在化淫欲

&nbsp;&nbsp;&nbsp;&nbsp;爱佛功德故&nbsp;&nbsp;&nbsp;&nbsp;化导无量众

&nbsp;&nbsp;&nbsp;&nbsp;悉能令得住&nbsp;&nbsp;&nbsp;&nbsp;无上佛道中

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;能以柔软心

&nbsp;&nbsp;&nbsp;&nbsp;勤行于精进&nbsp;&nbsp;&nbsp;&nbsp;得百千三昧

&nbsp;&nbsp;&nbsp;&nbsp;悉得见诸佛&nbsp;&nbsp;&nbsp;&nbsp;相好庄严身

&nbsp;&nbsp;&nbsp;&nbsp;其心转猛利&nbsp;&nbsp;&nbsp;&nbsp;愿力者殊胜

&nbsp;&nbsp;&nbsp;&nbsp;常为诸众生&nbsp;&nbsp;&nbsp;&nbsp;勤求好事者

&nbsp;&nbsp;&nbsp;&nbsp;分别解说此&nbsp;&nbsp;&nbsp;&nbsp;第三明地已

### 焰地第四

&nbsp;&nbsp;&nbsp;&nbsp;诸佛子闻说&nbsp;&nbsp;&nbsp;&nbsp;如是地相义

&nbsp;&nbsp;&nbsp;&nbsp;深妙无有量&nbsp;&nbsp;&nbsp;&nbsp;心皆大欢喜

&nbsp;&nbsp;&nbsp;&nbsp;散众名花香&nbsp;&nbsp;&nbsp;&nbsp;供养于如来

&nbsp;&nbsp;&nbsp;&nbsp;地及大海水&nbsp;&nbsp;&nbsp;&nbsp;悉皆大震动

&nbsp;&nbsp;&nbsp;&nbsp;天诸婇女等&nbsp;&nbsp;&nbsp;&nbsp;于上虚空中

&nbsp;&nbsp;&nbsp;&nbsp;同以微妙音&nbsp;&nbsp;&nbsp;&nbsp;歌颂此上法

&nbsp;&nbsp;&nbsp;&nbsp;他化自在王&nbsp;&nbsp;&nbsp;&nbsp;闻以大欢喜

&nbsp;&nbsp;&nbsp;&nbsp;雨摩尼珠宝&nbsp;&nbsp;&nbsp;&nbsp;以散于佛上

&nbsp;&nbsp;&nbsp;&nbsp;踊跃称赞言&nbsp;&nbsp;&nbsp;&nbsp;善哉佛出世

&nbsp;&nbsp;&nbsp;&nbsp;功德藏流布&nbsp;&nbsp;&nbsp;&nbsp;利益于我等

&nbsp;&nbsp;&nbsp;&nbsp;我今闻说此&nbsp;&nbsp;&nbsp;&nbsp;菩萨地相义

&nbsp;&nbsp;&nbsp;&nbsp;是事百千劫&nbsp;&nbsp;&nbsp;&nbsp;难闻而得闻

&nbsp;&nbsp;&nbsp;&nbsp;愿更说后地&nbsp;&nbsp;&nbsp;&nbsp;利益诸天人

&nbsp;&nbsp;&nbsp;&nbsp;佥皆喜欲闻&nbsp;&nbsp;&nbsp;&nbsp;得地诸行相

&nbsp;&nbsp;&nbsp;&nbsp;解脱月菩萨&nbsp;&nbsp;&nbsp;&nbsp;重请金刚藏

&nbsp;&nbsp;&nbsp;&nbsp;愿为诸菩萨&nbsp;&nbsp;&nbsp;&nbsp;说至四地行

尔时金刚藏菩萨摩诃萨。语解脱月菩萨言。佛子。诸菩萨摩诃萨。具足清净行第三地已。欲得第四地者。当以十法明门。得入此四地。何等为十。一思量众生性。二思量法性。三思量世界性。四思量虚空性。五思量识性。六思量欲界性。七思量色界性。八思量无色界性。九思量快信解性。十思量大心性。诸佛子。菩萨。以此十法明门。能从三地。入第四地。诸佛子。菩萨摩诃萨。若得第四菩萨焰地。即于如来家。转有势力。得内法故。有十种智。何等为十。一不退转心。二于三宝中得不坏信清净毕竟智。三修习观生灭。四修习诸法本来不生。五常修习转还世间行。六修习知业因缘故有生。七修习分别生死涅槃门差别。八修习众生业差别。九修习前际后际差别。十修习现在常灭不住行。是十智心。则生佛家。转得势力。复次佛子。菩萨摩诃萨。住是菩萨第四地。观内身循身观。精勤一心。除世间贪忧。观外身循身观。精勤一心。除世间贪忧。观内外身循身观。精勤一心。除世间贪忧。观内受外受内外受。内心外心内外心。内法外法内外法。循法观。精勤一心。除世间贪忧。是菩萨。未生恶不善法。为不生故。欲生勤精进。发心正断。已生诸恶不善法。为断故。欲生勤精进。发心正断。未生诸善法。为生故。欲生勤精进。发心正行。已生诸善法。为住不失。修增广故。欲生勤精进。发心正行。是菩萨。修行四如意分。欲定断行成就。修如意分。依止厌。依止离。依止灭。回向于舍。精进定断行成就修如意分。心定断行成就。修如意分。思惟定断行成就。修如意分。依止厌离灭。回向于舍。是菩萨。修行信根。依止厌离灭。回向于舍。精进根念根定根。修行慧根。依止厌离灭。回向于舍。是菩萨。修行信力。依止厌离灭。回向于舍。精进力念力定力。修行慧力。依止厌离灭。回向于舍。是菩萨。修行念觉分。依止厌离灭。回向于舍。择法觉分。精进觉分。喜觉分除觉分定觉分。修行舍觉分。依止厌离灭。回向于舍。是菩萨。修行正见。依止厌离灭。回向于舍。正思惟正语。正业正命。正精进正念。修行正定。依止厌离灭。回向于舍。是菩萨。以不舍众生心故行。以本愿力故。大悲为首。大慈合行。为摄一切智。为庄严佛国。为具佛诸力无畏。不共法。三十二相。八十种好。具足音声。为随顺佛深解脱。为思惟大智慧方便故行。诸佛子。诸菩萨摩诃萨。住菩萨焰地。所有身见着等。着我。着众生。着人寿者。知者见者。着五阴十二入十八界。所起屈伸卷舒出没。推求心所行。爱着宝重所见。为归为洲。皆悉断灭。是菩萨。转倍精进。慧方便所生助道法。随所修行。心转柔和。堪任有用。心无疲惓。转求上法。增益智慧。救一切世间。随顺诸师。恭敬受教。如所说行。是菩萨。尔时知恩知报恩。心转和善。同止安乐。直心软心。无有邪曲。行正定行。无有憍慢。则易与语。随顺教诲。得说者意。如是具足善心软心。寂灭心忍辱心。净地诸法。思惟修行。是菩萨。尔时成不转精进者。不舍精进。不坏精进。不厌精进。不惓精进。广大精进。无边精进。猛利精进。无等等精进。救一切众生精进。分别是道非道精进。是菩萨。心志清净。不失深心。信解明利。诸善根增长。远离世间垢浊。不信疑悔等。皆已灭尽。无疑无悔。现前具足。于一切佛大信解事中。不厌不舍。自然习乐。无量之心。常现在前。菩萨住是第四焰地。能见诸佛数百数千数千万亿那由他佛。供养恭敬。尊重赞叹。衣服饮食。卧具医药。亲近诸佛。一心听法。听受法已。能信奉持。多于佛所。出家修道。是菩萨。乐心深心。清净信解平等。转更明了。住寿多劫。若干百千。万亿那由他劫。善根转胜明利。诸佛子。如上真金。以为庄严。余金不及。如是诸菩萨摩诃萨。住此菩萨焰地。诸善根转增明利。下地菩萨。所不能及。譬如摩尼珠。光明清净。能照四方。余宝不及。雨渍水浇。光明不灭。菩萨住焰地中。下地菩萨所不能及。一切诸魔。及诸烦恼。皆不能坏其智慧。诸佛子。是名略说诸菩萨摩诃萨第四焰地。菩萨摩诃萨。住是地中。多作须夜磨天王。多教化众生。破于我心。所作善业。若布施若爱语。若利益若同事。皆不离念佛。不离念法。不离念诸菩萨摩诃萨为伴。乃至不离念具足一切种智。常生是心。我当何时于一切众生中。为首为尊。乃至于一切众生中。为依止者。是菩萨摩诃萨。若欲如是勤行精进。须臾之间。得百亿三昧。乃至示现百亿菩萨。以为眷属。若以愿力。自在示现。过于此数。若干百千万亿那由他不可计劫。尔时金刚藏菩萨。欲重明此义。而说偈言。

&nbsp;&nbsp;&nbsp;&nbsp;诸菩萨具足&nbsp;&nbsp;&nbsp;&nbsp;修治明地已

&nbsp;&nbsp;&nbsp;&nbsp;观诸众生性&nbsp;&nbsp;&nbsp;&nbsp;法性世间性

&nbsp;&nbsp;&nbsp;&nbsp;虚空性识性&nbsp;&nbsp;&nbsp;&nbsp;三界性信解

&nbsp;&nbsp;&nbsp;&nbsp;深心清净故&nbsp;&nbsp;&nbsp;&nbsp;得入第四地

&nbsp;&nbsp;&nbsp;&nbsp;即于如来家&nbsp;&nbsp;&nbsp;&nbsp;增长得势力

&nbsp;&nbsp;&nbsp;&nbsp;不退于佛道&nbsp;&nbsp;&nbsp;&nbsp;三宝不坏信

&nbsp;&nbsp;&nbsp;&nbsp;观生灭无作&nbsp;&nbsp;&nbsp;&nbsp;知世间转行

&nbsp;&nbsp;&nbsp;&nbsp;从业而有生&nbsp;&nbsp;&nbsp;&nbsp;生死涅槃异

&nbsp;&nbsp;&nbsp;&nbsp;知众生诸业&nbsp;&nbsp;&nbsp;&nbsp;观法先后际

&nbsp;&nbsp;&nbsp;&nbsp;不住常灭相&nbsp;&nbsp;&nbsp;&nbsp;佛家生势力

&nbsp;&nbsp;&nbsp;&nbsp;诸大菩萨等&nbsp;&nbsp;&nbsp;&nbsp;得如是法已

&nbsp;&nbsp;&nbsp;&nbsp;怜愍诸众生&nbsp;&nbsp;&nbsp;&nbsp;习身受心法

&nbsp;&nbsp;&nbsp;&nbsp;内外四念处&nbsp;&nbsp;&nbsp;&nbsp;依止于厌离

&nbsp;&nbsp;&nbsp;&nbsp;亦依止寂灭&nbsp;&nbsp;&nbsp;&nbsp;回向于涅槃

&nbsp;&nbsp;&nbsp;&nbsp;除灭恶法故&nbsp;&nbsp;&nbsp;&nbsp;善法得增长

&nbsp;&nbsp;&nbsp;&nbsp;习行四正法&nbsp;&nbsp;&nbsp;&nbsp;修四如意分

&nbsp;&nbsp;&nbsp;&nbsp;习行于五根&nbsp;&nbsp;&nbsp;&nbsp;及以修五力

&nbsp;&nbsp;&nbsp;&nbsp;修习七觉意&nbsp;&nbsp;&nbsp;&nbsp;行于八圣道

&nbsp;&nbsp;&nbsp;&nbsp;修习如是法&nbsp;&nbsp;&nbsp;&nbsp;皆为众生故

&nbsp;&nbsp;&nbsp;&nbsp;本愿之所助&nbsp;&nbsp;&nbsp;&nbsp;慈悲心为首

&nbsp;&nbsp;&nbsp;&nbsp;求觅一切智&nbsp;&nbsp;&nbsp;&nbsp;为净诸佛土

&nbsp;&nbsp;&nbsp;&nbsp;成十力功德&nbsp;&nbsp;&nbsp;&nbsp;无畏不共法

&nbsp;&nbsp;&nbsp;&nbsp;诸音声言说&nbsp;&nbsp;&nbsp;&nbsp;甚深妙道法

&nbsp;&nbsp;&nbsp;&nbsp;及无碍解脱&nbsp;&nbsp;&nbsp;&nbsp;大智慧方便

&nbsp;&nbsp;&nbsp;&nbsp;从身见为首&nbsp;&nbsp;&nbsp;&nbsp;六十二见等

&nbsp;&nbsp;&nbsp;&nbsp;众生见人见&nbsp;&nbsp;&nbsp;&nbsp;命者知者见

&nbsp;&nbsp;&nbsp;&nbsp;于诸阴界入&nbsp;&nbsp;&nbsp;&nbsp;之所贪着处

&nbsp;&nbsp;&nbsp;&nbsp;得是第四地&nbsp;&nbsp;&nbsp;&nbsp;皆悉已除断

&nbsp;&nbsp;&nbsp;&nbsp;随断烦恼业&nbsp;&nbsp;&nbsp;&nbsp;其心亦随净

&nbsp;&nbsp;&nbsp;&nbsp;诸所作善业&nbsp;&nbsp;&nbsp;&nbsp;皆为救世间

&nbsp;&nbsp;&nbsp;&nbsp;菩萨柔软心&nbsp;&nbsp;&nbsp;&nbsp;常不为放逸

&nbsp;&nbsp;&nbsp;&nbsp;堪用心直心&nbsp;&nbsp;&nbsp;&nbsp;求利众生心

&nbsp;&nbsp;&nbsp;&nbsp;如此所求事&nbsp;&nbsp;&nbsp;&nbsp;皆为无上道

&nbsp;&nbsp;&nbsp;&nbsp;大智慧职位&nbsp;&nbsp;&nbsp;&nbsp;利益世间故

&nbsp;&nbsp;&nbsp;&nbsp;深心敬养师&nbsp;&nbsp;&nbsp;&nbsp;如说乐修行

&nbsp;&nbsp;&nbsp;&nbsp;知恩报恩者&nbsp;&nbsp;&nbsp;&nbsp;易化无瞋恨

&nbsp;&nbsp;&nbsp;&nbsp;无有邪曲心&nbsp;&nbsp;&nbsp;&nbsp;柔和同止乐

&nbsp;&nbsp;&nbsp;&nbsp;修习如是法&nbsp;&nbsp;&nbsp;&nbsp;精进不退转

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;深心及直心

&nbsp;&nbsp;&nbsp;&nbsp;净心与信解&nbsp;&nbsp;&nbsp;&nbsp;皆转得明净

&nbsp;&nbsp;&nbsp;&nbsp;增长诸善根&nbsp;&nbsp;&nbsp;&nbsp;垢浊疑悔法

&nbsp;&nbsp;&nbsp;&nbsp;如是等诸事&nbsp;&nbsp;&nbsp;&nbsp;皆悉得除灭

&nbsp;&nbsp;&nbsp;&nbsp;诸菩萨住是&nbsp;&nbsp;&nbsp;&nbsp;第四焰地中

&nbsp;&nbsp;&nbsp;&nbsp;得值无量佛&nbsp;&nbsp;&nbsp;&nbsp;咨受所说法

&nbsp;&nbsp;&nbsp;&nbsp;于是诸佛所&nbsp;&nbsp;&nbsp;&nbsp;出家难沮坏

&nbsp;&nbsp;&nbsp;&nbsp;如真金庄严&nbsp;&nbsp;&nbsp;&nbsp;余金所不及

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;诸功德深心

&nbsp;&nbsp;&nbsp;&nbsp;智慧及方便&nbsp;&nbsp;&nbsp;&nbsp;所行清净道

&nbsp;&nbsp;&nbsp;&nbsp;乃至千亿魔&nbsp;&nbsp;&nbsp;&nbsp;皆所不能坏

&nbsp;&nbsp;&nbsp;&nbsp;如真妙明珠&nbsp;&nbsp;&nbsp;&nbsp;不为水雨败

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;天人所供养

&nbsp;&nbsp;&nbsp;&nbsp;多作夜摩王&nbsp;&nbsp;&nbsp;&nbsp;能转诸邪见

&nbsp;&nbsp;&nbsp;&nbsp;所作诸善业&nbsp;&nbsp;&nbsp;&nbsp;皆为佛智慧

&nbsp;&nbsp;&nbsp;&nbsp;其心常坚固&nbsp;&nbsp;&nbsp;&nbsp;不可得动转

&nbsp;&nbsp;&nbsp;&nbsp;若勤行精进&nbsp;&nbsp;&nbsp;&nbsp;得百亿三昧

&nbsp;&nbsp;&nbsp;&nbsp;能见百亿佛&nbsp;&nbsp;&nbsp;&nbsp;愿力则过是

&nbsp;&nbsp;&nbsp;&nbsp;如是第四地&nbsp;&nbsp;&nbsp;&nbsp;清净名为焰

&nbsp;&nbsp;&nbsp;&nbsp;无量福慧者&nbsp;&nbsp;&nbsp;&nbsp;今已解说竟

### 难胜地第五

&nbsp;&nbsp;&nbsp;&nbsp;诸菩萨闻是&nbsp;&nbsp;&nbsp;&nbsp;第四地行法

&nbsp;&nbsp;&nbsp;&nbsp;心皆大欢喜&nbsp;&nbsp;&nbsp;&nbsp;踊跃无有量

&nbsp;&nbsp;&nbsp;&nbsp;雨天众宝花&nbsp;&nbsp;&nbsp;&nbsp;氛氛如雪下

&nbsp;&nbsp;&nbsp;&nbsp;咸赞言善哉&nbsp;&nbsp;&nbsp;&nbsp;金刚藏大士

&nbsp;&nbsp;&nbsp;&nbsp;他化自在王&nbsp;&nbsp;&nbsp;&nbsp;与诸眷属等

&nbsp;&nbsp;&nbsp;&nbsp;于上虚空中&nbsp;&nbsp;&nbsp;&nbsp;心皆大欢喜

&nbsp;&nbsp;&nbsp;&nbsp;放众妙光明&nbsp;&nbsp;&nbsp;&nbsp;作天诸伎乐

&nbsp;&nbsp;&nbsp;&nbsp;歌叹佛功德&nbsp;&nbsp;&nbsp;&nbsp;并及菩萨众

&nbsp;&nbsp;&nbsp;&nbsp;天诸婇女等&nbsp;&nbsp;&nbsp;&nbsp;各以清妙音

&nbsp;&nbsp;&nbsp;&nbsp;同声称赞佛&nbsp;&nbsp;&nbsp;&nbsp;而说如是言

&nbsp;&nbsp;&nbsp;&nbsp;世尊久远来&nbsp;&nbsp;&nbsp;&nbsp;勤苦所求愿

&nbsp;&nbsp;&nbsp;&nbsp;无上正真道&nbsp;&nbsp;&nbsp;&nbsp;于今始乃得

&nbsp;&nbsp;&nbsp;&nbsp;利益天人者&nbsp;&nbsp;&nbsp;&nbsp;久乃今得见

&nbsp;&nbsp;&nbsp;&nbsp;释迦牟尼佛&nbsp;&nbsp;&nbsp;&nbsp;今至于天宫

&nbsp;&nbsp;&nbsp;&nbsp;从久远已来&nbsp;&nbsp;&nbsp;&nbsp;今始异相动

&nbsp;&nbsp;&nbsp;&nbsp;久远世已来&nbsp;&nbsp;&nbsp;&nbsp;今始放妙光

&nbsp;&nbsp;&nbsp;&nbsp;众生从久来&nbsp;&nbsp;&nbsp;&nbsp;今始得安乐

&nbsp;&nbsp;&nbsp;&nbsp;久来方得闻&nbsp;&nbsp;&nbsp;&nbsp;大慈悲德音

&nbsp;&nbsp;&nbsp;&nbsp;度诸功德岸&nbsp;&nbsp;&nbsp;&nbsp;久远今乃值

&nbsp;&nbsp;&nbsp;&nbsp;圣王能悉破&nbsp;&nbsp;&nbsp;&nbsp;憍慢我心等

&nbsp;&nbsp;&nbsp;&nbsp;无比可供养&nbsp;&nbsp;&nbsp;&nbsp;而今得供养

&nbsp;&nbsp;&nbsp;&nbsp;能开诸天道&nbsp;&nbsp;&nbsp;&nbsp;使得一切智

&nbsp;&nbsp;&nbsp;&nbsp;世尊甚清净&nbsp;&nbsp;&nbsp;&nbsp;无量如虚空

&nbsp;&nbsp;&nbsp;&nbsp;不染于世法&nbsp;&nbsp;&nbsp;&nbsp;如莲花在水

&nbsp;&nbsp;&nbsp;&nbsp;处世最高大&nbsp;&nbsp;&nbsp;&nbsp;犹如大海中

&nbsp;&nbsp;&nbsp;&nbsp;须弥金山王&nbsp;&nbsp;&nbsp;&nbsp;是故欢喜礼

&nbsp;&nbsp;&nbsp;&nbsp;如是诸天女&nbsp;&nbsp;&nbsp;&nbsp;各以众妙音

&nbsp;&nbsp;&nbsp;&nbsp;敬心歌颂已&nbsp;&nbsp;&nbsp;&nbsp;默然而观佛

&nbsp;&nbsp;&nbsp;&nbsp;解脱月菩萨&nbsp;&nbsp;&nbsp;&nbsp;请金刚藏言

&nbsp;&nbsp;&nbsp;&nbsp;菩萨得五地&nbsp;&nbsp;&nbsp;&nbsp;相貌之因缘

金刚藏菩萨摩诃萨。语解脱月菩萨言。佛子。诸菩萨摩诃萨。已具足第四地。欲得第五地。以十平等心。能入第五地。何等为十。一过去佛法平等。二未来佛法平等。三现在佛法平等。四戒净平等。五心净平等。六除见疑悔净平等。七知道非道净平等。八行知见净平等。九诸菩提分法转胜净平等。十等化众生净平等。诸佛子。诸菩萨摩诃萨。以是十平等净心。具足得入于五地。善修菩提法故。深心清净故。求转胜道故。则能得佛道。是菩萨。得大愿力。以慈悲心。不舍于一切。以得念慧心道理之势力。修习于福慧。不舍起方便。欲得转胜道上地。明观法受诸佛神力所护。生定不退心。如实知是苦圣谛。是苦集谛。是苦灭谛。是至灭苦道谛。是菩萨。善知世谛。善知第一义谛。善知相谛。善知差别谛。善知示成谛。善知事谛。善知生起谛。善知尽无生谛。善知令入道谛。次第成菩萨诸地故。善知习如来智谛。尔时菩萨。常在一乘故。善知第一义谛。随众生意。令欢喜故。知世谛。分别诸法自相故。知相谛。诸法各异故。知差别谛。分别诸阴界入故。知示成谛。以身心苦恼故。知苦谛。诸道生相续故。知集谛。毕竟灭一切恼热故。知灭谛。起不二法故。知道谛。以一切种智。知一切法次第。成一切菩萨地故。善知习如来智谛。以信解力故。知非得无尽谛智。菩萨如是。以此诸谛智。如实知一切有为法。虚伪诳诈。败坏相。假住须臾。诳惑凡夫人。菩萨尔时。于众生中。大悲转胜。而现在前。能生大慈光明。得如是智慧力。不舍一切众生。常求佛智慧。如实观一切有为法。先际后际。知众生从先际。无明有爱故。生流转生死。于五阴归处。不能动发。增大苦恼聚。是中无我无我所。无众生无人。无知者无寿命者。后际亦如是。如是无所有。而愚痴贪着不断。不知无边有出无出。尔时作是念。凡夫众生。甚为可怪。无明痴故。有无量无边阿僧祇身。已灭今灭当灭。如是常受生死。不能于身生厌离想。转更增长机关苦身。常为生死水漂。不能得返归五阴舍。不能舍离。不畏四大毒蛇。不能拔出憍慢见箭。不能灭除贪恚痴焰。不能破坏无明愚闇。不能干竭爱着大海。不求十力大圣导师。常随魔意。于生死城中。多为诸恶觉观所转。如是苦恼孤穷众生。无有救者。无有舍者。无有究竟道者。唯我一人。独无等侣。修集福德智慧。以是资粮。令此一切众生。得住毕竟清净。乃至使得一切法中。佛无碍智力。如是思惟。从正观生于智力。发愿所作。一切善根。皆为度诸众生故。为一切众生求好事故。求安乐故。为利益一切众生故。为解脱一切众生故。为一切众生无苦恼故。为一切众生无粗恶故。为一切众生心清净故。为调伏一切众生故。为灭一切众生诸忧恼苦满其愿故。是菩萨。尔时住此第五难胜地中。不忘诸法故。名为念者。决定智慧故名为智者。知经书意。次第故。名为有道者。自护护彼故。名为有惭愧者。不舍持戒故。名为坚心者。善思惟是处非处故。名为觉者。不随他故。名为随智者。善分别诸法章句义故。名为随慧者。善修禅定故。名为得神通者。随世间法行故。名为方便者。善集福德资粮故。名为无厌足者。常求智慧因缘故。名为不舍者。集大慈大悲因缘故。名为无疲惓者。常正忆念故。名为远离破戒者。深心求佛十力四无所畏十八不共法故。名为常念佛法者。常令众生离恶修善故。名为庄严佛国者。种诸福德庄严三十二相八十种好故。名为行种种善业者。求庄严佛身口意故。名为常行精进者。供养一切说法菩萨故。名为乐大恭敬者。一切菩萨。诸世间方便中。心无瞋碍故。名为心无碍者。常乐教化众生故。名为昼夜远离余心者。菩萨如是行时布施。亦教化众生。爱语利益同事。亦教化众生。又以色身示现。亦教化众生。亦以说法。教化众生。亦示菩萨行事。教化众生。亦示诸佛大事。教化众生。亦示生死过恶。教化众生。亦示诸佛智慧利益。教化众生。菩萨如是修习。以大神力种种因缘方便道。教化众生。是菩萨。虽种种因缘方便心常在佛智。而不退失善根。又复常求转胜利益众生法。是人利益众生故。世间所有经书伎艺。文章算数。名性经书。治病医方。所谓。治干消病。小儿病。鬼着病。蛊毒病。癞病等。伎乐歌舞。戏笑欢娱经书。国土城郭。聚落室宅。园观池泉。华果药草林树。金银摩尼珠。琉璃珊瑚虎魄。车𤦲马瑙。示诸宝聚。日月五星。二十八宿。占相吉凶。地动梦书怪相。身中诸相布施持戒。摄伏其心。禅定神通。四禅四无量心。四无色定。凡诸不恼众生事。安乐众生事。怜愍众生故。出令入诸佛无上之法。菩萨住是难胜地。值数百数千数万亿佛。供养尊重赞叹。衣服饮食。卧具医药。亲近听法。听法已出家。出家已。于诸佛所。听受经法。而为法师。说法利益。得转胜多闻积三昧。乃至过百千万亿劫。不忘此事。是菩萨。尔时一切福德善根。转胜明净。佛子。譬如成炼真金。以车𤦲磨莹。其光转胜。菩萨住是地中。方便智慧力故。功德善根。转净明胜。下地所不及。又如日月星宿。诸天宫殿。风持令去。不失法度。如是佛子。菩萨住难胜地。以方便思惟故。福德善根。转倍明净。而不取证。亦不疾至佛道。诸佛子。是名诸菩萨摩诃萨难胜地。今已略说。菩萨摩诃萨。住是地中。多作兜率陀天王。诸根猛利。能摧伏一切外道。有所作业。若布施爱语。利益同事。皆不离念佛念法。念菩萨伴。乃至不离念具足一切种智。我当何时。于众生中。为首为尊。乃至于一切众生中。为依止者。诸佛子。是菩萨若欲如是勤行精进。须臾之间。能得千亿三昧。乃至示千亿菩萨。以为眷属。若以愿力。神力自在复过是数。若干百千万亿不可得知。尔时金刚藏菩萨欲明此义故。重说偈言。

&nbsp;&nbsp;&nbsp;&nbsp;诸菩萨具足&nbsp;&nbsp;&nbsp;&nbsp;四地行法已

&nbsp;&nbsp;&nbsp;&nbsp;思惟三世佛&nbsp;&nbsp;&nbsp;&nbsp;戒等心亦等

&nbsp;&nbsp;&nbsp;&nbsp;除见疑悔等&nbsp;&nbsp;&nbsp;&nbsp;道非道行等

&nbsp;&nbsp;&nbsp;&nbsp;观诸平等已&nbsp;&nbsp;&nbsp;&nbsp;得入第五地

&nbsp;&nbsp;&nbsp;&nbsp;四念处为弓&nbsp;&nbsp;&nbsp;&nbsp;诸根为利箭

&nbsp;&nbsp;&nbsp;&nbsp;四正勤为马&nbsp;&nbsp;&nbsp;&nbsp;四如意为车

&nbsp;&nbsp;&nbsp;&nbsp;五力以为铠&nbsp;&nbsp;&nbsp;&nbsp;破诸烦恼贼

&nbsp;&nbsp;&nbsp;&nbsp;勇健不退转&nbsp;&nbsp;&nbsp;&nbsp;直入第五地

&nbsp;&nbsp;&nbsp;&nbsp;惭愧无垢衣&nbsp;&nbsp;&nbsp;&nbsp;净戒以为香

&nbsp;&nbsp;&nbsp;&nbsp;七觉为华鬘&nbsp;&nbsp;&nbsp;&nbsp;禅定为涂香

&nbsp;&nbsp;&nbsp;&nbsp;智慧与方便&nbsp;&nbsp;&nbsp;&nbsp;种种念庄严

&nbsp;&nbsp;&nbsp;&nbsp;如是得入诸&nbsp;&nbsp;&nbsp;&nbsp;陀罗尼园林

&nbsp;&nbsp;&nbsp;&nbsp;四如意为足&nbsp;&nbsp;&nbsp;&nbsp;正念为头项

&nbsp;&nbsp;&nbsp;&nbsp;慈悲明净眼&nbsp;&nbsp;&nbsp;&nbsp;利智慧为牙

&nbsp;&nbsp;&nbsp;&nbsp;以空无我吼&nbsp;&nbsp;&nbsp;&nbsp;破诸烦恼贼

&nbsp;&nbsp;&nbsp;&nbsp;如是人师子&nbsp;&nbsp;&nbsp;&nbsp;能入第五地

&nbsp;&nbsp;&nbsp;&nbsp;是菩萨得至&nbsp;&nbsp;&nbsp;&nbsp;住于第五地

&nbsp;&nbsp;&nbsp;&nbsp;转修胜净法&nbsp;&nbsp;&nbsp;&nbsp;皆为佛道故

&nbsp;&nbsp;&nbsp;&nbsp;常行慈悲心&nbsp;&nbsp;&nbsp;&nbsp;未曾有厌惓

&nbsp;&nbsp;&nbsp;&nbsp;但为修习此&nbsp;&nbsp;&nbsp;&nbsp;第五地行法

&nbsp;&nbsp;&nbsp;&nbsp;深集二资粮&nbsp;&nbsp;&nbsp;&nbsp;福德及智慧

&nbsp;&nbsp;&nbsp;&nbsp;种种方便力&nbsp;&nbsp;&nbsp;&nbsp;欲得上明观

&nbsp;&nbsp;&nbsp;&nbsp;常为佛所护&nbsp;&nbsp;&nbsp;&nbsp;得成于念慧

&nbsp;&nbsp;&nbsp;&nbsp;次第能善观&nbsp;&nbsp;&nbsp;&nbsp;如实知诸谛

&nbsp;&nbsp;&nbsp;&nbsp;第一谛世谛&nbsp;&nbsp;&nbsp;&nbsp;差别谛成谛

&nbsp;&nbsp;&nbsp;&nbsp;事生灭道谛&nbsp;&nbsp;&nbsp;&nbsp;至无障碍谛

&nbsp;&nbsp;&nbsp;&nbsp;如是观诸谛&nbsp;&nbsp;&nbsp;&nbsp;心微妙清净

&nbsp;&nbsp;&nbsp;&nbsp;虽为未能得&nbsp;&nbsp;&nbsp;&nbsp;无障碍解脱

&nbsp;&nbsp;&nbsp;&nbsp;以能有智慧&nbsp;&nbsp;&nbsp;&nbsp;及与信力故

&nbsp;&nbsp;&nbsp;&nbsp;得胜于一切&nbsp;&nbsp;&nbsp;&nbsp;世间诸智慧

&nbsp;&nbsp;&nbsp;&nbsp;如是观诸谛&nbsp;&nbsp;&nbsp;&nbsp;悉知有为法

&nbsp;&nbsp;&nbsp;&nbsp;虚妄伪诈诳&nbsp;&nbsp;&nbsp;&nbsp;无有一坚实

&nbsp;&nbsp;&nbsp;&nbsp;能得于诸佛&nbsp;&nbsp;&nbsp;&nbsp;慈悲光明分

&nbsp;&nbsp;&nbsp;&nbsp;为诸众生故&nbsp;&nbsp;&nbsp;&nbsp;专心求佛慧

&nbsp;&nbsp;&nbsp;&nbsp;知有为先后&nbsp;&nbsp;&nbsp;&nbsp;众生甚可愍

&nbsp;&nbsp;&nbsp;&nbsp;堕在无明闇&nbsp;&nbsp;&nbsp;&nbsp;爱因缘所系

&nbsp;&nbsp;&nbsp;&nbsp;是菩萨能拔&nbsp;&nbsp;&nbsp;&nbsp;世间之苦恼

&nbsp;&nbsp;&nbsp;&nbsp;知法无寿者&nbsp;&nbsp;&nbsp;&nbsp;犹如草木等

&nbsp;&nbsp;&nbsp;&nbsp;众生常以二&nbsp;&nbsp;&nbsp;&nbsp;烦恼因缘故

&nbsp;&nbsp;&nbsp;&nbsp;从于先世来&nbsp;&nbsp;&nbsp;&nbsp;后世亦如是

&nbsp;&nbsp;&nbsp;&nbsp;相续不断绝&nbsp;&nbsp;&nbsp;&nbsp;不能尽苦边

&nbsp;&nbsp;&nbsp;&nbsp;于此生愍伤&nbsp;&nbsp;&nbsp;&nbsp;我当度脱之

&nbsp;&nbsp;&nbsp;&nbsp;不出五阴舍&nbsp;&nbsp;&nbsp;&nbsp;不畏四大害

&nbsp;&nbsp;&nbsp;&nbsp;不拔诸邪箭&nbsp;&nbsp;&nbsp;&nbsp;不灭三毒焰

&nbsp;&nbsp;&nbsp;&nbsp;不破无明闇&nbsp;&nbsp;&nbsp;&nbsp;堕在大爱海

&nbsp;&nbsp;&nbsp;&nbsp;无有智慧明&nbsp;&nbsp;&nbsp;&nbsp;离大导师故

&nbsp;&nbsp;&nbsp;&nbsp;知如是事已&nbsp;&nbsp;&nbsp;&nbsp;转加勤精进

&nbsp;&nbsp;&nbsp;&nbsp;有所作起业&nbsp;&nbsp;&nbsp;&nbsp;皆为度众生

&nbsp;&nbsp;&nbsp;&nbsp;常念正念慧&nbsp;&nbsp;&nbsp;&nbsp;修道有惭愧

&nbsp;&nbsp;&nbsp;&nbsp;坚心与智慧&nbsp;&nbsp;&nbsp;&nbsp;转更令增益

&nbsp;&nbsp;&nbsp;&nbsp;修福慧无厌&nbsp;&nbsp;&nbsp;&nbsp;持戒不羸弱

&nbsp;&nbsp;&nbsp;&nbsp;求多闻无倦&nbsp;&nbsp;&nbsp;&nbsp;正修净佛土

&nbsp;&nbsp;&nbsp;&nbsp;种相好音声&nbsp;&nbsp;&nbsp;&nbsp;因缘无厌足

&nbsp;&nbsp;&nbsp;&nbsp;所作诸善业&nbsp;&nbsp;&nbsp;&nbsp;皆为利众生

&nbsp;&nbsp;&nbsp;&nbsp;为利世间故&nbsp;&nbsp;&nbsp;&nbsp;造立经书等

&nbsp;&nbsp;&nbsp;&nbsp;名姓鬼病方&nbsp;&nbsp;&nbsp;&nbsp;歌舞戏笑等

&nbsp;&nbsp;&nbsp;&nbsp;堂阁园林法&nbsp;&nbsp;&nbsp;&nbsp;衣服诸饮食

&nbsp;&nbsp;&nbsp;&nbsp;示种种宝聚&nbsp;&nbsp;&nbsp;&nbsp;令众得欢喜

&nbsp;&nbsp;&nbsp;&nbsp;占日月五星&nbsp;&nbsp;&nbsp;&nbsp;二十八宿等

&nbsp;&nbsp;&nbsp;&nbsp;地动吉凶相&nbsp;&nbsp;&nbsp;&nbsp;梦书诸怪事

&nbsp;&nbsp;&nbsp;&nbsp;布施持戒等&nbsp;&nbsp;&nbsp;&nbsp;离欲修禅定

&nbsp;&nbsp;&nbsp;&nbsp;四无量神通&nbsp;&nbsp;&nbsp;&nbsp;安乐世间故

&nbsp;&nbsp;&nbsp;&nbsp;大智慧菩萨&nbsp;&nbsp;&nbsp;&nbsp;得此难胜地

&nbsp;&nbsp;&nbsp;&nbsp;供养数亿佛&nbsp;&nbsp;&nbsp;&nbsp;从佛而听法

&nbsp;&nbsp;&nbsp;&nbsp;而修诸善根&nbsp;&nbsp;&nbsp;&nbsp;皆悉得明净

&nbsp;&nbsp;&nbsp;&nbsp;犹如车𤦲宝&nbsp;&nbsp;&nbsp;&nbsp;莹磨于真金

&nbsp;&nbsp;&nbsp;&nbsp;譬如宝宫殿&nbsp;&nbsp;&nbsp;&nbsp;随风不失法

&nbsp;&nbsp;&nbsp;&nbsp;世法利不染&nbsp;&nbsp;&nbsp;&nbsp;如莲华在水

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;多作兜率王

&nbsp;&nbsp;&nbsp;&nbsp;诸根转猛利&nbsp;&nbsp;&nbsp;&nbsp;破诸外道见

&nbsp;&nbsp;&nbsp;&nbsp;所作诸善业&nbsp;&nbsp;&nbsp;&nbsp;皆为佛智慧

&nbsp;&nbsp;&nbsp;&nbsp;得佛力无畏&nbsp;&nbsp;&nbsp;&nbsp;能度诸众生

&nbsp;&nbsp;&nbsp;&nbsp;是菩萨勤修&nbsp;&nbsp;&nbsp;&nbsp;转胜精进力

&nbsp;&nbsp;&nbsp;&nbsp;能得千万亿&nbsp;&nbsp;&nbsp;&nbsp;诸深妙三昧

&nbsp;&nbsp;&nbsp;&nbsp;供养千亿佛&nbsp;&nbsp;&nbsp;&nbsp;能动千世界

&nbsp;&nbsp;&nbsp;&nbsp;随其所愿力&nbsp;&nbsp;&nbsp;&nbsp;过是数无量

&nbsp;&nbsp;&nbsp;&nbsp;如是第五地&nbsp;&nbsp;&nbsp;&nbsp;种种诸方便

&nbsp;&nbsp;&nbsp;&nbsp;上智慧大人&nbsp;&nbsp;&nbsp;&nbsp;如法解说竟