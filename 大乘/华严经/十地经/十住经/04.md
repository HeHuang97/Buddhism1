## 十住经卷第四

后秦龟兹国三藏鸠摩罗什译

### 妙善地第九

&nbsp;&nbsp;&nbsp;&nbsp;佛子演说此&nbsp;&nbsp;&nbsp;&nbsp;八地妙义时

&nbsp;&nbsp;&nbsp;&nbsp;以佛神力故&nbsp;&nbsp;&nbsp;&nbsp;震动无量国

&nbsp;&nbsp;&nbsp;&nbsp;一切智身出&nbsp;&nbsp;&nbsp;&nbsp;无量微妙光

&nbsp;&nbsp;&nbsp;&nbsp;遍照十方界&nbsp;&nbsp;&nbsp;&nbsp;众生得安乐

&nbsp;&nbsp;&nbsp;&nbsp;千万数菩萨&nbsp;&nbsp;&nbsp;&nbsp;住于虚空中

&nbsp;&nbsp;&nbsp;&nbsp;设众妙供养&nbsp;&nbsp;&nbsp;&nbsp;诸天所无有

&nbsp;&nbsp;&nbsp;&nbsp;大自在天王&nbsp;&nbsp;&nbsp;&nbsp;并及他化王

&nbsp;&nbsp;&nbsp;&nbsp;欢喜众妙供&nbsp;&nbsp;&nbsp;&nbsp;大海功德佛

&nbsp;&nbsp;&nbsp;&nbsp;天女数千万&nbsp;&nbsp;&nbsp;&nbsp;恭敬咸欢喜

&nbsp;&nbsp;&nbsp;&nbsp;同以微妙音&nbsp;&nbsp;&nbsp;&nbsp;歌叹佛功德

&nbsp;&nbsp;&nbsp;&nbsp;以佛神力故&nbsp;&nbsp;&nbsp;&nbsp;出如是妙法

&nbsp;&nbsp;&nbsp;&nbsp;善行寂灭者&nbsp;&nbsp;&nbsp;&nbsp;无有诸恶心

&nbsp;&nbsp;&nbsp;&nbsp;各在于其地&nbsp;&nbsp;&nbsp;&nbsp;善修菩萨行

&nbsp;&nbsp;&nbsp;&nbsp;利益世间故&nbsp;&nbsp;&nbsp;&nbsp;遍游于十方

&nbsp;&nbsp;&nbsp;&nbsp;示众以佛道&nbsp;&nbsp;&nbsp;&nbsp;心同空无碍

&nbsp;&nbsp;&nbsp;&nbsp;诸菩萨神力&nbsp;&nbsp;&nbsp;&nbsp;上妙供养具

&nbsp;&nbsp;&nbsp;&nbsp;胜十方人天&nbsp;&nbsp;&nbsp;&nbsp;福德之所致

&nbsp;&nbsp;&nbsp;&nbsp;佛子乐智者&nbsp;&nbsp;&nbsp;&nbsp;以此示佛力

&nbsp;&nbsp;&nbsp;&nbsp;于一国不动&nbsp;&nbsp;&nbsp;&nbsp;而现一切处

&nbsp;&nbsp;&nbsp;&nbsp;利益于世间&nbsp;&nbsp;&nbsp;&nbsp;如满月明净

&nbsp;&nbsp;&nbsp;&nbsp;灭一切音声&nbsp;&nbsp;&nbsp;&nbsp;语言诸想念

&nbsp;&nbsp;&nbsp;&nbsp;而以诸音声&nbsp;&nbsp;&nbsp;&nbsp;说法犹如响

&nbsp;&nbsp;&nbsp;&nbsp;随众生下劣&nbsp;&nbsp;&nbsp;&nbsp;其心厌没者

&nbsp;&nbsp;&nbsp;&nbsp;示说声闻道&nbsp;&nbsp;&nbsp;&nbsp;令出于众苦

&nbsp;&nbsp;&nbsp;&nbsp;随所有众生&nbsp;&nbsp;&nbsp;&nbsp;诸根少利者

&nbsp;&nbsp;&nbsp;&nbsp;乐于因缘法&nbsp;&nbsp;&nbsp;&nbsp;为说辟支佛

&nbsp;&nbsp;&nbsp;&nbsp;随所有利根&nbsp;&nbsp;&nbsp;&nbsp;利益众生者

&nbsp;&nbsp;&nbsp;&nbsp;有大慈悲心&nbsp;&nbsp;&nbsp;&nbsp;为说菩萨法

&nbsp;&nbsp;&nbsp;&nbsp;若无上大心&nbsp;&nbsp;&nbsp;&nbsp;决定乐大事

&nbsp;&nbsp;&nbsp;&nbsp;为示于佛身&nbsp;&nbsp;&nbsp;&nbsp;说无量佛法

&nbsp;&nbsp;&nbsp;&nbsp;譬如幻化师&nbsp;&nbsp;&nbsp;&nbsp;示种种身色

&nbsp;&nbsp;&nbsp;&nbsp;如是诸身相&nbsp;&nbsp;&nbsp;&nbsp;皆无有实事

&nbsp;&nbsp;&nbsp;&nbsp;如是诸佛子&nbsp;&nbsp;&nbsp;&nbsp;善知智慧术

&nbsp;&nbsp;&nbsp;&nbsp;能示一切行&nbsp;&nbsp;&nbsp;&nbsp;心离于有无

&nbsp;&nbsp;&nbsp;&nbsp;诸天女千万&nbsp;&nbsp;&nbsp;&nbsp;微妙音歌叹

&nbsp;&nbsp;&nbsp;&nbsp;如是歌叹已&nbsp;&nbsp;&nbsp;&nbsp;默然而视佛

&nbsp;&nbsp;&nbsp;&nbsp;又解脱月言&nbsp;&nbsp;&nbsp;&nbsp;佛子大会净

&nbsp;&nbsp;&nbsp;&nbsp;一心愿乐闻&nbsp;&nbsp;&nbsp;&nbsp;过八地正行

金刚藏菩萨言。佛子。诸菩萨摩诃萨。以如是无量智善观佛道。欲更求转胜深寂灭解脱。欲转胜思惟如来智慧。欲入如来深密法中。欲选择取不可思议大智慧。欲选择诸陀罗尼三昧重令清净。欲令诸神通广大。欲随顺世间差别行。欲修诸力无畏佛不共法。无能坏者。欲顺行诸佛转法轮力。欲不舍所受大悲大愿。得入第九地。诸菩萨。住此地中。如实知起善不善无记法行。知有漏无漏法行。世间出世间法行。思议不可思议法行。定不定法行。声闻辟支佛法行。菩萨道法行。如来地法行。有为法无为法行。随顺如是智慧。如实知菩提心所行难。知诸烦恼难。业难诸根难。愿乐难性难。志心难深心难。生难残气难。三聚差别难。知众生诸心差别相。心杂相。心轻转相。心坏不坏相。心无形相。心无边遍自在相。心清净差别相。心垢相。心无垢相。心缚相。心解相。心谄曲相。心质直相。心随道相。皆如实知。是菩萨。知烦恼深相。知浅相。知烦恼心伴相不离相。知使缠差别相。知是心相应不相应相。知是生时得果报相。知是三界中差别相。知爱痴见深入如箭相。知憍慢痴重罪相。知是三业因缘不断相。略说乃至如实知入八万四千烦恼行差别相。是菩萨。知诸业善不善无记相。分别未分别相。心伴相不离相自然尽相。行道尽相。种相集相。不失果报相。次第相。有报相无报相。黑黑报相。白白报相。黑白黑白报相。非黑非白能尽业相。知业起处相。受业法别异相。知无量因缘起业相。知世间业出世间业差别相。现报相生报相后报相。随诸业定相不定相。略说。乃至如实知八万四千诸业差别相。是菩萨。知诸根软中利差别相。知先际后际别异相不别异相。知上中下相。知烦恼伴相。不相离相。随诸乘定相不定相。淳熟相未淳熟相。随心行相。易坏相。深取相。增上相。不可坏相。转相。不转相。三世差别相。深隐共生差别相。略说。乃至如实知八万四千诸根差别相。是菩萨。知众生诸欲乐软中利相。略说。乃至如实知八万四千欲乐差别相。是菩萨。知诸性软中利相。略说。乃至如实知八万四千诸性差别相。是菩萨。知深心软中利相。略说。乃至如实知八万四千深心差别相。是菩萨。分别知诸结使有伴。共心生不共心生心相应心不相应。深入相。无始来随恼众生相。与一切禅定。解脱神通相违。坚系缚。三界系。无量心。而不现前。开诸业门。而无所知。可对治相。无所有相。无定事相。不异圣道相。灭动相。是菩萨。如实知诸生差别相。所谓。地狱畜生饿鬼阿修罗人天差别。色界无色界差别。有想无想差别。业是田。爱是水。无明是黑闇。覆识是种子。后身是生牙。名色共生。而不相离。有痴爱相续相。欲生欲作欲爱。不离乐众生相。分别三界差别相。三有相续相。皆如实知。是菩萨。如实知诸习气。若有余若无余。随所生处有习气。随共众生住有习气。随业烦恼有习气。善不善无记有习气。离欲有习气。随后身有习气。次第随逐有习气。深入道断相。持烦恼相。离则无法。皆如实知。是菩萨。如实知众生定不定相。正定相邪定相。不定相。邪见中邪定相。正见中正定相。离此二无定相。一一五逆。是邪定相。五根是正定相。邪位是邪定。正位是正定。更不作故。离此二位。是不定相。深入邪聚。有难得转相。令修无上道因缘相。不定聚。邪定聚。众生守护相。皆如实知。佛子。诸菩萨摩诃萨。随如是智。名为安住妙善地。菩萨住是地。知众生如是诸行差别相。随其解脱。而与因缘。是菩萨。知化众生法。知度众生法。如实知而为说法。声闻乘相。辟支佛乘相。菩萨乘相。如来地相。如实知随众生因缘。而为说法。随心随根。随欲乐差别。而为说法。又随行处。随智慧处。而为说法。知一切行处。随而说法。随众生性。深入难处。而为说法。随道随生。随烦恼随习气转故说法。随乘令解脱故说法。是菩萨。住此地中。为大法师。守护诸佛法藏。堕在大法师深妙义中。用无量慧方便。四无碍智。起菩萨言辞说法。是菩萨。常随四无碍智。而不分别。何等为四。一法无碍。二义无碍。三辞无碍。四乐说无碍。是菩萨。用法无碍智。知诸法自相。以义无碍智。知诸法差别。以辞无碍智。知无分别说诸法。以乐说无碍智。知诸法次第不断。复次以法无碍智。知诸法无体性。以义无碍智。知诸法生灭相。以辞无碍智。知诸法假名。而不断假名说。以乐说无碍智。随假名不坏无边说。复次以法无碍智。知现在诸法差别相。以义无碍智。知过去未来诸法差别相。以辞无碍智。知过去未来现在诸法。以无分别说。以乐说无碍智。于一一世。得无边法相故说。复次以法无碍智。知诸法差别。以义无碍智。知诸法义差别。以辞无碍智。随诸言音。而为说法。以乐说无碍智。随所乐解。而为说法。复次以法无碍智。以法智知诸法差别。以方便知诸法无差别。以义无碍智。以比智如实知诸法差别。以辞无碍智。以世智说诸法差别。以乐说无碍智。知善说第一义。复次以法无碍智。知诸法一相不坏。以义无碍智。善入阴入界谛因缘法。以辞无碍智。一切世间之所归趣。以微妙音故。以乐说无碍。智所说转胜。能令众生得无边法明。复次以法无碍智。知诸法无有分别。摄在一乘。以义无碍智。入分别诸法差别门。以辞无碍智。能说诸乘。无分别义。以乐说无碍智。以一法门。说无边法明。复次以法无碍智。能入一切菩萨行。智行法行随智行。以义无碍智。能分别说十地义差别。以辞无碍智。不分别说随顺诸地道。以乐说无碍智。说一切行无边相。复次以法无碍智。知一切佛。于一念中。得菩提。以义无碍智。知种种时处差别。以辞无碍。智随诸佛得道事差别说。以乐说无碍智。于一句法无边劫。说而不穷尽。复次以法无碍智。知一切佛说。一切佛力。无所畏不共法。大慈大悲。无碍智转法轮等。随顺一切智。以义无碍智。随如来音声。出八万四千。随众生心。随根随欲乐差别。以辞无碍智以如来音声。不分别说一切诸行。以乐说无碍智。以诸佛智慧力。随众生所乐音声说。诸佛子。菩萨摩诃萨。如是善知无碍智。安住第九地。名为得诸佛法藏。能为大法师。得众义陀罗尼。众法陀罗尼。起智陀罗尼。众明陀罗尼。善意陀罗尼。众财陀罗尼。名闻陀罗尼。威德陀罗尼。无碍陀罗尼。无边旋陀罗尼。杂义藏陀罗尼。得如是等百万阿僧祇陀罗尼。随应方便说。如是无量乐说差别门演法。是菩萨。得如是无量陀罗尼门。能于无量诸佛所听法。闻已不忘。如所闻法能以无量差别门。为人演说。是菩萨。于一佛所。以百万阿僧祇陀罗尼。听受法。如从一佛听法。余无量无边诸佛。亦如是。是菩萨。于礼敬佛时。所闻法明门。非多学声闻得陀罗尼力。于十万劫。所能受持。是菩萨。得如是陀罗尼力。诸无碍智。乐说力。以说法故。在于法座。遍三千大千世界众生。随意说法。是菩萨。在法座上。唯除诸佛及受职菩萨。于一切中。最为殊胜。心中得无量法明。是菩萨。处于法座。或以一音。令一切大众悉得解了。即得解了。或以种种音声。令一切大众。各得开解。即得开解。或以默然。但放光明。令一切大众。各得解法。即得解法。或一切毛孔。皆出法音。或三千大千世界。所有色无色物。皆出法音。或以一音。周满世性。悉令得解。是菩萨。三千大千世界。所有众生。一时问难。一众生。以无量无边音声差别问难。如一人所问。余者异问。是菩萨。于一念中。悉受如是问难。但以一音。皆令开解。如是二三千大千世界。三四五十二十三十四十五十。若百三千大千世界。若千三千大千世界。若万十万百万。若亿三千大千世界。若十亿百千万亿那由他。乃至不可说不可说。三千大千世界。满中众生。广为说法时。承佛神力。能为众生广作佛事。倍复精勤。摄取如是智明。若于一毫末中。有不可说不可说世界微尘数大会。佛在此中。而为说法。佛随若干众生心说法。令一一众生。心中得若干无量诸法。如一佛。一切佛在大会中说法。皆亦如是。如一毛头。一切十方世界。皆亦如是。于是中。应生大忆念力。于一念中。从一切佛所。受一切法明。而不失一句。如上大会满中众生听法。或于是中。以决定清净法明演说。令得开解。于一念中。令尔所众生。皆得欢喜。何况若干世界中众生。是菩萨。住是地中。善根转胜。昼夜更无余念。深入诸佛行处。常与一切佛会。深入菩萨解脱。菩萨随顺。如是智。常见诸佛。而于一一劫中。无量无边百千万亿。以妙供具。供养诸佛。于诸佛所。种种问难。通达诸陀罗尼。是菩萨。善根转胜明净。如是佛子。如成炼金。具足庄严。转轮圣王宝冠。若在璎珞。一切小王。四天下人。无能夺者。诸佛子。菩萨摩诃萨。亦如是。住此妙善地中。诸善根。转胜明净。无能坏者。声闻辟支佛。及诸地菩萨。所不能坏。是菩萨善根转明。能照众生烦恼难处。照已还摄。佛子。譬如大梵王。三千大千世界。一切所有难处。皆悉能照。菩萨亦如是。住是菩萨妙善地中。善根明净照众生烦恼难处。照已还摄。诸佛子。是名略说菩萨摩诃萨第九菩萨妙善地。若广说。则无量无边劫。不可得尽。菩萨摩诃萨住是地中。多作大梵王。典领三千大千世界。无有能胜。如实解义者。于自在中。而得自在。善能宣说声闻辟支佛。菩萨波罗蜜。众生问难。无能穷尽。所作善业。若布施若爱语。若利益若同事。皆不离念佛念法念菩萨伴。乃至不离念一切种智。常生是心。我当何时于众生中。为首为尊。乃至于一切众生中。为依止者。是菩萨。若欲如是勤行精进。于一念中。得百万阿僧祇三千大千世界微尘数三昧。乃至能示百万阿僧祇三千大千世界微尘数菩萨眷属。若以愿力。神通自在。复过是数。百千万亿那由他劫。不可称说。尔时金刚藏菩萨。欲重明此义。而说偈言。

&nbsp;&nbsp;&nbsp;&nbsp;诸菩萨随顺&nbsp;&nbsp;&nbsp;&nbsp;无量深智力

&nbsp;&nbsp;&nbsp;&nbsp;第一最微妙&nbsp;&nbsp;&nbsp;&nbsp;一切世难知

&nbsp;&nbsp;&nbsp;&nbsp;利益众生者&nbsp;&nbsp;&nbsp;&nbsp;能至第九地

&nbsp;&nbsp;&nbsp;&nbsp;得入于诸佛&nbsp;&nbsp;&nbsp;&nbsp;秘密之藏处

&nbsp;&nbsp;&nbsp;&nbsp;得微妙最上&nbsp;&nbsp;&nbsp;&nbsp;三昧陀罗尼

&nbsp;&nbsp;&nbsp;&nbsp;广大神通力&nbsp;&nbsp;&nbsp;&nbsp;善入世间相

&nbsp;&nbsp;&nbsp;&nbsp;智慧力决定&nbsp;&nbsp;&nbsp;&nbsp;能观诸佛法

&nbsp;&nbsp;&nbsp;&nbsp;大愿悲心净&nbsp;&nbsp;&nbsp;&nbsp;得入第九地

&nbsp;&nbsp;&nbsp;&nbsp;顺行此上地&nbsp;&nbsp;&nbsp;&nbsp;持诸佛藏者

&nbsp;&nbsp;&nbsp;&nbsp;即能通诸法&nbsp;&nbsp;&nbsp;&nbsp;善不善无记

&nbsp;&nbsp;&nbsp;&nbsp;是有漏无漏&nbsp;&nbsp;&nbsp;&nbsp;世间出世间

&nbsp;&nbsp;&nbsp;&nbsp;是则可思议&nbsp;&nbsp;&nbsp;&nbsp;是不可思议

&nbsp;&nbsp;&nbsp;&nbsp;知法定不定&nbsp;&nbsp;&nbsp;&nbsp;三乘具足相

&nbsp;&nbsp;&nbsp;&nbsp;思惟分别此&nbsp;&nbsp;&nbsp;&nbsp;有为无为相

&nbsp;&nbsp;&nbsp;&nbsp;起知如是法&nbsp;&nbsp;&nbsp;&nbsp;破诸无明闇

&nbsp;&nbsp;&nbsp;&nbsp;随顺是智心&nbsp;&nbsp;&nbsp;&nbsp;则为第一妙

&nbsp;&nbsp;&nbsp;&nbsp;悉知诸众生&nbsp;&nbsp;&nbsp;&nbsp;险难诸杂心

&nbsp;&nbsp;&nbsp;&nbsp;轻躁易转心&nbsp;&nbsp;&nbsp;&nbsp;无边自在心

&nbsp;&nbsp;&nbsp;&nbsp;烦恼深浅相&nbsp;&nbsp;&nbsp;&nbsp;心伴不离心

&nbsp;&nbsp;&nbsp;&nbsp;又知使缠相&nbsp;&nbsp;&nbsp;&nbsp;随顺相续有

&nbsp;&nbsp;&nbsp;&nbsp;知业种种杂&nbsp;&nbsp;&nbsp;&nbsp;各各差别相

&nbsp;&nbsp;&nbsp;&nbsp;因灭果不失&nbsp;&nbsp;&nbsp;&nbsp;通达如是事

&nbsp;&nbsp;&nbsp;&nbsp;又知于众生&nbsp;&nbsp;&nbsp;&nbsp;诸根软中利

&nbsp;&nbsp;&nbsp;&nbsp;广大差别等&nbsp;&nbsp;&nbsp;&nbsp;先际后际相

&nbsp;&nbsp;&nbsp;&nbsp;上中下差别&nbsp;&nbsp;&nbsp;&nbsp;及诸欲乐等

&nbsp;&nbsp;&nbsp;&nbsp;乃至能悉知&nbsp;&nbsp;&nbsp;&nbsp;八万四千种

&nbsp;&nbsp;&nbsp;&nbsp;世间性亦尔&nbsp;&nbsp;&nbsp;&nbsp;烦恼见难处

&nbsp;&nbsp;&nbsp;&nbsp;无始来不断&nbsp;&nbsp;&nbsp;&nbsp;诸心一切使

&nbsp;&nbsp;&nbsp;&nbsp;皆与心共行&nbsp;&nbsp;&nbsp;&nbsp;缚心难可断

&nbsp;&nbsp;&nbsp;&nbsp;知诸结使等&nbsp;&nbsp;&nbsp;&nbsp;但妄想分别

&nbsp;&nbsp;&nbsp;&nbsp;无有方处所&nbsp;&nbsp;&nbsp;&nbsp;亦无定事相

&nbsp;&nbsp;&nbsp;&nbsp;亦不离于身&nbsp;&nbsp;&nbsp;&nbsp;又亦难得知

&nbsp;&nbsp;&nbsp;&nbsp;禅定力能遮&nbsp;&nbsp;&nbsp;&nbsp;金刚道能断

&nbsp;&nbsp;&nbsp;&nbsp;又能知众生&nbsp;&nbsp;&nbsp;&nbsp;入六道差别

&nbsp;&nbsp;&nbsp;&nbsp;爱水痴闇覆&nbsp;&nbsp;&nbsp;&nbsp;业田识是种

&nbsp;&nbsp;&nbsp;&nbsp;生于后身牙&nbsp;&nbsp;&nbsp;&nbsp;名色共增长

&nbsp;&nbsp;&nbsp;&nbsp;无始生死来&nbsp;&nbsp;&nbsp;&nbsp;相续在三界

&nbsp;&nbsp;&nbsp;&nbsp;及知天龙等&nbsp;&nbsp;&nbsp;&nbsp;烦恼诸业心

&nbsp;&nbsp;&nbsp;&nbsp;若离于心者&nbsp;&nbsp;&nbsp;&nbsp;是则无所有

&nbsp;&nbsp;&nbsp;&nbsp;一切诸众生&nbsp;&nbsp;&nbsp;&nbsp;皆在三聚中

&nbsp;&nbsp;&nbsp;&nbsp;或没诸邪见&nbsp;&nbsp;&nbsp;&nbsp;或在于智道

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;悉知众生心

&nbsp;&nbsp;&nbsp;&nbsp;诸根及欲乐&nbsp;&nbsp;&nbsp;&nbsp;种种差别等

&nbsp;&nbsp;&nbsp;&nbsp;深心善思惟&nbsp;&nbsp;&nbsp;&nbsp;随宜而说法

&nbsp;&nbsp;&nbsp;&nbsp;通达无碍智&nbsp;&nbsp;&nbsp;&nbsp;善以言辞说

&nbsp;&nbsp;&nbsp;&nbsp;菩萨为法师&nbsp;&nbsp;&nbsp;&nbsp;犹如师子王

&nbsp;&nbsp;&nbsp;&nbsp;牛王如山王&nbsp;&nbsp;&nbsp;&nbsp;安住无所畏

&nbsp;&nbsp;&nbsp;&nbsp;普于诸世界&nbsp;&nbsp;&nbsp;&nbsp;雨美甘露味

&nbsp;&nbsp;&nbsp;&nbsp;犹如大龙王&nbsp;&nbsp;&nbsp;&nbsp;能雨满大海

&nbsp;&nbsp;&nbsp;&nbsp;是菩萨善知&nbsp;&nbsp;&nbsp;&nbsp;法义辞无碍

&nbsp;&nbsp;&nbsp;&nbsp;善能随顺行&nbsp;&nbsp;&nbsp;&nbsp;具足乐说力

&nbsp;&nbsp;&nbsp;&nbsp;能得于百万&nbsp;&nbsp;&nbsp;&nbsp;阿僧祇总持

&nbsp;&nbsp;&nbsp;&nbsp;能受诸佛法&nbsp;&nbsp;&nbsp;&nbsp;如海受龙雨

&nbsp;&nbsp;&nbsp;&nbsp;菩萨得如是&nbsp;&nbsp;&nbsp;&nbsp;诸深妙清净

&nbsp;&nbsp;&nbsp;&nbsp;无量陀罗尼&nbsp;&nbsp;&nbsp;&nbsp;诸三昧力故

&nbsp;&nbsp;&nbsp;&nbsp;能于一念中&nbsp;&nbsp;&nbsp;&nbsp;得见无量佛

&nbsp;&nbsp;&nbsp;&nbsp;闻已净梵音&nbsp;&nbsp;&nbsp;&nbsp;演说妙法宝

&nbsp;&nbsp;&nbsp;&nbsp;是菩萨或教&nbsp;&nbsp;&nbsp;&nbsp;大千界众生

&nbsp;&nbsp;&nbsp;&nbsp;随心根所好&nbsp;&nbsp;&nbsp;&nbsp;说法令欢喜

&nbsp;&nbsp;&nbsp;&nbsp;如是等无量&nbsp;&nbsp;&nbsp;&nbsp;三千大千国

&nbsp;&nbsp;&nbsp;&nbsp;转深勤精进&nbsp;&nbsp;&nbsp;&nbsp;而作是思惟

&nbsp;&nbsp;&nbsp;&nbsp;或于一毛头&nbsp;&nbsp;&nbsp;&nbsp;无量佛说法

&nbsp;&nbsp;&nbsp;&nbsp;佛为种种人&nbsp;&nbsp;&nbsp;&nbsp;演说于妙法

&nbsp;&nbsp;&nbsp;&nbsp;是菩萨皆受&nbsp;&nbsp;&nbsp;&nbsp;如地受诸种

&nbsp;&nbsp;&nbsp;&nbsp;复作如是愿&nbsp;&nbsp;&nbsp;&nbsp;十方诸所有

&nbsp;&nbsp;&nbsp;&nbsp;国土中众生&nbsp;&nbsp;&nbsp;&nbsp;皆合为一会

&nbsp;&nbsp;&nbsp;&nbsp;应于一念中&nbsp;&nbsp;&nbsp;&nbsp;皆悉知其心

&nbsp;&nbsp;&nbsp;&nbsp;以一音说法&nbsp;&nbsp;&nbsp;&nbsp;悉令断疑网

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;人天中法王

&nbsp;&nbsp;&nbsp;&nbsp;为大说法师&nbsp;&nbsp;&nbsp;&nbsp;随顺众生心

&nbsp;&nbsp;&nbsp;&nbsp;常于日夜中&nbsp;&nbsp;&nbsp;&nbsp;与诸佛共会

&nbsp;&nbsp;&nbsp;&nbsp;能住甚深妙&nbsp;&nbsp;&nbsp;&nbsp;寂灭智解脱

&nbsp;&nbsp;&nbsp;&nbsp;供养无量佛&nbsp;&nbsp;&nbsp;&nbsp;善根转明净

&nbsp;&nbsp;&nbsp;&nbsp;犹如转轮王&nbsp;&nbsp;&nbsp;&nbsp;真金严宝冠

&nbsp;&nbsp;&nbsp;&nbsp;光明照众生&nbsp;&nbsp;&nbsp;&nbsp;烦恼险难处

&nbsp;&nbsp;&nbsp;&nbsp;如梵王光明&nbsp;&nbsp;&nbsp;&nbsp;照于大千界

&nbsp;&nbsp;&nbsp;&nbsp;菩萨住是地&nbsp;&nbsp;&nbsp;&nbsp;作三千大千

&nbsp;&nbsp;&nbsp;&nbsp;世界大梵王&nbsp;&nbsp;&nbsp;&nbsp;诸根悉猛利

&nbsp;&nbsp;&nbsp;&nbsp;善以三乘法&nbsp;&nbsp;&nbsp;&nbsp;示悟诸众生

&nbsp;&nbsp;&nbsp;&nbsp;所作诸善业&nbsp;&nbsp;&nbsp;&nbsp;皆顺于正念

&nbsp;&nbsp;&nbsp;&nbsp;能在一念中&nbsp;&nbsp;&nbsp;&nbsp;而得于无量

&nbsp;&nbsp;&nbsp;&nbsp;世界微尘数&nbsp;&nbsp;&nbsp;&nbsp;诸深妙三昧

&nbsp;&nbsp;&nbsp;&nbsp;得见十方佛&nbsp;&nbsp;&nbsp;&nbsp;微妙音说法

&nbsp;&nbsp;&nbsp;&nbsp;见佛大神力&nbsp;&nbsp;&nbsp;&nbsp;更发无量愿

&nbsp;&nbsp;&nbsp;&nbsp;如是第九地&nbsp;&nbsp;&nbsp;&nbsp;大智所行处

&nbsp;&nbsp;&nbsp;&nbsp;深妙难知见&nbsp;&nbsp;&nbsp;&nbsp;今已略说竟

### 法云地第十

&nbsp;&nbsp;&nbsp;&nbsp;说诸大菩萨&nbsp;&nbsp;&nbsp;&nbsp;所行无上事

&nbsp;&nbsp;&nbsp;&nbsp;无数那由他&nbsp;&nbsp;&nbsp;&nbsp;首陀会诸天

&nbsp;&nbsp;&nbsp;&nbsp;于上虚空中&nbsp;&nbsp;&nbsp;&nbsp;心皆大欢喜

&nbsp;&nbsp;&nbsp;&nbsp;咸以恭敬心&nbsp;&nbsp;&nbsp;&nbsp;众妙供养佛

&nbsp;&nbsp;&nbsp;&nbsp;那由他菩萨&nbsp;&nbsp;&nbsp;&nbsp;欢悦无有量

&nbsp;&nbsp;&nbsp;&nbsp;烧诸奇妙香&nbsp;&nbsp;&nbsp;&nbsp;灭除诸烦恼

&nbsp;&nbsp;&nbsp;&nbsp;他化自在王&nbsp;&nbsp;&nbsp;&nbsp;与诸天大众

&nbsp;&nbsp;&nbsp;&nbsp;住在虚空中&nbsp;&nbsp;&nbsp;&nbsp;心皆大欢喜

&nbsp;&nbsp;&nbsp;&nbsp;咸以恭敬心&nbsp;&nbsp;&nbsp;&nbsp;种种设供养

&nbsp;&nbsp;&nbsp;&nbsp;各散众宝衣&nbsp;&nbsp;&nbsp;&nbsp;空中旋转下

&nbsp;&nbsp;&nbsp;&nbsp;无量亿天女&nbsp;&nbsp;&nbsp;&nbsp;诸根欣悦豫

&nbsp;&nbsp;&nbsp;&nbsp;于上虚空中&nbsp;&nbsp;&nbsp;&nbsp;敬心供养佛

&nbsp;&nbsp;&nbsp;&nbsp;同作无量亿&nbsp;&nbsp;&nbsp;&nbsp;那由他伎乐

&nbsp;&nbsp;&nbsp;&nbsp;于诸众物中&nbsp;&nbsp;&nbsp;&nbsp;皆出如是音

&nbsp;&nbsp;&nbsp;&nbsp;佛坐于此处&nbsp;&nbsp;&nbsp;&nbsp;悉遍于一切

&nbsp;&nbsp;&nbsp;&nbsp;十方国土中&nbsp;&nbsp;&nbsp;&nbsp;皆亦有佛现

&nbsp;&nbsp;&nbsp;&nbsp;无量亿种种&nbsp;&nbsp;&nbsp;&nbsp;相好庄严身

&nbsp;&nbsp;&nbsp;&nbsp;姝妙无有比&nbsp;&nbsp;&nbsp;&nbsp;充满于世界

&nbsp;&nbsp;&nbsp;&nbsp;于一毛孔中&nbsp;&nbsp;&nbsp;&nbsp;出无量光明

&nbsp;&nbsp;&nbsp;&nbsp;灭除于一切&nbsp;&nbsp;&nbsp;&nbsp;世间烦恼火

&nbsp;&nbsp;&nbsp;&nbsp;十方微尘数&nbsp;&nbsp;&nbsp;&nbsp;不可得计量

&nbsp;&nbsp;&nbsp;&nbsp;一毛孔光明&nbsp;&nbsp;&nbsp;&nbsp;亦复不可尽

&nbsp;&nbsp;&nbsp;&nbsp;各见有佛身&nbsp;&nbsp;&nbsp;&nbsp;以三十二相

&nbsp;&nbsp;&nbsp;&nbsp;八十好庄严&nbsp;&nbsp;&nbsp;&nbsp;转于无上轮

&nbsp;&nbsp;&nbsp;&nbsp;或见佛种种&nbsp;&nbsp;&nbsp;&nbsp;为众而说法

&nbsp;&nbsp;&nbsp;&nbsp;或见在兜率&nbsp;&nbsp;&nbsp;&nbsp;教化于诸天

&nbsp;&nbsp;&nbsp;&nbsp;或见从兜率&nbsp;&nbsp;&nbsp;&nbsp;来下处胞胎

&nbsp;&nbsp;&nbsp;&nbsp;或见初生时&nbsp;&nbsp;&nbsp;&nbsp;或见夜出家

&nbsp;&nbsp;&nbsp;&nbsp;或见坐道场&nbsp;&nbsp;&nbsp;&nbsp;而成无上道

&nbsp;&nbsp;&nbsp;&nbsp;或见转法轮&nbsp;&nbsp;&nbsp;&nbsp;或见入涅槃

&nbsp;&nbsp;&nbsp;&nbsp;于无量国土&nbsp;&nbsp;&nbsp;&nbsp;种种而示现

&nbsp;&nbsp;&nbsp;&nbsp;欲度众生故&nbsp;&nbsp;&nbsp;&nbsp;皆有如是事

&nbsp;&nbsp;&nbsp;&nbsp;譬如巧幻师&nbsp;&nbsp;&nbsp;&nbsp;善知于幻术

&nbsp;&nbsp;&nbsp;&nbsp;多示诸众生&nbsp;&nbsp;&nbsp;&nbsp;种种诸异身

&nbsp;&nbsp;&nbsp;&nbsp;如是佛慧中&nbsp;&nbsp;&nbsp;&nbsp;善巧于示现

&nbsp;&nbsp;&nbsp;&nbsp;变化一切身&nbsp;&nbsp;&nbsp;&nbsp;周遍诸世间

&nbsp;&nbsp;&nbsp;&nbsp;如诸法空寂&nbsp;&nbsp;&nbsp;&nbsp;先来无性相

&nbsp;&nbsp;&nbsp;&nbsp;同若如虚空&nbsp;&nbsp;&nbsp;&nbsp;大师亦如是

&nbsp;&nbsp;&nbsp;&nbsp;得入第一义&nbsp;&nbsp;&nbsp;&nbsp;微妙之性相

&nbsp;&nbsp;&nbsp;&nbsp;随于法性相&nbsp;&nbsp;&nbsp;&nbsp;示佛大神力

&nbsp;&nbsp;&nbsp;&nbsp;诸佛所行性&nbsp;&nbsp;&nbsp;&nbsp;一切诸众生

&nbsp;&nbsp;&nbsp;&nbsp;皆在是性中&nbsp;&nbsp;&nbsp;&nbsp;相可相同相

&nbsp;&nbsp;&nbsp;&nbsp;一切诸法等&nbsp;&nbsp;&nbsp;&nbsp;入在于第一

&nbsp;&nbsp;&nbsp;&nbsp;寂灭义趣中&nbsp;&nbsp;&nbsp;&nbsp;悉皆无有相

&nbsp;&nbsp;&nbsp;&nbsp;若欲得佛智&nbsp;&nbsp;&nbsp;&nbsp;应离诸想念

&nbsp;&nbsp;&nbsp;&nbsp;有无俱通达&nbsp;&nbsp;&nbsp;&nbsp;疾作天人师

&nbsp;&nbsp;&nbsp;&nbsp;诸天婇女众&nbsp;&nbsp;&nbsp;&nbsp;皆出如是等

&nbsp;&nbsp;&nbsp;&nbsp;千万种妙音&nbsp;&nbsp;&nbsp;&nbsp;寂然而观佛

&nbsp;&nbsp;&nbsp;&nbsp;解脱月菩萨&nbsp;&nbsp;&nbsp;&nbsp;见众皆寂然

&nbsp;&nbsp;&nbsp;&nbsp;请金刚藏言&nbsp;&nbsp;&nbsp;&nbsp;大名称佛子

&nbsp;&nbsp;&nbsp;&nbsp;菩萨从九地&nbsp;&nbsp;&nbsp;&nbsp;至于第十地

&nbsp;&nbsp;&nbsp;&nbsp;诸大神通力&nbsp;&nbsp;&nbsp;&nbsp;愿今为略说

尔时金刚藏菩萨言。佛子。诸菩萨摩诃萨。如是无量智慧。善修行佛道。乃至九地。善集诸白法。集无量助道法。大功德智慧所护。广行大悲。深知分别世间性差别。深入众生难处。至诸如来行处。念随顺如来寂灭行处。趣向诸佛力无所畏。不共法等。坚持不舍。得至一切智慧位。诸佛子。菩萨摩诃萨。随行如是智。近佛位地。则得菩萨离垢三昧。而现在前。又入法性差别三昧。庄严道场三昧。雨一切世间华光三昧。海藏三昧。海印三昧。虚空广三昧。观择一切法性三昧。随一切众生心行三昧。如实择一切法三昧。得如来智信三昧。如是等百万阿僧祇三昧。皆现在前。是菩萨悉入此三昧。善知其中功用差别。最后三昧。名益一切智位。是三昧现在前时。大宝莲花王出。周圆如百万三千大千世界。一切众宝。间错庄严。过一切世间所有。出世间善根所生。行诸法如幻。性空慧所成。光明能照一切世界。大宝琉璃为茎。胜一切诸天所有。不可量栴檀王为台。大马瑙宝为须。阎浮檀金光为叶。中有无量光明。一切妙宝。皆在其内。宝网覆上。满十三千大千世界微尘数莲花为眷属。尔时菩萨。其身姝妙。称可华座。是菩萨。得益一切智位三昧力故。身现在大莲华座上。即时诸眷属莲华上。皆有菩萨围绕之。一一菩萨。坐莲华上。即得百万三昧。皆一心恭敬。瞻仰大菩萨。是菩萨。升莲华座时。十方现在。一切世界。皆大震动。一切恶道。皆悉休息。光明普照十方世界。一切世界。皆悉严净。皆得见闻一切诸佛大会。何以故。是菩萨。坐大莲华座上。即时足下。出百万阿僧祇光明。照十方阿鼻地狱等。灭众生苦恼。两膝上。放若干光明。悉照十方一切畜生。灭除苦恼。脐放若干光明。照十方一切饿鬼。灭除苦恼。左右胁。放若干光明。照十方人身。安隐快乐。两手放若干光明。照十方诸天阿修罗宫殿。两肩放若干光明。照十方声闻人。项放若干光明。照十方辟支佛。口放若干光明。照十方世界诸菩萨身乃至住九地者。白毫放若干光明。照十方得位菩萨身。一切魔宫。隐蔽不现。顶上放百万阿僧祇三千大千世界微尘数光明。照十方诸佛大会。围绕世界十匝。住于虚空。成光明网。高大明净。供养诸佛。如是供养。从初发心。乃至九地。菩萨所作供养。百分不及一。乃至百千万亿分不及一。乃至算数譬喻。所不能及。是大光明网。胜十方世界所有华香末香。烧香涂香。衣服幡盖。众宝璎珞。摩尼宝珠。供养之具。以从出世善根生故。一一佛大会上。皆雨众宝。状如大云。若有众生。觉知如是供养者。当知皆是必定无上大道。如是诸光。雨大供养已。还绕诸佛大会十匝。入诸佛足下。尔时诸佛。及大菩萨。知某世界中。某甲菩萨摩诃萨。行如是道。成就受职。诸佛子。即时十方无边菩萨。乃至住九地者。皆来围绕。设大供养。一心恭敬瞻礼各得万三昧。诸得职菩萨摩诃萨。于金刚庄严胸。出一大光。名破魔贼。有无量百千万光。以为眷属。照十方世界。示无量神力。亦来入是大菩萨胸。此光明灭已。是菩萨。即时得大势力。神通智慧。百千万倍。诸佛子。尔时诸佛。出眉间白毫相光。名益一切智位。有无量无边光明眷属。照一切十方世界。无有遗余。十匝围绕一切世界。示于诸佛大神通力。劝进无量无边百千万亿诸菩萨。一切十方世界。六种震动。灭除一切恶道苦恼。一切魔宫。皆蔽不现。示一切诸佛得道之处。示一切诸佛大会庄严事。广大如法性。究竟如虚空。照明一切世界已。集在虚空。右绕。示大神通庄严之事。入是菩萨顶上。其诸眷属光明。入诸眷属莲华菩萨顶上。即时诸菩萨。各得先所未得十千三昧。是光明入此菩萨顶。如一佛光。一切佛光。皆亦如是。一切十方佛光明。入是菩萨顶时。名为得职。名为入诸佛境界。为具佛十力。当堕在佛数。诸佛子。譬如转轮圣王长子。大夫人所生。成就转轮王相。转轮圣王。令子在白象宝阎浮檀金座上。取四大海水。上张罗幔。种种庄严。幢幡伎乐。执金钟香水。灌子顶上。即名为灌顶。大王具足。转十善道故。得名转轮圣王。诸佛子。菩萨摩诃萨。亦如是。受职时。诸佛以智水。灌是菩萨顶。名灌顶法王。具足佛十力故。堕在佛数。诸佛子。是名诸菩萨摩诃萨大智慧职。以是职故。诸菩萨摩诃萨。受无量百千亿万苦行难事。是菩萨。得是职已。住菩萨法云地。无量功德。智慧转增。诸佛子。菩萨住是法云地。如实知集欲界。集色界。集无色界。如实知集世间性。集众生性。集识性。集有为性。集无为性。集虚空性。集法性。集涅槃性。集邪见诸烦恼性。如实知诸世间行法还法。如实知集声闻道。集辟支佛道。集菩萨道。集诸佛力无畏。不共法。集色身法身。集一切智慧。如是集得佛道。集转法轮。集示灭度。举要言之。如实知示集一切法差别。是菩萨。以如是智慧。随顺菩提行。如实转深入。知众生化。业化烦恼化。诸见化世性化。法性化。声闻化。辟支佛化菩萨化。如来化一切化。分别无分别化。皆如实入。是菩萨。尔时如实知佛力所持。如实知法处持。如实知业持。烦恼持。时持愿持。先世持行持。劫寿持智持。是菩萨。住十地中。诸佛所有。微细行智。所谓。细微生死智。细微世智。细微出家智。细微得道智。细微神力自在智。细微转法轮智。细微持寿命智。细微示涅槃智。细微法久住智。如是等细微智。皆如实知。又诸佛密处。所谓身密口密意密。筹量时非时密。与菩萨受记密。摄伏众生密。诸乘差别密。八万四千诸根差别密。业如实所作密。行密。得菩提密。如是等密。皆如实知。是菩萨。诸佛所有入劫智。所谓。一劫摄阿僧祇劫。阿僧祇劫摄一劫。有数摄无数。无数摄有数。一念摄无量世。无量世摄一念。劫摄非劫。非劫摄劫。有佛劫摄无佛劫。无佛劫摄有佛劫。过去未来劫摄现在劫。现在劫摄过去未来劫。未来过去劫摄现在劫。现在劫摄未来过去劫。长劫摄短劫。短劫摄长劫。诸劫摄想。皆如实知。是菩萨。诸佛所入毛道智。若入微尘智。若国土智。身心智。得道智。若众生身心得道智。若众生行智。得道智。遍行佛道智。顺行示智。逆行示智。不可思议智。世间能知。声闻能知。辟支佛能知。菩萨能知。有不能知。但如来能知。皆如实入。诸佛子。诸佛智广大。无量无边。菩萨住是地。则能得入如是智慧。诸佛子。是菩萨摩诃萨。随是地行。得菩萨不可思议解脱。得菩萨无碍解脱。净行解脱。普门明解脱。如来藏解脱。随无碍论解脱。入三世解脱。法性藏解脱。解脱明解脱。离差别解脱。诸佛子。是菩萨。十解脱为首。如是等无量无边百千万亿阿僧祇解脱。皆于此地。得得百千万无量阿僧祇三昧。百千万无量阿僧祇陀罗尼。百千万无量阿僧祇神通。亦复如是。是菩萨。成就如是智慧。随顺于菩提。成就无量念力。能于一念顷。至十方无量佛所。受无量法明。无量法雨。皆能受持。譬如娑伽罗龙王。所澍大雨。唯除大海。余地不能堪受。诸佛子。菩萨摩诃萨。亦如是。受大法雨故。能入如来密处。是大法雨。一切众生声闻辟支佛。皆不能受。从初地乃至九地菩萨。亦不能受持。唯此菩萨摩诃萨。住法云地。悉能受持。诸佛子。譬如大海一龙王。起大云雨。皆能堪受。若二龙王。三四五十二十三十四十五十。若百龙王。若千若万。若亿若百亿。若千万亿那由他龙王。乃至无量无边大龙王。起云所雨。一时澍下。皆能受持。所以者何。大海是无量器故。诸佛子。菩萨摩诃萨。亦如是。住法云地。于一佛所。能受大法明雨二佛三四五十百千万亿。乃至无量无边。不可称不可说。无有限过诸算数。于一念中。皆能堪受如是诸佛大法云雨。是故此地。名法云地。问言佛子。是菩萨。于一念中。为能堪受几所佛法明大雨。答言。不可以算数所知。但以譬喻可说。诸佛子。譬如十方所有不可说百千万亿那由他世界中微尘。尔所微尘世界中众生。假使皆得闻持陀罗尼。为佛侍者。为大声闻。多闻第一。譬如金刚莲花上佛。有大择比丘。多闻第一。其一众生。成就如是多闻之力。余若干众生。皆亦如是。其一人所受法。第二人不重受。如是一切。各各不同。诸佛子。于意云何。是一切众生。受持多闻力。为多不。答言无量。诸佛子。我今当为汝说。是菩萨住此法云地。于一念一时。于一佛所。能堪受三世法性藏。名曰大法明雨。上一切众生多闻之力。比此百分不及一。千分万分。千万亿那由他。乃至算数譬喻。所不能及。如一佛所闻。十方若干世界。所有微尘诸佛。皆能堪受大法明雨。复能过此。无量无边。于一念一时。悉能堪受大法明雨。是故名为法云地。

复次佛子。菩萨摩诃萨。住是大法云地。自从愿力。生大慈悲。放大法雷音。诸通明无畏。以为电光。发大智慧。以为疾风。大福德善根。以为密云。现种种身色。为杂色云。说法降魔。以为雷音。一念一时。能于上所说微尘世界。皆悉周普。无有遗余。复过此数。以雨善法甘露法雨故。灭众生随心所乐。无明所起。烦恼尘焰是故名为法云地。复次诸佛子。菩萨摩诃萨。住是法云地。于一世界中。从兜率天上来下。乃至示大涅槃。一切佛事。随所度众生。皆现神力。若二三千世界。乃至如上微尘数世界。又复过是百千万亿阿僧祇世界。从兜率来下。乃至示大涅槃。一切佛事。随所度众生。皆现神力。是菩萨。住在此地。于智慧中。得上自在力。善择大智慧。或以狭国为广。广国为狭。或以垢国为净。如是。一切世间性。皆有神力。是菩萨。或于一微尘中。有一三千大千世界铁围山川。而不迫隘。或二三四五十二十三十四十五十。若百若千。万亿无量。不可说不可说世界。诸庄严事。皆示入一微尘。若以一世界庄严事。示不可说不可说世界。或以乃至不可说不可说世界众生。置一世界中。亦不迫隘。或以一世界众生。置不可说不可说世界中。或以不可说不可说世界。示着一毛头。而不恼众生。或于一毛中。示一切佛神通力庄严之事。或以十方所有不可说不可说世界微尘。于一念中。现如是等身。于一身中。示若干无量手。以此手。勤心供养十方诸佛。以一一手。捉恒河沙等莲华。聚以散诸佛。涂香杂香。末香衣服。幡盖宝物。亦复如是。一切庄严之具。皆以手执供养诸佛。于一一身。皆亦如是。又一一身。化有尔所尘数头。于一一头。有尔所尘数舌。以是神力。赞叹诸佛。如是等事。于念念中。遍满十方。于念念中。以神通力。于无量世界。示得佛道。转于法轮。乃至大般涅槃。于三世中。以神通力。示现无量身。于自身中。现佛无量无边。佛土庄严事。于自身中。示一切世界成坏事。或令一切诸风皆于一毛孔出。而不恼众生。或欲以无量无边世界。为一海水。此海水中。作大莲华。形色光明。遍照无量无边世界。于中示得菩提庄严妙事。乃至示得一切种智。自身中所有一方光明。摩尼宝珠。电光日月。星宿诸光明。乃至十方世界。所有光明诸物。皆于身中现。以口嘘气。能令一切十方无量无边世界震动。而不令众生。有惊畏想。示十方世界。水劫尽风劫火劫尽。而众生身。随意庄严。或欲于自身。示作如来身。如来身作自身。如来身作己佛国。己佛国。作如来身。诸佛子。菩萨摩诃萨。在此菩萨法云地。神变如是。又余无量神力自在。奇异示现。尔时会中。有诸菩萨。天龙夜叉。乾闼婆阿修罗。迦楼罗紧那罗。摩睺罗伽。释提桓因。梵天王。四天王。自在天子。净居天等。各作是念。若菩萨神通力。智慧力。如是无量无边。佛复云何。尔时解脱月菩萨摩诃萨。知大众心所念。问金刚藏菩萨言。佛子。今诸大众。皆有所疑。闻是菩萨大神通智慧力。堕在疑网。汝今当断一切疑惑。示菩萨神通庄严妙事。即时金刚藏菩萨。入一切佛国体性三昧。时诸大众。天龙夜叉。乾闼婆阿修罗。迦楼罗紧那罗。摩睺罗伽。释提桓因。梵天王。护世天王。自在天子。净居天等大众。皆自见知入金刚藏菩萨身中。于其身内。见有三千大千世界庄严众事。若满一劫。说不可尽于中见佛道场树。其茎周围。十万三千大千世界。高百万三千大千世界。覆荫三千亿三千大千世界。称树高广。有师子座。其座上有佛。号一切智王如来。一切大众。咸皆见佛坐在座上。其中所有庄严上妙供养之具。满一劫说。亦不可尽。金刚藏菩萨。示现如是大神力已。还令大众各在本处。尔时一切众会。生希有想。默然一心。观金刚藏菩萨。尔时解脱月菩萨。问金刚藏菩萨言。佛子。甚为希有。是三昧。有大势力。是三昧者。名为何等。答言。是三昧者。名为一切佛国体性。问言。是三昧。所有势力为齐几所。答言。佛子。若菩萨摩诃萨。善修成是三昧力者。能以如是无量恒河沙世界微尘数三千大千世界。于身中现。复过是数。佛子。菩萨摩诃萨。在此法云地。得如是诸菩萨三昧。无量无边百千万亿。以是故。此菩萨。住是地中。身身业。难可测知。口口业。难可测知。意意业。难可测知。神力自在。难可测知。观三世法。难可测知。诸三昧行入。难可测知。智力。难可测知。游戏诸解脱。难可测知。变化所作。神力所作。势力所作。难可测知。略说。乃至举足下足。乃至小王子菩萨。住妙善地者。不能测知。诸佛子。菩萨法云地。如是无量。今已略说。若广说者。无量无边阿僧祇劫。不能得尽。问言佛子。若菩萨。行处力神通力如是者。佛行处力神通力。复云何。答言佛子。譬如有人取四天下中二三块土。作是言。无边世界地性。为多此耶。汝所问者。我谓如是。如来无量智慧。云何以菩萨智慧。而欲测量。诸佛子。如人取四天下中少地性。余在极多。诸菩萨法云地。于无量劫。但可说耳。何况如来地。诸佛子。我今唱说。令汝知之。佛现在为证。如一一方。无量无边世界微尘等诸佛世界。十地菩萨皆满其中。譬如稻麻丛林。是诸菩萨。有无量无边业。修习菩萨功德智慧禅定。于如来功德智慧力。百分不及一。百千万亿分不及一。乃至算数譬喻。所不能及。诸佛子。是菩萨。随如是智慧。顺如来身口意。亦不舍诸菩萨三昧。而勤心供养诸佛。于一一劫。以一切粗现(丹本微妙)供养具。供养无量无边诸佛。而能具受诸佛神力。转复明胜。是菩萨。于法性问难。无能胜者。乃至无量无边百千万亿劫不可穷尽。佛子。譬如大金师。善治此金。为庄严物。以无上摩尼宝珠。间错其中。安置自在天王颈上。其余诸天。无能夺者。又诸天人庄严之具。无能及者。诸佛子。菩萨住十地中。智慧功德善根。从初地至九地。诸菩萨摩诃萨。所不能及。菩萨住是地中。得大智照明故。能随顺一切智慧。其余智慧之明。所不能坏。譬如佛子。大自在天王光明。一切生处。众生光明。所不能及。能令众生。身心凉冷。诸佛子。菩萨摩诃萨。亦如是。住是法云地中。智慧光明。一切声闻。辟支佛。所不能及。从初地乃至九地菩萨摩诃萨。亦不能及。是菩萨。住是地中。能令无量众生。住一切智道。诸佛子。菩萨摩诃萨。住是地中。诸十方佛。为说智慧。令通达三世。正知法性相。以智普覆一切世间。照一切世间性。大悲大慈。普覆一切众生。正遍见知一切诸法。举要言之。具足为说。至一切智道。佛子。是名菩萨摩诃萨第十菩萨法云地。菩萨摩诃萨。住是地中。多作摩醯首罗天王。智慧明达。善说声闻辟支佛。菩萨波罗蜜。于法性中。有问难者。无能令尽。所作善业。若布施若爱语。若利益若同事。皆不离念佛念法念菩萨伴。念菩萨行。念诸波罗蜜。念诸地行。不离念十力。念无所畏。念不共法。乃至不离念具足一切种智。常作是念。我当何时于众生中。为首为胜。为大为妙。为上为无上为导为将。为师为尊。乃至于一切众生中。为依止者。若欲如是勤行精进。于一念中。得无量百千万亿那由他不可说不可说世界微尘数三昧。乃至示尔所微尘数。菩萨眷属。若以愿力。神通自在。复过是数。所谓诸行上妙供具。信解起业若身若口。若光明若诸根。若如意若音声。若行处。乃至若干百千万亿劫。不可称数。诸佛子。是名菩萨摩诃萨地次第顺行趣向一切种智。佛子。譬如从阿耨达池。四河流出。满足四天下。转增无有穷尽。乃入大海。诸佛子。菩萨摩诃萨。亦如是。从菩萨出于善根大愿之水。以四摄法。满足众生。而不穷尽。转更增长乃至一切种智。诸佛子。是诸菩萨十地。因佛智故。而有差别。譬如因大地故。有十大山王。何等为十。所谓。雪山王。香山王。轲梨罗山王。仙圣山王。由乾陀罗山王。马耳山王。尼民陀罗山王。斫迦婆罗山王。众相山王。须弥山王。佛子。如雪山王。一切药草。集在其中。取不可尽。诸佛子。菩萨摩诃萨。亦如是。住在菩萨欢喜地。一切世间。经书伎艺。文颂咒术。集在其中。无有穷尽。诸佛子。如香山王。一切诸香。聚在其中。而不可尽。菩萨摩诃萨。亦如是。住菩萨离垢地中。持戒头陀。威仪助法。集在其中。无有穷尽。诸佛子。如轲梨罗伽山王。但以宝成。集诸妙华。取不可尽。诸佛子。菩萨亦如是。住于明地。集一切世间。禅定神通。解脱三昧门不可尽。诸佛子。如仙圣山王。但以宝成。多有五神通圣人。不可穷尽。诸佛子。菩萨摩诃萨。亦如是。住菩萨焰地中。集令众生。入道因缘。种种问难。不可穷尽。诸佛子。如由乾陀罗山王。但以宝成。集夜叉大神。夜叉罗刹众不可穷尽。诸佛子。菩萨亦如是。住菩萨难胜地中。集一切自在。如意神通。说不可尽。诸佛子。如马耳山王。但以宝成。集众妙果。取不可尽。诸佛子。菩萨摩诃萨。亦如是。住现前地中。集深因缘法。说声闻果。不可穷尽。诸佛子。如尼民陀罗山王。但以宝成。集诸一切大力龙神。不可穷尽。诸佛子。菩萨摩诃萨。亦如是。住菩萨远行地中。集种种方便智慧。说辟支佛道。不可穷尽。诸佛子。如斫迦婆罗山王。但以宝成。集心自在者。不可穷尽。诸佛子。菩萨摩诃萨。亦如是。住无动地。集一切菩萨自在道。说世间性。不可穷尽。诸佛子。如众相山王。但以宝成。集大神力。诸阿修罗。无有穷尽。诸佛子。菩萨亦如是。住菩萨妙善地中。集转众生行智。说世间相。不可穷尽。诸佛子。如须弥山王。但以宝成。集诸天神。无有穷尽。诸佛子。菩萨亦如是。住法云地中。集如来十力。四无所畏。说诸佛法。不可穷尽。诸佛子。是十宝山。同在大海。因大海水。有差别相。诸菩萨摩诃萨十地。亦如是。同在佛智。因一切智故。有差别相。诸佛子。譬如大海。以十相故。数名大海。无有能坏。何等为十。一渐次深。二不共死尸宿。三余水失本名。四一味。五多宝聚。六极深难入。七广大无量。八多有大身众生依住。九不过常限。十能受一切大雨无有盈溢。诸佛子。诸菩萨行。亦如是。以十因缘故。得名无有能坏。何等为十。欢喜地中。渐次生坚固愿。离垢地中。不与破戒者共宿。明地中。舍诸世间假名。焰地中。于佛所得一心不坏信净。难胜地中。生世间无量方便神通。起世间事。现前地中。观甚深因缘法。远行地中。以广大心。善择诸法。无动地中。能起大庄严事示现。妙善地中。能得深解脱。通达世间行。如实不过。法云地中。能受一切诸佛大法明雨。诸佛子。譬如大摩尼宝珠。有十事。能与众生一切宝物。何等为十。一出大海。二巧匠加治。三转精细。四除其垢秽。五以火炼治。六众宝庄严。七贯以宝缕。八置在琉璃高柱。九光明四照。十随王意雨众宝物。诸佛子。菩萨摩诃萨。发菩提心宝。亦有十事。何等为十。一初发心布施离悭。二修持戒头陀苦行。三以诸禅定解脱三昧令转精妙。四以道行清净。五练以方便神通。六以深因缘法庄严。七以种种深方便智慧贯穿。八置以神通自在憧上。九观众生行放多闻智慧光明。十诸佛授智职。尔时于一切众生。能为佛事。堕在萨婆若数。诸佛子。是诸菩萨所行。集一切智慧功德法门品。若不深种善根者。不能得闻。问言。若得闻者。是人为得几许福。答言。随诸佛所有智慧慧力。如是发萨婆若心。所缘摄福德。是人得闻此法门。所得福德。亦复如是。何以故。若无菩萨心。闻是法门。不能信解受持。何况以身修习。能成是事。诸佛子。以是故当知。是人随顺一切种智。得闻信解受持修行。说是经时。以佛神力。十方世界。十亿佛国。微尘数世界。六种十八相动。又法应震动。诸天雨华。如云而下。雨诸香璎珞。天宝衣。天幡盖。天宝物。天庄严身具。雨天伎乐歌颂。而下更有大音。赞叹十地殊胜之事。此他化自在天王宫。四天下中。如是十方一切世界周遍。皆说十地经。以佛神力故。十方过十亿佛国微尘数世界。有十亿佛国微尘数诸菩萨来。遍满十方虚空。皆作是言。善哉善哉。金刚藏。佛子。善说诸菩萨摩诃萨住诸地相。佛子。我等皆亦名金刚藏。从金刚德世界。金刚憧佛所来。所经历处。皆说是经。众会亦如是。言辞亦如是。义趣亦如是。不增不减。佛子。我等以佛力故。到此大众。来证是事。诸佛子。如我等来至此众。如是十方一切世界。一一世间种性。四天下上他化自在天王宫摩尼宝殿。皆有十亿佛国微尘数菩萨。往为作证。尔时金刚藏菩萨观察十方。观一切大众。观深法性。赞叹助发萨婆若心。示众生菩萨大力。欲净诸菩萨行摄一切众生。随顺萨婆若。除一切世间之垢。与诸众生一切种智因缘。示不可思议智慧庄严妙事。说一切菩萨功德差别相。欲令此义转胜明显示众生故。承佛神力。而说偈言。

&nbsp;&nbsp;&nbsp;&nbsp;诸菩萨所行&nbsp;&nbsp;&nbsp;&nbsp;乐于善寂灭

&nbsp;&nbsp;&nbsp;&nbsp;其心无所著&nbsp;&nbsp;&nbsp;&nbsp;犹若如虚空

&nbsp;&nbsp;&nbsp;&nbsp;除贪恚痴垢&nbsp;&nbsp;&nbsp;&nbsp;安住道智中

&nbsp;&nbsp;&nbsp;&nbsp;如是无上行&nbsp;&nbsp;&nbsp;&nbsp;愿乐欲听闻

&nbsp;&nbsp;&nbsp;&nbsp;如是诸菩萨&nbsp;&nbsp;&nbsp;&nbsp;在于无量劫

&nbsp;&nbsp;&nbsp;&nbsp;勤心常修习&nbsp;&nbsp;&nbsp;&nbsp;万亿种善根

&nbsp;&nbsp;&nbsp;&nbsp;供养无量佛&nbsp;&nbsp;&nbsp;&nbsp;辟支阿罗汉

&nbsp;&nbsp;&nbsp;&nbsp;为利众生故&nbsp;&nbsp;&nbsp;&nbsp;乃生菩提心

&nbsp;&nbsp;&nbsp;&nbsp;精勤持戒行&nbsp;&nbsp;&nbsp;&nbsp;头陀除罪垢

&nbsp;&nbsp;&nbsp;&nbsp;修善忍转妙&nbsp;&nbsp;&nbsp;&nbsp;惭愧威德满

&nbsp;&nbsp;&nbsp;&nbsp;福慧因缘故&nbsp;&nbsp;&nbsp;&nbsp;高胜心明净

&nbsp;&nbsp;&nbsp;&nbsp;深乐于佛智&nbsp;&nbsp;&nbsp;&nbsp;同佛生菩提

&nbsp;&nbsp;&nbsp;&nbsp;供养于一切&nbsp;&nbsp;&nbsp;&nbsp;十方三世佛

&nbsp;&nbsp;&nbsp;&nbsp;如虚空等国&nbsp;&nbsp;&nbsp;&nbsp;悉皆令清净

&nbsp;&nbsp;&nbsp;&nbsp;一切法平等&nbsp;&nbsp;&nbsp;&nbsp;善悉通达故

&nbsp;&nbsp;&nbsp;&nbsp;为度一切众&nbsp;&nbsp;&nbsp;&nbsp;生于菩提心

&nbsp;&nbsp;&nbsp;&nbsp;诸菩萨如是&nbsp;&nbsp;&nbsp;&nbsp;生是无量心

&nbsp;&nbsp;&nbsp;&nbsp;至于欢喜地&nbsp;&nbsp;&nbsp;&nbsp;息恶乐布施

&nbsp;&nbsp;&nbsp;&nbsp;得诸本愿力&nbsp;&nbsp;&nbsp;&nbsp;慈悲心偏多

&nbsp;&nbsp;&nbsp;&nbsp;深行十善道&nbsp;&nbsp;&nbsp;&nbsp;能到离垢地

&nbsp;&nbsp;&nbsp;&nbsp;戒闻功德富&nbsp;&nbsp;&nbsp;&nbsp;慈心愍世间

&nbsp;&nbsp;&nbsp;&nbsp;永离诸垢秽&nbsp;&nbsp;&nbsp;&nbsp;深心常清净

&nbsp;&nbsp;&nbsp;&nbsp;普观诸世间&nbsp;&nbsp;&nbsp;&nbsp;三毒火炽然

&nbsp;&nbsp;&nbsp;&nbsp;如是之大士&nbsp;&nbsp;&nbsp;&nbsp;能入三明地

&nbsp;&nbsp;&nbsp;&nbsp;观三界皆空&nbsp;&nbsp;&nbsp;&nbsp;无常亦如病

&nbsp;&nbsp;&nbsp;&nbsp;如痈如疮箭&nbsp;&nbsp;&nbsp;&nbsp;百种苦常然

&nbsp;&nbsp;&nbsp;&nbsp;见诸有为过&nbsp;&nbsp;&nbsp;&nbsp;贪着佛功德

&nbsp;&nbsp;&nbsp;&nbsp;得佛智明焰&nbsp;&nbsp;&nbsp;&nbsp;得入于焰地

&nbsp;&nbsp;&nbsp;&nbsp;成就于念慧&nbsp;&nbsp;&nbsp;&nbsp;得至道智中

&nbsp;&nbsp;&nbsp;&nbsp;在此地供养&nbsp;&nbsp;&nbsp;&nbsp;百千种诸佛

&nbsp;&nbsp;&nbsp;&nbsp;常能思惟念&nbsp;&nbsp;&nbsp;&nbsp;诸佛无量德

&nbsp;&nbsp;&nbsp;&nbsp;得入于一切&nbsp;&nbsp;&nbsp;&nbsp;世间难胜地

&nbsp;&nbsp;&nbsp;&nbsp;能以慧方便&nbsp;&nbsp;&nbsp;&nbsp;种种而示现

&nbsp;&nbsp;&nbsp;&nbsp;诸有所为作&nbsp;&nbsp;&nbsp;&nbsp;以利于世间

&nbsp;&nbsp;&nbsp;&nbsp;供养于诸佛&nbsp;&nbsp;&nbsp;&nbsp;作益众生事

&nbsp;&nbsp;&nbsp;&nbsp;无生法在前&nbsp;&nbsp;&nbsp;&nbsp;得入现前地

&nbsp;&nbsp;&nbsp;&nbsp;菩萨诸所行&nbsp;&nbsp;&nbsp;&nbsp;一切世难知

&nbsp;&nbsp;&nbsp;&nbsp;常无有我心&nbsp;&nbsp;&nbsp;&nbsp;离有亦离无

&nbsp;&nbsp;&nbsp;&nbsp;诸法先空寂&nbsp;&nbsp;&nbsp;&nbsp;十二缘故行

&nbsp;&nbsp;&nbsp;&nbsp;善了此微细&nbsp;&nbsp;&nbsp;&nbsp;能入远行地

&nbsp;&nbsp;&nbsp;&nbsp;行慧方便等&nbsp;&nbsp;&nbsp;&nbsp;得法寂灭相

&nbsp;&nbsp;&nbsp;&nbsp;如是之大士&nbsp;&nbsp;&nbsp;&nbsp;难知难可及

&nbsp;&nbsp;&nbsp;&nbsp;为欲令世间&nbsp;&nbsp;&nbsp;&nbsp;得善寂灭故

&nbsp;&nbsp;&nbsp;&nbsp;还起修诸行&nbsp;&nbsp;&nbsp;&nbsp;种种福德事

&nbsp;&nbsp;&nbsp;&nbsp;普入于众生&nbsp;&nbsp;&nbsp;&nbsp;种种心行处

&nbsp;&nbsp;&nbsp;&nbsp;如是能得入&nbsp;&nbsp;&nbsp;&nbsp;等空不动地

&nbsp;&nbsp;&nbsp;&nbsp;大智诸菩萨&nbsp;&nbsp;&nbsp;&nbsp;悉善能具行

&nbsp;&nbsp;&nbsp;&nbsp;种种诸智业&nbsp;&nbsp;&nbsp;&nbsp;得十自在力

&nbsp;&nbsp;&nbsp;&nbsp;能以无有量&nbsp;&nbsp;&nbsp;&nbsp;无边限诸身

&nbsp;&nbsp;&nbsp;&nbsp;普现十方界&nbsp;&nbsp;&nbsp;&nbsp;而为说妙法

&nbsp;&nbsp;&nbsp;&nbsp;善达世间性&nbsp;&nbsp;&nbsp;&nbsp;及诸众生性

&nbsp;&nbsp;&nbsp;&nbsp;如是大慈悲&nbsp;&nbsp;&nbsp;&nbsp;能入妙善地

&nbsp;&nbsp;&nbsp;&nbsp;第一妙净智&nbsp;&nbsp;&nbsp;&nbsp;善观诸世间

&nbsp;&nbsp;&nbsp;&nbsp;缕练烦恼业&nbsp;&nbsp;&nbsp;&nbsp;深曲险难处

&nbsp;&nbsp;&nbsp;&nbsp;为度是等故&nbsp;&nbsp;&nbsp;&nbsp;得诸佛法藏

&nbsp;&nbsp;&nbsp;&nbsp;善说第一义&nbsp;&nbsp;&nbsp;&nbsp;悉无所违错

&nbsp;&nbsp;&nbsp;&nbsp;如是次第行&nbsp;&nbsp;&nbsp;&nbsp;具足诸善法

&nbsp;&nbsp;&nbsp;&nbsp;乃至到九地&nbsp;&nbsp;&nbsp;&nbsp;所修集福慧

&nbsp;&nbsp;&nbsp;&nbsp;欲得诸佛力&nbsp;&nbsp;&nbsp;&nbsp;第一深妙利

&nbsp;&nbsp;&nbsp;&nbsp;乃于一切佛&nbsp;&nbsp;&nbsp;&nbsp;能得受智职

&nbsp;&nbsp;&nbsp;&nbsp;先得无数定&nbsp;&nbsp;&nbsp;&nbsp;智行极广大

&nbsp;&nbsp;&nbsp;&nbsp;末后得难坏&nbsp;&nbsp;&nbsp;&nbsp;诸智职三昧

&nbsp;&nbsp;&nbsp;&nbsp;若能得如是&nbsp;&nbsp;&nbsp;&nbsp;一切职三昧

&nbsp;&nbsp;&nbsp;&nbsp;一切宝庄严&nbsp;&nbsp;&nbsp;&nbsp;大莲花即出

&nbsp;&nbsp;&nbsp;&nbsp;菩萨称莲花&nbsp;&nbsp;&nbsp;&nbsp;现身坐其上

&nbsp;&nbsp;&nbsp;&nbsp;余花诸菩萨&nbsp;&nbsp;&nbsp;&nbsp;咸共一心视

&nbsp;&nbsp;&nbsp;&nbsp;尔时大菩萨&nbsp;&nbsp;&nbsp;&nbsp;从身放无量

&nbsp;&nbsp;&nbsp;&nbsp;百千亿光明&nbsp;&nbsp;&nbsp;&nbsp;灭诸世间苦

&nbsp;&nbsp;&nbsp;&nbsp;然后顶上出&nbsp;&nbsp;&nbsp;&nbsp;百千亿光明

&nbsp;&nbsp;&nbsp;&nbsp;普照十方界&nbsp;&nbsp;&nbsp;&nbsp;诸佛大会众

&nbsp;&nbsp;&nbsp;&nbsp;于上虚空中&nbsp;&nbsp;&nbsp;&nbsp;化成光明网

&nbsp;&nbsp;&nbsp;&nbsp;供养诸佛已&nbsp;&nbsp;&nbsp;&nbsp;入诸佛足下

&nbsp;&nbsp;&nbsp;&nbsp;时诸一切佛&nbsp;&nbsp;&nbsp;&nbsp;及诸大菩萨

&nbsp;&nbsp;&nbsp;&nbsp;各知其菩萨&nbsp;&nbsp;&nbsp;&nbsp;得受于智职

&nbsp;&nbsp;&nbsp;&nbsp;如是一切佛&nbsp;&nbsp;&nbsp;&nbsp;报以眉间光

&nbsp;&nbsp;&nbsp;&nbsp;名曰一切职&nbsp;&nbsp;&nbsp;&nbsp;入此菩萨顶

&nbsp;&nbsp;&nbsp;&nbsp;一切无量佛&nbsp;&nbsp;&nbsp;&nbsp;与此菩萨职

&nbsp;&nbsp;&nbsp;&nbsp;犹如转轮王&nbsp;&nbsp;&nbsp;&nbsp;假授太子位

&nbsp;&nbsp;&nbsp;&nbsp;时诸十方界&nbsp;&nbsp;&nbsp;&nbsp;普皆大震动

&nbsp;&nbsp;&nbsp;&nbsp;乃至阿鼻等&nbsp;&nbsp;&nbsp;&nbsp;诸苦皆除灭

&nbsp;&nbsp;&nbsp;&nbsp;菩萨为一切&nbsp;&nbsp;&nbsp;&nbsp;智慧得是职

&nbsp;&nbsp;&nbsp;&nbsp;如是名为到&nbsp;&nbsp;&nbsp;&nbsp;无上法云地

&nbsp;&nbsp;&nbsp;&nbsp;住于是地中&nbsp;&nbsp;&nbsp;&nbsp;智慧无边限

&nbsp;&nbsp;&nbsp;&nbsp;善知度一切&nbsp;&nbsp;&nbsp;&nbsp;世间诸因缘

&nbsp;&nbsp;&nbsp;&nbsp;入色无色法&nbsp;&nbsp;&nbsp;&nbsp;欲色无色界

&nbsp;&nbsp;&nbsp;&nbsp;能知众生性&nbsp;&nbsp;&nbsp;&nbsp;国土性法性

&nbsp;&nbsp;&nbsp;&nbsp;又能入可数&nbsp;&nbsp;&nbsp;&nbsp;不可数法中

&nbsp;&nbsp;&nbsp;&nbsp;乃至能观择&nbsp;&nbsp;&nbsp;&nbsp;虚空无量性

&nbsp;&nbsp;&nbsp;&nbsp;入此地悉具&nbsp;&nbsp;&nbsp;&nbsp;菩萨变化事

&nbsp;&nbsp;&nbsp;&nbsp;诸佛威神力&nbsp;&nbsp;&nbsp;&nbsp;微细智密事

&nbsp;&nbsp;&nbsp;&nbsp;又能悉通达&nbsp;&nbsp;&nbsp;&nbsp;一切诸劫数

&nbsp;&nbsp;&nbsp;&nbsp;于一毛端中&nbsp;&nbsp;&nbsp;&nbsp;观见世间性

&nbsp;&nbsp;&nbsp;&nbsp;一切诸如来&nbsp;&nbsp;&nbsp;&nbsp;于此无上地

&nbsp;&nbsp;&nbsp;&nbsp;初生及出家&nbsp;&nbsp;&nbsp;&nbsp;得道转法轮

&nbsp;&nbsp;&nbsp;&nbsp;示入于涅槃&nbsp;&nbsp;&nbsp;&nbsp;皆随顺于智

&nbsp;&nbsp;&nbsp;&nbsp;寂灭妙解脱&nbsp;&nbsp;&nbsp;&nbsp;悉于此地得

&nbsp;&nbsp;&nbsp;&nbsp;此地诸大士&nbsp;&nbsp;&nbsp;&nbsp;忆念力大故

&nbsp;&nbsp;&nbsp;&nbsp;诸佛大法雨&nbsp;&nbsp;&nbsp;&nbsp;皆悉能受持

&nbsp;&nbsp;&nbsp;&nbsp;譬如大海水&nbsp;&nbsp;&nbsp;&nbsp;能持龙王雨

&nbsp;&nbsp;&nbsp;&nbsp;诸佛大法雨&nbsp;&nbsp;&nbsp;&nbsp;菩萨受亦尔

&nbsp;&nbsp;&nbsp;&nbsp;若于一佛所&nbsp;&nbsp;&nbsp;&nbsp;一时听受法

&nbsp;&nbsp;&nbsp;&nbsp;十方无量土&nbsp;&nbsp;&nbsp;&nbsp;微尘数众生

&nbsp;&nbsp;&nbsp;&nbsp;皆得闻总持&nbsp;&nbsp;&nbsp;&nbsp;成于声闻乘

&nbsp;&nbsp;&nbsp;&nbsp;不如是菩萨&nbsp;&nbsp;&nbsp;&nbsp;算数所不及

&nbsp;&nbsp;&nbsp;&nbsp;大智慧力故&nbsp;&nbsp;&nbsp;&nbsp;及生大愿力

&nbsp;&nbsp;&nbsp;&nbsp;能于一念中&nbsp;&nbsp;&nbsp;&nbsp;遍满无量国

&nbsp;&nbsp;&nbsp;&nbsp;雨甘露法水&nbsp;&nbsp;&nbsp;&nbsp;灭诸烦恼火

&nbsp;&nbsp;&nbsp;&nbsp;是故诸佛名&nbsp;&nbsp;&nbsp;&nbsp;此地为法云

&nbsp;&nbsp;&nbsp;&nbsp;大士住此地&nbsp;&nbsp;&nbsp;&nbsp;供养诸佛具

&nbsp;&nbsp;&nbsp;&nbsp;过诸天所有&nbsp;&nbsp;&nbsp;&nbsp;普示大神力

&nbsp;&nbsp;&nbsp;&nbsp;示众转胜力&nbsp;&nbsp;&nbsp;&nbsp;过是数无量

&nbsp;&nbsp;&nbsp;&nbsp;若人欲思量&nbsp;&nbsp;&nbsp;&nbsp;迷闷不能解

&nbsp;&nbsp;&nbsp;&nbsp;大智住此地&nbsp;&nbsp;&nbsp;&nbsp;举足下足事

&nbsp;&nbsp;&nbsp;&nbsp;及余诸菩萨&nbsp;&nbsp;&nbsp;&nbsp;乃至于九地

&nbsp;&nbsp;&nbsp;&nbsp;皆悉不能知&nbsp;&nbsp;&nbsp;&nbsp;何况余众生

&nbsp;&nbsp;&nbsp;&nbsp;三世诸声闻&nbsp;&nbsp;&nbsp;&nbsp;及与辟支佛

&nbsp;&nbsp;&nbsp;&nbsp;住此诸佛示&nbsp;&nbsp;&nbsp;&nbsp;一切智慧事

&nbsp;&nbsp;&nbsp;&nbsp;亦与令通达&nbsp;&nbsp;&nbsp;&nbsp;三世无碍智

&nbsp;&nbsp;&nbsp;&nbsp;亦示法性寂&nbsp;&nbsp;&nbsp;&nbsp;亦示种种变

&nbsp;&nbsp;&nbsp;&nbsp;一切诸世界&nbsp;&nbsp;&nbsp;&nbsp;所有众生类

&nbsp;&nbsp;&nbsp;&nbsp;所行一切法&nbsp;&nbsp;&nbsp;&nbsp;深微隐妙事

&nbsp;&nbsp;&nbsp;&nbsp;一切佛功德&nbsp;&nbsp;&nbsp;&nbsp;次第示令知

&nbsp;&nbsp;&nbsp;&nbsp;菩萨住此地&nbsp;&nbsp;&nbsp;&nbsp;能以大供具

&nbsp;&nbsp;&nbsp;&nbsp;供养十方佛&nbsp;&nbsp;&nbsp;&nbsp;遍满一切方

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;所有众生类

&nbsp;&nbsp;&nbsp;&nbsp;其余诸供具&nbsp;&nbsp;&nbsp;&nbsp;皆所不能及

&nbsp;&nbsp;&nbsp;&nbsp;智者住此地&nbsp;&nbsp;&nbsp;&nbsp;皆能破一切

&nbsp;&nbsp;&nbsp;&nbsp;无明诸闇冥&nbsp;&nbsp;&nbsp;&nbsp;开示以佛道

&nbsp;&nbsp;&nbsp;&nbsp;如自在天王&nbsp;&nbsp;&nbsp;&nbsp;光灭众热恼

&nbsp;&nbsp;&nbsp;&nbsp;佛子智光明&nbsp;&nbsp;&nbsp;&nbsp;灭众恼亦尔

&nbsp;&nbsp;&nbsp;&nbsp;住是地皆作&nbsp;&nbsp;&nbsp;&nbsp;三界自在王

&nbsp;&nbsp;&nbsp;&nbsp;通达诸智慧&nbsp;&nbsp;&nbsp;&nbsp;善以三乘化

&nbsp;&nbsp;&nbsp;&nbsp;能于一念中&nbsp;&nbsp;&nbsp;&nbsp;得无量三昧

&nbsp;&nbsp;&nbsp;&nbsp;能见十方佛&nbsp;&nbsp;&nbsp;&nbsp;其数亦如是

&nbsp;&nbsp;&nbsp;&nbsp;金刚藏菩萨&nbsp;&nbsp;&nbsp;&nbsp;告诸大士言

&nbsp;&nbsp;&nbsp;&nbsp;我今略解说&nbsp;&nbsp;&nbsp;&nbsp;十地妙行已

&nbsp;&nbsp;&nbsp;&nbsp;若广演说者&nbsp;&nbsp;&nbsp;&nbsp;千亿劫不尽

&nbsp;&nbsp;&nbsp;&nbsp;是则名清净&nbsp;&nbsp;&nbsp;&nbsp;诸大菩萨地

&nbsp;&nbsp;&nbsp;&nbsp;为得佛智故&nbsp;&nbsp;&nbsp;&nbsp;住于此地中

&nbsp;&nbsp;&nbsp;&nbsp;安住不移动&nbsp;&nbsp;&nbsp;&nbsp;犹如大山王

&nbsp;&nbsp;&nbsp;&nbsp;初地具一切&nbsp;&nbsp;&nbsp;&nbsp;经书诸伎术

&nbsp;&nbsp;&nbsp;&nbsp;犹如雪山王&nbsp;&nbsp;&nbsp;&nbsp;积聚众药草

&nbsp;&nbsp;&nbsp;&nbsp;持戒及多闻&nbsp;&nbsp;&nbsp;&nbsp;在于二地中

&nbsp;&nbsp;&nbsp;&nbsp;犹如香山王&nbsp;&nbsp;&nbsp;&nbsp;集诸一切香

&nbsp;&nbsp;&nbsp;&nbsp;如轲梨罗山&nbsp;&nbsp;&nbsp;&nbsp;多积诸宝花

&nbsp;&nbsp;&nbsp;&nbsp;明地集闻智&nbsp;&nbsp;&nbsp;&nbsp;其喻亦如是

&nbsp;&nbsp;&nbsp;&nbsp;焰地多积聚&nbsp;&nbsp;&nbsp;&nbsp;道法宝不坏

&nbsp;&nbsp;&nbsp;&nbsp;如仙圣山中&nbsp;&nbsp;&nbsp;&nbsp;善寂人不少

&nbsp;&nbsp;&nbsp;&nbsp;五地诸神通&nbsp;&nbsp;&nbsp;&nbsp;无能得及者

&nbsp;&nbsp;&nbsp;&nbsp;如由乾陀山&nbsp;&nbsp;&nbsp;&nbsp;夜叉神不少

&nbsp;&nbsp;&nbsp;&nbsp;六地善分别&nbsp;&nbsp;&nbsp;&nbsp;诸果无穷尽

&nbsp;&nbsp;&nbsp;&nbsp;犹如马耳山&nbsp;&nbsp;&nbsp;&nbsp;诸果无有量

&nbsp;&nbsp;&nbsp;&nbsp;七地中大慧&nbsp;&nbsp;&nbsp;&nbsp;无有能及者

&nbsp;&nbsp;&nbsp;&nbsp;如尼民陀山&nbsp;&nbsp;&nbsp;&nbsp;诸龙王不少

&nbsp;&nbsp;&nbsp;&nbsp;住于八地中&nbsp;&nbsp;&nbsp;&nbsp;自在智无量

&nbsp;&nbsp;&nbsp;&nbsp;如斫迦罗山&nbsp;&nbsp;&nbsp;&nbsp;多心自在者

&nbsp;&nbsp;&nbsp;&nbsp;九地心清净&nbsp;&nbsp;&nbsp;&nbsp;说法无障碍

&nbsp;&nbsp;&nbsp;&nbsp;犹如众相山&nbsp;&nbsp;&nbsp;&nbsp;阿修罗不少

&nbsp;&nbsp;&nbsp;&nbsp;十地中诸佛&nbsp;&nbsp;&nbsp;&nbsp;功德无穷尽

&nbsp;&nbsp;&nbsp;&nbsp;如须弥山王&nbsp;&nbsp;&nbsp;&nbsp;多诸天神众

&nbsp;&nbsp;&nbsp;&nbsp;又复初地中&nbsp;&nbsp;&nbsp;&nbsp;发于广大愿

&nbsp;&nbsp;&nbsp;&nbsp;二地持戒品&nbsp;&nbsp;&nbsp;&nbsp;三地行功德

&nbsp;&nbsp;&nbsp;&nbsp;第四地专一&nbsp;&nbsp;&nbsp;&nbsp;五地众妙事

&nbsp;&nbsp;&nbsp;&nbsp;六地甚深相&nbsp;&nbsp;&nbsp;&nbsp;七地广大心

&nbsp;&nbsp;&nbsp;&nbsp;八地中种种&nbsp;&nbsp;&nbsp;&nbsp;庄严诸神通

&nbsp;&nbsp;&nbsp;&nbsp;九地思妙智&nbsp;&nbsp;&nbsp;&nbsp;能过一切世

&nbsp;&nbsp;&nbsp;&nbsp;十地能受持&nbsp;&nbsp;&nbsp;&nbsp;诸佛大法雨

&nbsp;&nbsp;&nbsp;&nbsp;菩萨行大海&nbsp;&nbsp;&nbsp;&nbsp;难动不可尽

&nbsp;&nbsp;&nbsp;&nbsp;发心出世间&nbsp;&nbsp;&nbsp;&nbsp;得入于初地

&nbsp;&nbsp;&nbsp;&nbsp;二地净持戒&nbsp;&nbsp;&nbsp;&nbsp;三地修诸禅

&nbsp;&nbsp;&nbsp;&nbsp;四地道行净&nbsp;&nbsp;&nbsp;&nbsp;五练方便慧

&nbsp;&nbsp;&nbsp;&nbsp;六因缘庄严&nbsp;&nbsp;&nbsp;&nbsp;七深方便慧

&nbsp;&nbsp;&nbsp;&nbsp;八到琉璃幢&nbsp;&nbsp;&nbsp;&nbsp;九地行众生

&nbsp;&nbsp;&nbsp;&nbsp;一切险难处&nbsp;&nbsp;&nbsp;&nbsp;智慧光普照

&nbsp;&nbsp;&nbsp;&nbsp;十地受智职&nbsp;&nbsp;&nbsp;&nbsp;犹如国王许

&nbsp;&nbsp;&nbsp;&nbsp;如是次第净&nbsp;&nbsp;&nbsp;&nbsp;菩提心妙宝

&nbsp;&nbsp;&nbsp;&nbsp;十方诸世界&nbsp;&nbsp;&nbsp;&nbsp;所有微尘数

&nbsp;&nbsp;&nbsp;&nbsp;可于一念中&nbsp;&nbsp;&nbsp;&nbsp;计知其多少

&nbsp;&nbsp;&nbsp;&nbsp;可以一毛头&nbsp;&nbsp;&nbsp;&nbsp;数知于虚空

&nbsp;&nbsp;&nbsp;&nbsp;诸佛大功德&nbsp;&nbsp;&nbsp;&nbsp;无量不可尽

说是十住经时。自在天王。及诸天众。解脱月菩萨。及诸菩萨。一切世间。皆大欢喜。信受奉行。