## 《十地经论》第十卷

### 不动地第八

论曰。第八地中有七种相差别。一总明方便作集地分。二得净忍分。三得胜行分。四净佛国土分。五得自在分。六大胜分。七释名分。云何总明方便作集地分。

经曰。尔时金刚藏菩萨言。诸佛子。若菩萨于七地中善集慧方便。善清净诸行。善集助道法。善起大愿力。善加如来力加。自善根力得力故。常念随顺如来力无畏不共佛法故。善净深心觉故。成就福德智力故。大慈悲等不舍一切众生行故。通达无量智道故。

论曰。总明方便作集地分者。七地总故同相及别相。云何同相。同相有三种。一者二种无我上上证故。二者不住道清净故。三者彼方便智行所摄满足。助菩提分法故。如经诸佛子。若菩萨于七地中善集慧方便故。善清净诸行故。善集助道法故。云何别相。善起大愿力。等初地等诸地。如经善起大愿力故。第二地中。是故我应等行十善业道修行一切种令清净具足彼处如来力故。如经善加如来力加故。第三地中厌得不退禅定等。自善根力得通达故。如经自善根力得力故。第四地中所说法分别智教化智障净胜念通达佛法。如经常念随顺如来力无畏不共佛法故。第五地中深净心平等善净深心等。如经善净深心觉故。第六地中大悲自在为首增上观因缘集成就福德智力。如经成就福德智力故。第七地中方便智慧发起殊胜道。不舍一切众生行。如经大慈悲等不舍一切众生行故。以无量众生界故入无量智道。如经通达无量智道故。如是第八地总明方便作集地分已说。云何得净忍分。得无生法忍故。彼清净自然无功用行应知。

经曰。入一切法本来无生。无成。无相。无出。不失。无尽。不行。非有有性。初中后平等。真如无分别入一切智智。是菩萨远离一切心意识忆想分别。无所贪着。如虚空平等。入一切法如虚空性。是名得无生法忍。

论曰。复次彼忍于四种无生中应知。四种无生者。一事无生。二自性无生。三数差别无生。四作业差别无生。是中事无生者。实有七种事。一净分法中本有实此对治。如经入一切法本来无生故。二新新生实此对治。如经无成故。三者相实此对治。如经无相故。四后际实此对治。如经无出故。五先际实染分中烦恼障故此对治。如经不失故。六尽实诸众生此对治。如经无尽故。七杂染实净分中此对治。如经不行故。自性无生者。是法无我彼法无我。自体无性故。如经非有有性故。彼观事故是此忍不得言无所有观。法无我无二相故。数差别无生者。于三时中染净法不增减故。如经初中后平等故。作业差别无生者。于真如中净无分别佛智故。如经真如无分别入一切智智故。如是无生法忍观示现。次示现行远离报分别境界想。摄受分别性想故。如经是菩萨远离一切心意识忆想分别故。想者远离障法想非无治法想。彼治想于下地中有三种胜事。一无功用自然行。如经无所贪着故。二遍一切法相。如经如虚空平等故。三入真如不动自然行故。如经入一切法如虚空性。是名得无生法忍故。如是八地得净忍分已说。次说得胜行分。

经曰。又佛子。如是成就法忍。菩萨即时得是第八菩萨不动地。得为深行菩萨难可得知。无能分别。离一切相。离一切想一切贪着。无量无边一切声闻辟支佛所不能坏寂静一切寂静而现在前。佛子。譬如比丘得具足神通心得自在。次第入灭尽定。一切动心忆想分别皆悉尽灭。佛子。菩萨亦如是。住是第八菩萨不动地。即离一切有功用行及诸忆念得无功用法。离身口意务住报行成。佛子。譬如有人梦中见身堕在大河。是人尔时发大勇猛施大方便欲出此河。发勇猛时忽然便寤。寤已即离一切勇猛方便懅事。佛子。菩萨亦如是。从初已来见诸众生堕四大河。发大精进力广修行道至不动地。即离一切想有功用行。是菩萨一切不行二心诸所忆想不复现前。佛子。譬如生在梵天。欲界烦恼一切不行。如是佛子。菩萨住此菩萨不动地。一切心意识等不行。一切佛心菩提心菩萨心涅槃心不行。何况当行世间心。

论曰。是中得胜行者。得深行故。深行有七种。一难入深。如经又佛子。如是成就法忍菩萨即时得是第八菩萨不动地得为深行菩萨难可得知故。二同行深。诸净地菩萨同故。如经无能分别故。三境界深。能取可取不现前故。如经离一切相离一切想一切贪着故。护一切障想故。言离一切贪着。四修行深。自利利他行故。如经无量无边故。五不退深。如经一切声闻辟支佛所不能坏故。六离障深。如经寂静故。七对治现前深。如经一切寂静而现在前故。真如一切寂静故。灭尽定喻者。示彼行寂灭故。如经佛子譬如比丘乃至离身口意务住报行成故。一切动心忆想分别皆悉尽灭者无彼依止故。即离一切有功用行者。过功用行地故。得无功用法者。得彼对治法故。以得无功用法自然行故。住报行成示现得有功用行相违法故。复住报行成者。善住阿梨耶识真如法中故梦寤喻者。示此行中护彼过想有正智想此行寂灭故。如经佛子譬如有人梦中见身乃至诸所忆想不复现前故。是中依清净世间涅槃二心不行故。依境界受用念想不行故。生梵天喻者。于下地心一向不行得报地故。此说远离胜。如经佛子譬如生在梵天乃至何况当行世间心故。是中顺行不顺行二分心等佛等不行故。大乘小乘差别故。大乘小乘中。众生法差别故无学学差别。佛等涅槃差别说应知。是中顺行者。顺行分中心等不行故。如经一切心意识等不行故。是中不顺行者。不顺行分中佛等不行故。如经佛心乃至涅槃心不行故。大乘小乘差别。大乘中差别者。佛菩萨涅槃差别故。小乘中差别者。声闻涅槃阿罗汉等差别故。大小乘中众生法差别者。佛菩萨差别故。法差别者。菩提涅槃差别故。小乘中无学学众生差别故。是中法差别者。涅槃差别故。无学差别者。阿罗汉差别故。有学差别故。阿那含等差别故。如是等行皆悉不行故。

经曰。佛子。是菩萨得此不动地已。本愿力住故。诸佛尔时彼法流水门中与如来智慧。复作是言。善哉善哉。善男子。汝得此究竟忍顺一切诸佛法故。善男子。我等所有十力四无所畏十八不共佛法成就。汝今未得当为成就诸佛法故。勤求精进亦莫舍此忍门。

论曰。此与如来智慧力。转彼深行乐足心故。叹得上法故。不得修教授故。若不舍此忍行不得成就一切佛法故。依彼有力能作故。如经佛子是菩萨得此不动地已本愿力住乃至亦莫舍此忍门故。

经曰。复次善男子。汝虽得是寂灭解脱。此凡夫众生不善不寂灭。常在种种烦恼集中。为种种异念觉观所害。汝当愍念如是众生。

论曰。依彼众生无大利益事。现起烦恼使在家出家分中深着烦恼众生转故。如经善男子汝虽得是寂灭解脱乃至汝当愍念如是众生故。不善者现起烦恼染故。不寂灭者不远离彼使故。常在种种烦恼集中者。于在家分中故。为种种异念觉观所害者。于出家分中故。

经曰。复次善男子。汝应念本所愿欲大利益众生欲得不可思议智慧门。

论曰。依愿教化众生。智行广能转故。如经复次善男子汝应念本所愿乃至欲得不可思议智慧门故。

经曰。复次善男子。此一切法中。法性有佛无佛法界常住。诸如来不以得此法故。说名为佛。声闻辟支佛亦得此无分别法。

论曰。依不共义。功行疲惓彼垢转故。如经复次善男子此一切法中法性乃至亦得此无分别法故。

经曰。复次善男子。汝观我等无量净身无量智慧无量佛国土无量光轮无量起智无量净音。汝今应起如是等事。

论曰。无量净身等彼佛法成就有力示现依利益众生故。此利益众生事以何事身。如经复次善男子。汝观我等无量净身故。以何等智。世谛智第一义谛智。如经无量智慧故。以何等土清净国土。如经无量佛国土故。以何等摄伏。如经无量光轮故。随所度众生行智慧。如经无量起智故。随所言说。如经无量净音故。如来作无量利益众生。汝今应起如是等事示现。

经曰。复次善男子。汝今适得此一法明。所谓一切法寂灭无分别法明。如是善男子。如来法明。无量入无量作无量转。汝为得彼故应起此法。

论曰。复示诸佛无量胜行。如经复次善男子汝今适得此一法明乃至应起此法故。无量入者法门差别故。无量作者作事差别故。无量转者依上上不断差别故。

经曰。复次善男子。汝观十方无量国土无量众生。无量法差别。汝应如实尽通达彼事。如是佛子。诸佛与此菩萨。如是等无量无边起智慧门。以此无量智慧门故。是菩萨能起无量差别业皆悉成就。

论曰。复少作在随所见无量世界众生法差别。少分观即能成就转故。如经复次善男子。汝观十方无量国土乃至皆悉成就故。

经曰。金刚藏菩萨。语解脱月菩萨言。佛子。若诸佛不与此菩萨起智门者。是菩萨尔时即入涅槃。弃舍利益一切众生。以诸佛与此菩萨无量无边起智门故于一念中所起智业。比从初发心以来乃至竟第七地。百分不及一。千分百千分百千那由他分亿分百亿分千亿分百千亿分百千亿那由他分不及一。乃至无量无边阿僧祇分亦不及一。乃至非算数譬喻之所能及。所以者何。佛子先以一身起行起故。今此菩萨地中。得菩萨无量身差别故。集无量行力故。无量音声起故。无量智慧起故。无量生起故。无量清净国土故。教化无量众生故。供养恭敬无量诸佛故。随顺觉无量法故。得无量神通力起故。无量众会差别故。无量身口意业集一切菩萨行力。以不动法故。佛子。譬如乘船欲入大海。未至大海多用功力。若至大海不复用力。但以风力而去。若于大海一日所行。比本功力。至于百岁不能得及。如是佛子。菩萨善集善根资粮。乘大乘船。到菩萨所行大智慧海。于一念间无功用智能入一切智智处。本有功用行。若一劫若百千万劫不能得及。

论曰。是中即入涅槃者。与智慧示现。如经以诸佛与此菩萨无量无边起智门故。乃至以不动法故。以诸佛与此菩萨无量无边起智门者。彼行中摄功德因胜。同作教授说故。乃至算数等。次第解释应知。数分者。一一为二二二为四。如是等喻亦不及一。是事不可喻比故。无量身差别者。一切菩萨身。信解如自身故。如是无量音声起等亦无量应知。此十句依教化众生。依集助道行。依障清净应知。随身住随所说随依智随所取生随何国土。得教化众生随集功德助道。集智慧助道。供养恭敬无量诸佛故。随顺觉无量法故。随神通障正觉障清净故。此一切处。随顺无量身口意业应知。以不动法者。无间不断集故。佛子譬如乘船乃至百千万劫不能得及者。船喻彼行速疾。知因胜示现。善集善根资粮者。于七地中修菩萨行故。乘大乘船到菩萨所行。大智慧海者。八地智慧海应知。如是八地得胜行分已说。次说净佛国土。此净佛国土有三种自在行。一器世间自在行。二众生世间自在行。三智正觉自在行。云何器世间自在行。

经曰。佛子。是菩萨得菩萨第八地。从大方便慧起无功用心。在菩萨道观一切智智力。所谓观世界成观世界坏。是菩萨随世间成彼如实知。随世间坏彼如实知。随业因缘集故。世间成彼亦知。随业因缘尽故。世间坏彼亦知。随世间几时成彼亦知。随世间几时坏彼亦知。随世间几时成住彼亦知。随世间几时坏住彼亦知。是菩萨知地界小相。知地界大相。知地界无量相。知地界差别相。是菩萨知水界小相。知水界大相。知水界无量相。知水界差别相。是菩萨知火界小相。知火界大相。知火界无量相。知火界差别相。是菩萨知风界小相。知风界大相。知风界无量相。知风界差别相。是菩萨知微尘细相粗相无量相。知差别相。随何世界中所有微尘集散。微尘差别皆悉能知。随何世界中。所有地界若干微尘皆悉能知。所有水界若干微尘皆悉能知。所有火界若干微尘皆悉能知。所有风界若干微尘皆悉能知所有众生身若干微尘皆悉能知。所有国土身若干微尘皆悉能知。是菩萨知诸众生粗身细身差别若干微尘成。知地狱身依若干微尘成。知畜生身依若干微尘成。知饿鬼身依若干微尘成。知阿修罗身依若干微尘成。知天身依若干微尘成。知人身依若干微尘成。是菩萨通达入如是分别微尘智已。知欲界成知色界成知无色界成。知欲界坏知色界坏知无色界坏。知欲界小相。知欲界大相。知欲界无量相。知欲界差别相。知色界小相。知色界大相。知色界无量相。知色界差别相。知无色界小相。知无色界大相。知无色界无量相。知无色界差别相。如是入思量三界智中。是菩萨复善起智明。善知众生身差别。善知分别众生身。善观所应生处。是菩萨随众生生处。随众生身集业。而为受身教化众生故。是菩萨现身遍满三千大千世界。随众生身各各差别。如是随顺生处。起现前光明。若二三千大千世界。若三四五。若十二十三十四十五十。若百三千大千世界。若千若万若百万若千万若百千万若亿万若百千万亿那由他。乃至无量无边不可说不可说三千大千世界。身遍其中随众生自身差别信如是生处起现前光明智随顺故。是菩萨成就如是智慧。于一佛国土身不动摇。乃至不可说诸佛国土。于众会中。起现前光明故。

论曰。器世间自在。行者有五种自在。一随心所欲彼能现及不现。二随何欲彼能现。三随时欲彼即时现。四随广狭欲彼能现。五随心几许欲彼能现。如经佛子是菩萨得菩萨第八地从大方便慧起无功用心在菩萨道观一切智智力乃至随世间坏彼如实知故。此世界成坏等。初器世间自在行中。随心所欲彼能现及不现故。随业因缘集故。世间成彼亦知。随业因缘尽故。世间坏彼亦知。业集尽智。第二随何欲彼能现故。随世间几时成乃至第四句随世间几时坏住彼亦知。随世间几时成等智。第三随几时欲彼即时现故。是菩萨知地界小相。乃至知人身依若干微尘成。地等相差别智。第四随广狭欲彼能现故。是菩萨入如是分别微尘智中乃至现前光明成坏智乃至于一佛国土身不动摇。第五随心几许欲彼能现故。是中地界次第境界智相智。云何境界智。非定地报识境界是名小相。定地识境界是名大相。如来境界是名无量相。云何相智。自相同相是名差别相。身粗细者。色无色等诸众生如是次第欲界等境界智相智。欲界人境界是名小相。天境界大相。色界觉观境界小相。无觉无观境界大相。无色界佛法中凡夫境界小相。声闻菩萨大相。一切如来境界无量相。善知众生身差别。善知分别众生身者。善知身不同方便异生同生差别。应知诸佛国土于众会中起现前光明者。彼处处法身体示现如是净佛国土器世间自在行已说。云何众生世间自在行。

经曰。是菩萨随众生身差别信。随决定信差别。彼彼佛国土中。彼彼大会中。如是如是自身示现。是菩萨若于沙门众中示沙门形色。婆罗门众中示婆罗门形色。刹利众中示刹利形色。毗舍众中示毗舍形色。首陀众中示首陀形色。居士众中示居士形色。长者众中示长者形色。四天王众中示四天王形色。帝释众中示帝释形色。如是焰摩众中。兜率众中。化乐众中。他化自在众中。魔众中。梵天众中。示梵天形色。乃至阿迦尼吒天众中示阿迦尼吒天形色。是菩萨应以声闻身度者示声闻形色。应以辟支佛身度者示辟支佛形色。应以菩萨身度者示菩萨形色。应以佛身度者示佛身形色。佛子如是所有不可说诸佛国土中。随众生身信乐差别。彼彼佛国土中。如是自身差别示现。

论曰。众生世间自在行者。彼调伏自在故彼行化众生身心自同事自身心等分示现。如经是菩萨随众生身差别信乃至彼彼佛国土中如是自身差别示现故。如是众生世间自在行已说。云何智正觉自在行。第一义谛智世谛智等。

经曰。是菩萨远离一切身相分别得身平等。是菩萨知众生身。知国土身。知业报身。知声闻身。知辟支佛身。知菩萨身。知如来身。知智身。知法身。知虚空身。是菩萨如是知众生深心起乐。若以众生身作自身。如是国土身业报身声闻身辟支佛身菩萨身如来身智身法身虚空身作自身。是菩萨如是知众生深心起乐。若以自身作众生身。如是国土身业报身声闻身辟支佛身菩萨身如来身智身法身虚空身作众生身。是菩萨如是知众生深心起乐。何等何等身。何等何等身中能自在作。是菩萨知众生身集业身报身烦恼身色身知无色身。是菩萨知国土身小相大相无量相垢相净相广相乱住相倒住相平正相。知方网差别相知业报身假名差别声闻身假名差别辟支佛身假名差别。知菩萨身假名差别。是菩萨知如来身菩提身愿身化身受神力身相好庄严身光明身意生身功德身法身。知智身。是菩萨善知智身善思量相。善如实观相。果行所摄相。世间出世间差别相。三乘差别相。共不共相。乘不乘相。善知学无学相。是菩萨知法身平等相。知不坏相。知转时假名差别相众生非众生法差别相。知佛法圣僧法差别相。是菩萨知虚空身无量相周遍相无形相不异相无边相。知显色身别异相。

论曰。第一义谛智者。远离一切身相分别。示得身平等自身他身不分别故。如经是菩萨远离一切身相分别得身平等故。此是不同声闻辟支佛。第一义智示现世谛智者。善知众生身等染分净分不二分善分别知故。如经是菩萨知众生身乃至知虚空身故。是中众生世间器世间。彼二生因业。烦恼是染分。三乘是净分。此三乘随何智随何法。彼净显示虚空是不二分故。是菩萨如是知众生深心起乐。若以众生身作自身。乃至以虚空身作自身等。是菩萨如是知众生深心起乐。若以自身作众生身。乃至以自身作虚空身等。是中以众生身作自身者。彼自在中所作摄取行种种示现。是中众生身者。业生烦恼妄想染差别。色无色界差别皆如实知。如经是菩萨知众生身集业身报身烦恼身色身知无色身故。国土身者。千等世界差别应知。净不净世界差别皆善分别知。广等世界差别皆善分别知。如经是菩萨知国土身乃至知方网差别相故。广相等诸句义如初地说。业报声闻辟支佛菩萨身假名差别者。自相同相差别假名分别无我人故。如经是菩萨知业报身假名差别乃至知菩萨身假名差别故。是菩萨知如来身者。示成正觉为菩提故。愿生兜率天故。所有佛应化故。自身舍利住持故。所有实报身故。所有光明摄伏众生故。所有同不同世间出世间心得自在解脱故。所有不共能作广大利益因故。所有如来无漏界故。所有无障碍智故。是故此智能作一切事。彼事差别皆悉能知。如经是菩萨知如来身菩提身乃至知智身故。是菩萨知智身者。闻思智差别修智差别果行智差别世间出世间智差别皆如实知。如经是菩萨善知智身乃至知学无学相故。是菩萨知法身平等相者。无量法门明等一法身故。如闻取故。随所化众生根性相应时说差别故。有根无根差别相故。知第一相差别皆悉能知。如经是菩萨知法身平等相乃至知佛法圣僧法差别相故。是菩萨知虚空身者。知无尽相遍相不可见相无障碍相无为相。能通受色相因色彼分别皆悉能知。如经是菩萨知虚空身无量相乃至知显色身别异相故。如是八地净佛国土三自在行已说。次说得十自在。

经曰。是菩萨善知起如是诸身。则得命自在不可说不可说劫命住持故。得心自在无量阿僧祇三昧入智故。得物自在一切世界无量庄严严饰住持示现故。得业自在如现生后时业报住持示现故。得生自在一切世界生示现故。得愿自在随心所欲佛国土时示成三菩提故。得信解自在一切世界中佛满示现故。得如意自在。一切佛国土中如意作变事示现故。得法自在无边无中法门明示现故。得智自在如来力无畏不共法相好庄严三菩提示现故。

论曰。得自在者。是菩萨如是修行。器世间众生世间智正觉世间三种自在行故。得十自在。如经是菩萨善知起如是诸身则得命自在乃至得智自在故。此十自在对治十种怖畏。如是次第应知。何者是十种怖畏。一死怖畏。二烦恼垢怖畏。三贫穷怖畏。四恶业怖畏。五恶道怖畏。六求不得怖畏。七谤法罪业怖畏。八追求时缚不活怖畏。九云何云何疑怖畏。十大众威德怖畏。如是八地得十自在分已说。次说大胜分。

经曰。是菩萨得是菩萨十自在已。即时名为不可思议智者无量智者广智者不可坏智者。菩萨如是至已。如是智成就。常集起清净身业。常集起清净口业。常集起清净意业。智慧为首智随顺转般若波罗蜜增上。大悲为首方便善巧善能分别。自起愿力善加诸佛所加。常不舍利益众生行。遍知无边世界差别事。佛子略说菩萨得此菩萨不动地。身口意业所作皆能集起一切佛法。是菩萨得此菩萨不动地。善住净心力中离一切烦恼集故。善住深心力中常不离道故。善住大悲力中不舍利益众生故。善住大慈力中救一切世间故。善住陀罗尼力中不忘法故。善住辩才力中智慧善巧分别一切佛法故。善住神通力中行无边世界差别故。善住愿力中不舍一切菩萨所行故。善住波罗蜜力中修集一切佛法故。善住如来加力中一切种一切智智现前故。是菩萨得如是智力。示一切所作。一切事中无有过咎故。

论曰。大胜者。有三种大。一智大二业大三彼二住功德大。云何智大。不可思议智者不住世间。不住涅槃故。如经是菩萨得是菩萨十自在已。即时名为不可思议智者故。此不可思议有三种应知。一修行尽至不可思议。二所知不可思议。三除障智不可思议。如经无量智者故广智者故不可坏智者故。是名智大。菩萨如是至已。乃至集起一切佛法故。是菩萨如是至已者。如上说。如是智成就者。亦如上说。常集起清净三业者。此是业大。彼净业有四种相。一起能起起同时。如经智慧为首故智随顺转故。二智摄不染作利益众生行等。如经般若波罗蜜增上故大悲为首方便善巧善能分别故。三因摄自行他行因等。如经善起愿力故善加诸佛所加故。四作业所起利益众生。净佛国土成就一切佛法。如经常不舍利益众生行故。遍知无边世界差别事故。佛子略说菩萨得此菩萨不动地身口意业所作皆能集起一切佛法故。是名业大。彼二住功德大者。善住净心力等示现依七种功德故。一善住道功德。如经是菩萨得此菩萨不动地善住净心力中离一切烦恼集故。善住深心力中常不离道故。善住大悲力中不舍利益众生故。善住大慈力中救一切世间故。又善住道功德。初二远离障故。对治坚固故。次二不舍众生故。二不忘功德。如经善住陀罗尼力中不忘法故。三成就口业功德。如经善住辩才力中智慧善巧分别一切佛法故。四心自在成就功德。如经善住神通力中行无边世界差别故。五愿力成就功德。如经善住愿力中不舍一切菩萨所行故。六修行成就功德。如经善住波罗蜜力中集一切佛法故。七与智功德。如经善住如来加力中一切种一切智智现前故。是菩萨得如是智力示一切所作者。得无憎爱。不分别众生有烦恼无烦恼。平等作业故。一切事中无有过咎者。以得此七种功德故。如是八地大胜分已说。次说释名分。

经曰。佛子。此菩萨智地名为不动地。不可坏故。名为不转地。智慧不退故。名为难得地。一切世间难知故。名为王子地。无家过故。名为生地。随意自在故。名为成地。更不作故。名为究竟地。智慧善分别故。名为涅槃地。善起大愿力故。名为加地。他不能动故。名为无功用地。善起先道故。

论曰。释名有二种。一地释名。二智者释名。地释名者有六种相。一染对治。此染有二种。一下地功用行小乘愿诸魔业。二烦恼习行此对治。如经佛子此菩萨智地名为不动地不可坏故名为不转地智慧不退故。二得甚深。如经名为难得地一切世间难知故。三发行清净。如经名为王子地无家过故名为生地随意自在故。是中发净者。如王子一切所作无过故。行净者。住生地所欲事自在成就故。四世间出世间有作净胜。如经名为成地更不作故名为究竟地智慧善分别故。是中出世间有作净胜者。以智慧善分别智障净故。五彼二无作净胜。如经名为涅槃地善起大愿力故。无作净胜者。以本愿力不舍利益一切众生故。六菩萨地胜。如经名为加地他不能动故名为无功用地善起先道故。又菩萨地胜者。六地七地胜故。六地胜者。发起殊胜行他事念动故。七地有功用。此地中善起先道无功用自然行故。智者释名者。以何义故。菩萨名为得不动菩萨。今说此事应知。

经曰。佛子菩萨成就如是智慧。名为得入佛性。名为佛功德自照明。名为随佛威仪行。名为佛境界现前。日夜常为善加诸佛加。常为四天王释提桓因梵天王等之所奉迎。常为密迹金刚神之所侍卫。不舍三昧力。常现无量诸身差别。一切身行中势力成就。成就大果报神通。于无边三昧中得自在。能受无量记。随化世间示成正觉。是菩萨如是通达入大乘众数。善思量大乘通。日夜常放智光明炎。入无障碍法界道。善知界道差别。能示一切相功德随意自在。善解先际后际。通达一切回转魔道智。入如来智慧境界。能于无边世界中行菩萨道不退转力故。是故菩萨名为得不动菩萨。

论曰。彼复有二种义。名为得不动菩萨。一一向不动。二一体不动。佛性随顺因故。如经佛子菩萨成就得如是智慧名为得入佛性等。是中佛性者。界满足胜。随顺因者。三种相示现。一摄功德二行三近。如经名为佛功德自照明故。名为随佛威仪行故。名为佛境界现前故。是中自照明者。善清净义故。威仪行者。名为正行故。现前者。近佛境界故。是中一向不动者。如经日夜常为善加诸佛加故。彼复依五功德应知。一供养功德。如经常为四天王释提桓因梵天王等之所奉迎故。二护功德。如经常为密迹金刚神之所侍卫故。三依止功德。如经不舍三昧力故。四国土清净功德。如经常现无量诸身差别故。五教化众生功德。

复次教化众生功德。有五种示现。一愿取诸有生。如经一切身行势力成就故。二根心使智力。如经成就大果报神通故。三无量法力转法轮故。如经于无边三昧中得自在故。四受力。如经能受无量记故。五说力。如经随化世间示成正觉故。是菩萨如是通达者。一向不动故。是中一体不动者。入大乘众数。如经是菩萨如是通达入大乘众数故。入大乘众数者。名不破坏义。此有九种。一智不坏。如经善思量大乘通故。二说不坏。如经日夜常放智光明焰故。三解脱不坏。如经入无障碍法界道故。四佛国土清净不坏。如经善知界道差别故。五入大乘不坏。如经能示一切相功德故。六神通不坏。如经随意自在故。七能解释义不坏。如经善解先际后际故。八坐道场不坏。如经通达一切回转魔道智故。九正觉不坏。如经入如来智慧境界故。能于无边世中行菩萨道不退转力故者。行无障碍不断绝故。以行无障碍不断义故。名为得不动地菩萨。

经曰。菩萨得菩萨不动地。常不离见无量诸佛。善行三昧力故。及大愿力故。见诸佛时而不舍供养恭敬。是菩萨于一一劫中一一世界中见无量佛无量百佛无量千佛无量百千佛无量百千那由他佛无量亿佛无量百亿佛无量千亿佛无量百千亿佛无量百千万亿那由他佛。以大神通力大愿力故。见诸佛时。以上心深心供养恭敬尊重赞叹。衣服饮食卧具汤药一切供具悉以奉施。以诸菩萨上妙乐具供养众僧。以此善根皆愿回向阿耨多罗三藐三菩提亲近诸佛。从诸佛受本世界差别等诸法明。是菩萨转深入如来法藏。问世界差别事中无能尽者。是菩萨彼诸善根。无量劫中转胜明净。无量百劫无量千劫无量百千劫无量百千那由他劫无量亿劫无量百亿劫无量千亿劫无量百千亿劫无量百千亿那由他劫。彼诸善根转胜明净。佛子。譬如本真金。善巧金师作庄严具。已系在阎浮提王若颈若项。阎浮提人余宝庄严具无能夺者。如是佛子菩萨住此不动地。彼诸善根一切声闻辟支佛。乃至七地菩萨所不能坏。菩萨得是地大智光明灭诸众生烦恼闇障。以善分别智门故。佛子譬如千世界主大梵天王。能于一时流布慈心满千世界。亦能放光遍照其中如是。

佛子菩萨。住此菩萨不动地中。能放身光照十千万三千大千世界微尘数世界众生。渐能除灭诸烦恼火令得清凉。是菩萨十波罗蜜中。愿波罗蜜增上。余波罗蜜非不修习随力随分。佛子。是名略说菩萨第八菩萨不动地。若广说者于无量劫数不能尽。菩萨住是地中。多作大梵天王主千世界自在最胜。与诸众生声闻辟支佛菩萨波罗蜜道无有穷尽。说世间性差别中无能坏者。所作善业布施爱语利益同事。是诸福德皆不离念佛念法念僧念菩萨念菩萨行念波罗蜜念十地念不坏力念无畏念不共佛法。乃至不离念一切种一切智智。常生是心我当于一切众生中为首为胜为大为妙为微妙为上为无上为导为将为师为尊。乃至为一切智智依止者。复从是念发精进行。以精进力故于一念间得百万三千大千世界微尘数三昧。见百万三千大千世界微尘数诸佛。能知百万三千大千世界微尘数佛神力。能动百万三千大千世界微尘数世界。能入百万三千大千世界微尘数佛世界。能照百万三千大千世界微尘数佛世界。能化百万三千大千世界微尘数佛世界众生。能住寿百万三千大千世界微尘数劫。能知过去未来世各百万三千大千世界微尘数劫事。能善入百万三千大千世界微尘数法门。能变身为百万三千大千世界微尘数。于一一身能示百万三千大千世界微尘数菩萨以为眷属。若以愿力自在胜上。菩萨愿力过于此数。示种种神通。或身或光明或神通或眼或境界或音声或行或庄严或加或信或业。是诸神通乃至无量百千万亿那由他劫不可数知。

论曰。从诸佛受本世界差别等诸法明者。彼因相故。阎浮提王真金作庄严具譬者。得清净地身心胜故。善根光明转更明净示现。如经佛子譬如千世界主大梵天王乃至令得清凉故。余如前说。