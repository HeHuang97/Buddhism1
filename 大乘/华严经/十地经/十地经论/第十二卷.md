## 《十地经论》第十二卷

### 法云地第十

论曰。菩萨于九地中已作净佛国土及化众生。第十地中修行令智觉满足。此是胜故。此地中有八分差别。一方便作满足地分。二得三昧满足分。三得受位分。四入大尽分。五地释名分。六神通力无上有上分。七地影像分。八地利益分。云何方便作满足地分。

经曰。尔时金刚藏菩萨言。佛子。若菩萨如是无量智善观智。乃至第九菩萨地善择智。善满足清白法。集无量助道法。善摄大功德智慧。广行增上大悲。广知世界差别。深入众生界稠林行。念随顺入如来行境界。深入趣向如来力无畏不共佛法。名为得至一切种一切智智受位地。

论曰。是中地方便作满足地分者。于初地至九地中善择智业应知。如经佛子若菩萨如是无量智善观智。乃至第九菩萨地善择智故。此善择智有七种相。一善修行故。有三句。如经善满足清白法集无量助道法善摄大功德智慧故。此诸句次第相释应知。二普遍随顺自利利他故。如经广行增上大悲故。三令佛土净。如经广知世界差别故。四教化众生。如经深入众生界稠林行故。五善解。如经念随顺入如来行境界故。如来境界者。真如法故。六无厌足。如经深入趣向如来力无畏不共佛法故。七地尽至入。如经名为得至一切种一切智智受位地故。如是十地方便作满足地分已说。云何得三昧满足分。

经曰。佛子。菩萨随顺行如是智。得入受位地。即得菩萨名离垢三昧而现在前。名入法界差别三昧。名庄严道场三昧。名一切种花光三昧。名海藏三昧。名海成就三昧。名虚空界广三昧。名善择一切法性三昧。名随一切众生心行三昧。名现一切诸佛现前住菩萨三昧而现在前。如是等上首十阿僧祇百千诸三昧门皆现在前。是菩萨皆悉入此一切三昧。善知三昧方便。乃至三昧所作正受。此菩萨乃至十阿僧祇百千三昧。最后三昧名一切智智受胜位菩萨三昧而现在前。

论曰。得三昧满足者。离垢三昧等共眷属现前故。离垢三昧者。离烦恼垢故。而现在前者。不加功力自然现在前故。此离垢三昧复有九种三昧。离八种垢应知。一入密无垢。如经名入法界差别三昧故。二近无垢。如经名庄严道场三昧故。三放光无垢。如经名一切种花光三昧故。四陀罗尼无垢。如经名海藏三昧故。五起通无垢。如经名海成就三昧故。六清净佛土无垢有二句。无量正观故。如经名虚空界广三昧。名善择一切法性三昧故。七化众生无垢。如经名随一切众生心行三昧故。八正觉无垢。成菩提时一切诸佛迭共现前知故。如经名现一切诸佛现前住菩萨三昧而现在前故。乃至名一切智智受胜位菩萨三昧而现在前者。一切智智无分别一切智智平等。受位故。善知三昧方便。乃至三昧所作正受者。满足三昧事示现如是。十地得三昧满足分已说。云何得受位分。

经曰。是三昧现在前时。即有大宝莲华王出。周圆如十阿僧祇百千三千大千世界。一切众宝间错庄严。过于一切世间境界。出世间善根所生。行诸法如幻性境界所成。光明普照一切法界。过一切诸天所有境界。大琉璃摩尼宝为茎。不可量栴檀王为台。大玛瑙宝为须。阎浮檀金为叶。华身有无量光明。一切众宝间错其内。无量宝网弥覆其上。满十三千大千世界微尘数等莲花以为眷属。如是成就具足诸相已。尔时菩萨其身姝妙称可花座。是菩萨得一切智智受胜位三昧力故。即时身在大宝莲花王座上坐。是菩萨在大宝莲花王座上坐时。尔时大宝莲花王眷属莲花座上皆有菩萨。一一菩萨皆坐莲花座上。围绕彼菩萨。一一菩萨各得十十百千三昧。皆一心恭敬瞻仰大菩萨。

论曰。是中得受位者。随何等座随何等身量。随何等眷属。随何等相。随何等出处。随所得位。随如是说。六事应知。是中座处者有十种相。一生相。如经是三昧现在前时即有大宝莲花王出故。二量相。如经周圆如十阿僧祇百千三千大千世界故。三胜相。如经一切众宝间错庄严故。四地相。如经过于一切世间境界故。五因相。如经出世间善根所生故。六成相。如经行诸法如幻性境界所成故。七第一义相。如经光明善照一切法界故善照者。名为正观故。八功德相。过一切诸天故。如经过一切诸天所有境界故。九体相。茎台等。如经大琉璃摩尼宝为茎等。十庄严具足相。如经花身有无量光明一切众宝间错其内无量宝网弥覆其上故。随何等身量者。身称花座。如经尔时菩萨其身姝妙称可花座如是等。随何等眷属者。此坐处大宝莲花王座眷属菩萨眷属住在其中。如经尔时大宝莲花王眷属如是等。

经曰。是菩萨升大宝莲花王座。及眷属菩萨坐莲花座入三昧已。尔时十方一切世界皆大震动。一切恶道皆悉休息。光明普照一切法界。一切世界皆悉严净。皆得见闻一切诸佛大会。何以故。佛子。是菩萨坐大宝莲花王座时。即时两足下放十阿僧祇百千光明。出已悉照十方无量阿鼻地狱等。灭众生苦恼。两膝放十阿僧祇百千光明。出已悉照十方无量畜生。灭除苦恼。脐轮放十阿僧祇百千光明。出已悉照十方无量饿鬼。灭除苦恼。左右胁放十阿僧祇百千光明。出已悉照十方无量人身。灭除苦恼。两手放十阿僧祇百千光明。出已悉照十方无量诸天阿修罗宫。两肩放十阿僧祇百千光明。出已悉照十方无量声闻人项背放十阿僧祇百千光明。出已悉照十方无量辟支佛身面门放十阿僧祇百千光明。出已悉照十方无量从初发心乃至得九地菩萨。白毫相放十阿僧祇百千光明。出已悉照十方无量得位菩萨身而住一切魔宫隐蔽不现。顶上放十阿僧祇百千三千大千世界微尘数光明。出已悉照十方一切诸佛大会。围绕一切世界十匝。住虚空中成大光明轮网台。名高大光明作大供养供养诸佛。如是供养从初发心乃至得九地菩萨所作供养诸佛。百分不及一。千分不及一。百千分不及一。百千那由他分不及一。亿分不及一。百亿分不及一。千亿分不及一。百千亿分不及一。百千亿那由他分不及一。乃至算数譬喻所不能及。是大光明轮网台胜十方世界所有华香末香烧香涂香散香花鬘衣服宝盖幢幡众宝璎珞摩尼宝珠供养之具。过于一切世间境界。以从出世间善根生故。一一佛大会上皆雨众宝。犹如大雨。若有众生觉知如是供养者。当知皆是必定不退无上大道。如是诸光明雨大供养已。彼一切光明悉照十方一切诸佛大会。围绕一切世界十匝。入诸佛足下。尔时彼诸佛及彼大菩萨。知某世界中某甲菩萨行如是菩萨道成就菩萨得位地时。又佛子。即时十方无边菩萨乃至住九地者。皆来围绕设大供养一心瞻仰。各得十十百千三昧诸得位地菩萨。于功德庄严金刚万字胸出一大光明名坏魔怨。有十阿僧祇百千光明以为眷属。出已悉照十方无量世界。示无量神力亦来入是大菩萨功德庄严金刚万字胸。此光明灭已。是菩萨即时得百千增上大势力功德智慧而现在前。

论曰。随何等相者。一切世界动等相。如经是菩萨升大宝莲花王座乃至皆得见闻一切诸佛大会故。随何等出处者。以出光明故。复次光明三种业应知。一利益业。二发觉业。三摄伏业。如经何以故佛子是菩萨坐大莲花王座即时两足下放十阿僧祇百千光明乃至功德智慧而现在前故。必定不退无上大道。于地中决定义故。复有异义定不放逸。所作之事决定心故。功德庄严金刚万字胸者。于菩萨胸中有功德庄严金刚万字相。名为无比。

经曰。如是佛子。尔时诸佛放眉间白毫相光。名益一切智通。有阿僧祇光明眷属。照于十方一切世界无有遗余十匝围绕一切世界。示于诸佛大神通力。劝发无量百千万亿诸佛。一切十方诸佛国土六种震动。灭除一切恶道苦恼。一切魔宫隐蔽不现。示一切诸佛得菩提处。示一切诸佛大会神通庄严之事。照明一切法界际。一切虚空界。尽一切世界已还来集。在一切菩萨大会之上周匝围绕。示大神通光明庄严之事。是光明入彼大菩萨顶上。其诸眷属光明入诸眷属莲花座上。菩萨顶上光明入是菩萨身时。彼诸菩萨各得先所未得十十百千三昧。彼诸光明一时入彼菩萨顶时。彼菩萨名为得位。入诸佛境界具佛十力堕在佛数。佛子。譬如转轮圣王长子玉女宝所生具足王相。转轮圣王令子在白象宝阎浮檀金座上。取四大海水。上张罗网宝盖幡华宝幢种种庄严。手执金钟香水灌子顶上。即名灌顶刹利王数。具足转十善道故。得名转轮圣王。如是佛子。彼菩萨从诸如来得受位已。名得智位。具足十力堕在佛数。佛子。是名菩萨大乘位地。菩萨为是位故。受无量百千万亿苦难行事。是菩萨得是位已。无量功德智慧转增。名为安住菩萨法云地。

论曰。随所得位者。诸如来光明。彼菩萨迭互知平等摄受故。如经如是佛子尔时诸佛放眉间白毫相光名益一切智通如是等。云何得位如转轮圣王长子。如经譬如转轮圣王长子如是等。此菩萨同得位时。名为善住此地中。如经是菩萨得是位已无量功德智慧转增名为安住菩萨法云地。如是得受位分已说。云何入大尽分。入大尽分者。有五种。一智大。二解脱大。三三昧大。四陀罗尼大。五神通大此事依五种义分别应知。一依正觉实智义。二依心自在义。三依发心即成就一切事义。四依一切世间随利益众生义。五依堪能度众生义。云何智成就。

经曰。佛子。是菩萨住此菩萨法云地。如实知欲界集色界集无色界集。如实知众生界集识界集。有为界集无为界集。虚空界集法界集。如实知涅槃界集。如实知邪见诸烦恼界集。世界成坏集。声闻行集。辟支佛行集菩萨行集。诸佛力无畏不共佛法色身法身集。一切种一切智智集。得菩提转法轮示灭度集。略说乃至如实知入一切法成智差别集。是菩萨以如是智通达胜慧。如实知众生业化。烦恼化见作化。世界化法界化。声闻化辟支佛化。菩萨化如来化。如实知一切分别无分别化。是菩萨如实知佛力持法持僧持。业持烦恼持时持。愿持供养持。行持劫持。如实知智持。是菩萨如实知诸佛所有细微入智。所谓行细微入智。退细微入智。入胎细微入智。生细微入智。奋迅细微入智。出家细微入智。得菩提细微入智。转法轮细微入智。持寿命细微入智。示涅槃细微入智。如实知法久住细微入智。是菩萨如实知诸佛所有密处。所谓身密口密意密。筹量时非时密。与菩萨授记密。摄伏众生密。乘种种密。一切根行差别密。一切信如实所作密。如实知行得菩提密。是菩萨如实知诸佛所有入劫智。所谓一劫入阿僧祇劫。阿僧祇劫入一劫。有数劫入无数劫。无数劫入有数劫。一念劫入无量劫。无量劫入一念劫。劫入非劫。非劫入劫。有佛劫入无佛劫。无佛劫入有佛劫。有佛劫入有佛劫。无佛劫入无佛劫。过去未来劫入现在劫。现在劫入过去未来劫。未来过去劫入现在劫。现在劫入未来过去劫。长劫入短劫。短劫入长劫。短劫入短劫。长劫入长劫。如实知一切劫相相入。是菩萨如实知诸佛所有入智。所谓入凡夫道智。入微尘智。入国土身菩提智。入众生身心菩提智。入一切处随菩提智。入乱行示现智。入顺行示现智。入逆行示现智。入思议不思议智。入世间出世间智。行示现智。入声闻智。辟支佛智。菩萨智。如实知如来智行智。佛子。诸佛智慧如是广大无量无边。菩萨住此地即能得入如是智慧。

论曰。是中智大复有七种应知。一集智大。二应化智大。三加持智大。四入细微智大。五密处智大。六入劫智大。七入道智大。是中初依能断疑力应知。第二依彼身起力。第三依彼如是如是转行力。第四依彼应化加持善集不二智作故。第五依护根未熟众生不令惊怖。第六依命行加持舍自在意故。第七依对治意说。是中集智者。因缘集智应知。彼复随所有分染。或净或灭。随所有三界处。随所有众生。随染净等心。随所有有为法无为法无知知故。随所有处虚空等。随所说正不正法。随所证不证。谓于涅槃随所邪见过余外道等彼不能证。随所有器世间坏成。随所有三乘。彼集差别应知。如经佛子是菩萨住此菩萨法云地。如实知欲界集。乃至如实知入一切法成智差别集故。是中应化智者。众生应化等差别应知。如经是菩萨以如是智通达胜慧乃至如实知一切分别无分别化故。是中烦恼见作化者。应化示烦恼染见作故。法界化者。所说法行故。彼应化一切分别无分别如实知故。是中加持智者。如经是菩萨如实知佛力持乃至如实知智持故。如经应知。是中智持者。一切智智故。此智能作一切事故。入细微智者。如经是菩萨如实知诸佛所有细微入智乃至如实知法久住细微入智故。如经应知。是中奋迅者。现行七步等应知。是中密处智者。如经是菩萨如实知诸佛所有密处。乃至如实知行得菩提密故。如经应知。是中入劫智者。所谓入劫。如经是菩萨如实知诸佛所有入劫智。所谓一劫入阿僧祇劫乃至如实知一切劫相相入故。如经应知。是中入者。平等解脱一切劫迭相入故。是中入道智者。依凡夫地依我慢行者。依信求生天者。依觉观者。如经是菩萨如实知诸佛所有入智。所谓入凡夫道智乃至即能得入如是智慧故。如是七种智大已说。云何解脱大。

经曰。佛子。是菩萨如是通达此地行。得名菩萨不思议解脱门。无障碍解脱。净智差别解脱。普门光解脱。如来藏解脱。随顺不退轮解脱。入通达三世解脱。法界藏解脱。解脱光轮解脱。名得菩萨一切境界无余解脱。佛子。是菩萨十菩萨解脱门为首。得如是等无量无边百千万阿僧祇菩萨解脱门。皆于第十菩萨地中得如是乃至无量无边百千万阿僧祇三昧。无量无边百千万阿僧祇陀罗尼。无量无边百千万阿僧祇神通。亦复如是。

论曰。是中解脱大者。一依神通境界。如经佛子是菩萨如是通达此地行得名菩萨不思议解脱门故。二能至无量世界愿智无碍。如经无障碍解脱故。三知世间出世间有学无学声闻辟支佛菩萨如来解脱智等。如经净智差别解脱故。四随意转事。如经普门光解脱故。五法陀罗尼。如经如来藏解脱故。六能破他言。如经随顺不退转轮解脱故。七三世劫随意住持。如经入通达三世解脱故。八一切法一切种因缘集智。如经法界藏解脱故。九光不离身而能普照。如经解脱光轮解脱故。十依一时知无量世界诸众生心。如经名得菩萨一切境界无余解脱故。是中三昧大者。如经如是乃至无量无边百千万阿僧祇三昧故。是中陀罗尼大者。如经无量无边百千万阿僧祇陀罗尼故。是中神通大者。如经无量无边百千万阿僧祇神通亦复如是故。如是十地入大尽分已说。云何地释名分。

经曰。是菩萨通达如是智慧随顺菩提。成就无量念力方便毕竟。是菩萨于十方无量佛所。无量大法明。无量大法照。无量大法雨。于一念间皆悉能受能堪能思能持。佛子。譬如娑伽罗云澍大雨聚余地处不能受不能堪不能思不能持。唯除大海。如是佛子。一切如来秘密处。所谓大法明大法照大法雨。彼一切众生。一切声闻辟支佛。皆不能受不能堪不能思不能持。从初地乃至住九地菩萨。亦不能受不能堪不能思不能持。唯此住法云地菩萨。皆悉能受能堪能思能持。佛子。譬如大海。一大龙王起大云雨皆悉能受能堪能思能持。若二若三四五若十二十三十四十五十。若百龙王。若千若万若亿若百亿若千亿若百千亿那由他龙王。乃至无量无边不可称说诸大龙王起大云雨。于一念间一时澍下。皆悉能受能堪能思能持。所以者何。大海是无量广大器故。如是佛子。菩萨住此菩萨法云地中。于一佛所大法明大法照大法雨。皆悉能受能堪能思能持。若二若三四五若十二十三十四十五十。若百诸佛若千若万若亿若百亿若千亿若百千亿那由他诸佛。乃至无量无边不可称说诸佛所。大法明大法照大法雨。于一念间皆悉能受能堪能思能持。是故此地名为法云地。解脱月菩萨言。佛子。菩萨住此法云地几许佛所大法明大法照大法雨。于一念间能受能堪能思能持。金刚藏菩萨言。佛子。菩萨住此法云地。于不可数不可说佛所大法明大法照大法雨。于一念间皆悉能受能堪能思能持。佛子。譬如十方所有不可说百千万亿那由他佛国土微尘数等诸世界中所有众生。彼众生中一众生得闻持陀罗尼。无余为佛持者。最大声闻闻持陀罗尼第一。譬如金刚莲华上佛。有名大胜比丘。闻持陀罗尼第一。其一众生成就如是闻持陀罗尼力。如彼一众生余一切世界所有众生皆亦如是成就闻持陀罗尼力。其一人所受法第二人不重受。如是一切各各不同。佛子。于意云何。彼一切众生所受闻持陀罗尼力宁为多不。解脱月菩萨言。佛子。彼一切众生所受闻持陀罗尼力甚多无量。金刚藏菩萨言。佛子。我今当为汝说。是菩萨住此法云地。于一念间于一佛所名三世法界藏大法明大法照大法雨。皆悉能受能堪能思能持。彼大法明大法照大法雨。受持方便上说。一切众生闻持陀罗尼力。比此百分不及一。千分不及一。百千分不及一。百千那由他分不及一。亿分不及一。百亿分不及一。千亿分不及一。百千亿分不及一。百千亿那由他分不及一。乃至算数譬喻所不能及。如一佛所如前所说。十方世界微尘数等诸佛所。复过此数无量无边诸佛所。名三世法界藏大法明大法照大法雨。于一念间皆悉能受能堪能思能持。是故此地名为法云地。复次佛子。是菩萨住此法云地。自从愿力起大慈悲云。震大法雷音。通明无畏以为电光。大智慧光以为疾风。大福德善根为厚密云。现种种色身为杂色云。说正法雨破诸魔怨。于一念间如前所说。诸世界中所有微尘如是百千万亿那由他世界皆悉遍覆。复过此数无量无边百千万亿那由他世界亦皆遍覆澍大甘露善根法雨。灭除众生随心所乐无明所起烦恼尘焰。是故此地名为法云地。复次佛子。是菩萨住此菩萨法云地。于一世界中从兜率天退。入胎。住胎。初生。出家。得佛道。请转法轮。示大涅槃。一切佛事随所度众生得智自在。若三千大千世界乃至如前微尘数等世界。复过此数百千万亿阿僧祇世界。从兜率天退乃至示大涅槃。一切佛事随所度众生得智自在。

论曰。是中地释名者。有三种。一云法相似。以遍覆故。此地中闻法相似如虚空身遍覆故。二灭尘除垢相似法。此法能灭众生烦恼尘故。三度众生从兜率天退乃至示大涅槃故渐化众生故。如大云雨生成一切卉物萌芽故。是中成就无量念力方便毕竟者。近说受持义故。如经是菩萨通达如是智慧随顺菩提成就无量念力方便毕竟故复能受持众多微密速疾持故。如经是菩萨于十方无量佛所无量大法明。如是等。是中无量诸佛无量大法明者。说众多故。入如来微密处故。一念间者。速疾受故。闻法者。性故作故。二事示现。云何性。大法光明故。闻思智摄受故。大法照修慧智摄受故。云何作大法雨。如大云与他法雨故。于中起信故。言受受所说字句故。言堪以能取义故。言思彼二摄受不失故。言持大海亦如是。以不浊故。言受能受一切水故。言堪余水数入失本名故。言思用不可尽故。言持应知。如经名三世法界藏大法明大法照大法雨皆悉能受能堪能思能持。乃至是故此地名为法云地故。是中名三世法界藏者。于法界中三种事藏。云雷电等譬喻相似法应知。如经复次佛子是菩萨住此法云地自从愿力乃至是故此地名为法云地故。是中大智慧光以为疾风者。风相似法。现种种色身者。随世间种种身回转。杂色云相似法故。说正法雨破诸魔怨者。雨相似法故。如是此地释名分已说。云何神通力无上有上分。

经曰。是菩萨住在此地。于智慧中得上自在力。善择大智通随心所念。或以狭国为广。广国为狭。复随心念。或以垢国为净。净国为垢。如是广大无量乱住倒住正住等一切世界。自在力故种种能成。是菩萨复随心念。或于一微尘中示一世界所有一切铁围山等。然彼微尘而不增长。若二若三四五若十二十三十四十五十。若百若千若万若亿若百亿若千亿若百千亿若百千亿那由他世界。乃至不可说不可说世界所有一切铁围山等。入一微尘中。然彼微尘亦不增长。是菩萨复随心念。或以一世界庄严之事示二世界。复随心念。或以一世界庄严之事乃至示无量不可说不可说世界。复随心念。或以二世界庄严之事示一世界。乃至或以无量不可说不可说世界庄严之事示一世界。复随心念。乃至或以无量不可说不可说世界众生置一世界中。然诸众生而不恐怖不觉不知。复随心念。或以一世界众生乃至置无量不可说不可说世界中。然诸众生亦不恐怖不觉不知。复随心念。或于一毛道示一切佛境界庄严之事。复随心念。乃至或以无量不可说不可说一切佛境界庄严之事示一毛道。复随心念。于一念间示现无量不可说不可说世界微尘等身。于一一身中示如是等微尘数手以此诸手勤心供养十方诸佛。以一一手执恒河沙等花箱以散诸佛。如是花箱如是花鬘末香涂香熏香衣服宝盖幡花宝幢一切庄严事亦复如是。于一一身中示如是等微尘数头。于一一头中示如是等微尘数舌。以此诸舌赞叹诸佛功德之事。如是等事于念念中遍满十方。于念念中无量世界示得菩提。乃至示大涅槃庄严住持。于三世中示无量身。于自身中示有无量诸佛。示无量佛世界庄严之事。亦示世界成坏之事。或于自身一毛孔中出一切风灾而不恼众生。复随心念。或以无量无边世界为一海水。此海水中作大莲花光明庄严遍覆无量无边世界。于中示现大菩提树庄严妙事。乃至示一切种一切智智。或于自身示十方光明摩尼宝珠电光日月星宿诸光明等乃至一切世界诸光明等皆于身中现。以口嘘气能动十方无量世界而不令众生有惊怖想。示十方世界风灾劫尽火灾劫尽水灾劫尽。随一切众生种种心念应现色身庄严成就。或以自身作如来身。以如来身作自身。以如来身作自佛国。以自佛国作如来身。如是佛子。是菩萨住此菩萨法云地中神变如是。复过于此有余无量无边百千万亿那由他神通庄严。自在示现。

论曰。是中神通力无上有上者。有六种相应知。一依内。二依外。三自相。四作住持。五令欢喜。六大胜。是中神通力无上者。比余众生神通力故。有上者。比于如来神通力故。是中依内者。有四种。一不思议解脱。二三昧。三起智陀罗尼。四神通。如前所说。依外者。外事地等。复有外事自他身等。是中自相者有二种。一转外事等。二应化自身等。是中转者。复有三种。一略广转。二异事转。三自在转。能作一切众生种种庄严等。云何略广转。如经是菩萨住在此地于智慧中得上自在力善择大智通随心所念或以狭国为广广国为狭故。云何异事转。如经复随心念或以垢国为净净国为垢乃至一切世界自在力故种种能成故。云何自在转。如经是菩萨复随心念于一微尘中示一世界乃至然诸众生亦不恐怖不觉不知故。云何应化自身等。如经复随心念或于一毛道示一切佛境界庄严之事复随心念乃至或以不可说不可说一切佛境界庄严之事示一毛道故。是中作住持者。供养门等成就集助菩提法故。如经复随心念于一念间示现无量不可说不可说世界微尘等身乃至无量无边百千万亿那由他庄严自在示现故。云何令欢喜。

经曰。尔时会中一切菩萨众。及一切天龙夜叉乾闼婆阿修罗迦楼罗紧那罗摩睺罗伽四天王释提桓因梵天王摩醯首罗净居天等。各作是念。若菩萨神通智力能如是。无量无边佛复云何。尔时解脱月菩萨。知诸大众心所念已。问金刚藏菩萨言。佛子。今诸大众。闻是菩萨神通智力堕在疑网。为断疑故少示菩萨神通之力庄严妙事。尔时金刚藏菩萨。即入一切佛国体性菩萨三昧。金刚藏菩萨入一切佛国体性菩萨三昧。时彼一切菩萨众及一切天龙夜叉乾闼婆阿修罗迦楼罗紧那罗摩睺罗伽四天王释提桓因梵天王摩醯首罗净居天等。皆自见身入金刚藏菩萨身中于其身内见佛国土。彼国土中所有诸相庄严妙事。于百千万亿劫说不可尽。于中有道场树。其茎周围十万三千大千世界。高百万三千大千世界。覆荫三千亿三千大千世界。称树高广有师子座。其座上有佛。号一切智通王如来。一切大众咸皆见。佛坐在道场树下师子座上。其中诸相庄严妙事。于百千万亿劫说不可尽。金刚藏菩萨示现如是大神力已。还令一切诸菩萨众及一切天龙夜叉乾闼婆阿修罗迦楼罗紧那罗摩睺罗伽四天王释提桓因梵天王摩醯首罗净居天等各在本处。尔时一切大众欢喜踊跃生希有想默然而住。观金刚藏菩萨。尔时解脱月菩萨语金刚藏菩萨言。佛子。甚为希有。此三昧神通庄严有大势力。佛子此三昧名为何等。金刚藏菩萨言。佛子。此三昧名为一切佛国体性。尔时解脱月菩萨问金刚藏菩萨言。佛子。此三昧境界庄严神通妙事为齐几许。金刚藏菩萨言。佛子。若菩萨随心所念。善修成此三昧力故。能示如是佛国土微尘数等。诸佛国土自身中现。复过此数。佛子。菩萨住此菩萨法云地。得如是等无量百千菩萨三昧。以是义故。此菩萨乃至得位菩萨及住善慧地菩萨。不能测知。若身身业难可测知。若口口业难可测知。若意意业难可测知。若神通事难可测知。若观三世智难可测知。若入三昧境界难可测知。若智境界难可测知。若游戏诸解脱难可测知。若应化所作。若加所作。若神力所作难可测知。乃至举足下足所作。乃至得位菩萨及住善慧地菩萨不能测知。佛子。菩萨法云地。如是无量今已略说。若广说者。无量百千阿僧祇劫。无量百千万无量百千亿不能得尽。解脱月菩萨问金刚藏菩萨言。佛子。若菩萨神通行境界力如是无量。佛神通行境界力复云何。金刚藏菩萨言。佛子。譬如有人取四天下中二三豆土。作如是言。无边世界地界为多此耶。汝所问者。我谓如是。如来无量智慧。云何以菩萨智慧而欲测量。佛子如人取四天下中少地界余在极多如是。佛子。菩萨法云地。于无量劫说但说一分。何况如来地。金刚藏菩萨语解脱月菩萨言。佛子。是诸如来证知我言。佛子。假使十方于一一方无量世界微尘数等诸佛国土十地菩萨皆满其中。譬如甘蔗竹苇稻麻丛林。此诸菩萨于无量劫所修行业功德智慧。于如来功德智慧力。百分不及一。千分不及一。百千分不及一。百千那由他分不及一。亿分不及一。百亿分不及一。千亿分不及一。百千亿分不及一。百千亿那由他分不及一。乃至算数譬喻所不能及。如是佛子。是菩萨通达如是智慧。顺如来身口意业。不舍菩萨三昧力。能见诸佛勤心供养。于一一劫中以一切种供具上上供养无量诸佛。而能具受诸佛神力所加转复明胜。是菩萨于法界中所有问难无能胜者。无量百劫。无量千劫。无量百千劫。无量百千那由他劫。无量亿劫。无量百亿劫。无量千亿劫。无量百千亿劫。无量百千亿那由他劫。不可穷尽。佛子。譬如善巧金师善治此金为庄严具。以无上摩尼宝珠间错其中。系在自在天王若颈若顶。其余天人庄严之具无能及者。如是佛子。是菩萨住此第十菩萨法云地中。彼菩萨不可思议智行。一切众生一切声闻辟支佛。从初地乃至住第九地菩萨所不能及。是菩萨住此地中。大智照光明。能令一切众生乃至住一切智智。其余智慧之明所不能坏。佛子。譬如摩醯首罗天王光明过一切生处众生。光明能令众生身心清凉。如是佛子。是菩萨住此第十菩萨法云地中。彼智慧光明。一切声闻辟支佛。从初地乃至住九地菩萨所不能及。是菩萨住此地中。能令一切众生住一切智智法中。佛子。是菩萨随顺如是智慧。十方诸佛为说智慧。令通达三世行。正知法界差别。遍覆一切世间界。照一切世间界。令一切众生界得证法故。略说。乃至随顺得一切智智。是菩萨十波罗蜜中。智波罗蜜增上。佛子。是名略说菩萨第十菩萨法云地。若广说者。无量无边阿僧祇劫不可穷尽。若菩萨住此地中。多作摩醯首罗天王具足自在。善授众生声闻辟支佛菩萨波罗蜜行。于法界中有问难者无能令尽。所作善业布施爱语利益同事。是诸福德皆不离念佛念法念僧念菩萨念菩萨行念波罗蜜念十地念不坏力念无畏念不共佛法。乃至不离念具足一切种一切智智。常生是心我当于一切众生中为首为胜为大为妙为微妙为上为无上为导为将为师为尊乃至为一切智智依止者。复从是念发精进行。以精进力故。于一念间。得十不可说百千万亿那由他佛世界微尘数三昧。得见十不可说百千万亿那由他佛世界微尘数佛。能知十不可说百千万亿那由他佛世界微尘数佛神力。能动十不可说百千万亿那由他佛世界微尘数世界。能入十不可说百千万亿那由他佛世界微尘数世界。能照十不可说百千万亿那由他佛世界微尘数世界。能教化十不可说百千万亿那由他佛世界微尘数世界众生。能住寿十不可说百千万亿那由他佛世界微尘数劫。能知过去未来世各十不可说百千万亿那由他佛世界微尘数劫事。能善入十不可说百千万亿那由他佛世界微尘数法门。能变身为十不可说百千万亿那由他佛世界微尘数身。于一一身示十不可说百千万亿那由他佛世界微尘数菩萨以为眷属。若以愿力自在。胜上菩萨愿力。过于此数示种种神通。或身或光明或神通或眼或境界或音声或行或庄严或加或信或业。是诸神通。乃至无量百千万亿那由他劫。不可数知。

论曰。是中令欢喜者。能断疑故。断疑有二种。一示现自神通力。二说一切法故。云何示现自神通力。如经尔时会中一切菩萨众及一切天龙夜叉。如是等。如是自力示现。断众生疑令欢喜故。云何说一切法。如经如是佛子是菩萨通达如是智慧顺如来身口意业乃至转复明胜。是菩萨于法界中所有问难无能胜者。如是等。是中大胜者。有二种。一神通力胜。二算数胜。此二种事胜一切前地故。如经说应知三世智等通故。通三种行故。一能断疑行。如经佛子是菩萨住此地中随顺如是智十方诸佛为说智慧令通达三世行等。三世行者。道义应知。二速疾神通行。闻说如来秘密法故。如经正知法界差别故。三等作助行。此有三种应知。一作净佛国土平等。为化众生故。二作法明平等。三作正觉平等。如经遍覆一切世间界故。照一切世间界故。令一切众生界得证法故。略说。乃至随顺得一切智智。如是等。如是此地神通力无上有上分已说。次说地影像分。是中地影像者。有四种。一池。二山。三海。四摩尼宝珠。以况四种功德故。一修行功德。二上胜功德。三难度能度大果功德。四转尽坚固功德。云何修行功德。

经曰。佛子。是菩萨十地。次第顺行趣向一切种一切智智。佛子。譬如从阿耨大池流出四河。充满阎浮提。不可穷尽。转复增长乃至充满大海。如是佛子。菩萨从菩提心流出善根大愿之水。以四摄法充满众生界不可穷尽。转复增长乃至满足得一切种一切智智。

论曰。是中修行功德者。依本愿力修行。以四摄法作利益他行。自善根增长及得菩提自利益行应知。如经佛子譬如从阿耨大池流出四河乃至满足得一切种一切智智故。云何上胜功德。

经曰。佛子。是菩萨十地。因佛智故而有差别。譬如依大地故有十大山王差别。何等为十。所谓雪山王。香山王。毗陀略山王。仙圣山王。由乾陀罗山王。马耳山王。尼民陀罗山王。斫迦婆罗山王。众相山王。须弥山王。佛子。譬如雪山王。一切药草集在其中。是诸药草取不可尽。如是佛子。菩萨住在菩萨欢喜地中。一切世间书论技艺文诵咒术集在其中。一切世间书论技艺文诵咒术不可穷尽。佛子。譬如香山王。一切诸香集在其中。一切诸香取不可尽。如是佛子。菩萨住在菩萨离垢地中。一切菩萨持戒正受行香集在其中。一切菩萨持戒正受行香不可穷尽。佛子。譬如毗陀略山王。纯净宝性一切诸宝集在其中。一切诸宝取不可尽。如是佛子。菩萨住在菩萨明地中。一切世间禅定神通解脱三昧三摩跋提集在其中。一切世间禅定神通解脱三昧三摩跋提问答不可穷尽。佛子。譬如仙圣山王。纯净宝性五通圣人集在其中。五通圣人不可穷尽。如是佛子。菩萨住在菩萨焰地中。一切行中殊胜智行集在其中。一切行中殊胜智行种种问难不可穷尽。佛子。譬如由乾陀罗山王。纯净宝性一切夜叉诸大鬼神集在其中。一切夜叉诸大鬼神不可穷尽。如是佛子。菩萨住在菩萨难胜地中。一切自在如意神通变化庄严集在其中。一切自在如意神通变化庄严问答不可穷尽。佛子。譬如马耳山王。纯净宝性一切众果集在其中。一切众果取不可尽。如是佛子。菩萨住在菩萨现前地中。说入因缘集观集在其中。说入因缘集观声闻果证问答不可穷尽。佛子。譬如尼民陀罗山王。纯净宝性一切大力龙神集在其中。一切大力龙神不可穷尽。如是佛子。菩萨住在菩萨远行地中。种种方便智集在其中。种种方便智说辟支佛果证问答不可穷尽。佛子。譬如斫迦婆罗山王。纯净宝性得自在众集在其中。得自在众不可穷尽。如是佛子。菩萨住在菩萨不动地中。起一切菩萨自在道集在其中。起一切菩萨自在道。说一切世间界差别问答不可穷尽。佛子。譬如众相山王。纯净宝性诸大阿修罗众集在其中。诸大阿修罗众不可穷尽。如是佛子。菩萨住在菩萨善慧地中。知一切众生逆顺行集在其中。知一切众生逆顺行。说一切世间生灭相问答不可穷尽。佛子。譬如须弥山王。纯净宝性诸大天众集在其中。诸大天众不可穷尽。如是佛子。菩萨住在菩萨法云地中。如来力无畏不共佛法集在其中。如来力无畏不共佛法示现佛事问答不可穷尽。佛子。此十大宝山王同在大海。因大海得名。如是佛子。菩萨十地同在一切智。因一切智得名。

论曰。是中上胜功德者。依一切智增上行十地故。如经佛子是菩萨十地因佛智故而有差别。譬如依大地故有十大山王差别故。是中纯净诸宝山喻者。喻八种地。厌地善清净故。复次诸山王非众生数。众生数依故。非众生数者。有二种。一受用事。二守护积聚宝事等。是中受用事者。有二种。一众生四大增损对治。二长养众生依雪山香山毗陀略山马耳山。此四山非众生数依故。药草众香众宝一切果集在其中。一切果者。第六山中众生数者。复有六种难对治故。六种难者。一贫难。二死难。三俭难。四不调伏难。五恶业难。六怨敌难。第四山中五通福田对治贫难。第五山中夜叉大神神通变化对治死难。第七山中诸大龙王对治俭难。第八山中得自在众对治不调伏难。第九山中阿修罗说咒对治恶业难。第十山中自在四天王。对治怨敌难。此一切山集在其中者。如所说事能生一切物故。言集在其中不可穷尽者。顺行不断不休息故。彼十大山因大海得名。大海亦因大山得名。菩萨十地亦复如是。同在一切智因一切智得名。彼因果相显故。如经佛子此十大宝山王同在大海。因大海得名。如是佛子菩萨十地同在一切智。因一切智得名故。云何难度能度大果功德。

经曰。佛子譬如大海以十相故数名大海无有能坏。何等为十。一渐次深。二不受死尸。三余水失本名。四同一味。五无量宝聚。六甚深难度。七广大无量。八多有大身众生依住。九潮不过限。十能受一切大雨无有厌足。如是佛子。菩萨行以十相故数名菩萨行无有能坏。何等为十。所谓菩萨欢喜地中。渐次起大愿故。菩萨离垢地中。不共破戒死尸住故。菩萨明地中。舍诸世间假名数故。菩萨焰地中。恭敬三宝得一味不坏故。菩萨难胜地中。无量方便智起世间所作宝故。菩萨现前地中。观甚深因缘集法故。菩萨远行地中。以无量方便智。善择诸法故。菩萨不动地中。示现起大庄严事故。菩萨善慧地中。得甚深解脱通达世间行。如实所证不过限故。菩萨法云地中。能受一切诸佛大法明雨无有厌足故。

论曰。是中难度能度大果功德者。因果相顺故。十地如大海难度能度。得大菩提果故。大海有八种功德应知。一易入功德。如经渐次深故。二净功德。如经不受死尸故。三平等功德。如经余水失本名故。四护功德。如经同一味故。五利益功德。如经无量宝聚故。六不竭功德。谓深广等。如经甚深难度故。广大无量故。七住处功德。以大众生依住故。如经多有大身众生依住故。八护世间功德。潮不过时受水无厌。如经潮不过限故。能受一切大雨无有厌足故。大海相似法菩萨十地行。亦有十种相应如经。如是佛子菩萨行以十相故。数名菩萨行。无有能坏故。如是等。云何转尽坚固功德。

经曰。佛子。譬如大摩尼宝珠过十宝性。一出大海。二巧匠善治。三善转精妙。四善清净。五善净光泽。六善钻穿。七贯以宝缕。八置在琉璃高幢。九放一切光明。十随王意雨众宝物能与一切众生一切宝物。如是佛子。菩萨发萨婆若心过十圣性。一初发心布施离悭。二善修持戒正行明净。三善修禅定三昧三摩跋提令转精妙。四菩提分善清净。五方便神通善净光泽。六因缘集观善钻穿。七种种方便智缕善贯穿。八置于自在神通幢上。九观众生行放多闻智慧光明。十诸佛授智位。尔时能为一切众生现作佛事。即名得萨婆若。

论曰。是中转尽坚固功德者。大摩尼宝喻。如经佛子譬如大摩尼宝珠等故。过十宝性者。摩尼宝过毗琉璃等以出故取。乃至放一切光明示现此宝。有八种功德摄故。八种功德者。一出功德。选择而取以善观故。二色功德。巧匠善治故。三形相功德。善转精妙故。四无垢功德。善清净故。五明净功德。善净光泽故。六起行功德。善钻穿故。贯以宝缕故。置在琉璃高幢故。此三句示现。七神力功德。放一切光明遍照一切处故。八不护功德。随王意雨众宝物。能与一切众生一切宝物。正智受位故。一切众生同善根藏故。过十圣性者。过声闻辟支佛等性故。声闻有八种性。四行四果差别故。辟支佛有二种性。行果差别故。如是十地影像分已说。云何地利益分。

经曰。佛子。是菩萨行善集一切种一切智智功德集法门品。若众生不深种善根者。不能得闻解脱月菩萨言。佛子。此集一切种一切智智功德集法门品。若得闻者。此人成就几许功德。金刚藏菩萨言。佛子。随一切智智所摄观集诸功德。此集一切种一切智智功德集法门品亦复如是。此人得闻此法门。所得功德亦复如是。何以故佛子若非菩萨不得闻此集一切种一切智智功德集法门品。何况能信。何况能持。何况正修行。说此经时。以佛神力。以得法力。十方世界十亿佛土微尘数等诸佛世界。六种十八相动。所谓动遍动等遍动。踊遍踊等遍踊。觉遍觉等遍觉。起遍起等遍起。震遍震等遍震。吼震吼等遍吼。以佛神力以得法力故。雨种种天花如云而下。雨天衣雨天宝。雨天庄严具雨天盖雨天幡。雨天幢雨天伎乐。雨天音声。赞叹一切智地。及赞十地殊胜之事。如此世界四天下。他化自在天中自在天王宫摩尼宝藏殿说十地法。如是十方一切世界周遍皆说此十地法。以佛神力故。十方过十亿佛土微尘数等世界。有十亿佛土微尘数等诸菩萨来集遍满十方虚空。到已皆作是言。善哉善哉。佛子。善说菩萨住诸地相。佛子。我等一切亦名金刚藏。从名金刚胜世界金刚幢佛所来。彼一切世界皆承佛神力说此法门。众会亦如是。字句亦如是。释名亦如是。义趣亦如是不增不减。佛子。是故我等承佛神力。来到此众为证是法。佛子。如我等来至此众。如是十方一切世界。一一世界中四天下。上他化自在天中自在天王宫摩尼宝藏殿。皆有十亿佛土微尘数等菩萨往为作证。尔时金刚藏菩萨摩诃萨承佛神力说此经时。如来随喜。彼一切菩萨众及一切天龙夜叉乾闼婆阿修罗迦楼罗紧那罗摩睺罗伽四天王释提桓因梵天王摩醯首罗净居天众皆大欢喜。佛在他化自在天中成道未久第二七日自在天王宫摩尼宝藏殿。金刚藏菩萨说欢喜奉行。

论曰。是中地利益者。有二种。一生信功德。二供养功德。复次此法门中。决定信说大利益义示现。如经佛子是菩萨行善集一切种一切智智功德集法门品。如是等。解脱月菩萨言。如是等。金刚藏菩萨言。如是等故。为于此经中生信得功德。复生信功德缘生义故。以神通力示现六种十八相动。如经说此经时以佛神力以得法力故。如是等。是中六种动者。一动。二踊。三上去。四起。五下去。六吼。十八相此六种动等相。下中上如是次第应知。器世间中。依四种众生聚。一依不善众生。二依信种种天众生。三依我慢众生。四依咒术众生。为此众生下中上次第差别故。动乃至吼。如是十八句异义应知。如是生信功德及缘生义已说。是中供养功德者。如经雨种种天华如云而下。如是等。一切世界说此法门示现为无量法门利益众生示现。如经如此世界四天下。如是等。余者易解。