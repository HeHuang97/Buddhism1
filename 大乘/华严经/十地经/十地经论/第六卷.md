## 《十地经论》第六卷

### 焰地第四

论曰。第四焰地依彼净三昧闻持如实智净显示故。此地差别有四分。一清净对治修行增长因分。二清净分。三对治修行增长分。四彼果分。清净对治修行增长因者。谓十法明入。

经曰。尔时金刚藏菩萨言。诸佛子若菩萨得第三菩萨地具足清净明已欲得第四菩萨地者。当以十法明入得入第四地。何等为十。一思量众生界明入。二思量世界明入。三思量法界明入。四思量虚空界明入。五思量识界明入。六思量欲界明入。七思量色界明入。八思量无色界明入。九思量胜心决定信界明入。十思量大心决定信界明入。菩萨以此十法明入。得入第四地。

论曰。法明入者。得证地智光明。依彼智明入如来所说法中。彼智名法明入。彼所说法正观思量如实知。二处顺行故。此思量有十种差别。思量分别众生界假名差别。如经思量众生界明入故。依住分别。如经思量世界明入故。染分别。如经思量法界明入故。无尽分别。如经思量虚空界明入故。染净依止分别。如经思量识界明入故。烦恼使染分别。如经思量欲界明入故。思量色界明入故。思量无色界明入故。净分别。如经思量胜心决定信界明入故。思量大心决定信界明入故。是中烦恼使染者谓三界。净者后二句。一依烦恼不染。二依不舍众生声闻等同不同义故。云何清净分。即于如来家转有势力故。

经曰。诸佛子。是菩萨得菩萨焰地。即于如来家转有势力。得彼内法故。以十种法智教化成熟故。何等为十。一不退转心故。二于三宝中决定恭敬毕竟尽故。三分别观生灭行故。四分别观诸法自性不生故。五分别观世间成坏故。六分别观业有生故。七分别观世间涅槃故。八分别观众生世界业差别故。九分别观前际后际差别故。十分别观无所有尽故。诸佛子。菩萨如是。十种法智教化成熟。即于如来家转有势力。得彼内法故。

论曰。云何即于如来家转有势力。依止多闻智究竟故。除灭智障摄胜故。此如是净胜如来家。是故名得彼内法。如来自身所有诸法。以是诸法显示如来。谓十种法智教化成熟故。此法明入同时得应知。彼复四种智教化故。名法智教化成熟。四种智者。一自住处毕竟智。如经不退转心故。二同敬三宝毕竟智。如经于三宝中决定恭敬毕竟尽故。三真如智。如经分别观生灭行故。分别观诸法自性不生故。四分别所说智。如经分别观世间成坏故。分别观业有生故。分别观世间涅槃故。分别观众生世界业差别故。分别观前际后际差别故。分别观无所有尽故。菩萨自住处者。谓大乘法。是中初二法者。不退转心于三宝中决定恭敬毕竟尽心。是初二智。自住处毕竟智。同敬三宝毕竟智。教化成熟故。次二法分别观生灭行。分别观诸法自性不生。是真如智。谓众生法无我观。如是次第分别应知。余者是分别所说智。彼复依烦恼染净故。随烦恼染。以何烦恼染。所有净。随所净。云何随烦恼染顺器世间故。如经分别观世间成坏故。众生世间生同因受生故。如经分别观业有生故。何者烦恼染谓世间。何者所有净。谓涅槃。如经分别观世间涅槃故。云何随所净。诸佛世界中教化众生自业成熟故。如经分别观众生世界业差别故。烦恼染及净。谓前际后际。如经分别观前际后际差别故。彼前际后际不损不益。如经分别观无所有尽故。于染法中不见一法可减。于净法中不见一法可增故。云何对治。修行增长有二种。一修行护烦恼染。二修行护小乘。何者护烦恼染。修行菩提分法故。

经曰。诸佛子。是菩萨住此菩萨焰地已。观内身循身观。精勤一心除世间贪忧。观外身循身观。精勤一心除世间贪忧。观内外身循身观。精勤一心除世间贪忧。如是观内受外受内外受。如是观内心外心内外心。如是观内法循法观。精勤一心除世间贪忧。观外法循法观。精勤一心除世间贪忧。观内外法循法观。精勤一心除世间贪忧。是菩萨未生诸恶不善法为不生故。欲生勤精进发心正断。已生诸恶不善法为断故。欲生勤精进发心正断。未生诸善法为生故。欲生勤精进发心正行。已生诸善法为住不失修满增广故。欲生勤精进发心正行。是菩萨修行四如意分欲定断行成就。修如意分依止厌依止离依止灭回向于舍。精进定断行成就。修如意分依止厌依止离依止灭回向于舍。心定断行成就。修如意分依止厌依止离依止灭回向于舍。思惟定断行成就。修如意分依止厌依止离依止灭回向于舍。是菩萨修行信根。依止厌依止离依止灭回向于舍。修行精进根。依止厌依止离依止灭回向于舍。修行念根。依止厌依止离依止灭回向于舍。修行定根。依止厌依止离依止灭回向于舍。修行慧根。依止厌依止离依止灭回向于舍。是菩萨修行信力。依止厌依止离依止灭回向于舍。修行精进力。依止厌依止离依止灭回向于舍。修行念力。依止厌依止离依止灭回向于舍。修行定力。依止厌依止离依止灭回向于舍。修行慧力。依止厌依止离依止灭回向于舍。是菩萨修行念觉分。依止厌依止离依止灭回向于舍。修行择法觉分。依止厌依止离依止灭回向于舍。修行精进觉分。依止厌依止离依止灭回向于舍。修行喜觉分。依止厌依止离依止灭回向于舍。修行猗觉分。依止厌依止离依止灭回向于舍。修行定觉分。依止厌依止离依止灭回向于舍。修行舍觉分。依止厌依止离依止灭回向于舍。是菩萨修行正见。依止厌依止离依止灭回向于舍。修行正思惟。依止厌依止离依止灭回向于舍。修行正语。依止厌依止离依止灭回向于舍。修行正业。依止厌依止离依止灭回向于舍。修行正命。依止厌依止离依止灭回向于舍。修行正精进。依止厌依止离依止灭回向于舍。修行正念。依止厌依止离依止灭回向于舍。修行正定。依止厌依止离依止灭回向于舍。

论曰。云何修行护小乘。不舍一切众生故。修行助菩提分法。

经曰。是菩萨以不舍一切众生心故行。以本愿起淳至故。大悲为首故。大慈成就故观一切智智故。为起庄严佛国故。为具佛诸力无畏不共佛法相好庄严具足妙声故。为求上上胜行故。为随顺闻甚深佛法解脱故。为思惟大方便故行。

论曰。不舍一切众生心者。此不舍众生心有四种。一始二益三悕四行。始者本愿故。如经以本愿起淳至故。益者怜愍故。如经大悲为首故。大慈成就故。悕者求佛智故。如经观一切智智故。行者修行故。修行有五种。一者修净土行。如经为起庄严佛国故。二者修起佛法行。如经为起如来力无畏不共佛法相好庄严具足妙声故。妙声者法蠡声故。三者修彼地方便无厌足行。如经为求上上胜行故。四者修入不退转地行。如经为随顺闻甚深佛法解脱故。五者修教化众生行。如经为思惟大方便故行。是名对治修行增长分。云何对治修行增长果分。

经曰。是菩萨所有身见为首。我人众生寿命。阴界入我慢所起出没等事思惟多观。治故我故护故。贪着处故。是菩萨如是等事。皆悉断灭。

论曰。对治修行增长果者。我知大知我修是我所修。如是等出没等事皆悉灭故。出者三昧起义故。没者三昧灭义故。彼复有五种。一本二起三行四护五过。是中本者依身见为本故。众生我慢法我慢如是差别。如经是菩萨所有身见为首。我人众生寿命阴界入我慢。所起出没等事故。起者起不正思惟。如经思惟故。行者令他知。如经多观故。护者数数观故。起我想故。受持故。如经治故我故护故。过者心安处诸事等。如经贪着处故。如是学行事中出没等皆悉远离。如经是菩萨如是等事皆悉断灭故。此是依烦恼染生远离果。

经曰。是菩萨所有不可作业。如来所呵诸烦恼染。一切不行。所有可作业随顺菩萨行。如来所赞一切正修行。

论曰。所有不可作业者。有二种事故不应作。一不尊敬如来佛不赞叹故。二畏恶名闻生烦恼故。如经是菩萨所有不可作业。乃至一切不行故。所有可作业者有二种事。是故应作。一见无恶名利随顺菩萨行故。二尊敬如来佛赞叹故。如经所有可作业乃至一切正修行故。此是依业染生远离果。是菩萨转复随所随所方便智所起修行助道分。如是如是成润益心。如是等四十句显示四种果。一者于胜功德中生增上欲心。二者彼说法尊中起报恩行。三者彼方便行中发勤精进。四者彼增上欲本心界满足。云何于胜功德中生增上欲心。

经曰。是菩萨转复随所随所方便智所起修行助道分。如是如是成润益心软心调心安隐乐心不染心。转求上上胜行心。转求胜智心。救一切世间心。恭敬诸师随顺受教心。随所闻法修行心。

论曰。是中随所随所方便智所起修行者不舍一切众生修行故。如前说。助道分者。谓一切菩提分法道支故。如是如是成润益心者。深欲爱敬故。彼润益心有三种相。一乐行胜。如经软心故。二三昧自在胜。如经调心故。三离过对治胜。如经安隐乐心故。彼过复有六种。一为食过。或说法中妒心过。此对治。如经不染心故。二少欲功德过。不乐多布施头陀等。此对治。如经转求上上胜行心故。三少欲智过。不好求胜智。此对治。如经转求胜智心故。四懈怠过。不勤化众生。此对治。如经救一切世间心故。五自见取过。于尊教法心不随顺。此对治。如经恭敬诸师随顺受教心故。六舍为首过。不随说行。此对治。如经随所闻法修行心故。如是成润益心。此十句是名于胜功德中生增上欲心果。云何彼说法尊中起报恩行。

经曰。是菩萨如是成知恩心知报恩。心转柔和。同止安乐。直心软心。无稠林行。无有谄曲。无有我慢。善受教诲得说者意。如是善心成就。如是寂灭心成就。如是善寂灭心成就。

论曰。彼说法尊中起报恩行。彼知恩心第二十句示现。是中彼成知恩心者。随顺行报恩行。报恩行者有九种。依尊起报恩心。如经知报恩故。依同法者。起将护心。如经心转柔和故。同止安乐故。依法行随顺受教发事能忍。如经直心故。软心故。依受用食于施主所自过不覆。不妄说己德。如经无稠林行故。无有谄曲故。依自胜功德不起高心。如经无有我慢故。依教正受语。如经善受教诲故。依教不颠倒受。如经得说者意故。菩萨如是于彼尊所修报恩行。成如是善心成就者。是对治修行增长故。如是寂灭心成就者。是初对治。修行增长力故。如是善寂灭心成就者彼果。前二句显是名彼说法尊中起报恩行果。云何彼方便行中发勤精进。

经曰。是菩萨如是成不休息精进。不杂染精进。不退精进。广精进。无边精进。光明精进。无等精进。不坏精进。教化一切众生精进。善分别是道非道精进。

论曰。彼方便行中发勤精进。成不休息精进。第三十句示现不休息精进有九种。一彼精进行平等流注。如经不杂染精进故。杂染者。共懈怠共染若过若不及故。二自乘不动。如经不退精进故。三广念。如经广精进故。四为无量众生作利益愿摄取故。如经无边精进故五常至心顺行。如经光明精进故。六修习过余精进。如经无等精进故。七一切魔烦恼行不能破坏。如经不坏精进故。八摄取故。如经教化一切众生精进故。九能断疑惑降伏他言。正修习故。如经善分别是道非道精进故。是名彼方便行中发勤精进果。云何彼本心界满足。

经曰。是菩萨深心界转清净深心界不失。信解界转明利。生善根增长。远离世间垢浊。断诸疑心。无有疑网现前具足。成就喜乐。如来现前加。无量深心现前成就。

论曰。彼心界转清净第四十句示现。心界者依菩提分心初句示现。心界清净有九种。一彼道心修行增益。如经深心界不失故。二于胜上证中转生决定心。如经信解界转明利故。三彼因对治增长。如经生善根增长故。四灭除诸障。如经远离世间垢浊故。五除此地秘密疑事。如经断诸疑心故。六以断疑故。于余处决定。如经无有疑网现前具足故七依胜乐行。如经成就喜乐故。八依化众生力。如经如来现前加故。九依现无量三昧心智障清净。如经无量心现前成就故。是名本心界满足果。

经曰。是菩萨住菩萨焰地。已多见诸佛以大神通力大愿力故。见多百佛多千佛多百千佛多百千那由他佛多亿佛多百亿佛多千亿佛多百千亿佛多百千万亿那由他佛。以大神通力大愿力故是菩萨见诸佛时。以上心深心。供养恭敬尊重赞叹。衣服饮食卧具汤药。一切供具悉以奉施。以诸菩萨上妙乐具供养众僧。以此善根皆愿回向阿耨多罗三藐三菩提。于诸佛所生上恭敬专心听法。闻已受持随力修行。于诸佛法中出家修道。是菩萨深心决定信。解转复明净。是菩萨住此菩萨焰地无量百千万亿那由他劫深心决定信解平等清净。彼诸善根转胜明净。诸佛子。譬如本真金巧师炼治作庄严具。成就不失。余非庄严具真金所不能及。诸佛子。菩萨如是住此菩萨焰地中。彼诸善根成就不退下地善根所不能及。诸佛子。譬如摩尼宝珠生光。清净光轮能放光明。成就不坏。余宝光所不能夺。一切风飘雨渍水浇光明不灭。诸佛子。如是菩萨住此菩萨焰地中。下地菩萨所不能及。一切众魔及诸烦恼皆不能坏。是菩萨四摄法中同事偏胜。十波罗蜜中精进波罗蜜增上。余波罗蜜非不修习随力随分。诸佛子。是名略说菩萨第四菩萨焰地。若菩萨住此地中。多作须夜摩天王。所作自在破诸众生身见等事。方便善巧令诸众生住正见等事。所作善业布施爱语利益同事。是诸福德皆不离念佛念法念僧念菩萨念菩萨行念波罗蜜念十地念不坏力念无畏念不共佛法。乃至不离念具足一切种一切智智。常生是心。我当于一切众生中。为首为胜为大为妙为微妙为上为无上为导为将为师为尊乃至为一切智智依止者。复作是念。发精进行。以精进力故。于一念间得亿三昧。能见亿佛。能知亿佛神力。能动亿佛世界。能入亿佛世界。能照亿佛世界。能化亿佛世界众生。能住寿亿劫。能知过去未来世各亿劫事。能善入亿法门。能变身为亿。于一一身能示亿菩萨以为眷属。若以愿力自在胜上。菩萨愿力过于此数。示种种神通。或身或光明或神通或眼或境界或音声或行或庄严或加或信或业。是诸神通。乃至无量百千万亿那由他劫。不可数知。

论曰。是菩萨深心决定信解平等清净。彼诸善根转胜明净者。如余净地诸菩萨。真金作庄严具譬者。喻阿含现作证智庄严。示现得证智故。如经譬如本真金巧师炼治作庄严具成就不失故。摩尼宝生光明喻者。彼证智法明摩尼宝光中。放阿含光明。入无量法门义光明智处普照示现。以是义故。此地释名为焰。如经诸佛子譬如摩尼宝珠生光。清净光轮能放光明成就不坏。余宝光明所不能夺故。生光者。有光明具足故。清净光轮者。光明圆满无垢故。所作自在者。破诸众生身见等事故。是中作者所作故。自在者能力故。余如前说应知。