## 大方广佛华严经卷第五十 

### 如来出现品第三十七之一

尔时，世尊从眉间白毫相中放大光明，名如来出现，无量百千亿那由他阿僧祇光明以为眷属。其光普照十方尽虚空法界一切世界，右绕十匝，显现如来无量自在，觉悟无数诸菩萨众，震动一切十方世界，除灭一切诸恶道苦，映蔽一切诸魔宫殿，显示一切诸佛如来坐菩提座成等正觉及以一切道场众会；作是事已，而来右绕菩萨众会，入如来性起妙德菩萨顶。

时，此道场一切大众身心踊跃，生大欢喜，作如是念：“甚奇希有！今者如来放大光明，必当演说甚深大法。”

尔时，如来性起妙德菩萨于莲华座上，偏袒右肩，右跽合掌，一心向佛而说颂言：

&nbsp;&nbsp;&nbsp;&nbsp;“正觉功德大智出，&nbsp;&nbsp;&nbsp;&nbsp;普达境界到彼岸，

&nbsp;&nbsp;&nbsp;&nbsp;等于三世诸如来，&nbsp;&nbsp;&nbsp;&nbsp;是故我今恭敬礼。

&nbsp;&nbsp;&nbsp;&nbsp;已升无相境界岸，&nbsp;&nbsp;&nbsp;&nbsp;而现妙相庄严身，

&nbsp;&nbsp;&nbsp;&nbsp;放于离垢千光明，&nbsp;&nbsp;&nbsp;&nbsp;破魔军众咸令尽。

&nbsp;&nbsp;&nbsp;&nbsp;十方所有诸世界，&nbsp;&nbsp;&nbsp;&nbsp;悉能震动无有余，

&nbsp;&nbsp;&nbsp;&nbsp;未曾恐怖一众生，&nbsp;&nbsp;&nbsp;&nbsp;善逝威神力如是。

&nbsp;&nbsp;&nbsp;&nbsp;虚空法界性平等，&nbsp;&nbsp;&nbsp;&nbsp;已能如是而安住，

&nbsp;&nbsp;&nbsp;&nbsp;一切含生无数量，&nbsp;&nbsp;&nbsp;&nbsp;咸令灭恶除众垢。

&nbsp;&nbsp;&nbsp;&nbsp;苦行勤劳无数劫，&nbsp;&nbsp;&nbsp;&nbsp;成就最上菩提道，

&nbsp;&nbsp;&nbsp;&nbsp;于诸境界智无碍，&nbsp;&nbsp;&nbsp;&nbsp;与一切佛同其性。

&nbsp;&nbsp;&nbsp;&nbsp;导师放此大光明，&nbsp;&nbsp;&nbsp;&nbsp;震动十方诸世界，

&nbsp;&nbsp;&nbsp;&nbsp;已现无量神通力，&nbsp;&nbsp;&nbsp;&nbsp;而复还来入我身。

&nbsp;&nbsp;&nbsp;&nbsp;决定法中能善学，&nbsp;&nbsp;&nbsp;&nbsp;无量菩萨皆来集，

&nbsp;&nbsp;&nbsp;&nbsp;令我发起问法心，&nbsp;&nbsp;&nbsp;&nbsp;是故我今请法王。

&nbsp;&nbsp;&nbsp;&nbsp;今此众会皆清净，&nbsp;&nbsp;&nbsp;&nbsp;善能度脱诸世间，

&nbsp;&nbsp;&nbsp;&nbsp;智慧无边无染著，&nbsp;&nbsp;&nbsp;&nbsp;如是贤胜咸来集。

&nbsp;&nbsp;&nbsp;&nbsp;利益世间尊导师，&nbsp;&nbsp;&nbsp;&nbsp;智慧精进皆无量，

&nbsp;&nbsp;&nbsp;&nbsp;今以光明照大众，&nbsp;&nbsp;&nbsp;&nbsp;令我问于无上法。

&nbsp;&nbsp;&nbsp;&nbsp;谁于大仙深境界，&nbsp;&nbsp;&nbsp;&nbsp;而能真实具开演？

&nbsp;&nbsp;&nbsp;&nbsp;谁是如来法长子？&nbsp;&nbsp;&nbsp;&nbsp;世间尊导愿显示！”

尔时，如来即于口中放大光明，名无碍无畏，百千亿阿僧祇光明以为眷属。普照十方尽虚空等法界一切世界，右绕十匝，显现如来种种自在，开悟无量诸菩萨众，震动一切十方世界，除灭一切诸恶道苦，映蔽一切诸魔宫殿，显示一切诸佛如来坐菩提座成等正觉及以一切道场众会；作是事已，而来右绕菩萨众会，入普贤菩萨摩诃萨口。其光入已，普贤菩萨身及师子座，过于本时及诸菩萨身座百倍，唯除如来师子之座。

尔时，如来性起妙德菩萨问普贤菩萨摩诃萨言：“佛子，佛所示现广大神变，令诸菩萨皆生欢喜，不可思议，世莫能知，是何瑞相？”

普贤菩萨摩诃萨言：“佛子，我于往昔见诸如来、应、正等觉示现如是广大神变，即说如来出现法门。如我惟忖，今现此相，当说其法。”说是语时，一切大地悉皆震动，出生无量问法光明。

时，性起妙德菩萨问普贤菩萨言：“佛子，菩萨摩诃萨应云何知诸佛如来、应、正等觉出现之法？愿为我说！佛子，此诸无量百千亿那由他菩萨众会，皆久修净业，念慧成就，到于究竟大庄严岸，具一切佛威仪之行，正念诸佛未曾忘失，大悲观察一切众生，决定了知诸大菩萨神通境界，已得诸佛神力所加，能受一切如来妙法；具如是等无量功德，皆已来集。佛子，汝已曾于无量百千亿那由他佛所承事供养，成就菩萨最上妙行，于三昧门皆得自在，入一切佛秘密之处，知诸佛法，断众疑惑，为诸如来神力所加，知众生根，随其所乐为说真实解脱之法，随顺佛智演说佛法到于彼岸，有如是等无量功德。善哉！佛子，愿说如来、应、正等觉出现之法，身相、言音、心意境界，所行之行，成道转法轮，乃至示现入般涅槃，见闻亲近所生善根；如是等事，愿皆为说！”

时，如来性起妙德菩萨欲重明此义，向普贤菩萨而说颂曰：

&nbsp;&nbsp;&nbsp;&nbsp;“善哉无碍大智慧，&nbsp;&nbsp;&nbsp;&nbsp;善觉无边平等境，

&nbsp;&nbsp;&nbsp;&nbsp;愿说无量佛所行，&nbsp;&nbsp;&nbsp;&nbsp;佛子闻已皆欣庆！

&nbsp;&nbsp;&nbsp;&nbsp;菩萨云何随顺入，&nbsp;&nbsp;&nbsp;&nbsp;诸佛如来出兴世？

&nbsp;&nbsp;&nbsp;&nbsp;云何身语心境界？&nbsp;&nbsp;&nbsp;&nbsp;及所行处愿皆说！

&nbsp;&nbsp;&nbsp;&nbsp;云何诸佛成正觉？&nbsp;&nbsp;&nbsp;&nbsp;云何如来转法轮？

&nbsp;&nbsp;&nbsp;&nbsp;云何善逝般涅槃？&nbsp;&nbsp;&nbsp;&nbsp;大众闻已心欢喜。

&nbsp;&nbsp;&nbsp;&nbsp;若有见佛大法王，&nbsp;&nbsp;&nbsp;&nbsp;亲近增长诸善根，

&nbsp;&nbsp;&nbsp;&nbsp;愿说彼诸功德藏，&nbsp;&nbsp;&nbsp;&nbsp;众生见已何所获？

&nbsp;&nbsp;&nbsp;&nbsp;若有得闻如来名，&nbsp;&nbsp;&nbsp;&nbsp;若现在世若涅槃，

&nbsp;&nbsp;&nbsp;&nbsp;于彼福藏生深信，&nbsp;&nbsp;&nbsp;&nbsp;有何等利愿宣说！

&nbsp;&nbsp;&nbsp;&nbsp;此诸菩萨皆合掌，&nbsp;&nbsp;&nbsp;&nbsp;瞻仰如来仁及我，

&nbsp;&nbsp;&nbsp;&nbsp;大功德海之境界，&nbsp;&nbsp;&nbsp;&nbsp;净众生者愿为说！

&nbsp;&nbsp;&nbsp;&nbsp;愿以因缘及譬喻，&nbsp;&nbsp;&nbsp;&nbsp;演说妙法相应义，

&nbsp;&nbsp;&nbsp;&nbsp;众生闻已发大心，&nbsp;&nbsp;&nbsp;&nbsp;疑尽智净如虚空。

&nbsp;&nbsp;&nbsp;&nbsp;如遍一切国土中，&nbsp;&nbsp;&nbsp;&nbsp;诸佛所现庄严身，

&nbsp;&nbsp;&nbsp;&nbsp;愿以妙音及因喻，&nbsp;&nbsp;&nbsp;&nbsp;示佛菩提亦如彼。

&nbsp;&nbsp;&nbsp;&nbsp;十方千万诸佛土，&nbsp;&nbsp;&nbsp;&nbsp;亿那由他无量劫，

&nbsp;&nbsp;&nbsp;&nbsp;如今所集菩萨众，&nbsp;&nbsp;&nbsp;&nbsp;于彼一切悉难见。

&nbsp;&nbsp;&nbsp;&nbsp;此诸菩萨咸恭敬，&nbsp;&nbsp;&nbsp;&nbsp;于微妙义生渴仰，

&nbsp;&nbsp;&nbsp;&nbsp;愿以净心具开演，&nbsp;&nbsp;&nbsp;&nbsp;如来出现广大法！”

尔时，普贤菩萨摩诃萨告如来性起妙德等诸菩萨大众言：“佛子，此处不可思议，所谓如来、应、正等觉以无量法而得出现。何以故？非以一缘，非以一事，如来出现而得成就；以十无量百千阿僧祇事而得成就。何等为十？所谓：过去无量摄受一切众生菩提心所成故，过去无量清净殊胜志乐所成故，过去无量救护一切众生大慈大悲所成故，过去无量相续行愿所成故，过去无量修诸福智心无厌足所成故，过去无量供养诸佛教化众生所成故，过去无量智慧方便清净道所成故，过去无量清净功德藏所成故，过去无量庄严道智所成故，过去无量通达法义所成故。佛子，如是无量阿僧祇法门圆满，成于如来。佛子，譬如三千大千世界，非以一缘，非以一事，而得成就，以无量缘、无量事，方乃得成。所谓：兴布大云，降霔大雨，四种风轮相续为依。其四者何？一名能持，能持大水故；二名能消，能消大水故；三名建立，建立一切诸处所故；四名庄严，庄严分布咸善巧故。如是皆由众生共业及诸菩萨善根所起，令于其中一切众生各随所宜而得受用。佛子，如是等无量因缘乃成三千大千世界，法性如是，无有生者，无有作者，无有知者，无有成者，然彼世界而得成就。如来出现亦复如是，非以一缘，非以一事，而得成就；以无量因缘，无量事相，乃得成就。所谓：曾于过去佛所听闻受持大法云雨，因此能起如来四种大智风轮。何等为四？一者、念持不忘陀罗尼大智风轮，能持一切如来大法云雨故；二者、出生止观大智风轮，能消竭一切烦恼故；三者、善巧回向大智风轮，能成就一切善根故；四者、出生离垢差别庄严大智风轮，令过去所化一切众生善根清净，成就如来无漏善根力故。如来如是成等正觉，法性如是，无生无作而得成就。佛子，是为如来、应、正等觉出现第一相，菩萨摩诃萨应如是知。

“复次，佛子，譬如三千大千世界将欲成时，大云降雨，名曰洪霔，一切方处所不能受、所不能持，唯除大千界将欲成时。佛子，如来、应、正等觉亦复如是，兴大法云，雨大法雨，名成就如来出现，一切二乘心志狭劣所不能受、所不能持，唯除诸大菩萨心相续力。佛子，是为如来、应、正等觉出现第二相，菩萨摩诃萨应如是知。

“复次，佛子，譬如众生以业力故，大云降雨，来无所从，去无所至。如来、应、正等觉亦复如是，以诸菩萨善根力故，兴大法云，雨大法雨，亦无所从来，无所至去。佛子，是为如来、应、正等觉出现第三相，菩萨摩诃萨应如是知。

“复次，佛子，譬如大云降霔大雨，大千世界一切众生，无能知数，若欲算计，徒令发狂；唯大千世界主──摩醯首罗，以过去所修善根力故，乃至一滴无不明了。佛子，如来、应、正等觉亦复如是，兴大法云，雨大法雨，一切众生、声闻、独觉所不能知，若欲思量，心必狂乱；唯除一切世间主──菩萨摩诃萨，以过去所修觉慧力故，乃至一文一句，入众生心，无不明了。佛子，是为如来、应、正等觉出现第四相，菩萨摩诃萨应如是知。

“复次，佛子，譬如大云降雨之时，有大云雨，名为能灭，能灭火灾；有大云雨，名为能起，能起大水；有大云雨，名为能止，能止大水；有大云雨，名为能成，能成一切摩尼诸宝；有大云雨，名为分别，分别三千大千世界。佛子，如来出现亦复如是，兴大法云，雨大法雨，有大法雨，名为能灭，能灭一切众生烦恼；有大法雨，名为能起，能起一切众生善根；有大法雨，名为能止，能止一切众生见惑；有大法雨，名为能成，能成一切智慧法宝；有大法雨，名为分别，分别一切众生心乐。佛子，是为如来、应、正等觉出现第五相，菩萨摩诃萨应如是知。

“复次，佛子，譬如大云雨一味水，随其所雨，无量差别。如来出现亦复如是，雨于大悲一味法水，随宜说法，无量差别。佛子，是为如来、应、正等觉出现第六相，菩萨摩诃萨应如是知。

“复次，佛子，譬如三千大千世界初始成时，先成色界诸天宫殿，次成欲界诸天宫殿，次成于人及余众生诸所住处。佛子，如来出现亦复如是，先起菩萨诸行智慧，次起缘觉诸行智慧，次起声闻善根诸行智慧，次起其余众生有为善根诸行智慧。佛子，譬如大云雨一味水，随诸众生善根异故，所起宫殿种种不同。如来大悲一味法雨，随众生器而有差别。佛子，是为如来、应、正等觉出现第七相，菩萨摩诃萨应如是知。

“复次，佛子，譬如世界初欲成时，有大水生，遍满三千大千世界；生大莲华，名如来出现功德宝庄严，遍覆水上，光照十方一切世界。时，摩醯首罗、净居天等见是华已，即决定知于此劫中有尔所佛出兴于世。佛子，尔时，其中有风轮起，名善净光明，能成色界诸天宫殿。有风轮起，名净光庄严，能成欲界诸天宫殿。有风轮起，名坚密无能坏，能成大小诸轮围山及金刚山。有风轮起，名胜高，能成须弥山王。有风轮起，名不动，能成十大山王。何等为十？所谓：佉陀罗山、仙人山、伏魔山、大伏魔山、持双山、尼民陀罗山、目真邻陀山、摩诃目真邻陀山、香山、雪山。有风轮起，名为安住，能成大地。有风轮起，名为庄严，能成地天宫殿、龙宫殿、乾闼婆宫殿。有风轮起，名无尽藏，能成三千大千世界一切大海。有风轮起，名普光明藏，能成三千大千世界诸摩尼宝。有风轮起，名坚固根，能成一切诸如意树。佛子，大云所雨一味之水，无有分别；以众生善根不同故，风轮不同；风轮差别故，世界差别。佛子，如来出现亦复如是，具足一切善根功德，放于无上大智光明，名不断如来种不思议智，普照十方一切世界，与诸菩萨一切如来灌顶之记：当成正觉出兴于世。佛子，如来出现复有无上大智光明，名清净离垢，能成如来无漏无尽智。复有无上大智光明，名普照，能成如来普入法界不思议智。复有无上大智光明，名持佛种性，能成如来不倾动力。复有无上大智光明，名迥出无能坏，能成如来无畏无坏智。复有无上大智光明，名一切神通，能成如来诸不共法、一切智智。复有无上大智光明，名出生变化，能成如来令见闻亲近所生善根不失坏智。复有无上大智光明，名普随顺，能成如来无尽福德智慧之身，为一切众生而作饶益。复有无上大智光明，名不可究竟，能成如来甚深妙智，随所开悟，令三宝种永不断绝。复有无上大智光明，名种种庄严，能成如来相好严身，令一切众生皆生欢喜。复有无上大智光明，名不可坏，能成如来法界、虚空界等殊胜寿命无有穷尽。佛子，如来大悲一味之水无有分别，以诸众生欲乐不同、根性各别，而起种种大智风轮，令诸菩萨成就如来出现之法。佛子，一切如来同一体性，大智轮中出生种种智慧光明。佛子，汝等应知，如来于一解脱味出生无量不可思议种种功德，众生念言：‘此是如来神力所造。’佛子，此非如来神力所造。佛子，乃至一菩萨，不于佛所曾种善根，能得如来少分智慧，无有是处。但以诸佛威德力故，令诸众生具佛功德，而佛如来无有分别，无成无坏，无有作者，亦无作法。佛子，是为如来、应、正等觉出现第八相，菩萨摩诃萨应如是知。

“复次，佛子，如依虚空起四风轮，能持水轮。何等为四？一名安住，二名常住，三名究竟，四名坚固。此四风轮能持水轮，水轮能持大地令不散坏。是故说：地轮依水轮，水轮依风轮，风轮依虚空，虚空无所依。虽无所依，能令三千大千世界而得安住。佛子，如来出现亦复如是，依无碍慧光明起佛四种大智风轮，能持一切众生善根。何等为四？所谓：普摄众生皆令欢喜大智风轮，建立正法令诸众生皆生爱乐大智风轮，守护一切众生善根大智风轮，具一切方便通达无漏界大智风轮。是为四。佛子，诸佛世尊，大慈救护一切众生，大悲度脱一切众生，大慈大悲普遍饶益。然大慈大悲依大方便善巧，大方便善巧依如来出现，如来出现依无碍慧光明，无碍慧光明无有所依。佛子，是为如来、应、正等觉出现第九相，菩萨摩诃萨应如是知。

“复次，佛子，譬如三千大千世界既成就已，饶益无量种种众生。所谓：水族众生得水饶益，陆地众生得地饶益，宫殿众生得宫殿饶益，虚空众生得虚空饶益。如来出现亦复如是，种种饶益无量众生。所谓：见佛生欢喜者，得欢喜益；住净戒者，得净戒益；住诸禅定及无量者，得圣出世大神通益；住法门光明者，得因果不坏益；住无所有光明者，得一切法不坏益。是故说言：‘如来出现，饶益一切无量众生。’佛子，是为如来、应、正等觉出现第十相，菩萨摩诃萨应如是知。

“佛子，菩萨摩诃萨知如来出现，则知无量；知成就无量行故，则知广大；知周遍十方故，则知无来去；知离生住灭故，则知无行、无所行；知离心、意、识故，则知无身；知如虚空故，则知平等；知一切众生皆无我故，则知无尽；知遍一切刹无有尽故，则知无退；知尽后际无断绝故，则知无坏；知如来智无有对故，则知无二；知平等观察为、无为故，则知一切众生皆得饶益，本愿回向自在满足故。”

尔时，普贤菩萨摩诃萨欲重明此义而说颂言：

&nbsp;&nbsp;&nbsp;&nbsp;“十力大雄最无上，&nbsp;&nbsp;&nbsp;&nbsp;譬如虚空无等等，

&nbsp;&nbsp;&nbsp;&nbsp;境界广大不可量，&nbsp;&nbsp;&nbsp;&nbsp;功德第一超世间。

&nbsp;&nbsp;&nbsp;&nbsp;十力功德无边量，&nbsp;&nbsp;&nbsp;&nbsp;心意思量所不及，

&nbsp;&nbsp;&nbsp;&nbsp;人中师子一法门，&nbsp;&nbsp;&nbsp;&nbsp;众生亿劫莫能知。

&nbsp;&nbsp;&nbsp;&nbsp;十方国土碎为尘，&nbsp;&nbsp;&nbsp;&nbsp;或有算计知其数；

&nbsp;&nbsp;&nbsp;&nbsp;如来一毛功德量，&nbsp;&nbsp;&nbsp;&nbsp;千万亿劫无能说。

&nbsp;&nbsp;&nbsp;&nbsp;如人持尺量虚空，&nbsp;&nbsp;&nbsp;&nbsp;复有随行计其数，

&nbsp;&nbsp;&nbsp;&nbsp;虚空边际不可得，&nbsp;&nbsp;&nbsp;&nbsp;如来境界亦如是。

&nbsp;&nbsp;&nbsp;&nbsp;或有能于刹那顷，&nbsp;&nbsp;&nbsp;&nbsp;悉知三世众生心，

&nbsp;&nbsp;&nbsp;&nbsp;设经众生数等劫，&nbsp;&nbsp;&nbsp;&nbsp;不能知佛一念性。

&nbsp;&nbsp;&nbsp;&nbsp;譬如法界遍一切，&nbsp;&nbsp;&nbsp;&nbsp;不可见取为一切；

&nbsp;&nbsp;&nbsp;&nbsp;十力境界亦复然，&nbsp;&nbsp;&nbsp;&nbsp;遍于一切非一切。

&nbsp;&nbsp;&nbsp;&nbsp;真如离妄恒寂静，&nbsp;&nbsp;&nbsp;&nbsp;无生无灭普周遍；

&nbsp;&nbsp;&nbsp;&nbsp;诸佛境界亦复然，&nbsp;&nbsp;&nbsp;&nbsp;体性平等不增减。

&nbsp;&nbsp;&nbsp;&nbsp;譬如实际而非际，&nbsp;&nbsp;&nbsp;&nbsp;普在三世亦非普；

&nbsp;&nbsp;&nbsp;&nbsp;导师境界亦如是，&nbsp;&nbsp;&nbsp;&nbsp;遍于三世皆无碍。

&nbsp;&nbsp;&nbsp;&nbsp;法性无作无变易，&nbsp;&nbsp;&nbsp;&nbsp;犹如虚空本清净；

&nbsp;&nbsp;&nbsp;&nbsp;诸佛性净亦如是，&nbsp;&nbsp;&nbsp;&nbsp;本性非性离有无。

&nbsp;&nbsp;&nbsp;&nbsp;法性不在于言论，&nbsp;&nbsp;&nbsp;&nbsp;无说离说恒寂灭；

&nbsp;&nbsp;&nbsp;&nbsp;十力境界性亦然，&nbsp;&nbsp;&nbsp;&nbsp;一切文辞莫能辩。

&nbsp;&nbsp;&nbsp;&nbsp;了知诸法性寂灭，&nbsp;&nbsp;&nbsp;&nbsp;如鸟飞空无有迹，

&nbsp;&nbsp;&nbsp;&nbsp;以本愿力现色身，&nbsp;&nbsp;&nbsp;&nbsp;令见如来大神变。

&nbsp;&nbsp;&nbsp;&nbsp;若有欲知佛境界，&nbsp;&nbsp;&nbsp;&nbsp;当净其意如虚空，

&nbsp;&nbsp;&nbsp;&nbsp;远离妄想及诸取，&nbsp;&nbsp;&nbsp;&nbsp;令心所向皆无碍。

&nbsp;&nbsp;&nbsp;&nbsp;是故佛子应善听，&nbsp;&nbsp;&nbsp;&nbsp;我以少譬明佛境，

&nbsp;&nbsp;&nbsp;&nbsp;十力功德不可量，&nbsp;&nbsp;&nbsp;&nbsp;为悟众生今略说。

&nbsp;&nbsp;&nbsp;&nbsp;导师所现于身业，&nbsp;&nbsp;&nbsp;&nbsp;语业心业诸境界，

&nbsp;&nbsp;&nbsp;&nbsp;转妙法轮般涅槃，&nbsp;&nbsp;&nbsp;&nbsp;一切善根我今说。

&nbsp;&nbsp;&nbsp;&nbsp;譬如世界初安立，&nbsp;&nbsp;&nbsp;&nbsp;非一因缘而可成，

&nbsp;&nbsp;&nbsp;&nbsp;无量方便诸因缘，&nbsp;&nbsp;&nbsp;&nbsp;成此三千大千界。

&nbsp;&nbsp;&nbsp;&nbsp;如来出现亦如是，&nbsp;&nbsp;&nbsp;&nbsp;无量功德乃得成，

&nbsp;&nbsp;&nbsp;&nbsp;刹尘心念尚可知，&nbsp;&nbsp;&nbsp;&nbsp;十力生因莫能测。

&nbsp;&nbsp;&nbsp;&nbsp;譬如劫初云澍雨，&nbsp;&nbsp;&nbsp;&nbsp;而起四种大风轮，

&nbsp;&nbsp;&nbsp;&nbsp;众生善根菩萨力，&nbsp;&nbsp;&nbsp;&nbsp;成此三千各安住。

&nbsp;&nbsp;&nbsp;&nbsp;十力法云亦如是，&nbsp;&nbsp;&nbsp;&nbsp;起智风轮清净意，

&nbsp;&nbsp;&nbsp;&nbsp;昔所回向诸众生，&nbsp;&nbsp;&nbsp;&nbsp;普导令成无上果。

&nbsp;&nbsp;&nbsp;&nbsp;如有大雨名洪澍，&nbsp;&nbsp;&nbsp;&nbsp;无有处所能容受，

&nbsp;&nbsp;&nbsp;&nbsp;唯除世界将成时，&nbsp;&nbsp;&nbsp;&nbsp;清净虚空大风力。

&nbsp;&nbsp;&nbsp;&nbsp;如来出现亦如是，&nbsp;&nbsp;&nbsp;&nbsp;普雨法雨充法界，

&nbsp;&nbsp;&nbsp;&nbsp;一切劣意无能持，&nbsp;&nbsp;&nbsp;&nbsp;唯除清净广大心。

&nbsp;&nbsp;&nbsp;&nbsp;譬如空中澍大雨，&nbsp;&nbsp;&nbsp;&nbsp;无所从来无所去，

&nbsp;&nbsp;&nbsp;&nbsp;作者受者悉亦无，&nbsp;&nbsp;&nbsp;&nbsp;自然如是普充洽。

&nbsp;&nbsp;&nbsp;&nbsp;十力法雨亦如是，&nbsp;&nbsp;&nbsp;&nbsp;无去无来无造作，

&nbsp;&nbsp;&nbsp;&nbsp;本行为因菩萨力，&nbsp;&nbsp;&nbsp;&nbsp;一切大心咸听受。

&nbsp;&nbsp;&nbsp;&nbsp;譬如空云澍大雨，&nbsp;&nbsp;&nbsp;&nbsp;一切无能数其滴，

&nbsp;&nbsp;&nbsp;&nbsp;唯除三千自在王，&nbsp;&nbsp;&nbsp;&nbsp;具功德力悉明了。

&nbsp;&nbsp;&nbsp;&nbsp;善逝法雨亦如是，&nbsp;&nbsp;&nbsp;&nbsp;一切众生莫能测，

&nbsp;&nbsp;&nbsp;&nbsp;唯除于世自在人，&nbsp;&nbsp;&nbsp;&nbsp;明见如观掌中宝。

&nbsp;&nbsp;&nbsp;&nbsp;譬如空云澍大雨，&nbsp;&nbsp;&nbsp;&nbsp;能灭能起亦能断，

&nbsp;&nbsp;&nbsp;&nbsp;一切珍宝悉能成，&nbsp;&nbsp;&nbsp;&nbsp;三千所有皆分别。

&nbsp;&nbsp;&nbsp;&nbsp;十力法雨亦如是，&nbsp;&nbsp;&nbsp;&nbsp;灭惑起善断诸见，

&nbsp;&nbsp;&nbsp;&nbsp;一切智宝皆使成，&nbsp;&nbsp;&nbsp;&nbsp;众生心乐悉分别。

&nbsp;&nbsp;&nbsp;&nbsp;譬如空中雨一味，&nbsp;&nbsp;&nbsp;&nbsp;随其所雨各不同，

&nbsp;&nbsp;&nbsp;&nbsp;岂彼雨性有分别，&nbsp;&nbsp;&nbsp;&nbsp;然随物异法如是。

&nbsp;&nbsp;&nbsp;&nbsp;如来法雨非一异，&nbsp;&nbsp;&nbsp;&nbsp;平等寂静离分别，

&nbsp;&nbsp;&nbsp;&nbsp;然随所化种种殊，&nbsp;&nbsp;&nbsp;&nbsp;自然如是无边相。

&nbsp;&nbsp;&nbsp;&nbsp;譬如世界初成时，&nbsp;&nbsp;&nbsp;&nbsp;先成色界天宫殿，

&nbsp;&nbsp;&nbsp;&nbsp;次及欲天次人处，&nbsp;&nbsp;&nbsp;&nbsp;乾闼婆宫最后成。

&nbsp;&nbsp;&nbsp;&nbsp;如来出现亦如是，&nbsp;&nbsp;&nbsp;&nbsp;先起无边菩萨行，

&nbsp;&nbsp;&nbsp;&nbsp;次化乐寂诸缘觉，&nbsp;&nbsp;&nbsp;&nbsp;次声闻众后众生。

&nbsp;&nbsp;&nbsp;&nbsp;诸天初见莲华瑞，&nbsp;&nbsp;&nbsp;&nbsp;知佛当出生欢喜；

&nbsp;&nbsp;&nbsp;&nbsp;水缘风力起世间，&nbsp;&nbsp;&nbsp;&nbsp;宫殿山川悉成立。

&nbsp;&nbsp;&nbsp;&nbsp;如来宿善大光明，&nbsp;&nbsp;&nbsp;&nbsp;巧别菩萨与其记；

&nbsp;&nbsp;&nbsp;&nbsp;所有智轮体皆净，&nbsp;&nbsp;&nbsp;&nbsp;各能开示诸佛法。

&nbsp;&nbsp;&nbsp;&nbsp;譬如树林依地有，&nbsp;&nbsp;&nbsp;&nbsp;地依于水得不坏，

&nbsp;&nbsp;&nbsp;&nbsp;水轮依风风依空，&nbsp;&nbsp;&nbsp;&nbsp;而其虚空无所依。

&nbsp;&nbsp;&nbsp;&nbsp;一切佛法依慈悲，&nbsp;&nbsp;&nbsp;&nbsp;慈悲复依方便立，

&nbsp;&nbsp;&nbsp;&nbsp;方便依智智依慧，&nbsp;&nbsp;&nbsp;&nbsp;无碍慧身无所依。

&nbsp;&nbsp;&nbsp;&nbsp;譬如世界既成立，&nbsp;&nbsp;&nbsp;&nbsp;一切众生获其利，

&nbsp;&nbsp;&nbsp;&nbsp;地水所住及空居，&nbsp;&nbsp;&nbsp;&nbsp;二足四足皆蒙益。

&nbsp;&nbsp;&nbsp;&nbsp;法王出现亦如是，&nbsp;&nbsp;&nbsp;&nbsp;一切众生获其利，

&nbsp;&nbsp;&nbsp;&nbsp;若有见闻及亲近，&nbsp;&nbsp;&nbsp;&nbsp;悉使灭除诸惑恼。

&nbsp;&nbsp;&nbsp;&nbsp;如来出现法无边，&nbsp;&nbsp;&nbsp;&nbsp;世间迷惑莫能知，

&nbsp;&nbsp;&nbsp;&nbsp;为欲开悟诸含识，&nbsp;&nbsp;&nbsp;&nbsp;无譬喻中说其譬。

“佛子，诸菩萨摩诃萨应云何见如来、应、正等觉身？

“佛子，诸菩萨摩诃萨应于无量处见如来身。何以故？诸菩萨摩诃萨不应于一法、一事、一身、一国土、一众生见于如来，应遍一切处见于如来。佛子，譬如虚空遍至一切色、非色处，非至、非不至。何以故？虚空无身故。如来身亦如是，遍一切处，遍一切众生，遍一切法，遍一切国土，非至、非不至。何以故？如来身无身故，为众生故示现其身。佛子，是为如来身第一相，诸菩萨摩诃萨应如是见。

“复次，佛子，譬如虚空宽广非色，而能显现一切诸色，而彼虚空无有分别亦无戏论。如来身亦复如是，以智光明普照明故，令一切众生世、出世间诸善根业皆得成就，而如来身无有分别亦无戏论。何以故？从本已来，一切执著、一切戏论皆永断故。佛子，是为如来身第二相，诸菩萨摩诃萨应如是见。

“复次，佛子，譬如日出于阎浮提，无量众生皆得饶益。所谓：破暗作明，变湿令燥，生长草木，成熟谷稼，廓彻虚空，开敷莲华，行者见道，居者办业。何以故？日轮普放无量光故。佛子，如来智日亦复如是，以无量事普益众生。所谓：灭恶生善，破愚为智，大慈救护，大悲度脱；令其增长根、力、觉分；令生深信，舍离浊心；令得见闻，不坏因果；令得天眼，见殁生处；令心无碍，不坏善根；令智修明，开敷觉华；令其发心，成就本行。何以故？如来广大智慧日身，放无量光普照耀故。佛子，是为如来身第三相，诸菩萨摩诃萨应如是见。

“复次，佛子，譬如日出于阎浮提，先照一切须弥山等诸大山王，次照黑山，次照高原，然后普照一切大地。日不作念：‘我先照此，后照于彼。’但以山地有高下故，照有先后。如来、应、正等觉亦复如是，成就无边法界智轮，常放无碍智慧光明，先照菩萨摩诃萨等诸大山王，次照缘觉，次照声闻，次照决定善根众生，随其心器示广大智，然后普照一切众生，乃至邪定亦皆普及，为作未来利益因缘令成熟故。而彼如来大智日光不作是念：‘我当先照菩萨大行，乃至后照邪定众生。’但放光明平等普照，无碍无障，无所分别。佛子，譬如日月随时出现，大山、幽谷普照无私。如来智慧复亦如是，普照一切无有分别，随诸众生根欲不同，智慧光明种种有异。佛子，是为如来身第四相，诸菩萨摩诃萨应如是见。

“复次，佛子，譬如日出，生盲众生无眼根故，未曾得见。虽未曾见，然为日光之所饶益。何以故？因此得知昼夜时节，受用种种衣服、饮食，令身调适离众患故。如来智日亦复如是，无信、无解、毁戒、毁见、邪命自活生盲之类无信眼故，不见诸佛智慧日轮。虽不见佛智慧日轮，亦为智日之所饶益。何以故？以佛威力，令彼众生所有身苦及诸烦恼、未来苦因皆消灭故。佛子，如来有光明，名积集一切功德；有光明，名普照一切；有光明，名清净自在照；有光明，名出大妙音；有光明，名普解一切语言法令他欢喜；有光明，名示现永断一切疑自在境界；有光明，名无住智自在普照；有光明，名永断一切戏论自在智；有光明，名随所应出妙音声；有光明，名出清净自在音庄严国土成熟众生。佛子，如来一一毛孔放如是等千种光明，五百光明普照下方，五百光明普照上方。种种刹中种种佛所诸菩萨众，其菩萨等见此光明，一时皆得如来境界，十头、十眼、十耳、十鼻、十舌、十身、十手、十足、十地、十智，皆悉清净。彼诸菩萨先所成就诸处诸地，见彼光明转更清净，一切善根皆悉成熟，趣一切智；住二乘者，灭一切垢；其余一分生盲众生，身既快乐，心亦清净，柔软调伏，堪修念智；地狱、饿鬼、畜生诸趣所有众生，皆得快乐，解脱众苦，命终皆生天上、人间。佛子，彼诸众生不觉不知，以何因缘、以何神力而来生此？彼生盲者作如是念：‘我是梵天！我是梵化！’是时，如来住普自在三昧，出六十种妙音而告之言：‘汝等非是梵天，亦非梵化，亦非帝释护世所作，皆是如来威神之力。’彼诸众生闻是语已，以佛神力皆知宿命，生大欢喜；心欢喜故，自然而出优昙华云、香云、音乐云、衣云、盖云、幢云、幡云、末香云、宝云、师子幢半月楼阁云、歌咏赞叹云、种种庄严云，皆以尊重心供养如来。何以故？此诸众生得净眼故，如来与彼授阿耨多罗三藐三菩提记。佛子，如来智日如是利益生盲众生，令得善根，具足成熟。佛子，是为如来身第五相，诸菩萨摩诃萨应如是见。

“复次，佛子，譬如月轮有四奇特未曾有法。何等为四？一者、映蔽一切星宿光明；二者、随逐于时示现亏盈；三者、于阎浮提澄净水中影无不现；四者、一切见者皆对目前，而此月轮无有分别、无有戏论。佛子，如来身月亦复如是，有四奇特未曾有法。何等为四？所谓：映蔽一切声闻、独觉、学、无学众；随其所宜，示现寿命修短不同，而如来身无有增减；一切世界净心众生菩提器中，影无不现；一切众生有瞻对者皆谓如来唯现我前，随其心乐而为说法，随其地位令得解脱，随所应化令见佛身，而如来身无有分别、无有戏论，所作利益皆得究竟。佛子，是为如来身第六相，诸菩萨摩诃萨应如是见。

“复次，佛子，譬如三千大千世界大梵天王，以少方便于大千世界普现其身，一切众生皆见梵王现在己前，而此梵王亦不分身、无种种身。佛子，诸佛如来亦复如是，无有分别，无有戏论，亦不分身，无种种身，而随一切众生心乐示现其身，亦不作念现若干身。佛子，是为如来身第七相，诸菩萨摩诃萨应如是见。

“复次，佛子，譬如医王善知众药及诸咒论，阎浮提中诸所有药用无不尽，复以宿世诸善根力、大明咒力，为方便故，众生见者病无不愈。彼大医王知命将终，作是念言：‘我命终后，一切众生无所依怙，我今宜应为现方便。’是时，医王合药涂身，明咒力持，令其终后身不分散、不萎不枯，威仪视听与本无别，凡所疗治悉得除差。佛子，如来、应、正等觉无上医王亦复如是，于无量百千亿那由他劫，炼治法药已得成就，修学一切方便善巧大明咒力皆到彼岸，善能除灭一切众生诸烦恼病及住寿命；经无量劫，其身清净无有思虑、无有动用，一切佛事未尝休息，众生见者诸烦恼病悉得消灭。佛子，是为如来身第八相，诸菩萨摩诃萨应如是见。

“复次，佛子，譬如大海有大摩尼宝，名集一切光明毗卢遮那藏；若有众生触其光者，悉同其色；若有见者，眼得清净。随彼光明所照之处，雨摩尼宝，名为安乐，令诸众生离苦调适。佛子，诸如来身亦复如是，为大宝聚一切功德大智慧藏；若有众生触佛身宝智慧光者，同佛身色；若有见者，法眼清净。随彼光明所照之处，令诸众生离贫穷苦，乃至具足佛菩提乐。佛子，如来法身无所分别亦无戏论，而能普为一切众生作大佛事。佛子，是为如来身第九相，诸菩萨摩诃萨应如是见。

“复次，佛子，譬如大海有大如意摩尼宝王，名一切世间庄严藏，具足成就百万功德，随所住处，令诸众生灾患消除、所愿满足；然此如意摩尼宝王非少福众生所能得见。如来身如意宝王亦复如是，名为能令一切众生皆悉欢喜，若有见身、闻名、赞德，悉令永离生死苦患；假使一切世界一切众生，一时专心欲见如来，悉令得见，所愿皆满。佛子，佛身非是少福众生所能得见，唯除如来自在神力所应调伏；若有众生因见佛身便种善根乃至成熟，为成熟故，乃令得见如来身耳。佛子，是为如来身第十相，诸菩萨摩诃萨应如是见。以其心无量遍十方故，所行无碍如虚空故，普入法界故，住真实际故，无生无灭故，等住三世故，永离一切分别故，住尽后际誓愿故，严净一切世界故，庄严一一佛身故。”

尔时，普贤菩萨摩诃萨欲重明此义而说颂言：

&nbsp;&nbsp;&nbsp;&nbsp;“譬如虚空遍十方，&nbsp;&nbsp;&nbsp;&nbsp;若色非色有非有，

&nbsp;&nbsp;&nbsp;&nbsp;三世众生身国土，&nbsp;&nbsp;&nbsp;&nbsp;如是普在无边际。

&nbsp;&nbsp;&nbsp;&nbsp;诸佛真身亦如是，&nbsp;&nbsp;&nbsp;&nbsp;一切法界无不遍，

&nbsp;&nbsp;&nbsp;&nbsp;不可得见不可取，&nbsp;&nbsp;&nbsp;&nbsp;为化众生而现形。

&nbsp;&nbsp;&nbsp;&nbsp;譬如虚空不可取，&nbsp;&nbsp;&nbsp;&nbsp;普使众生造众业，

&nbsp;&nbsp;&nbsp;&nbsp;不念我今何所作？&nbsp;&nbsp;&nbsp;&nbsp;云何我作为谁作？

&nbsp;&nbsp;&nbsp;&nbsp;诸佛身业亦如是，&nbsp;&nbsp;&nbsp;&nbsp;普使群生修善法，

&nbsp;&nbsp;&nbsp;&nbsp;如来未曾有分别：&nbsp;&nbsp;&nbsp;&nbsp;我今于彼种种作。

&nbsp;&nbsp;&nbsp;&nbsp;譬如日出阎浮提，&nbsp;&nbsp;&nbsp;&nbsp;光明破暗悉无余，

&nbsp;&nbsp;&nbsp;&nbsp;山树池莲地众物，&nbsp;&nbsp;&nbsp;&nbsp;种种品类皆蒙益。

&nbsp;&nbsp;&nbsp;&nbsp;诸佛日出亦如是，&nbsp;&nbsp;&nbsp;&nbsp;生长人天众善行，

&nbsp;&nbsp;&nbsp;&nbsp;永除痴暗得智明，&nbsp;&nbsp;&nbsp;&nbsp;恒受尊荣一切乐。

&nbsp;&nbsp;&nbsp;&nbsp;譬如日光出现时，&nbsp;&nbsp;&nbsp;&nbsp;先照山王次余山，

&nbsp;&nbsp;&nbsp;&nbsp;后照高原及大地，&nbsp;&nbsp;&nbsp;&nbsp;而日未始有分别。

&nbsp;&nbsp;&nbsp;&nbsp;善逝光明亦如是，&nbsp;&nbsp;&nbsp;&nbsp;先照菩萨次缘觉，

&nbsp;&nbsp;&nbsp;&nbsp;后照声闻及众生，&nbsp;&nbsp;&nbsp;&nbsp;而佛本来无动念。

&nbsp;&nbsp;&nbsp;&nbsp;譬如生盲不见日，&nbsp;&nbsp;&nbsp;&nbsp;日光亦为作饶益，

&nbsp;&nbsp;&nbsp;&nbsp;令知时节受饮食，&nbsp;&nbsp;&nbsp;&nbsp;永离众患身安隐。

&nbsp;&nbsp;&nbsp;&nbsp;无信众生不见佛，&nbsp;&nbsp;&nbsp;&nbsp;而佛亦为兴义利，

&nbsp;&nbsp;&nbsp;&nbsp;闻名及以触光明，&nbsp;&nbsp;&nbsp;&nbsp;因此乃至得菩提。

&nbsp;&nbsp;&nbsp;&nbsp;譬如净月在虚空，&nbsp;&nbsp;&nbsp;&nbsp;能蔽众星示盈缺，

&nbsp;&nbsp;&nbsp;&nbsp;一切水中皆现影，&nbsp;&nbsp;&nbsp;&nbsp;诸有观瞻悉对前。

&nbsp;&nbsp;&nbsp;&nbsp;如来净月亦复然，&nbsp;&nbsp;&nbsp;&nbsp;能蔽余乘示修短，

&nbsp;&nbsp;&nbsp;&nbsp;普现天人净心水，&nbsp;&nbsp;&nbsp;&nbsp;一切皆谓对其前。

&nbsp;&nbsp;&nbsp;&nbsp;譬如梵王住自宫，&nbsp;&nbsp;&nbsp;&nbsp;普现三千诸梵处，

&nbsp;&nbsp;&nbsp;&nbsp;一切人天咸得见，&nbsp;&nbsp;&nbsp;&nbsp;实不分身向于彼。

&nbsp;&nbsp;&nbsp;&nbsp;诸佛现身亦如是，&nbsp;&nbsp;&nbsp;&nbsp;一切十方无不遍，

&nbsp;&nbsp;&nbsp;&nbsp;其身无数不可称，&nbsp;&nbsp;&nbsp;&nbsp;亦不分身不分别。

&nbsp;&nbsp;&nbsp;&nbsp;如有医王善方术，&nbsp;&nbsp;&nbsp;&nbsp;若有见者病皆愈，

&nbsp;&nbsp;&nbsp;&nbsp;命虽已尽药涂身，&nbsp;&nbsp;&nbsp;&nbsp;令其作务悉如初。

&nbsp;&nbsp;&nbsp;&nbsp;最胜医王亦如是，&nbsp;&nbsp;&nbsp;&nbsp;具足方便一切智，

&nbsp;&nbsp;&nbsp;&nbsp;以昔妙行现佛身，&nbsp;&nbsp;&nbsp;&nbsp;众生见者烦恼灭。

&nbsp;&nbsp;&nbsp;&nbsp;譬如海中有宝王，&nbsp;&nbsp;&nbsp;&nbsp;普出无量诸光明，

&nbsp;&nbsp;&nbsp;&nbsp;众生触者同其色，&nbsp;&nbsp;&nbsp;&nbsp;若有见者眼清净。

&nbsp;&nbsp;&nbsp;&nbsp;最胜宝王亦如是，&nbsp;&nbsp;&nbsp;&nbsp;触其光者悉同色，

&nbsp;&nbsp;&nbsp;&nbsp;若有得见五眼开，&nbsp;&nbsp;&nbsp;&nbsp;破诸尘暗住佛地。

&nbsp;&nbsp;&nbsp;&nbsp;譬如如意摩尼宝，&nbsp;&nbsp;&nbsp;&nbsp;随有所求皆满足，

&nbsp;&nbsp;&nbsp;&nbsp;少福众生不能见，&nbsp;&nbsp;&nbsp;&nbsp;非是宝王有分别。

&nbsp;&nbsp;&nbsp;&nbsp;善逝宝王亦如是，&nbsp;&nbsp;&nbsp;&nbsp;悉满所求诸欲乐，

&nbsp;&nbsp;&nbsp;&nbsp;无信众生不见佛，&nbsp;&nbsp;&nbsp;&nbsp;非是善逝心弃舍。
