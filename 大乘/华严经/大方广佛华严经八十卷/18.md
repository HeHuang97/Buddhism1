## 大方广佛华严经卷第十八 

### 明法品第十八

尔时，精进慧菩萨白法慧菩萨言：“佛子，菩萨摩诃萨初发求一切智心，成就如是无量功德，具大庄严，升一切智乘，入菩萨正位，舍诸世间法，得佛出世法，去、来、现在诸佛摄受，决定至于无上菩提究竟之处。彼诸菩萨于佛教中云何修习，令诸如来皆生欢喜，入诸菩萨所住之处，一切大行皆得清净，所有大愿悉使满足，获诸菩萨广大之藏，随所应化常为说法，而恒不舍波罗蜜行，所念众生咸令得度，绍三宝种使不断绝，善根方便皆悉不虚？佛子，彼诸菩萨以何方便，能令此法当得圆满？愿垂哀愍，为我宣说。此诸大会，靡不乐闻！

“复次，如诸菩萨摩诃萨常勤修习，灭除一切无明黑暗，降伏魔冤，制诸外道，永涤一切烦恼心垢；悉能成就一切善根，永出一切恶趣诸难，净治一切大智境界；成就一切菩萨诸地、诸波罗蜜、总持三昧、六通、三明、四无所畏清净功德，庄严一切诸佛国土，及诸相好身、语、心行成就满足，善知一切诸佛如来力、无所畏、不共佛法、一切智智所行境界；为欲成熟一切众生，随其心乐而取佛土，随根、随时如应说法；种种无量广大佛事，及余无量诸功德法、诸行、诸道及诸境界，皆悉圆满，疾与如来功德平等；于诸如来、应、正等觉百千阿僧祇劫修菩萨行时所集法藏，悉能守护，开示演说，诸魔外道无能沮坏，摄持正法无有穷尽；于一切世界演说法时，天王、龙王、夜叉王、乾闼婆王、阿修罗王、迦楼罗王、紧那罗王、摩睺罗伽王、人王、梵王、如来法王，皆悉守护；一切世间，恭敬供养，同灌其顶；常为诸佛之所护念，一切菩萨亦皆爱敬；得善根力，增长白法，开演如来甚深法藏，摄持正法以自庄严。一切菩萨所行次第，愿皆演说！”

尔时，精进慧菩萨欲重宣其义而说颂言：

&nbsp;&nbsp;&nbsp;&nbsp;“大名称者善能演，&nbsp;&nbsp;&nbsp;&nbsp;菩萨所成功德法，

&nbsp;&nbsp;&nbsp;&nbsp;深入无边广大行，&nbsp;&nbsp;&nbsp;&nbsp;具足清净无师智。

&nbsp;&nbsp;&nbsp;&nbsp;若有菩萨初发心，&nbsp;&nbsp;&nbsp;&nbsp;成就福德智慧乘，

&nbsp;&nbsp;&nbsp;&nbsp;入离生位超世间，&nbsp;&nbsp;&nbsp;&nbsp;普获正等菩提法。

&nbsp;&nbsp;&nbsp;&nbsp;彼复云何佛教中，&nbsp;&nbsp;&nbsp;&nbsp;坚固勤修转增胜，

&nbsp;&nbsp;&nbsp;&nbsp;令诸如来悉欢喜，&nbsp;&nbsp;&nbsp;&nbsp;佛所住地速当入？

&nbsp;&nbsp;&nbsp;&nbsp;所行清净愿皆满，&nbsp;&nbsp;&nbsp;&nbsp;及得广大智慧藏，

&nbsp;&nbsp;&nbsp;&nbsp;常能说法度众生，&nbsp;&nbsp;&nbsp;&nbsp;而心无依无所著。

&nbsp;&nbsp;&nbsp;&nbsp;菩萨一切波罗蜜，&nbsp;&nbsp;&nbsp;&nbsp;悉善修行无缺减，

&nbsp;&nbsp;&nbsp;&nbsp;所念众生咸救度，&nbsp;&nbsp;&nbsp;&nbsp;常持佛种使不绝。

&nbsp;&nbsp;&nbsp;&nbsp;所作坚固不唐捐，&nbsp;&nbsp;&nbsp;&nbsp;一切功成得出离，

&nbsp;&nbsp;&nbsp;&nbsp;如诸胜者所修行，&nbsp;&nbsp;&nbsp;&nbsp;彼清净道愿宣说！

&nbsp;&nbsp;&nbsp;&nbsp;永破一切无明暗，&nbsp;&nbsp;&nbsp;&nbsp;降伏众魔及外道，

&nbsp;&nbsp;&nbsp;&nbsp;所有垢秽悉涤除，&nbsp;&nbsp;&nbsp;&nbsp;得近如来大智慧。

&nbsp;&nbsp;&nbsp;&nbsp;永离恶趣诸险难，&nbsp;&nbsp;&nbsp;&nbsp;净治大智殊胜境，

&nbsp;&nbsp;&nbsp;&nbsp;获妙道力邻上尊，&nbsp;&nbsp;&nbsp;&nbsp;一切功德皆成就。

&nbsp;&nbsp;&nbsp;&nbsp;证得如来最胜智，&nbsp;&nbsp;&nbsp;&nbsp;住于无量诸国土，

&nbsp;&nbsp;&nbsp;&nbsp;随众生心而说法，&nbsp;&nbsp;&nbsp;&nbsp;及作广大诸佛事。

&nbsp;&nbsp;&nbsp;&nbsp;云何而得诸妙道，&nbsp;&nbsp;&nbsp;&nbsp;开演如来正法藏，

&nbsp;&nbsp;&nbsp;&nbsp;常能受持诸佛法，&nbsp;&nbsp;&nbsp;&nbsp;无能超胜无与等？

&nbsp;&nbsp;&nbsp;&nbsp;云何无畏如师子，&nbsp;&nbsp;&nbsp;&nbsp;所行清净如满月？

&nbsp;&nbsp;&nbsp;&nbsp;云何修习佛功德，&nbsp;&nbsp;&nbsp;&nbsp;犹如莲华不著水？”

尔时，法慧菩萨告精进慧菩萨言：“善哉！佛子，汝今为欲多所饶益、多所安乐、多所惠利，哀愍世间诸天及人，问于如是菩萨所修清净之行。佛子，汝住实法，发大精进，增长不退，已得解脱；能作是问，同于如来。谛听！谛听！善思念之！我今承佛威神之力，为汝于中说其少分。

“佛子，菩萨摩诃萨已发一切智心，应离痴暗，精勤守护，无令放逸。佛子，菩萨摩诃萨住十种法，名不放逸。何者为十？一者、护持众戒；二者、远离愚痴，净菩提心；三者、心乐质直，离诸谄诳；四者、勤修善根，无有退转；五者、恒善思惟，自所发心；六者、不乐亲近在家、出家一切凡夫；七者、修诸善业而不愿求世间果报；八者、永离二乘，行菩萨道；九者、乐修众善，令不断绝；十者、恒善观察自相续力。佛子，若诸菩萨行此十法，是则名为住不放逸。

“佛子，菩萨摩诃萨住不放逸，得十种清净。何者为十？一者、如说而行；二者、念智成就；三者、住于深定，不沉不举；四者、乐求佛法，无有懈息；五者、随所闻法，如理观察，具足出生巧妙智慧；六者、入深禅定，得佛神通；七者、其心平等，无有高下；八者、于诸众生上、中、下类，心无障碍，犹如大地等作利益；九者、若见众生乃至一发菩提之心，尊重承事犹如和尚；十者、于授戒和尚及阿阇梨、一切菩萨、诸善知识、法师之所，常生尊重，承事供养。佛子，是名菩萨住不放逸十种清净。佛子，菩萨摩诃萨住不放逸，发大精进；起于正念，生胜欲乐，所行不息；于一切法，心无依处；于甚深法，能勤修习；入无诤门，增广大心；佛法无边，能顺了知，令诸如来皆悉欢喜。

“佛子，菩萨摩诃萨复有十法，能令一切诸佛欢喜。何等为十？一者、精进不退；二者、不惜身命；三者、于诸利养无有希求；四者、知一切法皆如虚空；五者、善能观察，普入法界；六者、知诸法印，心无倚著；七者、常发大愿；八者、成就清净忍智光明；九者、观自善法，心无增减；十者、依无作门，修诸净行。佛子，是为菩萨住十种法，能令一切如来欢喜。

“佛子，复有十法，能令一切诸佛欢喜。何者为十？所谓：安住不放逸；安住无生忍；安住大慈；安住大悲；安住满足诸波罗蜜；安住诸行；安住大愿；安住巧方便；安住勇猛力；安住智慧，观一切法皆无所住，犹如虚空。佛子，若诸菩萨住此十法，能令一切诸佛欢喜。

“佛子，有十种法，令诸菩萨速入诸地。何等为十？一者、善巧圆满福、智二行；二者、能大庄严波罗蜜道；三者、智慧明达，不随他语；四者、承事善友，恒不舍离；五者、常行精进，无有懈怠；六者、善能安住如来神力；七者、修诸善根，不生疲倦；八者、深心利智，以大乘法而自庄严；九者、于地地法门，心无所住；十者、与三世佛善根方便同一体性。佛子，此十种法，令诸菩萨速入诸地。

“复次，佛子，诸菩萨初住地时，应善观察；随其所有一切法门，随其所有甚深智慧，随所修因，随所得果，随其境界，随其力用，随其示现，随其分别，随其所得，悉善观察。知一切法，皆是自心，而无所著；如是知已，入菩萨地，能善安住。佛子，彼诸菩萨作是思惟：‘我等宜应速入诸地。何以故？我等若于地地中住，成就如是广大功德；具功德已，渐入佛地；住佛地已，能作无边广大佛事。是故宜应常勤修习，无有休息，无有疲厌，以大功德而自庄严入菩萨地。’

“佛子，有十种法，令诸菩萨所行清净。何等为十？一者、悉舍资财，满众生意；二者、持戒清净，无所毁犯；三者、柔和忍辱，无有穷尽；四者、勤修诸行，永不退转；五者、以正念力，心无迷乱；六者、分别了知无量诸法；七者、修一切行而无所著；八者、其心不动，犹如山王；九者、广度众生，犹如桥梁；十者、知一切众生与诸如来同一体性。佛子，是为十法，令诸菩萨所行清净。

“菩萨既得行清净已，复获十种增胜法。何等为十？一者、他方诸佛，皆悉护念；二者、善根增胜，超诸等列；三者、善能领受佛加持力；四者、常得善人，为所依怙；五者、安住精进，恒不放逸；六者、知一切法平等无异；七者、心恒安住无上大悲；八者、如实观法，出生妙慧；九者、能善修行巧妙方便；十者、能知如来方便之力。佛子，是为菩萨十种增胜法。

“佛子，菩萨有十种清净愿。何等为十？一愿，成熟众生，无有疲倦；二愿，具行众善，净诸世界；三愿，承事如来，常生尊重；四愿，护持正法，不惜躯命；五愿，以智观察，入诸佛土；六愿，与诸菩萨同一体性；七愿，入如来门，了一切法；八愿，见者生信，无不获益；九愿，神力住世，尽未来劫；十愿，具普贤行，净治一切种智之门。佛子，是为菩萨十种清净愿。

“佛子，菩萨住十种法，令诸大愿皆得圆满。何等为十？一者、心无疲厌；二者、具大庄严；三者、念诸菩萨殊胜愿力；四者、闻诸佛土，悉愿往生；五者、深心长久，尽未来劫；六者、愿悉成就一切众生；七者、住一切劫，不以为劳；八者、受一切苦，不生厌离；九者、于一切乐，心无贪著；十者、常勤守护无上法门。

“佛子，菩萨满足如是愿时，即得十种无尽藏。何等为十？所谓：普见诸佛无尽藏、总持不忘无尽藏、决了诸法无尽藏、大悲救护无尽藏、种种三昧无尽藏、满众生心广大福德无尽藏、演一切法甚深智慧无尽藏、报得神通无尽藏、住无量劫无尽藏、入无边世界无尽藏。佛子，是为菩萨十无尽藏。

“菩萨得是十种藏已，福德具足，智慧清净；于诸众生，随其所应而为说法。佛子，菩萨云何于诸众生，随其所应而为说法？所谓：知其所作，知其因缘，知其心行，知其欲乐。贪欲多者，为说不净；瞋恚多者，为说大慈；愚痴多者，教勤观察；三毒等者，为说成就胜智法门；乐生死者，为说三苦；若著处所，说处空寂；心懈怠者，说大精进；怀我慢者，说法平等；多谄诳者，为说菩萨；其心质直、乐寂静者，广为说法，令其成就。菩萨如是随其所应而为说法。为说法时，文相连属，义无舛谬；观法先后，以智分别；是非审定，不违法印；次第建立无边行门，令诸众生断一切疑；善知诸根，入如来教；证真实际，知法平等；断诸法爱，除一切执；常念诸佛，心无暂舍；了知音声，体性平等；于诸言说，心无所著；巧说譬喻，无相违反，悉令得悟一切诸佛随应普现平等智身。

“菩萨如是为诸众生而演说法，则自修习，增长义利，不舍诸度，具足庄严波罗蜜道。是时，菩萨为令众生心满足故，内外悉舍而无所著，是则能净檀波罗蜜。具持众戒而无所著，永离我慢，是则能净尸波罗蜜。悉能忍受一切诸恶，于诸众生，其心平等，无有动摇，譬如大地能持一切，是则能净忍波罗蜜。普发众业，常修靡懈，诸有所作恒不退转，勇猛势力无能制伏，于诸功德不取不舍，而能满足一切智门，是则能净精进波罗蜜。于五欲境无所贪著，诸次第定悉能成就，常正思惟，不住不出，而能销灭一切烦恼，出生无量诸三昧门，成就无边大神通力；逆顺次第，入诸三昧，于一三昧门入无边三昧门，悉知一切三昧境界，与一切三昧三摩钵底智印不相违背，能速入于一切智地，是则能净禅波罗蜜。于诸佛所闻法受持，近善知识承事不倦；常乐闻法，心无厌足；随所听受，如理思惟；入真三昧，离诸僻见；善观诸法，得实相印，了知如来无功用道；乘普门慧，入于一切智智之门，永得休息，是则能净般若波罗蜜。示现一切世间作业，教化众生而不厌倦，随其心乐而为现身；一切所行皆无染著，或现凡夫、或现圣人所行之行，或现生死，或现涅槃；善能观察一切所作，示现一切诸庄严事而不贪著，遍入诸趣度脱众生，是则能净方便波罗蜜。尽成就一切众生，尽庄严一切世界，尽供养一切诸佛，尽通达无障碍法，尽修行遍法界行，身恒住尽未来劫智，尽知一切心念，尽觉悟流转还灭，尽示现一切国土，尽证得如来智慧，是则能净愿波罗蜜。具深心力，无有杂染故；具深信力，无能摧伏故；具大悲力，不生疲厌故；具大慈力，所行平等故；具总持力，能以方便持一切义故；具辩才力，令一切众生欢喜满足故；具波罗蜜力，庄严大乘故；具大愿力，永不断绝故；具神通力，出生无量故；具加持力，令信解领受故，是则能净力波罗蜜。知贪欲行者，知瞋恚行者，知愚痴行者，知等分行者，知修学地行者，一念中知无边众生行，知无边众生心，知一切法真实，知一切如来力，普觉悟法界门，是则能净智波罗蜜。

“佛子，菩萨如是清净诸波罗蜜时，圆满诸波罗蜜时，不舍诸波罗蜜时，住大庄严菩萨乘中，随其所念，一切众生皆为说法，令增净业而得度脱。堕恶道者，教使发心；在难中者，令勤精进；多贪众生，示无贪法；多瞋众生，令行平等；著见众生，为说缘起；欲界众生，教离欲恚恶不善法；色界众生，为其宣说毗钵舍那；无色界众生，为其宣说微妙智慧；二乘之人，教寂静行；乐大乘者，为说十力广大庄严。如其往昔初发心时，见无量众生堕诸恶道，大师子吼作如是言：‘我当以种种法门，随其所应而度脱之！’菩萨具足如是智慧，广能度脱一切众生。

“佛子，菩萨具足如是智慧，令三宝种永不断绝。所以者何？菩萨摩诃萨教诸众生发菩提心，是故能令佛种不断；常为众生开阐法藏，是故能令法种不断；善持教法，无所乖违，是故能令僧种不断。复次，悉能称赞一切大愿，是故能令佛种不断；分别演说因缘之门，是故能令法种不断；常勤修习六和敬法，是故能令僧种不断。复次，于众生田中下佛种子，是故能令佛种不断；护持正法，不惜身命，是故能令法种不断；统理大众，无有疲倦，是故能令僧种不断。复次，于去、来、今佛所说之法、所制之戒，皆悉奉持，心不舍离，是故能令佛、法、僧种永不断绝。菩萨如是绍隆三宝，一切所行无有过失，随有所作，皆以回向一切智门，是故三业皆无瑕玷。无瑕玷故，所作众善，所行诸行，教化众生，随应说法，乃至一念，无有错谬，皆与方便智慧相应，悉以向于一切智智，无空过者。

“菩萨如是修习善法，念念具足十种庄严。何者为十？所谓：身庄严，随诸众生所应调伏而为示现故；语庄严，断一切疑，皆令欢喜故；心庄严，于一念中入诸三昧故；佛刹庄严，一切清净，离诸烦恼故；光明庄严，放无边光普照众生故；众会庄严，普摄众会，皆令欢喜故；神通庄严，随众生心，自在示现故；正教庄严，能摄一切聪慧人故；涅槃地庄严，于一处成道，周遍十方悉无余故；巧说庄严，随处、随时、随其根器为说法故。菩萨成就如是庄严，于念念中，身、语、意业皆无空过，悉以回向一切智门。若有众生见此菩萨，当知亦复无空过者，以必当成阿耨多罗三藐三菩提故。若闻名，若供养，若同住，若忆念，若随出家，若闻说法，若随喜善根，若遥生钦敬，乃至称扬、赞叹名字，皆当得阿耨多罗三藐三菩提。佛子，譬如有药，名为善见，众生见者，众毒悉除；菩萨如是成就此法，众生若见，诸烦恼毒皆得除灭，善法增长。

“佛子，菩萨摩诃萨住此法中，勤加修习，以智慧明，灭诸痴暗；以慈悲力，摧伏魔军；以大智慧及福德力，制诸外道；以金刚定，灭除一切心垢烦恼；以精进力，集诸善根；以净佛土诸善根力，远离一切恶道诸难；以无所著力，净智境界；以方便智慧力，出生一切菩萨诸地、诸波罗蜜，及诸三昧、六通、三明、四无所畏，悉令清净；以一切善法力，成满一切诸佛净土，无边相好，身、语及心具足庄严；以智自在观察力，知一切如来力、无所畏、不共佛法，悉皆平等；以广大智慧力，了知一切智智境界；以往昔誓愿力，随所应化，现佛国土，转大法轮，度脱无量无边众生。

“佛子，菩萨摩诃萨勤修此法，次第成就诸菩萨行，乃至得与诸佛平等，于无边世界中为大法师，护持正法；一切诸佛之所护念，守护受持广大法藏；获无碍辩，深入法门；于无边世界大众之中，随类不同，普现其身，色相具足，最胜无比，以无碍辩巧说深法；其音圆满善巧分布故，能令闻者入于无尽智慧之门；知诸众生心行烦恼而为说法，所出言音具足清净故，一音演畅，能令一切皆生欢喜；其身端正有大威力故，处于众会，无能过者；善知众心故，能普现身；善巧说法故，音声无碍；得心自在故，巧说大法，无能沮坏；得无所畏故，心无怯弱；于法自在故，无能过者；于智自在故，无能胜者；般若波罗蜜自在故，所说法相，不相违背；辩才自在故，随乐说法，相续不断；陀罗尼自在故，决定开示诸法实相；辩才自在故，随所演说，能开种种譬喻之门；大悲自在故，勤诲众生，心无懈息；大慈自在故，放光明网悦可众心。菩萨如是处于高广师子之座演说大法，唯除如来及胜愿智诸大菩萨，其余众生无能胜者、无见顶者、无映夺者；欲以难问令其退屈，无有是处。

“佛子，菩萨摩诃萨得如是自在力已，假使有不可说世界量广大道场满中众生，一一众生威德色相皆如三千大千世界主。菩萨于此才现其身，悉能映蔽如是大众，以大慈悲安其怯弱，以深智慧察其欲乐，以无畏辩为其说法，能令一切皆生欢喜。何以故？佛子，菩萨摩诃萨成就无量智慧轮故，成就无量巧分别故，成就广大正念力故，成就无尽善巧慧故，成就决了诸法实相陀罗尼故，成就无边际菩提心故，成就无错谬妙辩才故，成就得一切佛加持深信解故，成就普入三世诸佛众会道场智慧力故，成就知三世诸佛同一体性清净心故，成就三世一切如来智、一切菩萨大愿智，能作大法师开阐诸佛正法藏及护持故。”

尔时，法慧菩萨欲重宣其义，承佛神力而说颂言：

&nbsp;&nbsp;&nbsp;&nbsp;“心住菩提集众福，&nbsp;&nbsp;&nbsp;&nbsp;常不放逸植坚慧，

&nbsp;&nbsp;&nbsp;&nbsp;正念其意恒不忘，&nbsp;&nbsp;&nbsp;&nbsp;十方诸佛皆欢喜。

&nbsp;&nbsp;&nbsp;&nbsp;念欲坚固自勤励，&nbsp;&nbsp;&nbsp;&nbsp;于世无依无退怯，

&nbsp;&nbsp;&nbsp;&nbsp;以无诤行入深法，&nbsp;&nbsp;&nbsp;&nbsp;十方诸佛皆欢喜。

&nbsp;&nbsp;&nbsp;&nbsp;佛欢喜已坚精进，&nbsp;&nbsp;&nbsp;&nbsp;修行福智助道法，

&nbsp;&nbsp;&nbsp;&nbsp;入于诸地净众行，&nbsp;&nbsp;&nbsp;&nbsp;满足如来所说愿。

&nbsp;&nbsp;&nbsp;&nbsp;如是而修获妙法，&nbsp;&nbsp;&nbsp;&nbsp;既得法已施群生，

&nbsp;&nbsp;&nbsp;&nbsp;随其心乐及根性，&nbsp;&nbsp;&nbsp;&nbsp;悉顺其宜为开演。

&nbsp;&nbsp;&nbsp;&nbsp;菩萨为他演说法，&nbsp;&nbsp;&nbsp;&nbsp;不舍自己诸度行，

&nbsp;&nbsp;&nbsp;&nbsp;波罗蜜道既已成，&nbsp;&nbsp;&nbsp;&nbsp;常于有海济群生。

&nbsp;&nbsp;&nbsp;&nbsp;昼夜勤修无懈倦，&nbsp;&nbsp;&nbsp;&nbsp;令三宝种不断绝，

&nbsp;&nbsp;&nbsp;&nbsp;所行一切白净法，&nbsp;&nbsp;&nbsp;&nbsp;悉以回向如来地。

&nbsp;&nbsp;&nbsp;&nbsp;菩萨所修众善行，&nbsp;&nbsp;&nbsp;&nbsp;普为成就诸群生，

&nbsp;&nbsp;&nbsp;&nbsp;令其破暗灭烦恼，&nbsp;&nbsp;&nbsp;&nbsp;降伏魔军成正觉。

&nbsp;&nbsp;&nbsp;&nbsp;如是修行得佛智，&nbsp;&nbsp;&nbsp;&nbsp;深入如来正法藏，

&nbsp;&nbsp;&nbsp;&nbsp;为大法师演妙法，&nbsp;&nbsp;&nbsp;&nbsp;譬如甘露悉沾洒。

&nbsp;&nbsp;&nbsp;&nbsp;慈悲哀愍遍一切，&nbsp;&nbsp;&nbsp;&nbsp;众生心行靡不知，

&nbsp;&nbsp;&nbsp;&nbsp;如其所乐为开阐，&nbsp;&nbsp;&nbsp;&nbsp;无量无边诸佛法。

&nbsp;&nbsp;&nbsp;&nbsp;进止安徐如象王，&nbsp;&nbsp;&nbsp;&nbsp;勇猛无畏犹师子，

&nbsp;&nbsp;&nbsp;&nbsp;不动如山智如海，&nbsp;&nbsp;&nbsp;&nbsp;亦如大雨除众热。”

时，法慧菩萨说此颂已，如来欢喜，大众奉行。