## 大方广佛华严经卷第六十七 

### 入法界品第三十九之八

尔时，善财童子于不动优婆夷所得闻法已，专心忆念所有教诲，皆悉信受，思惟观察。

渐渐游行，经历国邑，至都萨罗城，于日没时入彼城中，廛店、邻里、四衢道侧，处处寻觅遍行外道。

城东有山，名曰善德。善财童子于中夜时，见此山顶草树岩巘，光明照耀如日初出；见此事已，生大欢喜，作是念言：“我必于此见善知识。”便从城出而登彼山，见此外道于其山上平坦之处徐步经行，色相圆满，威光照耀，大梵天王所不能及，十千梵众之所围绕。往诣其所，头顶礼足，绕无量匝，于前合掌而作是言：“圣者，我已先发阿耨多罗三藐三菩提心，而我未知菩萨云何学菩萨行？云何修菩萨道？我闻圣者善能教诲，愿为我说！”

遍行答言：“善哉！善哉！善男子，我已安住至一切处菩萨行，已成就普观世间三昧门，已成就无依无作神通力，已成就普门般若波罗蜜。善男子，我普于世间种种方所、种种形貌、种种行解、种种殁生一切诸趣。所谓：天趣、龙趣、夜叉趣、乾闼婆、阿修罗、迦楼罗、紧那罗、摩睺罗伽、地狱、畜生、阎罗王界、人非人等，一切诸趣，或住诸见，或信二乘，或复信乐大乘之道。如是一切诸众生中，我以种种方便、种种智门而为利益。所谓：或为演说一切世间种种技艺，令得具足一切巧术陀罗尼智；或为演说四摄方便，令得具足一切智道；或为演说诸波罗蜜，令其回向一切智位；或为称赞大菩提心，令其不失无上道意；或为称赞诸菩萨行，令其满足净佛国土度众生愿；或为演说造诸恶行受地狱等种种苦报，令于恶业深生厌离；或为演说供养诸佛种诸善根决定获得一切智果，令其发起欢喜之心；或为赞说一切如来、应、正等觉所有功德，令乐佛身求一切智；或为赞说诸佛威德，令其愿乐佛不坏身；或为赞说佛自在身，令求如来无能映蔽大威德体。

“又，善男子，此都萨罗城中，一切方所一切族类，若男若女诸人众中，我皆以方便示同其形，随其所应而为说法。诸众生等，悉不能知我是何人、从何而至，唯令闻者如实修行。善男子，如于此城利益众生，于阎浮提城邑聚落，所有人众住止之处，悉亦如是而为利益。

“善男子，阎浮提内九十六众，各起异见而生执著，我悉于中方便调伏，令其舍离所有诸见；如阎浮提，余四天下亦复如是；如四天下，三千大千世界亦复如是；如三千大千世界，如是十方无量世界诸众生海，我悉于中，随诸众生心之所乐，以种种方便、种种法门，现种种色身，以种种言音而为说法，令得利益。

“善男子，我唯知此至一切处菩萨行。如诸菩萨摩诃萨，身与一切众生数等，得与众生无差别身，以变化身普入诸趣，于一切处皆现受生，普现一切众生之前，清净光明遍照世间，以无碍愿住一切劫，得如帝网诸无等行，常勤利益一切众生，恒与共居而无所著，普于三世悉皆平等，以无我智周遍照耀，以大悲藏一切观察；而我云何能知能说彼功德行？

“善男子，于此南方，有一国土，名为广大；有鬻香长者，名优钵罗华。汝诣彼问：菩萨云何学菩萨行、修菩萨道？”

时，善财童子顶礼其足，绕无量匝，殷勤瞻仰，辞退而去。

尔时，善财童子因善知识教，不顾身命，不著财宝，不乐人众，不耽五欲，不恋眷属，不重王位；唯愿化度一切众生，唯愿严净诸佛国土，唯愿供养一切诸佛，唯愿证知诸法实性，唯愿修集一切菩萨大功德海，唯愿修行一切功德终无退转，唯愿恒于一切劫中以大愿力修菩萨行，唯愿普入一切诸佛众会道场，唯愿入一三昧门普现一切三昧门自在神力，唯愿于佛一毛孔中见一切佛心无厌足，唯愿得一切法智慧光明能持一切诸佛法藏，专求此等一切诸佛菩萨功德。

渐次游行，至广大国，诣长者所，顶礼其足，绕无量匝，合掌而立，白言：“圣者，我已先发阿耨多罗三藐三菩提心，欲求一切佛平等智慧，欲满一切佛无量大愿，欲净一切佛最上色身，欲见一切佛清净法身，欲知一切佛广大智身，欲净治一切菩萨诸行，欲照明一切菩萨三昧，欲安住一切菩萨总持，欲除灭一切所有障碍，欲游行一切十方世界，而未知菩萨云何学菩萨行、云何修菩萨道，而能出生一切智智？”

长者告言：“善哉！善哉！善男子，汝乃能发阿耨多罗三藐三菩提心。

“善男子，我善别知一切诸香，亦知调合一切香法，所谓：一切香、一切烧香、一切涂香、一切末香。亦知如是一切香王所出之处，又善了知天香、龙香、夜叉香，乾闼婆、阿修罗、迦楼罗、紧那罗、摩睺罗伽、人非人等所有诸香。又善别知治诸病香、断诸恶香、生欢喜香、增烦恼香、灭烦恼香、令于有为生乐著香、令于有为生厌离香、舍诸憍逸香、发心念佛香、证解法门香、圣所受用香、一切菩萨差别香、一切菩萨地位香，如是等香形相生起、出现成就、清净安隐、方便境界、威德业用及以根本，如是一切，我皆了达。

“善男子，人间有香，名曰象藏，因龙斗生。若烧一丸，即起大香云弥覆王都，于七日中雨细香雨。若著身者，身则金色；若著衣服、宫殿、楼阁，亦皆金色。若因风吹入宫殿中，众生嗅者，七日七夜欢喜充满，身心快乐，无有诸病，不相侵害，离诸忧苦，不惊不怖，不乱不恚，慈心相向，志意清净。我知是已而为说法，令其决定发阿耨多罗三藐三菩提心。

“善男子，摩罗耶山出栴檀香，名曰牛头；若以涂身，设入火坑，火不能烧。善男子，海中有香，名无能胜；若以涂鼓及诸螺贝，其声发时，一切敌军皆自退散。善男子，阿那婆达多池边出沉水香，名莲华藏，其香一丸如麻子大；若以烧之，香气普熏阎浮提界，众生闻者，离一切罪，戒品清净。善男子，雪山有香，名阿卢那；若有众生嗅此香者，其心决定离诸染著，我为说法莫不皆得离垢三昧。善男子，罗刹界中有香，名海藏，其香但为转轮王用；若烧一丸而以熏之，王及四军皆腾虚空。善男子，善法天中有香，名净庄严；若烧一丸而以熏之，普使诸天心念于佛。善男子，须夜摩天有香，名净藏；若烧一丸而以熏之，夜摩天众莫不云集彼天王所而共听法。善男子，兜率天中有香，名先陀婆；于一生所系菩萨座前烧其一丸，兴大香云遍覆法界，普雨一切诸供养具，供养一切诸佛菩萨。善男子，善变化天有香，名曰夺意；若烧一丸，于七日中，普雨一切诸庄严具。

“善男子，我唯知此调和香法。如诸菩萨摩诃萨，远离一切诸恶习气，不染世欲，永断烦恼众魔罥索，超诸有趣，以智慧香而自庄严，于诸世间皆无染著，具足成就无所著戒，净无著智，行无著境，于一切处悉无有著，其心平等，无著无依；而我何能知其妙行？说其功德？显其所有清净戒门？示其所作无过失业？辩其离染身、语、意行？

“善男子，于此南方，有一大城，名曰楼阁；中有船师，名婆施罗。汝诣彼问：菩萨云何学菩萨行、修菩萨道？”

时，善财童子顶礼其足，绕无量匝，殷勤瞻仰，辞退而去。

尔时，善财童子向楼阁城，观察道路。所谓：观道高卑，观道夷险，观道净秽，观道曲直。

渐次游行，作是思惟：“我当亲近彼善知识。善知识者，是成就修行诸菩萨道因，是成就修行波罗蜜道因，是成就修行摄众生道因，是成就修行普入法界无障碍道因，是成就修行令一切众生除恶慧道因，是成就修行令一切众生离憍慢道因，是成就修行令一切众生灭烦恼道因，是成就修行令一切众生舍诸见道因，是成就修行令一切众生拔一切恶刺道因，是成就修行令一切众生至一切智城道因。何以故？于善知识处，得一切善法故；依善知识力，得一切智道故。善知识者，难见难遇。”如是思惟。

渐次游行，既至彼城，见其船师在城门外海岸上住，百千商人及余无量大众围绕，说大海法，方便开示佛功德海。善财见已，往诣其所，顶礼其足，绕无量匝，于前合掌而作是言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”

船师告言：“善哉！善哉！善男子，汝已能发阿耨多罗三藐三菩提心，今复能问生大智因、断除一切生死苦因、往一切智大宝洲因、成就不坏摩诃衍因、远离二乘怖畏生死住诸寂静三昧旋因、乘大愿车遍一切处行菩萨行无有障碍清净道因、以菩萨行庄严一切无能坏智清净道因、普观一切十方诸法皆无障碍清净道因、速能趣入一切智海清净道因。

“善男子，我在此城海岸路中，净修菩萨大悲幢行。善男子，我观阎浮提内贫穷众生，为饶益故，修诸苦行，随其所愿悉令满足。先以世物，充满其意；复施法财，令其欢喜，令修福行，令生智道，令增善根力，令起菩提心，令净菩提愿，令坚大悲力，令修能灭生死道，令生不厌生死行，令摄一切众生海，令修一切功德海，令照一切诸法海，令见一切诸佛海，令入一切智智海。善男子，我住于此，如是思惟，如是作意，如是利益一切众生。

“善男子，我知海中一切宝洲、一切宝处、一切宝类、一切宝种。我知净一切宝、钻一切宝、出一切宝、作一切宝。我知一切宝器、一切宝用、一切宝境界、一切宝光明。我知一切龙宫处、一切夜叉宫处、一切部多宫处，皆善回避，免其诸难。亦善别知，漩澓浅深，波涛远近，水色好恶，种种不同。亦善别知，日月星宿运行度数，昼夜晨晡，晷漏延促。亦知其船铁木坚脆、机关涩滑，水之大小，风之逆顺；如是一切安危之相无不明了，可行则行，可止则止。善男子，我以成就如是智慧，常能利益一切众生。

“善男子，我以好船运诸商众行安隐道，复为说法令其欢喜，引至宝洲与诸珍宝咸使充足，然后将领还阎浮提。善男子，我将大船如是往来，未始令其一有损坏。若有众生得见我身、闻我法者，令其永不怖生死海，必得入于一切智海，必能消竭诸爱欲海，能以智光照三世海，能尽一切众生苦海，能净一切众生心海，速能严净一切刹海，普能往诣十方大海，普知一切众生根海，普了一切众生行海，普顺一切众生心海。

“善男子，我唯得此大悲幢行；若有见我及以闻我、与我同住、忆念我者，皆悉不空。如诸菩萨摩诃萨，善能游涉生死大海，不染一切诸烦恼海，能舍一切诸妄见海，能观一切诸法性海，能以四摄摄众生海，已善安住一切智海，能灭一切众生著海，能平等住一切时海，能以神通度众生海，能以其时调众生海；而我云何能知能说彼功德行？

“善男子，于此南方，有城名可乐；中有长者，名无上胜。汝诣彼问：菩萨云何学菩萨行、修菩萨道？”

时，善财童子顶礼其足，绕无量匝，殷勤瞻仰，悲泣流泪，求善知识心无厌足，辞退而去。

尔时，善财童子起大慈周遍心、大悲润泽心相续不断，福德、智慧二种庄严，舍离一切烦恼尘垢，证法平等，心无高下，拔不善刺，灭一切障，坚固精进以为墙堑，甚深三昧而作园苑，以慧日光破无明暗，以方便风开智慧华，以无碍愿充满法界，心常现入一切智城，如是而求菩萨之道。

渐次经历，到彼城内。见无上胜在其城东大庄严幢无忧林中，无量商人、百千居士之所围绕，理断人间种种事务；因为说法，令其永拔一切我慢，离我、我所，舍所积聚，灭悭嫉妬，心得清净，无诸秽浊，获净信力，常乐见佛，受持佛法，生菩萨力，起菩萨行，入菩萨三昧，得菩萨智慧，住菩萨正念，增菩萨乐欲。

尔时，善财童子观彼长者为众说法已，以身投地，顶礼其足，良久乃起，白言：“圣者，我是善财！我是善财！我专寻求菩萨之行，菩萨云何学菩萨行？菩萨云何修菩萨道？随修学时，常能化度一切众生，常能现见一切诸佛，常得听闻一切佛法，常能住持一切佛法，常能趣入一切法门，入一切刹学菩萨行，住一切劫修菩萨道，能知一切如来神力，能受一切如来护念，能得一切如来智慧？”

时，彼长者告善财言：“善哉！善哉！善男子，汝已能发阿耨多罗三藐三菩提心。

“善男子，我成就至一切处菩萨行门无依无作神通之力。善男子，云何为至一切处菩萨行门？善男子，我于此三千大千世界，欲界一切诸众生中，所谓：一切三十三天、一切须夜摩天、一切兜率陀天、一切善变化天、一切他化自在天、一切魔天，及余一切天、龙、夜叉、罗刹娑、鸠槃荼，乾闼婆、阿修罗、迦楼罗、紧那罗、摩睺罗伽、人与非人，村营、城邑、一切住处诸众生中而为说法，令舍非法，令息诤论，令除斗战，令止忿竞，令破冤结，令解系缚，令出牢狱，令免怖畏，令断杀生乃至邪见一切恶业，不可作事皆令禁止；令其顺行一切善法，令其修学一切技艺，于诸世间而作利益；为其分别种种诸论，令生欢喜，令渐成熟；随顺外道，为说胜智，令断诸见，令入佛法。乃至色界一切梵天，我亦为其说超胜法。如于此三千大千世界，乃至十方十不可说百千亿那由他佛刹微尘数世界中，我皆为说佛法、菩萨法、声闻法、独觉法；说地狱，说地狱众生，说向地狱道；说畜生，说畜生差别，说畜生受苦，说向畜生道；说阎罗王世间，说阎罗王世间苦，说向阎罗王世间道；说天世间，说天世间乐，说向天世间道；说人世间，说人世间苦乐，说向人世间道。为欲开显菩萨功德，为令舍离生死过患，为令知见一切智人诸妙功德，为欲令知诸有趣中迷惑受苦，为令知见无障碍法，为欲显示一切世间生起所因，为欲显示一切世间寂灭为乐，为令众生舍诸想著，为令证得佛无依法，为令永灭诸烦恼轮，为令能转如来法轮，我为众生说如是法。

“善男子，我唯知此至一切处修菩萨行清净法门无依无作神通之力。如诸菩萨摩诃萨，具足一切自在神通，悉能遍往一切佛刹，得普眼地；悉闻一切音声言说，普入诸法智慧自在，无有乖诤，勇健无比，以广长舌出平等音；其身妙好，同诸菩萨，与诸如来究竟无二、无有差别；智身广大，普入三世，境界无际，同于虚空。而我云何能知能说彼功德行？

“善男子，于此南方，有一国土，名曰输那；其国有城，名迦陵迦林；有比丘尼，名师子嚬申。汝诣彼问：菩萨云何学菩萨行、修菩萨道？”

时，善财童子顶礼其足，绕无量匝，殷勤瞻仰，辞退而去。

尔时，善财童子渐次游行，至彼国城，周遍推求此比丘尼。有无量人咸告之言：“善男子，此比丘尼在胜光王之所舍施日光园中说法利益无量众生。”时，善财童子即诣彼园，周遍观察。

见其园中有一大树，名为满月，形如楼阁，放大光明照一由旬；见一叶树，名为普覆，其形如盖，放毗琉璃绀青光明；见一华树，名曰华藏，其形高大，如雪山王，雨众妙华无有穷尽，如忉利天中波利质多罗树。复见有一甘露果树，形如金山，常放光明，种种众果悉皆具足；复见有一摩尼宝树，名毗卢遮那藏，其形无比，心王摩尼宝最在其上，阿僧祇色相摩尼宝周遍庄严。复有衣树，名为清净，种种色衣垂布严饰；复有音乐树，名为欢喜，其音美妙，过诸天乐；复有香树，名普庄严，恒出妙香，普熏十方，无所障碍。

园中复有泉流陂池，一切皆以七宝庄严，黑栴檀泥凝积其中，上妙金沙弥布其底，八功德水具足盈满，优钵罗华、波头摩华、拘物头华、芬陀利华遍覆其上，无量宝树周遍行列。诸宝树下敷师子座，种种妙宝以为庄严，布以天衣，熏诸妙香，垂诸宝缯，施诸宝帐，阎浮金网弥覆其上，宝铎徐摇出妙音声。或有树下敷莲华藏师子之座，或有树下敷香王摩尼藏师子之座，或有树下敷龙庄严摩尼王藏师子之座，或有树下敷宝师子聚摩尼王藏师子之座，或有树下敷毗卢遮那摩尼王藏师子之座，或有树下敷十方毗卢遮那摩尼王藏师子之座；其一一座各有十万宝师子座周匝围绕，一一皆具无量庄严。

此大园中众宝遍满，犹如大海宝洲之上。迦邻陀衣以布其地，柔软妙好，能生乐触，蹈则没足，举则还复；无量诸鸟出和雅音，宝栴檀林上妙庄严，种种妙华常雨无尽，犹如帝释杂华之园。无比香王普熏一切，犹如帝释善法之堂。诸音乐树、宝多罗树、众宝铃网出妙音声，如自在天善口天女所出歌音。诸如意树，种种妙衣垂布庄严，犹如大海。有无量色百千楼阁，众宝庄严，如忉利天宫善见大城。宝盖遐张，如须弥峰。光明普照，如梵王宫。

尔时，善财童子见此大园无量功德、种种庄严，皆是菩萨业报成就，出世善根之所生起，供养诸佛功德所流，一切世间无与等者，如是皆从师子嚬申比丘尼了法如幻集广大清净福德善业之所成就。三千大千世界天龙八部、无量众生，皆入此园而不迫窄。何以故？此比丘尼不可思议威神力故。

尔时，善财见师子嚬申比丘尼遍坐一切诸宝树下大师子座，身相端严，威仪寂静，诸根调顺，如大象王；心无垢浊，如清净池；普济所求，如如意宝；不染世法，犹如莲华；心无所畏，如师子王；护持净戒不可倾动，如须弥山；能令见者心得清凉，如妙香王；能除众生诸烦恼热，如雪山中妙栴檀香；众生见者，诸苦消灭，如善见药王；见者不空，如婆楼那天；能长一切众善根芽，如良沃田。

在一一座，众会不同，所说法门亦各差别；或见处座，净居天众所共围绕，大自在天子而为上首；此比丘尼为说法门，名无尽解脱。或见处座，诸梵天众所共围绕，爱乐梵王而为上首；此比丘尼为说法门，名普门差别清净言音轮。或见处座，他化自在天天子、天女所共围绕，自在天王而为上首；此比丘尼为说法门，名菩萨清净心。或见处座，善变化天天子、天女所共围绕，善化天王而为上首；此比丘尼为说法门，名一切法善庄严。或见处座，兜率陀天天子、天女所共围绕，兜率天王而为上首；此比丘尼为说法门，名心藏旋。或见处座，须夜摩天天子、天女所共围绕，夜摩天王而为上首；此比丘尼为说法门，名无边庄严。或见处座，三十三天天子、天女所共围绕，释提桓因而为上首；此比丘尼为说法门，名厌离门。或见处座，百光明龙王、难陀龙王、优波难陀龙王、摩那斯龙王、伊罗跋难陀龙王、阿那婆达多龙王等龙子、龙女所共围绕，娑伽罗龙王而为上首；此比丘尼为说法门，名佛神通境界光明庄严。或见处座，诸夜叉众所共围绕，毗沙门天王而为上首；此比丘尼为说法门，名救护众生藏。或见处座，乾闼婆众所共围绕，持国乾闼婆王而为上首；此比丘尼为说法门，名无尽喜。或见处座，阿修罗众所共围绕，罗睺阿修罗王而为上首；此比丘尼为说法门，名速疾庄严法界智门。或见处座，迦楼罗众所共围绕，捷持迦楼罗王而为上首；此比丘尼为说法门，名怖动诸有海。或见处座，紧那罗众所共围绕，大树紧那罗王而为上首；此比丘尼为说法门，名佛行光明。或见处座，摩睺罗伽众所共围绕，庵罗林摩睺罗伽王而为上首；此比丘尼为说法门，名生佛欢喜心。或见处座，无量百千男子、女人所共围绕；此比丘尼为说法门，名殊胜行。或见处座，诸罗刹众所共围绕，常夺精气大树罗刹王而为上首；此比丘尼为说法门，名发生悲愍心。或见处座，信乐声闻乘众生所共围绕；此比丘尼为说法门，名胜智光明。或见处座，信乐缘觉乘众生所共围绕；此比丘尼为说法门，名佛功德广大光明。或见处座，信乐大乘众生所共围绕；此比丘尼为说法门，名普门三昧智光明门。或见处座，初发心诸菩萨所共围绕；此比丘尼为说法门，名一切佛愿聚。或见处座，第二地诸菩萨所共围绕；此比丘尼为说法门，名离垢轮。或见处座，第三地诸菩萨所共围绕；此比丘尼为说法门，名寂静庄严。或见处座，第四地诸菩萨所共围绕；此比丘尼为说法门，名生一切智境界。或见处座，第五地诸菩萨所共围绕；此比丘尼为说法门，名妙华藏。或见处座，第六地诸菩萨所共围绕；此比丘尼为说法门，名毗卢遮那藏。或见处座，第七地诸菩萨所共围绕；此比丘尼为说法门，名普庄严地。或见处座，第八地诸菩萨所共围绕；此比丘尼为说法门，名遍法界境界身。或见处座，第九地诸菩萨所共围绕；此比丘尼为说法门，名无所得力庄严。或见处座，第十地诸菩萨所共围绕；此比丘尼为说法门，名无碍轮。或见处座，执金刚神所共围绕；此比丘尼为说法门，名金刚智那罗延庄严。

善财童子见如是等一切诸趣所有众生已成熟者、已调伏者，堪为法器，皆入此园，各于座下围绕而坐。师子嚬申比丘尼，随其欲解胜劣差别而为说法，令于阿耨多罗三藐三菩提得不退转。何以故？此比丘尼入普眼舍得般若波罗蜜门、说一切佛法般若波罗蜜门、法界差别般若波罗蜜门、散坏一切障碍轮般若波罗蜜门、生一切众生善心般若波罗蜜门、殊胜庄严般若波罗蜜门、无碍真实藏般若波罗蜜门、法界圆满般若波罗蜜门、心藏般若波罗蜜门、普出生藏般若波罗蜜门，此十般若波罗蜜门为首，入如是等无数百万般若波罗蜜门。此日光园中所有菩萨及诸众生，皆是师子嚬申比丘尼初劝发心，受持正法，思惟修习，于阿耨多罗三藐三菩提得不退转。

时，善财童子见师子嚬申比丘尼如是园林、如是床座、如是经行、如是众会、如是神力、如是辩才，复闻不可思议法门，广大法云润泽其心，便生是念：“我当右绕无量百千匝。”

时，比丘尼放大光明，普照其园众会庄严。善财童子即自见身，及园林中所有众树，皆悉右绕此比丘尼，经于无量百千万匝。围绕毕已，善财童子合掌而住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

比丘尼言：“善男子，我得解脱，名成就一切智。”

善财言：“圣者，何故名为成就一切智？”

比丘尼言：“善男子，此智光明，于一念中普照三世一切诸法。”

善财白言：“圣者，此智光明境界云何？”

比丘尼言：“善男子，我入此智光明门，得出生一切法三昧王；以此三昧故，得意生身，往十方一切世界兜率天宫一生所系菩萨所，一一菩萨前现不可说佛刹微尘数身，一一身作不可说佛刹微尘数供养。所谓：现天王身乃至人王身，执持华云，执持鬘云，烧香、涂香及以末香，衣服、璎珞、幢幡、缯盖、宝网、宝帐、宝藏、宝灯，如是一切诸庄严具，我皆执持而以供养。如于住兜率宫菩萨所，如是于住胎、出胎、在家、出家、往诣道场、成等正觉、转正法轮、入于涅槃，如是中间，或住天宫，或住龙宫，乃至或复住于人宫，于彼一一诸如来所，我皆如是而为供养。若有众生，知我如是供养佛者，皆于阿耨多罗三藐三菩提得不退转；若有众生来至我所，我即为说般若波罗蜜。

“善男子，我见一切众生，不分别众生相，智眼明见故；听一切语言，不分别语言相，心无所著故；见一切如来，不分别如来相，了达法身故；住持一切法轮，不分别法轮相，悟法自性故；一念遍知一切法，不分别诸法相，知法如幻故。

“善男子，我唯知此成就一切智解脱。如诸菩萨摩诃萨，心无分别，普知诸法，一身端坐，充满法界，于自身中现一切刹，一念悉诣一切佛所，于自身内普现一切诸佛神力，一毛遍举不可言说诸佛世界，于其自身一毛孔中现不可说世界成坏，于一念中与不可说不可说众生同住，于一念中入不可说不可说一切诸劫；而我云何能知能说彼功德行？

“善男子，于此南方，有一国土，名曰险难；此国有城，名宝庄严；中有女人，名婆须蜜多。汝诣彼问：菩萨云何学菩萨行、修菩萨道？”

时，善财童子顶礼其足，绕无数匝，殷勤瞻仰，辞退而去。
