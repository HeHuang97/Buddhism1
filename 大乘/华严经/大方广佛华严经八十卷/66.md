## 卷第六十六

### 入法界品第三十九之七

尔时，善财童子于明智居士所，闻此解脱已，游彼福德海，治彼福德田，仰彼福德山，趣彼福德津，开彼福德藏，观彼福德法，净彼福德轮，味彼福德聚，生彼福德力，增彼福德势。

渐次而行，向师子城，周遍推求宝髻长者。见此长者在于市中，遽即往诣，顶礼其足，绕无数匝，合掌而立，白言：“圣者，我已先发阿耨多罗三藐三菩提心，而未知菩萨云何学菩萨？云何修菩萨道？善哉圣者，愿为我说诸菩萨道，我乘此道趣一切智！”

尔时，长者执善财手，将诣所居，示其舍宅，作如是言：“善男子，且观我家。”

尔时，善财见其舍宅，清净光明，真金所成，白银为墙，玻璃为殿，绀琉璃宝以为楼阁，砗磲妙宝而作其柱，百千种宝周遍庄严；赤珠摩尼为师子座；摩尼为帐，真珠为网，弥覆其上；玛瑙宝池香水盈满，无量宝树周遍行列；其宅广博，十层八门。

善财入已，次第观察。见最下层，施诸饮食。见第二层，施诸宝衣。见第三层，布施一切宝庄严具。见第四层，施诸采女并及一切上妙珍宝。见第五层，乃至五地菩萨云集，演说诸法利益世间，成就一切陀罗尼门、诸三昧印、诸三昧行智慧光明。见第六层，有诸菩萨皆已成就甚深智慧，于诸法性明了通达，成就广大总持三昧无障碍门，所行无碍，不住二法，在不可说妙庄严道场中而共集会，分别显示般若波罗蜜门，所谓：寂静藏般若波罗蜜门、善分别诸众生智般若波罗蜜门、不可动转般若波罗蜜门、离欲光明般若波罗蜜门、不可降伏藏般若波罗蜜门、照众生轮般若波罗蜜门、海藏般若波罗蜜门、普眼舍得般若波罗蜜门、入无尽藏般若波罗蜜门、一切方便海般若波罗蜜门、入一切世间海般若波罗蜜门、无碍辩才般若波罗蜜门、随顺众生般若波罗蜜门、无碍光明般若波罗蜜门、常观宿缘而布法云般若波罗蜜门，说如是等百万阿僧祇般若波罗蜜门。见第七层，有诸菩萨得如响忍，以方便智分别观察而得出离，悉能闻持诸佛正法。见第八层，无量菩萨共集其中，皆得神通无有退堕，能以一音遍十方刹，其身普现一切道场，尽于法界靡不周遍，普入佛境，普见佛身，普于一切佛众会中而为上首演说于法。见第九层，一生所系诸菩萨众于中集会。见第十层，一切如来充满其中，从初发心，修菩萨行，超出生死，成满大愿及神通力，净佛国土道场众会，转正法轮，调伏众生。如是一切，悉使明见。

尔时，善财见是事已，白言：“圣者，何缘致此清净众会？种何善根获如是报？”

长者告言：“善男子，我念过去，过佛刹微尘数劫，有世界，名圆满庄严，佛号无边光明法界普庄严王如来、应、正等觉，十号圆满。彼佛入城，我奏乐音，并烧一丸香而以供养，以此功德回向三处，谓：永离一切贫穷困苦、常见诸佛及善知识、恒闻正法，故获斯报。

“善男子，我唯知此菩萨无量福德宝藏解脱门。如诸菩萨摩诃萨，得不思议功德宝藏，入无分别如来身海，受无分别无上法云，修无分别功德道具，起无分别普贤行网，入无分别三昧境界，等无分别菩萨善根，住无分别如来所住，证无分别三世平等，住无分别普眼境界，住一切劫无有疲厌；而我云何能知能说彼功德行？

“善男子，于此南方，有一国土，名曰藤根；其土有城，名曰普门；中有长者，名为普眼。汝诣彼问：菩萨云何学菩萨行、修菩萨道？”

时，善财童子顶礼其足，绕无数匝，殷勤瞻仰，辞退而去。

尔时，善财童子于宝髻长者所，闻此解脱已，深入诸佛无量知见，安住菩萨无量胜行，了达菩萨无量方便，希求菩萨无量法门，清净菩萨无量信解，明利菩萨无量诸根，成就菩萨无量欲乐，通达菩萨无量行门，增长菩萨无量愿力，建立菩萨无能胜幢，起菩萨智照菩萨法。

渐次而行，至藤根国，推问求觅彼城所在。虽历艰难，不惮劳苦，但唯正念善知识教，愿常亲近承事供养，遍策诸根离众放逸。然后乃得见普门城，百千聚落周匝围绕，雉堞崇峻，衢路宽平。见彼长者，往诣其所，于前顶礼，合掌而立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？”

长者告言：“善哉！善哉！善男子，汝已能发阿耨多罗三藐三菩提心。

“善男子，我知一切众生诸病：风黄、痰热、鬼魅、蛊毒，乃至水火之所伤害。如是一切所生诸疾，我悉能以方便救疗。

“善男子，十方众生诸有病者咸来我所，我皆疗治，令其得差；复以香汤沐浴其身，香华、璎珞、名衣、上服、种种庄严，施诸饮食及以财宝，悉令充足无所乏短。然后各为如应说法：为贪欲多者，教不净观；瞋恚多者，教慈悲观；愚痴多者，教其分别种种法相；等分行者，为其显示殊胜法门。为欲令其发菩提心，称扬一切诸佛功德；为欲令其起大悲意，显示生死无量苦恼；为欲令其增长功德，赞叹修习无量福智；为欲令其发大誓愿，称赞调伏一切众生；为欲令其修普贤行，说诸菩萨于一切刹、一切劫住，修诸行网；为欲令其具佛相好，称扬赞叹檀波罗蜜；为欲令其得佛净身，悉能遍至一切处故，称扬赞叹尸波罗蜜；为欲令其得佛清净不思议身，称扬赞叹忍波罗蜜；为欲令其获于如来无能胜身，称扬赞叹精进波罗蜜；为欲令其得于清净无与等身，称扬赞叹禅波罗蜜；为欲令其显现如来清净法身，称扬赞叹般若波罗蜜；为欲令其现佛世尊清净色身，称扬赞叹方便波罗蜜；为欲令其为诸众生住一切劫，称扬赞叹愿波罗蜜；为欲令其现清净身，悉过一切诸佛刹土，称扬赞叹力波罗蜜；为欲令其现清净身，随众生心悉使欢喜，称扬赞叹智波罗蜜；为欲令其获于究竟净妙之身，称扬赞叹永离一切诸不善法。如是施已，各令还去。

“善男子，我又善知和合一切诸香要法，所谓：无等香、辛头波罗香、无胜香、觉悟香、阿卢那跋底香、坚黑栴檀香、乌洛迦栴檀香、沉水香、不动诸根香，如是等香，悉知调理和合之法。

“又，善男子，我持此香以为供养，普见诸佛，所愿皆满，所谓：救护一切众生愿、严净一切佛刹愿、供养一切如来愿。

“又，善男子，燃此香时，一一香中出无量香，遍至十方一切法界一切诸佛众会道场，或为香宫，或为香殿，如是香栏槛、香垣墙、香却敌、香户牖、香重阁、香半月、香盖、香幢、香幡、香帐、香罗网、香形像、香庄严具、香光明、香云雨，处处充满以为庄严。

“善男子，我唯知此令一切众生普见诸佛欢喜法门。如诸菩萨摩诃萨如大药王，若见、若闻、若忆念、若同住、若随行往、若称名号，皆获利益，无空过者；若有众生暂得值遇，必令消灭一切烦恼，入于佛法，离诸苦蕴，永息一切生死怖畏，到无所畏一切智处，摧坏一切老死大山，安住平等寂灭之乐。而我云何能知能说彼功德行？

“善男子，于此南方，有一大城，名多罗幢；彼中有王，名无厌足。汝诣彼问：菩萨云何学菩萨行、修菩萨道？”

时，善财童子礼普眼足，绕无量匝，殷勤瞻仰，辞退而去。

尔时，善财童子忆念思惟善知识教，念善知识：“能摄受我，能守护我，令我于阿耨多罗三藐三菩提无有退转。”如是思惟，生欢喜心、净信心、广大心、怡畅心、踊跃心、欣庆心、胜妙心、寂静心、庄严心、无著心、无碍心、平等心、自在心、住法心、遍往佛刹心、见佛庄严心、不舍十力心。

渐次游行，经历国土、村邑、聚落，至多罗幢城，问无厌足王所在之处，诸人答言：“此王今者在于正殿，坐师子座，宣布法化，调御众生，可治者治，可摄者摄，罚其罪恶，决其诤讼，抚其孤弱，皆令永断杀、盗、邪淫，亦令禁止妄言、两舌、恶口、绮语，又使远离贪、瞋、邪见。”时，善财童子依众人语，寻即往诣。

遥见彼王坐那罗延金刚之座，阿僧祇宝以为其足，无量宝像以为庄严，金绳为网弥覆其上；如意摩尼以为宝冠庄严其首，阎浮檀金以为半月庄严其额，帝青摩尼以为耳珰相对垂下，无价摩尼以为璎珞庄严其颈，天妙摩尼以为印钏庄严其臂；阎浮檀金以为其盖，众宝间错以为轮辐，大琉璃宝以为其竿，光味摩尼以为其脐，杂宝为铃恒出妙音，放大光明周遍十方，如是宝盖而覆其上。

阿那罗王有大力势，能伏他众，无能与敌；以离垢缯而系其顶，十千大臣前后围绕共理王事。其前复有十万猛卒，形貌丑恶，衣服褊陋，执持器仗，攘臂瞋目，众生见者无不恐怖。无量众生犯王教敕，或盗他物，或害他命，或侵他妻，或生邪见，或起瞋恨，或怀贪嫉，作如是等种种恶业，身被五缚，将诣王所，随其所犯而治罚之。或断手足，或截耳鼻，或挑其目，或斩其首，或剥其皮，或解其体，或以汤煮，或以火焚，或驱上高山推令堕落，有如是等无量楚毒；发声号叫，譬如众合大地狱中。

善财见已，作如是念：“我为利益一切众生，求菩萨行，修菩萨道。今者，此王灭诸善法，作大罪业，逼恼众生，乃至断命，曾不顾惧未来恶道。云何于此而欲求法，发大悲心救护众生？”

作是念时，空中有天而告之言：“善男子，汝当忆念普眼长者善知识教。”

善财仰视而白之曰：“我常忆念，初不敢忘。”

天曰：“善男子，汝莫厌离善知识语，善知识者能引导汝至无险难安隐之处。善男子，菩萨善巧方便智不可思议，摄受众生智不可思议，护念众生智不可思议，成熟众生智不可思议，守护众生智不可思议，度脱众生智不可思议，调伏众生智不可思议。”

时，善财童子闻此语已，即诣王所，顶礼其足，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”

时，阿那罗王理王事已，执善财手，将入宫中，命之同坐，告言：“善男子，汝应观我所住宫殿。”

善财如语即遍观察，见其宫殿广大无比，皆以妙宝之所合成，七宝为墙周匝围绕，百千众宝以为楼阁，种种庄严悉皆妙好，不思议摩尼宝网罗覆其上；十亿侍女端正殊绝，威仪进止皆悉可观，凡所施为无非巧妙，先起后卧软意承旨。

时，阿那罗王告善财言：“善男子，于意云何？我若实作如是恶业，云何而得如是果报、如是色身、如是眷属、如是富赡、如是自在？

“善男子，我得菩萨如幻解脱。善男子，我此国土所有众生，多行杀、盗乃至邪见，作余方便不能令其舍离恶业。善男子，我为调伏彼众生故，化作恶人造诸罪业受种种苦，令其一切作恶众生见是事已，心生惶怖，心生厌离，心生怯弱，断其所作一切恶业，发阿耨多罗三藐三菩提意。善男子，我以如是巧方便故，令诸众生，舍十恶业，住十善道，究竟快乐，究竟安隐，究竟住于一切智地。善男子，我身、语、意未曾恼害于一众生。善男子，如我心者，宁于未来受无间苦，终不发生一念之意与一蚊一蚁而作苦事，况复人耶！人是福田，能生一切诸善法故。

“善男子，我唯得此如幻解脱。如诸菩萨摩诃萨得无生忍，知诸有趣悉皆如幻，菩萨诸行悉皆如化，一切世间悉皆如影，一切诸法悉皆如梦，入真实相无碍法门，修行帝网一切诸行，以无碍智行于境界，普入一切平等三昧，于陀罗尼已得自在；而我云何能知能说彼功德行？

“善男子，于此南方，有城名妙光；王名大光。汝诣彼问：菩萨云何学菩萨行、修菩萨道？”

时，善财童子顶礼王足，绕无数匝，辞退而去。

尔时，善财童子一心正念彼王所得幻智法门，思惟彼王如幻解脱，观察彼王如幻法性，发如幻愿，净如幻法，普于一切如幻三世起于种种如幻变化，如是思惟。

渐次游行，或至人间城邑、聚落，或经旷野、岩谷、险难，无有疲懈，未曾休息。然后乃至妙光大城，而问人言：“妙光大城在于何所？”人咸报言：“妙光城者，今此城是，是大光王之所住处。”

时，善财童子欢喜踊跃，作如是念：“我善知识在此城中，我今必当亲得奉见，闻诸菩萨所行之行，闻诸菩萨出要之门，闻诸菩萨所证之法，闻诸菩萨不思议功德，闻诸菩萨不思议自在，闻诸菩萨不思议平等，闻诸菩萨不思议勇猛，闻诸菩萨不思议境界广大清净。”作是念已，入妙光城。

见此大城，以金、银、琉璃、玻璃、真珠、砗磲、玛瑙七宝所成，七宝深堑，七重围绕；八功德水盈满其中，底布金沙，优钵罗华、波头摩华、拘物头华、芬陀利华遍布其上；宝多罗树七重行列，七种金刚以为其垣各各围绕，所谓：师子光明金刚垣、无能超胜金刚垣、不可沮坏金刚垣、不可毁缺金刚垣、坚固无碍金刚垣、胜妙网藏金刚垣、离尘清净金刚垣，悉以无数摩尼妙宝间错庄严，种种众宝而为埤堄。其城纵广一十由旬，周回八方，面开八门，皆以七宝周遍严饰，毗琉璃宝以为其地，种种庄严甚可爱乐。

其城之内，十亿衢道，一一道间，皆有无量万亿众生于中止住。有无数阎浮檀金楼阁，毗琉璃摩尼网罗覆其上；无数银楼阁，赤真珠摩尼网罗覆其上；无数毗琉璃楼阁，妙藏摩尼网罗覆其上；无数玻璃楼阁，无垢藏摩尼王网罗覆其上；无数光照世间摩尼宝楼阁，日藏摩尼王网罗覆其上；无数帝青摩尼宝楼阁，妙光摩尼王网罗覆其上；无数众生海摩尼王楼阁，焰光明摩尼王网罗覆其上；无数金刚宝楼阁，无能胜幢摩尼王网罗覆其上；无数黑栴檀楼阁，天曼陀罗华网罗覆其上；无数无等香王楼阁，种种华网罗覆其上。

其城复有无数摩尼网、无数宝铃网、无数天香网、无数天华网、无数宝形像网，无数宝衣帐、无数宝盖帐、无数宝楼阁帐、无数宝华鬘帐之所弥覆，处处建立宝盖、幢、幡。

当此城中，有一楼阁，名正法藏，阿僧祇宝以为庄严，光明赫奕最胜无比，众生见者心无厌足，彼大光王常处其中。

尔时，善财童子于此一切珍宝妙物，乃至男女、六尘境界，皆无爱著，但正思惟究竟之法，一心愿乐见善知识。

渐次游行，见大光王去于所住楼阁不远四衢道中，坐如意摩尼宝莲华藏广大庄严师子之座，绀琉璃宝以为其足，金缯为帐，众宝为网，上妙天衣以为茵褥。其王于上结跏趺坐，二十八种大人之相、八十随好而以严身；如真金山，光色炽盛；如净空日，威光赫奕；如盛满月，见者清凉；如梵天王，处于梵众；亦如大海，功德法宝无有边际；亦如雪山，相好树林以为严饰；亦如大云，能震法雷，启悟群品；亦如虚空，显现种种法门星象；如须弥山，四色普现众生心海；亦如宝洲，种种智宝充满其中。

于王座前，有金、银、琉璃、摩尼、真珠、珊瑚、琥珀、珂贝、璧玉诸珍宝聚，衣服、璎珞及诸饮食无量无边种种充满。复见无量百千万亿上妙宝车、百千万亿诸天妓乐、百千万亿天诸妙香、百千万亿病缘汤药资生之具，如是一切悉皆珍好。无量乳牛，蹄角金色；无量千亿端正女人，上妙栴檀以涂其体，天衣、璎珞种种庄严，六十四能靡不该练，世情礼则悉皆善解，随众生心而以给施。

城邑、聚落、四衢道侧，悉置一切资生之具。一一道傍皆有二十亿菩萨，以此诸物给施众生，为欲普摄众生故，为令众生欢喜故，为令众生踊跃故，为令众生心净故，为令众生清凉故，为灭众生烦恼故，为令众生知一切义理故，为令众生入一切智道故，为令众生舍冤敌心故，为令众生离身、语恶故，为令众生拔诸邪见故，为令众生净诸业道故。

时，善财童子五体投地，顶礼其足，恭敬右绕，经无量匝，合掌而住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

时，王告言：“善男子，我净修菩萨大慈幢行，我满足菩萨大慈幢行。善男子，我于无量百千万亿乃至不可说不可说佛所，问难此法，思惟观察，修习庄严。

“善男子，我以此法为王，以此法教敕，以此法摄受，以此法随逐世间，以此法引导众生，以此法令众生修行，以此法令众生趣入，以此法与众生方便，以此法令众生熏习，以此法令众生起行，以此法令众生安住思惟诸法自性，以此法令众生安住慈心，以慈为主，具足慈力；如是，令住利益心、安乐心、哀愍心、摄受心、守护众生不舍离心、拔众生苦无休息心。我以此法令一切众生毕竟快乐，恒自悦豫，身无诸苦，心得清凉，断生死爱，乐正法乐，涤烦恼垢，破恶业障，绝生死流，入真法海，断诸有趣，求一切智，净诸心海，生不坏信。善男子，我已住此大慈幢行，能以正法教化世间。

“善男子，我国土中一切众生，皆于我所无有恐怖。善男子，若有众生贫穷困乏，来至我所而有求索。我开库藏，恣其所取，而语之言：‘莫造诸恶，莫害众生，莫起诸见，莫生执著。汝等贫乏，若有所须，当来我所及四衢道，一切诸物种种具足，随意而取勿生疑难。’

“善男子，此妙光城所住众生，皆是菩萨发大乘意，随心所欲，所见不同，或见此城其量狭小，或见此城其量广大；或见土沙以为其地，或见众宝而以庄严；或见聚土以为垣墙，或见宝墙周匝围绕；或见其地多诸瓦石高下不平，或见无量大摩尼宝间错庄严平坦如掌；或见屋宅土木所成，或见殿堂及诸楼阁、阶墀、窗闼、轩槛、户牖──如是一切无非妙宝。

“善男子，若有众生其心清净，曾种善根供养诸佛，发心趣向一切智道，以一切智为究竟处，及我昔时修菩萨行曾所摄受，则见此城众宝严净；余皆见秽。

“善男子，此国土中一切众生，五浊世时乐作诸恶。我心哀愍而欲救护，入于菩萨大慈为首随顺世间三昧之门。入此三昧时，彼诸众生所有怖畏心、恼害心、冤敌心、诤论心，如是诸心，悉自消灭。何以故？入于菩萨大慈为首顺世三昧，法如是故。善男子，且待须臾，自当现见。”

时，大光王即入此定。其城内外六种震动，诸宝地、宝墙、宝堂、宝殿、台观、楼阁、阶砌、户牖，如是一切咸出妙音，悉向于王曲躬敬礼。妙光城内所有居人，靡不同时欢喜踊跃，俱向王所举身投地。村营、城邑一切人众，咸来见王，欢喜敬礼。

近王所住，鸟兽之属，互相瞻视，起慈悲心，咸向王前恭敬礼拜。一切山原及诸草树，莫不回转向王敬礼。陂池、泉井及以河海，悉皆腾溢，流注王前。十千龙王起大香云，激电震雷，注微细雨。有十千天王，所谓：忉利天王、夜摩天王、兜率陀天王、善变化天王、他化自在天王，如是等而为上首，于虚空中作众妓乐。无数天女歌咏赞叹，雨无数华云、无数香云、无数宝鬘云、无数宝衣云、无数宝盖云、无数宝幢云、无数宝幡云，于虚空中而为庄严，供养其王。伊罗婆拏大象王，以自在力，于虚空中敷布无数大宝莲华，垂无数宝璎珞、无数宝缯带、无数宝鬘、无数宝严具、无数宝华、无数宝香，种种奇妙以为严饰，无数采女种种歌赞。

阎浮提内复有无量百千万亿诸罗刹王、诸夜叉王、鸠槃荼王、毗舍阇王，或住大海，或居陆地，饮血啖肉，残害众生；皆起慈心，愿行利益，明识后世，不造诸恶；恭敬合掌，顶礼于王。如阎浮提，余三天下，乃至三千大千世界，乃至十方百千万亿那由他世界中，所有一切毒恶众生悉亦如是。

时，大光王从三昧起，告善财言：“善男子，我唯知此菩萨大慈为首随顺世间三昧门。如诸菩萨摩诃萨为高盖，慈心普荫诸众生故；为修行，下、中、上行悉等行故；为大地，能以慈心任持一切诸众生故；为满月，福德光明于世间中平等现故；为净日，以智光明照耀一切所知境故；为明灯，能破一切众生心中诸黑暗故；为水清珠，能清一切众生心中谄诳浊故；为如意宝，悉能满足一切众生心所愿故；为大风，速令众生修习三昧入一切智大城中故。而我云何能知其行，能说其德，能称量彼福德大山，能瞻仰彼功德众星，能观察彼大愿风轮，能趣入彼甚深法门，能显示彼庄严大海，能阐明彼普贤行门，能开示彼诸三昧窟，能赞叹彼大慈悲云？

“善男子，于此南方，有一王都，名曰安住；有优婆夷，名曰不动。汝诣彼问：菩萨云何学菩萨行、修菩萨道？”

时，善财童子顶礼王足，绕无数匝，殷勤瞻仰，辞退而去。

尔时，善财童子出妙光城，游行道路，正念思惟大光王教，忆念菩萨大慈幢行门，思惟菩萨随顺世间三昧光明门，增长彼不思议愿福德自在力，坚固彼不思议成熟众生智，观察彼不思议不共受用大威德，忆念彼不思议差别相，思惟彼不思议清净眷属，思惟彼不思议所作业；生欢喜心，生净信心，生猛利心，生欣悦心，生踊跃心，生庆幸心，生无浊心，生清净心，生坚固心，生广大心，生无尽心。如是思惟，悲泣流泪，念善知识实为希有，出生一切诸功德处，出生一切诸菩萨行，出生一切菩萨净念，出生一切陀罗尼轮，出生一切三昧光明，出生一切诸佛知见，普雨一切诸佛法雨，显示一切菩萨愿门，出生难思智慧光明，增长一切菩萨根芽。又作是念：“善知识者，能普救护一切恶道，能普演说诸平等法，能普显示诸夷险道，能普开阐大乘奥义，能普劝发普贤诸行，能普引到一切智城，能普令入法界大海，能普令见三世法海，能普授与众圣道场，能普增长一切白法。”

善财童子如是悲哀思念之时，彼常随逐觉悟菩萨、如来使天，于虚空中而告之言：“善男子，其有修行善知识教，诸佛世尊悉皆欢喜；其有随顺善知识语，则得近于一切智地；其有能于善知识语无疑惑者，则常值遇一切善友；其有发心愿常不离善知识者，则得具足一切义利。善男子，汝可往诣安住王都，即当得见不动优婆夷大善知识。”

时，善财童子从彼三昧智光明起，渐次游行，至安住城，周遍推求不动优婆夷今在何所？无量人众咸告之言：“善男子，不动优婆夷身是童女，在其家内，父母守护，与自亲属无量人众演说妙法。”善财童子闻是语已，其心欢喜，如见父母，即诣不动优婆夷舍。

入其宅内，见彼堂宇，金色光明普皆照耀，遇斯光者身意清凉。善财童子光明触身，即时获得五百三昧门，所谓：了一切希有相三昧门、入寂静三昧门、远离一切世间三昧门、普眼舍得三昧门、如来藏三昧门，得如是等五百三昧门；以此三昧门故，身心柔软，如七日胎。又闻妙香，非诸天、龙、乾闼婆等人与非人之所能有。

善财童子前诣其所，恭敬合掌，一心观察，见其形色端正殊妙，十方世界一切女人无有能及，况其过者？唯除如来及以一切灌顶菩萨。口出妙香，宫殿庄严，并其眷属悉无与等，况复过者？十方世界一切众生，无有于此优婆夷所起染著心；若得暂见，所有烦恼悉自消灭。譬如百万大梵天王，决定不生欲界烦恼；其有见此优婆夷者，所有烦恼应知亦然。十方众生观此女人皆无厌足，唯除具足大智慧者。

尔时，善财童子曲躬合掌，正念观察，见此女人，其身自在不可思议，色相颜容世无与等，光明洞彻物无能障，普为众生而作利益，其身毛孔恒出妙香，眷属无边，宫殿第一，功德深广莫知涯际；心生欢喜，以颂赞曰：

“守护清净戒，修行广大忍，精进不退转，光明照世间。”

尔时，善财童子说此颂已，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

时，不动优婆夷以菩萨柔软语、悦意语，慰喻善财，而告之言：“善哉！善哉！善男子，汝已能发阿耨多罗三藐三菩提心。善男子，我得菩萨难摧伏智慧藏解脱门，我得菩萨坚固受持行门，我得菩萨一切法平等地总持门，我得菩萨照明一切法辩才门，我得菩萨求一切法无疲厌三昧门。”

善财童子言：“圣者，菩萨难摧伏智慧藏解脱门，乃至求一切法无疲厌三昧门，境界云何？”

童女言：“善男子，此处难知。”

善财白言：“唯愿圣者，承佛神力，为我宣说！我当因善知识，能信能受，能知能了，趣入观察，修习随顺，离诸分别，究竟平等。”

优婆夷言：“善男子，过去世中有劫，名离垢，佛号修臂。时，有国王名曰电授，唯有一女，即我身是。我于夜分废音乐时，父母兄弟悉已眠寝，五百童女亦皆昏寐。我于楼上仰观星宿，于虚空中见彼如来如宝山王，无量无边天龙八部、诸菩萨众所共围绕，佛身普放大光明网周遍十方无所障碍，佛身毛孔皆出妙香。我闻是香，身体柔软，心生欢喜；便从楼下至于地上，合十指爪，顶礼于佛。又观彼佛不见顶相，观身左右莫知边际。思惟彼佛诸相随好无有厌足，窃自念言：‘此佛世尊作何等业，获于如是上妙之身，相好圆满，光明具足，眷属成就，宫殿严好，福德智慧悉皆清净，总持三昧不可思议，神通自在，辩才无碍？’

“善男子，尔时，如来知我心念，即告我言：‘汝应发不可坏心，灭诸烦恼；应发无能胜心，破诸取著；应发无退怯心，入深法门；应发能堪耐心，救恶众生；应发无迷惑心，普于一切诸趣受生；应发无厌足心，求见诸佛无有休息；应发无知足心，悉受一切如来法雨；应发正思惟心，普生一切佛法光明；应发大住持心，普转一切诸佛法轮；应发广流通心，随众生欲施其法宝。’

“善男子，我于彼佛所闻如是法，求一切智，求佛十力，求佛辩才，求佛光明，求佛色身，求佛相好，求佛众会，求佛国土，求佛威仪，求佛寿命。发是心已，其心坚固犹如金刚，一切烦恼及以二乘悉不能坏。

“善男子，我发是心已来，经阎浮提微尘数劫，尚不生于念欲之心，况行其事？尔所劫中，于自亲属不起瞋心，况他众生？尔所劫中，于其自身不生我见，况于众具而计我所？尔所劫中，死时、生时及住胎藏，未曾迷惑起众生想及无记心，况于余时？尔所劫中，乃至梦中随见一佛未曾忘失，何况菩萨十眼所见？尔所劫中，受持一切如来正法，未曾忘失一文一句，乃至世俗所有言辞尚不忘失，何况如来金口所说？尔所劫中，受持一切如来法海，一文一句无不思惟、无不观察，乃至一切世俗之法亦复如是。尔所劫中，受持如是一切法海，未曾于一法中不得三昧，乃至世间技术之法，一一法中悉亦如是。尔所劫中，住持一切如来法轮，随所住持，未曾废舍一文一句，乃至不曾生于世智，唯除为欲调众生故。尔所劫中，见诸佛海，未曾于一佛所不得成就清净大愿，乃至于诸化佛之所悉亦如是。尔所劫中，见诸菩萨修行妙行，无有一行我不成就。尔所劫中，所有众生，无一众生我不劝发阿耨多罗三藐三菩提心，未曾劝一众生发于声闻、辟支佛意。尔所劫中，于一切佛法，乃至一文一句，不生疑惑，不生二想，不生分别想，不生种种想，不生执著想，不生胜劣想，不生爱憎想。

“善男子，我从是来，常见诸佛，常见菩萨，常见真实善知识，常闻诸佛愿，常闻菩萨行，常闻菩萨波罗蜜门，常闻菩萨地智光明门，常闻菩萨无尽藏门，常闻入无边世界网门，常闻出生无边众生界因门，常以清净智慧光明除灭一切众生烦恼，常以智慧生长一切众生善根，常随一切众生所乐示现其身，常以清净上妙言音开悟法界一切众生。

“善男子，我得菩萨求一切法无厌足庄严门，我得一切法平等地总持门，现不思议自在神变。汝欲见不？”

善财言：“唯！我心愿见。”

尔时，不动优婆夷坐于龙藏师子之座，入求一切法无厌足庄严三昧门、不空轮庄严三昧门、十力智轮现前三昧门、佛种无尽藏三昧门，入如是等一万三昧门。入此三昧门时，十方各有不可说佛刹微尘数世界六种震动，皆悉清净琉璃所成；一一世界中，有百亿四天下，百亿如来或住兜率天乃至般涅槃；一一如来放光明网，周遍法界道场众会，清净围绕，转妙法轮，开悟群生。

时，不动优婆夷从三昧起，告善财言：“善男子，汝见此不？”

善财言：“唯！我皆已见。”

优婆夷言：“善男子，我唯得此求一切法无厌足三昧光明，为一切众生说微妙法，皆令欢喜。如诸菩萨摩诃萨，如金翅鸟，游行虚空无所障碍，能入一切众生大海，见有善根已成熟者，便即执取置菩提岸；又如商客，入大宝洲，采求如来十力智宝；又如渔师，持正法网，入生死海，于爱水中漉诸众生；如阿修罗王，能遍[打-丁+毛]动三有大城诸烦恼海；又如日轮，出现虚空，照爱水泥，令其干竭；又如满月，出现虚空，令可化者心华开敷；又如大地，普皆平等，无量众生于中止住，增长一切善法根芽；又如大风，所向无碍，能拔一切诸见大树；如转轮王，游行世间，以四摄事摄诸众生。而我云何能知能说彼功德行？

“善男子，于此南方，有一大城，名无量都萨罗；其中有一出家外道，名曰遍行。汝往彼问：菩萨云何学菩萨行、修菩萨道？”

时，善财童子顶礼其足，绕无量匝，殷勤瞻仰，辞退而去。
