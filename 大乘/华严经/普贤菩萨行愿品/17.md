## 大方广佛华严经普贤菩萨行愿品卷第十七

### 入不思议解脱境界普贤行愿品

尔时善财童子。入菩萨广大行。正念思惟心无障碍求菩萨智慧境。见菩萨神通事。念菩萨胜功德。被菩萨坚进甲。生菩萨大欢喜。趣菩萨不思议。游菩萨大自在。修菩萨功德地。观菩萨三昧地。住菩萨总持地。具菩萨大愿地。得菩萨辩才地。成菩萨诸力地。渐次前行。至于彼城。寻访大天。今在何所。人咸告言。在此城内。现广大身。处高显座。为众说法。善财闻已。往至其所顶礼其足。合掌而立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能教诲。愿为我说。尔时大天。即于是时。长舒四臂。取四海水。自洗其面。持诸金华。以散善财。而告之言。善男子。甚奇希有。乃能如是求善知识。善男子。一切菩萨。出现世间。最极希有。难可得闻。难可得见。如众生中芬陀利华。于险难处。为归为救。如安隐城。于黑闇处。作大光明。犹如朗日。又如导师。引诸众生。入佛法门。亦如猛将。善能守护一切智城。善男子。菩萨如是难可遇会。唯身语意具足清净。无诸过失。然后乃得见其形相。闻其辩才。于一切时。常现在前。善男子。我已成就菩萨解脱。名为云网。善财白言。圣者。云网解脱境界云何。尔时大天。于善财前。示现种种金聚。银聚琉璃聚。玻璃聚。砗磲聚。码瑙聚。摩尼宝聚。无垢藏宝聚。毗卢遮那宝聚。普现十方宝聚。宝冠聚。宝印聚。宝鬘聚。宝珰聚。宝钏聚。宝锁聚。宝铃聚。宝璎珞聚。宝珠网聚。种种众色摩尼宝聚。种种一切宝庄严聚。种种如意摩尼宝聚。一一积聚皆如大山。又复示现一切华。一切香。一切鬘。一切盖。一切幢。一切幡。一切涂香。一切末香。一切衣服。一切音乐。一切五欲娱乐之具。亦如山积。及现无数百千万亿诸童女众。而彼大天。告善财言。善男子。今恣汝意。可取此物。供养如来。修诸福德。并施一切。摄取众生。显示难舍而能舍故。令其修学檀波罗蜜。善男子。如我为汝示现此物。教汝行施。乃至普为一切众生。悉亦如是。皆令以此布施善根熏习力故。令其息灭不欲行施障胜行心。于佛法僧最胜福田善知识所。恭敬供养。种诸善根。增长善法。发阿耨多罗三藐三菩提心。

复次善男子。若有众生贪着五欲自放逸者。为其示现不净境界。何以故。由彼众生愚痴迷惑。被诸女色昏醉其心。犹如婴孩无有自性。亦如素衣易受染色。为欲所溺。不能得出。如粪中虫乐着粪处。如秽弊猪不净严身。如犯罪人种种系缚。如世劫贼恒夺法财。如犯极刑将付魁脍。如瞽导盲俱堕坑险。如船泛海遭遇恶风。损害善根。丧诸法宝。如近恶龙毒气熏染永离戒香。夭伤慧命。以要言之。愚痴婴孩。为欲所盲。为欲所系。为欲所使。为欲所迷。恒顺欲心而为僮仆。常随欲转如犊逐母。为欲所缚不得自在。善男子。我为此等盲瞑众生。生怜愍心。方便济拔。先现端正可爱女身。称悦其心。令其耽着。复现命终。其身坏烂。为诸鸟兽之所啖食。种种不净。如尸陀林。复现恐怖罗刹女形。身状黑云。鬓发丹赤。大腹下垂。狗牙上出。以人髑髅而为严饰。手执利剑。发大恶声。现如是身。向染欲者。令起惊厌。心生惶怖。因斯发起求见我心。我应彼形。为其说法。令除厌怖。安住戒身。成就最胜戒波罗蜜。具足十种波罗蜜门。乃至圆满菩提胜果。尔时大天。即为善财。种种称赞戒波罗蜜。而说偈言。

&nbsp;&nbsp;&nbsp;&nbsp;如诸众生及草木&nbsp;&nbsp;&nbsp;&nbsp;一切生长咸依地

&nbsp;&nbsp;&nbsp;&nbsp;世及出世诸善根&nbsp;&nbsp;&nbsp;&nbsp;皆依最胜尸罗地

&nbsp;&nbsp;&nbsp;&nbsp;无戒欲求生善道&nbsp;&nbsp;&nbsp;&nbsp;如鸟无翼欲飞空

&nbsp;&nbsp;&nbsp;&nbsp;如人无足欲游行&nbsp;&nbsp;&nbsp;&nbsp;亦如渡海无船筏

&nbsp;&nbsp;&nbsp;&nbsp;如诸苦行食根果&nbsp;&nbsp;&nbsp;&nbsp;饮水自活住山林

&nbsp;&nbsp;&nbsp;&nbsp;或衣树皮如兽居&nbsp;&nbsp;&nbsp;&nbsp;无戒不得为清净

&nbsp;&nbsp;&nbsp;&nbsp;有剃四周留顶发&nbsp;&nbsp;&nbsp;&nbsp;或不沐发萦为髻

&nbsp;&nbsp;&nbsp;&nbsp;或有裸形或异服&nbsp;&nbsp;&nbsp;&nbsp;此等无戒皆如戏

&nbsp;&nbsp;&nbsp;&nbsp;或于冰河而洗浴&nbsp;&nbsp;&nbsp;&nbsp;或投盛火以焚身

&nbsp;&nbsp;&nbsp;&nbsp;或升高山自坠形&nbsp;&nbsp;&nbsp;&nbsp;此等无戒徒为死

&nbsp;&nbsp;&nbsp;&nbsp;或浴华池辩才水&nbsp;&nbsp;&nbsp;&nbsp;或恒饮浴殑伽河

&nbsp;&nbsp;&nbsp;&nbsp;昼夜求福以为依&nbsp;&nbsp;&nbsp;&nbsp;此等无戒空无果

&nbsp;&nbsp;&nbsp;&nbsp;或于日夕三时浴&nbsp;&nbsp;&nbsp;&nbsp;或复三时作护摩

&nbsp;&nbsp;&nbsp;&nbsp;却粒自默如哑羊&nbsp;&nbsp;&nbsp;&nbsp;无戒苦身无所利

&nbsp;&nbsp;&nbsp;&nbsp;欲住天宫尽天寿&nbsp;&nbsp;&nbsp;&nbsp;服天璎珞以严身

&nbsp;&nbsp;&nbsp;&nbsp;饮食天中诸上味&nbsp;&nbsp;&nbsp;&nbsp;持戒一切皆圆满

&nbsp;&nbsp;&nbsp;&nbsp;或大族姓旃陀类&nbsp;&nbsp;&nbsp;&nbsp;俱能持戒等生天

&nbsp;&nbsp;&nbsp;&nbsp;贵贱种姓亏戒身&nbsp;&nbsp;&nbsp;&nbsp;皆堕地狱无差别

&nbsp;&nbsp;&nbsp;&nbsp;卑门持戒生天上&nbsp;&nbsp;&nbsp;&nbsp;胜族毁犯堕幽冥

&nbsp;&nbsp;&nbsp;&nbsp;摩登持戒亦生天&nbsp;&nbsp;&nbsp;&nbsp;仙人破戒入诸狱

&nbsp;&nbsp;&nbsp;&nbsp;王族多闻具色力&nbsp;&nbsp;&nbsp;&nbsp;恶见无戒如兽蚖

&nbsp;&nbsp;&nbsp;&nbsp;如甘果树猛兽围&nbsp;&nbsp;&nbsp;&nbsp;犹莲华池毒蛇止

&nbsp;&nbsp;&nbsp;&nbsp;宁守贫贱恒持戒&nbsp;&nbsp;&nbsp;&nbsp;具圣财宝德严身

&nbsp;&nbsp;&nbsp;&nbsp;破戒众人之所轻&nbsp;&nbsp;&nbsp;&nbsp;持戒天人咸信重

&nbsp;&nbsp;&nbsp;&nbsp;栴檀郁金及沉麝&nbsp;&nbsp;&nbsp;&nbsp;如是一切不为香

&nbsp;&nbsp;&nbsp;&nbsp;菩萨持戒最胜香&nbsp;&nbsp;&nbsp;&nbsp;遍出人天无有尽

&nbsp;&nbsp;&nbsp;&nbsp;卑陋持戒后生天&nbsp;&nbsp;&nbsp;&nbsp;现蒙王者所瞻礼

&nbsp;&nbsp;&nbsp;&nbsp;此世他生安隐乐&nbsp;&nbsp;&nbsp;&nbsp;如是戒果牟尼说

&nbsp;&nbsp;&nbsp;&nbsp;欲生人天及涅槃&nbsp;&nbsp;&nbsp;&nbsp;如应具戒必当得

&nbsp;&nbsp;&nbsp;&nbsp;是故精勤持净戒&nbsp;&nbsp;&nbsp;&nbsp;随心所愿皆圆满

&nbsp;&nbsp;&nbsp;&nbsp;若有临终肢节痛&nbsp;&nbsp;&nbsp;&nbsp;一切亲属欲分离

&nbsp;&nbsp;&nbsp;&nbsp;谛思我有清净戒&nbsp;&nbsp;&nbsp;&nbsp;身心欢乐无忧畏

&nbsp;&nbsp;&nbsp;&nbsp;戒为惑病最胜药&nbsp;&nbsp;&nbsp;&nbsp;护诸苦厄如父母

&nbsp;&nbsp;&nbsp;&nbsp;痴闇灯炬生死桥&nbsp;&nbsp;&nbsp;&nbsp;无涯业海为船筏

&nbsp;&nbsp;&nbsp;&nbsp;帝释转轮威德主&nbsp;&nbsp;&nbsp;&nbsp;富贵尊严无等伦

&nbsp;&nbsp;&nbsp;&nbsp;家有仆隶能持戒&nbsp;&nbsp;&nbsp;&nbsp;承事供养而亲敬

&nbsp;&nbsp;&nbsp;&nbsp;若有临至命终时&nbsp;&nbsp;&nbsp;&nbsp;持戒破戒生安畏

&nbsp;&nbsp;&nbsp;&nbsp;欲得当来极乐处&nbsp;&nbsp;&nbsp;&nbsp;应当专意勤护持

&nbsp;&nbsp;&nbsp;&nbsp;戒珠不假刀兵护&nbsp;&nbsp;&nbsp;&nbsp;戒为伏藏无所侵

&nbsp;&nbsp;&nbsp;&nbsp;戒为勇伴导前行&nbsp;&nbsp;&nbsp;&nbsp;戒为出世庄严具

&nbsp;&nbsp;&nbsp;&nbsp;我赞持戒诸功德&nbsp;&nbsp;&nbsp;&nbsp;如佛世尊真实说

&nbsp;&nbsp;&nbsp;&nbsp;为觉悟彼破戒者&nbsp;&nbsp;&nbsp;&nbsp;令心坚住持净戒

善男子。如我以此种种方便教化众生。令住净戒波罗蜜中。若有众生。嗔恚憍慢。多诤竞者。我以强力。折伏其心。为其示现极可怖形。如罗刹等饮血啖肉。令其见已。惊恐惶惧。心意和柔舍离怨结。若有众生惛沉懒惰。为其示现王贼水火。及诸重疾。种种危难。令其见已。心生惶惧。知有忧苦。厌离惛惰。而自勉策。日夜精勤。以如是等种种方便。令舍一切诸不善法。修习一切清净善法。令除一切波罗蜜障。令开一切波罗蜜门。令超一切障碍险道。令到一切无障碍处。善男子。我唯得此菩萨云网解脱。如诸菩萨摩诃萨。犹如帝释。已能摧灭一切烦恼阿修罗军。如大海水。普能消灭一切众生诸烦恼火。如劫尽火。普能干竭一切众生诸爱欲水。如大猛风。普能吹碎一切众生诸见取幢。犹如金刚。悉能摧破一切众生诸我见山。而我云何能知能说彼功德行。善男子。此阎浮提摩竭提国菩提场中。有主地神。名自性不动。汝诣彼问。菩萨云何学菩萨行。修菩萨道。时善财童子。礼大天足。绕无数匝。一心瞻恋。辞退而行。

尔时善财童子。受天神教。渐次前行。往东北方。趣摩竭国菩提树王大道场处。将诣自性不动神所。十千地神同在其中。更相谓言。此来童子。即是一切如来宝藏。必当普为一切众生作所依怙。必当普坏一切众生无明[穀-禾+卵]藏。此人已生法王种中。当以法缯而冠其首。当开智慧大珍宝藏。当执菩萨金刚慧剑。勇猛自在。得法无畏。摧伏一切异道邪论。当以法船。于生死海。运济众生。令达彼岸智解圆满。犹如白月。必当息灭一切众生热恼乱心。尔时自性不动神等。一万地神。即以神力。震动大地。出雷吼声。放大光明。遍照三千大千世界。种种宝物。处处庄严。影洁光流。递相鉴彻。一切叶树。俱时生长。一切华树。咸共开敷。一切果树。靡不成熟。一切河流。互相灌注。一切池沼。悉皆盈满。兴大密云。雨细香雨。遍洒其地。香风时来。吹众名华。普散其上。无数音乐。一时俱奏。出可爱声。天庄严具。咸出美音。令人欢悦。天阿修罗。乃至非人。牛王。象王。师子王等。皆大欢喜踊跃哮吼。犹如大山相击出声。百千伏藏。自然涌现。时彼地神。告善财言。善来童子。汝于此处。曾种善根。我为汝现。汝欲见不。尔时善财。礼地神足。绕无数匝。合掌而立。白言圣者。唯然欲见。时彼地神。以足按地。百千亿阿僧祇摩尼宝藏。自然涌出。开发显现。地神告言。善男子。今此宝藏。随逐汝行。是汝往昔善根果报。是汝福力之所守护。汝应恣意自在而用。善男子。我得菩萨解脱。名难摧伏智慧藏。常以此法。具足圆满。成熟众生。

善男子。我忆自从燃灯佛来。常随菩萨。恭敬守护。如影随形。从始至今。念念无间。观察菩萨所有心行。普遍寻求。深入菩萨一切誓愿智慧境界。圆满菩萨一切所修诸清净行。思惟菩萨一切三昧随顺明达。安住菩萨一切法门。究竟了知一切心性。圆满一切大自在力。增长一切无能坏法。遍往一切诸佛刹土。普受一切诸如来记。忆持现觉一切智性。转于一切诸佛法轮。广说一切修多罗门。大法光明。普皆照耀。教化调伏一切众生。示现一切诸佛神变。随顺解知。受持忆念。常无忘失。善男子。乃往古世。过须弥山极微尘数劫。有劫名庄严。世界名月幢。佛号妙眼。于彼佛所。最初获得此解脱门。善男子。我从是来。于此法门。若入若出。修习增长。常见诸佛。未曾舍离。始从初得乃至贤劫。于其中间。值遇不可说不可说佛刹极微尘数如来应正等觉。悉皆承事。恭敬供养。亦见彼佛。诣菩提树。坐道场时。现大神通。种种佛事。亦见彼佛所有一切功德善根。善男子。我唯知此难摧伏智慧藏解脱门。如诸菩萨摩诃萨。常能随侍一切诸佛。能持一切佛所说法。入一切佛甚深智慧。念念充遍一切法界。等如来身。生诸佛心。具诸佛法。作诸佛事。心心出生一切诸佛清净法藏。离分别心。常无间断。而我云何。能知能说彼功德行。善男子。此阎浮提摩竭提国恒河北岸。有一大城。名迦毗罗。有主夜神。名曰春和。汝诣彼问。菩萨云何。学菩萨行。修菩萨道。时善财童子。礼地神足。绕无数匝。殷勤瞻仰。一心恋慕。辞退而去。

尔时善财童子。蒙地神教。一心思惟。忆持菩萨难摧伏智慧藏解脱门。修其三昧。学其轨则。观其游戏。入其智海。悟其甚深。行其胜行。住其大愿。得其智慧。达其平等。如是思惟。渐次前行。北度恒河。向迦毗罗城。至城南门。敬心右绕。从东门入。伫立未久。遇日没时。心念随顺诸菩萨行。渴仰欲见春和夜神。于善知识。生如来想。复作是念。由善知识。得周遍眼。普能明见十方境界。由善知识。得广大解。普能了达一切所缘。由善知识得三昧眼。普能观察一切法门。由善知识得智慧眼。普能明照十方刹海。作是念时。见彼夜神。于虚空中。处众色宝摩尼楼阁香莲华藏宝师子座。身真金色。顶发绀青。眼如广大青莲华叶。形貌端严。见者欢喜。众宝璎珞。以为严饰。身服朱衣。首戴梵冠。一切星宿。炳然在体。于其身上一一毛孔。皆现化度无量无数世界众生。临欲颠坠堕恶道者。悉令免离而得解脱。是诸众生。或生人中。或生天上。或有趣向二乘菩提。或有修行一切智道。如是影像。炳然显现。又彼一一诸毛孔中。示现种种教化方便。成熟众生。或为现身种种形色。或为说法种种言音。或为示现声闻乘道。或为示现独觉乘道。或为示现诸菩萨行。菩萨勇猛。菩萨三昧。菩萨自在。菩萨住处。菩萨观察。菩萨思惟。菩萨神通。菩萨境界。菩萨师子频申。菩萨解脱游戏。如是种种成熟众生。善财童子。见闻此已。心大欢喜。踊跃欣庆。心愿圆满。爱敬尊重。以身投地。礼夜神足。绕无数匝。于前合掌。而作是言。圣者。我已先发阿耨多罗三藐三菩提心。我心冀望。依善知识威神力故。获诸如来功德法藏。唯愿圣者。与我决定。作依止处。示我趣向一切智道。令我于中修行增进至十力地。时彼夜神。告善财言。善哉善哉。善男子。汝能深心敬善知识。法力圣力入汝身中。令汝勤求不惜身命。一心亲近。乐闻其语。随顺听闻。修行其教。以汝亲近闻教修行决定心故。当得阿耨多罗三藐三菩提善男子。我得菩萨教化调伏破一切众生痴闇法光明解脱门。善男子。我于恶慧众生。起大慈心。于不善业众生。起大悲心。于作善法众生。起于喜心。于善恶二行众生。起不二心。于杂染众生。起令生清净心。于邪行众生。起令生正行心。于劣解众生。起令兴大解心。于懒惰众生。起令生精进心。于乐生死众生。起令舍轮转心。于住二乘道众生。起令住一切智心。善男子。我以得此解脱门故。常与如是心共相应。善男子。我于夜暗人静。鬼神盗贼。诸恶众生。所游行时。密云重雾。恶风暴雨。日月星宿。并皆昏蔽不见色时。见诸众生若入于海。若行于陆。山林旷野。沙碛险难。一切危厄。诸恐怖处。或遭盗贼。或乏资粮。或迷惑方隅。或忘失道路。慞惶忧怖。不能自出。我时即以种种方便而救济之。为海难者。示作船师。鱼王。马王。龟王。象王。阿修罗王。及以海神。捕渔人像。为彼种种海难众生。而作救护。所谓止恶风雨。息大波浪。于洄澓中。及迷方中。引其道路。示其洲岸。令免怖畏。悉得安隐。复作是念。以此善根回施众生。愿令舍离一切诸苦。为在陆地一切众生。于夜闇中。遭诸恐怖。瓦砾荆棘。虎豹豺狼。师子恶兽。毒蛇险路。盗贼鬼神。肆暴之处。现作日月。及诸星宿。晨霞夕电。种种光明。或作屋宅。或为人众天龙八部菩萨如来种种形相。引导覆护。令其得免恐怖之厄。复作是念。以此善根。回施众生。悉令除灭诸烦恼闇。一切众生。有惜寿命。有爱名闻。有贪财宝。有重官位。有着男女。有恋妻妾。眷属稠林。种种缠缚。未称所求。多生忧怖。我皆救济。令其离苦。为行山险而留难者。为作善神现形亲近。为作好鸟发音慰悦。为作灵药舒光照耀。示其果树。示其泉井。示正直道。示平坦地。或现龛室。或现胜居。令其免离一切忧苦。为行旷野险道稠林。毒树藤萝。交蔽隐密。阇努啰兽潜伏伤残。震吼出声。惊骇闻者。堕此难中。种种忧怖。云雾所暗。心识昏迷。种种事中。而恐怖者。现大力身。救其危难。示其正道。令得出离。作是念言。愿一切众生。伐见稠林。截爱罗网。出生死野。灭烦恼暗。入一切智无畏大城。到平坦处。毕竟安乐。

善男子。若有众生。战诤城邑。乃至小兽。忿竞无时。我以方便。使其和好。各起慈心。永息乖诤。作是念言。愿一切众生。离烦恼诤。得法和合。善男子。若有众生。乐着国土。角力求取。胜负不安。种种诤讼。而忧苦者。我以方便。令舍坚执。示现无常。令生厌离。作是念言。愿一切众生不着诸蕴。住一切佛萨婆若境。善男子。若有众生。乐着聚落。贪爱宅舍。常处黑暗。甘被系缚。受诸苦者。我为说法。令生厌离。令法满足。令依法住。作是念言。愿一切众生。悉不贪乐六处聚落。速得出离生死境界。究竟安住一切智城。善男子。若有众生。行闇夜中。迷惑十方。于平坦路。生险难想。于险难道。起平坦想。以高为下。以下为高。其心迷惑。生大苦恼。我以方便。舒光照及。若欲出者。示其门户。若欲行者。示其道路。欲济彼岸。示其桥梁。欲涉河海。与其船筏。若于热时。示其清冷。若于寒际。示作温和。暖殿凉宫。随时适意。若或游观。常导其前。示其险易安危之处。欲休息者。示其城邑近处宫室。令其憩止。远行渴乏。示其池沼河水流泉。令其饮沐。华林果树。使得清凉身心安乐。若有父母妻子眷属。恩爱分离。令其合会。无诸苦恼。作是念言。如我于此。照除闇夜。救众灾厄。令诸世事。悉得宣叙。愿我普于一切众生生死长夜。无明闇处。以智慧光。普皆照了。是诸众生无有智眼。想心见倒之所覆翳。无常常想。苦中乐想。无我我想。不净净想。坚固执着我人众生蕴界处法。迷惑因果。不了善恶。杀害众生。乃至邪见不孝父母。不敬沙门及婆罗门。不知恶人。不识善人。贪着恶事。安住邪法。毁谤如来。坏正法轮。于诸菩萨。呰辱伤害。轻大乘道。断菩提心。于有恩人。反加杀害。于无恩处常怀怨结。毁谤贤圣。亲近恶伴。盗塔寺物。作五逆罪。不久当堕三恶道中。愿我速以大智光明。破彼众生无明黑闇。令其疾发阿耨多罗三藐三菩提心。既发心已。示普贤乘。开十力道。亦示如来法王境界。亦示诸佛一切智城。诸佛所行。诸佛自在。诸佛成就。诸佛总持。一切诸佛同共一身。一切诸佛平等之处。皆令安住。

善男子。一切众生。或病所缠。或老所侵。或苦贫穷。或遭祸难。或犯王法。临当受刑。无所依怙。生大怖畏。我皆救济。使得安隐。谓以方药除诸病苦。供事老朽。安乐终年。给足资具。令无贫乏。无主作主。无归作归。苦难逼迫。同事救摄。令离忧恼。令无怖惧。复作是念。愿我以法普摄众生。令其解脱一切烦恼。生老病死忧悲苦患。近善知识。常行法施。勤修善业。速得如来清净法身。住于究竟无变易处。善男子。一切众生。入见稠林。住于邪道。于诸境界。起邪分别。常行不善。身语意业。妄作种种诸邪苦行。于非正觉。生正觉想。于正觉所。非正觉想。为诸恶友之所摄持。以起恶见。将堕恶道。我以种种诸方便门。而为救护。令住正见。当生人天复作是念。如我救此将坠恶道诸众生等。愿我普救一切众生。悉令解脱一切诸苦。住波罗蜜出世圣道。于一切智得不退转。具普贤愿。近佛菩提。而不舍离诸菩萨行。常勤教化一切众生。尔时春和主夜神。欲重宣此解脱义。承佛威力。普观十方一切法界。为善财童子。而说偈曰。

&nbsp;&nbsp;&nbsp;&nbsp;我此寂静解脱海&nbsp;&nbsp;&nbsp;&nbsp;出生具足智光明

&nbsp;&nbsp;&nbsp;&nbsp;远离一切愚痴暗&nbsp;&nbsp;&nbsp;&nbsp;观众生根而演说

&nbsp;&nbsp;&nbsp;&nbsp;我于往昔无边劫&nbsp;&nbsp;&nbsp;&nbsp;具修广大清净慈

&nbsp;&nbsp;&nbsp;&nbsp;如日普照于世间&nbsp;&nbsp;&nbsp;&nbsp;汝应勇猛勤修习

&nbsp;&nbsp;&nbsp;&nbsp;我此难量大悲海&nbsp;&nbsp;&nbsp;&nbsp;出生三世诸如来

&nbsp;&nbsp;&nbsp;&nbsp;能救法界苦众生&nbsp;&nbsp;&nbsp;&nbsp;汝应勇猛勤修习

&nbsp;&nbsp;&nbsp;&nbsp;能生圣道无为乐&nbsp;&nbsp;&nbsp;&nbsp;亦生世间安隐乐

&nbsp;&nbsp;&nbsp;&nbsp;令我踊跃心欢喜&nbsp;&nbsp;&nbsp;&nbsp;汝应入此甚深门

&nbsp;&nbsp;&nbsp;&nbsp;已背有为如幻法&nbsp;&nbsp;&nbsp;&nbsp;亦弃声闻解脱乘

&nbsp;&nbsp;&nbsp;&nbsp;常修佛力具庄严&nbsp;&nbsp;&nbsp;&nbsp;汝应入此难思教

&nbsp;&nbsp;&nbsp;&nbsp;我眼清净广无边&nbsp;&nbsp;&nbsp;&nbsp;普见十方诸刹土

&nbsp;&nbsp;&nbsp;&nbsp;其中所有一切佛&nbsp;&nbsp;&nbsp;&nbsp;悉坐菩提树王下

&nbsp;&nbsp;&nbsp;&nbsp;见佛处于大众会&nbsp;&nbsp;&nbsp;&nbsp;相好庄严妙色身

&nbsp;&nbsp;&nbsp;&nbsp;于诸毛孔放光明&nbsp;&nbsp;&nbsp;&nbsp;一一光明恒普照

&nbsp;&nbsp;&nbsp;&nbsp;见诸群生堕业海&nbsp;&nbsp;&nbsp;&nbsp;死此生彼各差别

&nbsp;&nbsp;&nbsp;&nbsp;相续轮回五趣中&nbsp;&nbsp;&nbsp;&nbsp;常受种种无边苦

&nbsp;&nbsp;&nbsp;&nbsp;我耳清净量无边&nbsp;&nbsp;&nbsp;&nbsp;一念听周诸刹海

&nbsp;&nbsp;&nbsp;&nbsp;众生所有语言法&nbsp;&nbsp;&nbsp;&nbsp;皆悉忆持无忘失

&nbsp;&nbsp;&nbsp;&nbsp;及闻诸佛转法轮&nbsp;&nbsp;&nbsp;&nbsp;其音胜妙无能比

&nbsp;&nbsp;&nbsp;&nbsp;言辞训释诸方便&nbsp;&nbsp;&nbsp;&nbsp;我悉忆持无忘失

&nbsp;&nbsp;&nbsp;&nbsp;我鼻广博甚清净&nbsp;&nbsp;&nbsp;&nbsp;于诸法中无所著

&nbsp;&nbsp;&nbsp;&nbsp;住一切处解脱门&nbsp;&nbsp;&nbsp;&nbsp;汝应入此无疑惑

&nbsp;&nbsp;&nbsp;&nbsp;我舌光明赤铜相&nbsp;&nbsp;&nbsp;&nbsp;具足清净妙辩才

&nbsp;&nbsp;&nbsp;&nbsp;巧宣妙法应群心&nbsp;&nbsp;&nbsp;&nbsp;汝应入此无疑惑

&nbsp;&nbsp;&nbsp;&nbsp;我身离相恒清净&nbsp;&nbsp;&nbsp;&nbsp;常遍一切诸世间

&nbsp;&nbsp;&nbsp;&nbsp;普随信乐众生心&nbsp;&nbsp;&nbsp;&nbsp;为现色身令得见

&nbsp;&nbsp;&nbsp;&nbsp;我心离着无诸垢&nbsp;&nbsp;&nbsp;&nbsp;如响普应诸众生

&nbsp;&nbsp;&nbsp;&nbsp;随念悉见诸如来&nbsp;&nbsp;&nbsp;&nbsp;而于其中不分别

&nbsp;&nbsp;&nbsp;&nbsp;不思议刹众生海&nbsp;&nbsp;&nbsp;&nbsp;所有乐欲及诸根

&nbsp;&nbsp;&nbsp;&nbsp;我于一念悉能知&nbsp;&nbsp;&nbsp;&nbsp;而于其中不分别

&nbsp;&nbsp;&nbsp;&nbsp;我以广大妙神通&nbsp;&nbsp;&nbsp;&nbsp;普震难思诸佛刹

&nbsp;&nbsp;&nbsp;&nbsp;威力光明无不现&nbsp;&nbsp;&nbsp;&nbsp;调伏一切难调众

&nbsp;&nbsp;&nbsp;&nbsp;我福广大甚清净&nbsp;&nbsp;&nbsp;&nbsp;无量庄严无尽藏

&nbsp;&nbsp;&nbsp;&nbsp;普能供养诸如来&nbsp;&nbsp;&nbsp;&nbsp;等与一切众生乐

&nbsp;&nbsp;&nbsp;&nbsp;我智广博甚清净&nbsp;&nbsp;&nbsp;&nbsp;了达无边诸法海

&nbsp;&nbsp;&nbsp;&nbsp;普断一切众生疑&nbsp;&nbsp;&nbsp;&nbsp;佛子宜应善修学

&nbsp;&nbsp;&nbsp;&nbsp;我知三世诸佛海&nbsp;&nbsp;&nbsp;&nbsp;及了一切诸法海

&nbsp;&nbsp;&nbsp;&nbsp;亦入彼诸大愿门&nbsp;&nbsp;&nbsp;&nbsp;此无等行应修习

&nbsp;&nbsp;&nbsp;&nbsp;我于三世刹尘中&nbsp;&nbsp;&nbsp;&nbsp;悉见十方诸刹海

&nbsp;&nbsp;&nbsp;&nbsp;亦见其中所有佛&nbsp;&nbsp;&nbsp;&nbsp;此是普门无等力

&nbsp;&nbsp;&nbsp;&nbsp;普于十方一切刹&nbsp;&nbsp;&nbsp;&nbsp;悉见大智卢舍那

&nbsp;&nbsp;&nbsp;&nbsp;一切尘中坐道场&nbsp;&nbsp;&nbsp;&nbsp;以寂静音宣妙法

尔时善财童子。白春和主夜神言。汝发阿耨多罗三藐三菩提心。经几时耶。得此解脱其已久如。乃有如是大威德力。能作如是利益众生夜神告言。佛子。我念往古过须弥山极微尘数劫。有劫名寂静光。世界名出生吉祥宝。五百亿佛于中出现。彼世界中。有四天下。名宝月灯光。有城名莲华光。有转轮王。名妙法岸。具足七宝。领四天下。以圣王道。安乐众生。王有夫人。名法智月。妓乐自娱。夜久眠寝。时彼城东。有一大林。名寂静出生妙德。林中有一大菩提树。名一切胜法摩尼王庄严身出生诸佛神力光明。尔时有佛。名一切法大吼声王。于此树下。成等正觉。放无量色广大光明。名摩尼王普照一切妙宝世界。莲华城内。有主夜神。名净月光。诣王夫人法智月所。动身璎珞。环佩出声。以觉夫人。而告之言。夫人当知。一切法大吼声王如来。于寂静出生妙德大林之中。而成等正觉。及广称赞诸佛功德自在神力。普贤菩萨所有行愿。令王夫人发阿耨多罗三藐三菩提心。供养恭敬。承事彼佛。及诸菩萨声闻僧众。善男子。时王夫人法智月者。岂异人乎。我身是也。我于彼佛。发菩提心。深重爱敬。种善根故。于须弥山极微尘数劫。不生地狱饿鬼畜生诸恶趣中。亦不生于下贱之家。诸根具足无有众苦。于天人中福德殊胜。不生恶世。恒不离佛及诸菩萨大善知识。常于其所。种植善根。经八十亿须弥山极微尘数劫。常受安乐。而未满足菩萨诸根。过此劫已。复过万劫。于贤劫前。有劫名无忧遍照。世界名离垢胜德。其世界中。净秽诸杂。有五百佛于中出现。其第一佛。名须弥幢大寂静吉祥眼如来应正等觉。我为名称长者女。字妙慧光明。端正殊妙。人相具足。彼净月夜神。以本愿力。于离垢胜德世界一四天下众色幢王城中。作主夜神。名妙净眼。我于一时。在父母边。夜久眠息。彼妙净眼。来诣我所。震动我宅。放大光明。出现其身。赞佛功德言。彼如来坐菩提树。始成正觉。劝谕于我。及以父母。并诸眷属。令速见佛。自为前导。引至佛所。广兴供养。我才见佛。即得调伏众生见佛三昧。及得普照三世智光明轮三昧。获此三昧故。能忆念须弥山极微尘数劫。亦见其中一切诸佛菩萨出现。于彼如来。及菩萨所。听闻妙法。以闻法故。即得此教化调伏破一切众生痴暗法光明解脱门。得此解脱故。即见其身遍十佛刹极微尘数世界。亦见彼世界所有如来。又见自身一一亲近。亦见彼世界一切众生。解其言音识其根性。知其往昔曾为善友之所摄受。随其所乐而为现身。令生欢喜。我时于彼所得解脱。念念增长。此心无间。又见自身遍往百佛刹极微尘数世界。此心无间。又见自身遍往千佛刹极微尘数世界。此心无间。又见自身遍往百千佛刹极微尘数世界。如是念念。乃至不可说不可说佛刹极微尘数世界。亦见彼世界中一切如来。亦见自身在彼佛所听闻妙法。受持忆念。观察决了。亦知彼佛诸本事海。诸大愿海。彼诸如来严净佛刹。我亦严净。亦见彼世界一切众生。心性根器。形量差别。种类不同。随其所应而为现身教化调伏。令此解脱念此菩萨教化调伏破一切众生痴暗法光明解脱门。如诸菩萨摩诃萨。成就普贤无边行愿。普入一切诸法界海。得诸菩萨金刚智幢自在三昧。游戏神通。心无障碍。出生大愿。住持佛种。于念念中。成满一切大功德海。严净一切广大世界。以自在智。教化成熟一切众生。以智慧日。灭除一切世间闇障。以勇猛智。觉悟一切众生昏睡。以智慧月。决了一切众生疑惑。以清净意。断除一切诸有执着。于一切法界一一尘中。示现一切自在神力。智眼明净等见三世。而我何能知其妙行。说其功德。入其境界。示其自在游戏神通。善男子。此阎浮提恒河南岸摩竭提国菩提场中。有主夜神。名普遍吉祥无垢光。我本从其发阿耨多罗三藐三菩提心。常以妙法开悟于我。汝诣彼问。菩萨云何学菩萨行。修菩萨道。尔时善财童子。合掌恭敬。向春和夜神。以偈赞曰。

&nbsp;&nbsp;&nbsp;&nbsp;我今见汝清净身&nbsp;&nbsp;&nbsp;&nbsp;色相端严如妙德

&nbsp;&nbsp;&nbsp;&nbsp;威光超世无能比&nbsp;&nbsp;&nbsp;&nbsp;殊特犹若宝山王

&nbsp;&nbsp;&nbsp;&nbsp;见汝清净妙法身&nbsp;&nbsp;&nbsp;&nbsp;等于三世无分别

&nbsp;&nbsp;&nbsp;&nbsp;普入一切诸世间&nbsp;&nbsp;&nbsp;&nbsp;若坏若成无所著

&nbsp;&nbsp;&nbsp;&nbsp;我今普观一切趣&nbsp;&nbsp;&nbsp;&nbsp;见汝所现差别身

&nbsp;&nbsp;&nbsp;&nbsp;犹如星月处虚空&nbsp;&nbsp;&nbsp;&nbsp;一毛孔中皆得见

&nbsp;&nbsp;&nbsp;&nbsp;汝心广大常清净&nbsp;&nbsp;&nbsp;&nbsp;如空普遍于十方

&nbsp;&nbsp;&nbsp;&nbsp;一切诸佛悉入中&nbsp;&nbsp;&nbsp;&nbsp;智慧平等无分别

&nbsp;&nbsp;&nbsp;&nbsp;汝身一一诸毛孔&nbsp;&nbsp;&nbsp;&nbsp;放刹尘数光明云

&nbsp;&nbsp;&nbsp;&nbsp;悉遍十方佛刹中&nbsp;&nbsp;&nbsp;&nbsp;普雨一切庄严具

&nbsp;&nbsp;&nbsp;&nbsp;汝身一一诸毛孔&nbsp;&nbsp;&nbsp;&nbsp;等众生数而现身

&nbsp;&nbsp;&nbsp;&nbsp;普于十方世界中&nbsp;&nbsp;&nbsp;&nbsp;方便化度令调伏

&nbsp;&nbsp;&nbsp;&nbsp;汝身一一诸毛孔&nbsp;&nbsp;&nbsp;&nbsp;示现不可思议刹

&nbsp;&nbsp;&nbsp;&nbsp;普随一切众生心&nbsp;&nbsp;&nbsp;&nbsp;庄严显现令清净

&nbsp;&nbsp;&nbsp;&nbsp;若有众生见汝身&nbsp;&nbsp;&nbsp;&nbsp;闻名爱乐生欢喜

&nbsp;&nbsp;&nbsp;&nbsp;获功德利清净命&nbsp;&nbsp;&nbsp;&nbsp;当必成就大菩提

&nbsp;&nbsp;&nbsp;&nbsp;堕于恶趣无边劫&nbsp;&nbsp;&nbsp;&nbsp;恒受种种无量苦

&nbsp;&nbsp;&nbsp;&nbsp;闻名暂发欢喜心&nbsp;&nbsp;&nbsp;&nbsp;诸烦恼业皆销灭

&nbsp;&nbsp;&nbsp;&nbsp;于千佛刹微尘劫&nbsp;&nbsp;&nbsp;&nbsp;赞叹汝身一毛德

&nbsp;&nbsp;&nbsp;&nbsp;微尘劫数犹可穷&nbsp;&nbsp;&nbsp;&nbsp;汝身功德终无尽

尔时善财童子。以此妙偈。赞夜神已。礼夜神足。绕无数匝。殷勤瞻仰。辞退而去。