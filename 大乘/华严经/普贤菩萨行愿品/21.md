## 大方广佛华严经普贤菩萨行愿品卷第二十一

### 入不思议解脱境界普贤行愿品

尔时善财童子。于普救众生威德吉祥夜神所。闻菩萨普现一切世间调伏众生解脱门。及得一切如来现前三昧。超出一切众生庄严三昧。得如是等十千三昧。皆悉修习。起深信解。光明普照。周遍随顺。趣入游履。广大出生。自在作用渐次前行。往诣具足功德寂静音海夜神所。顶礼其足。绕无数匝。合掌恭敬。而作是言。圣者。我已先发阿耨多罗三藐三菩提心。我依善知识故。学菩萨行。修菩萨行。入菩萨行。住菩萨行。我愿出生一切智海不思议法。唯愿慈哀。为我宣说。菩萨云何学菩萨行。云何修菩萨道。时彼夜神。告善财言。善哉善哉。善男子。汝能依止诸善知识。求菩萨行。善男子。我得菩萨念念出生广大欢喜庄严解脱门。善财言。大圣。此解脱门为何事业。行何境界。修何方便。作何观察。夜神言。善男子。我发起清净平等乐欲心。我发起离一切世间尘垢清净坚固庄严心。我发起于一切事难作能作决定不退心。我发起庄严一切功德宝山犹如须弥处金轮上永不倾动心。我发起于一切处无所住着心。我发起普现一切众生前皆能救护心。我发起见一切佛海无有厌足心。我发起求一切菩萨清净愿力心。我发起住普遍大智光明海心。我发起令一切众生超过忧恼生死旷野心。我发起令一切众生舍离愁叹众苦心。我发起令一切众生舍离种种不可意色声香味触法心。我发起令一切众生舍离种种恩爱别离怨憎会苦心。我发起令一切众生舍离种种恶业因缘愚痴等苦心。我发起与一切恶趣险难众生作救护心。我发起令一切众生出生死苦显示正道心。我发起令一切众生舍离生老病死等苦心。我发起令一切众生成就如来无上法乐心。我发起令一切众生皆受清净大喜乐心。我发起令一切众生修行正行无厄难心。发是心已。复为说法。令其渐至一切智地。所谓若见众生乐着所住宫殿屋宅。我为说法。令其了达诸法本性。离诸执着。若见众生恋着父母兄弟亲属。我为说法。令其得入诸佛菩萨清净众会。若见众生恋着妻子情无舍离。我为说法。令其舍离生死爱染。起大悲心。于一切众生平等无二。若见众生恋着市肆廛里集会。我为说法。令其得与众圣集会。若见众生贪着资具。我为说法。令其具足诸波罗蜜。若见众生爱着音乐。我为说法令其爱乐清净法乐。若见众生着五欲境。我为说法。令其得入如来境界。若见众生多起嗔恚。我为说法。令住如来忍波罗蜜。若见众生其心懈怠。我为说法。令得清净勤波罗蜜。若见众生其心散乱。我为说法。令得如来禅波罗蜜。若见众生入见稠林无明闇障。我为说法。令得出离稠林黑闇。若见众生无有智慧。我为说法。令其成就般若波罗蜜。若见众生染着三界。我为说法。令于生死心无取舍而得安住方便波罗蜜。若见众生志意下劣。我为说法。令其圆满佛菩提愿。若见众生但求自利。我为说法。令其发起平等利益诸众生愿。若见众生志乐微弱。我为说法。令得菩萨力波罗蜜。若见众生愚痴黑闇。我为说法。令得如来究竟清净智波罗蜜。若见众生色相不具。我为说法。令得如来圆满色身。若见众生形容丑陋。我为说法。令得无上清净法身。若见众生色相粗恶。我为说法。令得微细金色皮肤。若见众生诸苦逼迫。我为说法。令得如来最极安乐。若见众生种种安乐。我为说法。令其安住一切智乐。若见众生种种病苦。我为说法。令其成就如影像身。若见众生积集色爱。我为说法。令其爱乐诸菩萨行。若见众生贫穷所困。我为说法。令得菩萨功德宝藏。若见众生乐止园林。我为说法。令其供养承事诸佛住法园苑。若见众生游行道路。我为说法。令其趣向一切智道。若见众生乐居村邑。我为说法。令出三界。若见众生乐住聚落。我为说法。令其超越二乘之道住如来地。若见众生乐住城郭。我为说法。令其得住法王城中。若见众生乐止四隅。我为说法。令得三世平等智慧。若见众生乐止诸方。我为说法。令得智慧见一切法。若见众生贪行多者。我为彼说不净观门。令其舍离生死渴爱。若见众生嗔行多者。我为彼说大慈观门。令勤修习心无恼害。若见众生痴行多者。我为说法。令得智眼观诸法海。若见众生等分行者我为说法。令其得入一切胜智诸大愿海。若见众生乐生死乐。我为说法。令其厌离。若见众生厌生死苦应为如来之所化者。我为说法。令悟无生示现受生。若见众生爱着五蕴。我为说法。令其得住无依境界。若见众生其心下劣。我为显示胜庄严道。若见众生心生憍慢。为说如来平等法忍。若见众生其心谄曲。为说菩萨清净直心。善男子。我以如是无量法施。摄诸众生。种种方便教化调伏。令离恶道受人天乐。脱三界缚住一切智。我时便得广大欢喜法光明海。速疾爱乐甚深圆满。其心怡畅。安隐适悦。复次善男子。我常观察一切菩萨道场众海。修种种愿行。现种种净身。有种种常光。放种种光明。以种种方便。入一切智门。入种种三昧。现种种神变。出种种音声海。具种种庄严身。入种种如来门。诣种种国土海。见种种诸佛海。得种种辩才海。照种种解脱境。得种种智光海。入种种三昧海。游戏种种解脱宫殿。以种种门趣一切智。以庄严云覆虚空界。观察种种道场众会。集种种世界。入种种佛刹。诣种种方海。受种种如来命。从种种如来所。与种种菩萨俱。雨种种庄严云。入如来种种方便。观如来种种法海。思如来种种神通门。顺如来种种智慧海。往如来种种殊胜会。坐如来种种庄严座。善男子。我观察此道场众会。知佛神力无量无边。生大欢喜。善男子。我观毗卢遮那如来。念念出现不思议色身。既见是已。生大欢喜。又观如来。于念念中放大光明。充满无边广大法界。既见是已。生大欢喜。又见如来一一毛孔。念念出现无量佛刹极微尘数光明海。一一光明以无量佛刹极微尘数光明。而为眷属。一一周遍一切法界。销灭一切诸众生苦。既见是已。生大欢喜。又善男子。我观如来顶及两肩。念念出现一切佛刹极微尘数宝焰山云。充满十方一切法界。既见是已。生大欢喜。又善男子。我观如来一一毛孔。于念念中。出一切佛刹极微尘数香光明云。充满十方一切佛刹。既见是已。生大欢喜。又善男子。我观如来一一相海。于念念中。出一切佛刹极微尘数诸相庄严如来身云。遍往十方一切世界。既见是已。生大欢喜。又善男子。我观如来一一随好。于念念中。出一切佛刹。极微尘数随好光明如来身云。既见是已。生大欢喜。又善男子。我观如来一一毛孔。于念念中。出不可说不可说佛刹极微尘数佛变化云。示现如来从初发心。修波罗蜜。具庄严道。入菩萨地。游戏菩萨种种神力。既见是已。生大欢喜。又善男子。我观如来一一毛孔。念念出现不可说不可说佛刹极微尘数天王身云。及以天王自在神变。充遍一切十方法界。应以天王身而得度者。即现其前而为说法。既见是已。生大欢喜。又善男子。我观如来一一毛孔。念念出现不可说不可说佛刹极微尘数龙王身云。夜叉王身云。乾闼婆王身云。阿修罗王身云。迦楼罗王身云。紧那罗王身云。摩睺罗伽王身云。人王身云。梵王身云。莫不念念毛孔中现如是神变。如是身相。如是言音。如是说法。我见是已。于念念中。生大欢喜。广大信乐。量与法界萨婆若等。昔所未得。而今始得。昔所未解。而今始解。昔所未证。而今始证。昔所未入。而今始入。昔所未满。而今始满。昔所未见。而今始见。昔所未闻。而今始闻。何以故。以能了知法界相故。知一切法唯一相故。能平等入三世道故。能说一切无边法故。

善男子。我入此菩萨念念出生广大欢喜庄严解脱光明海。又善男子。此解脱无边。普入一切法界门故。此解脱无尽。等发一切智性心故。此解脱无量。菩萨智眼所知境故。此解脱无际。入无际畔一切众生心想中故。此解脱甚深。寂静智慧所观察故。此解脱广大。周遍一切如来境故。此解脱无坏。菩萨智眼之所知故。此解脱无底。尽于法界之源底故。此解脱者即是普门。于一事中。普遍出生诸神变故。此解脱者体性不空。一切法身等无二故。此解脱者终无有生。以能了知如幻法故此解脱者犹如影像。一切智愿光所生故。此解脱者犹如变化。诸菩萨行妙变化故。此解脱者犹如大地。为一切众生所依处故。此解脱者犹如大水。能以大悲润一切故。此解脱者犹如大火。干竭众生贪爱水故。此解脱者犹如大风。令诸众生速疾趣于一切智故。此解脱者犹如大海。众功德宝。庄严一切诸众生故。此解脱者如须弥山。出一切智法宝海故。此解脱者如天宫殿。一切妙法所庄严故。此解脱者犹如虚空。普容三世一切如来神通力故。此解脱者犹如大云。普为众生雨法雨故。此解脱者犹如净日。能破众生无知闇故。此解脱者犹如满月。满足广大福智海故。此解脱者犹如如来。于一切处正遍知故。此解脱者犹如自影。从自善业所化出故。此解脱者犹如谷响。随其所应为说法故。此解脱者犹如影像。随众生心而照现故。此解脱者如大树王。开敷一切神通华故。此解脱者犹如金刚。从本已来不可坏故。此解脱者如如意珠。出生无量自在力故。此解脱者如离垢藏摩尼宝王。示现一切三世如来诸神变故。此解脱者犹如喜幢妙摩尼宝。能平等出一切诸佛法轮声故。善男子。我今为汝。种种称赞此解脱门无比希有真实功德。难解难入。难信难知。汝应思惟。随顺悟入。尔时善财童子。白夜神言。圣者。云何修行得此解脱。具足圆满。夜神言。善男子。菩萨修行十大法藏。积集圆满。光明遍照。爱乐出生。威力自在。则能成就此解脱门。何等为十。一修布施广大法藏。随众生心。悉令满足。二修净戒广大法藏。普入一切佛功德海。三修安忍广大法藏。能遍思惟一切法性。四修精进广大法藏。趣一切智恒无退转。五修禅定广大法藏。能灭一切众生热恼。六修般若广大法藏。能遍了知一切法海。七修方便广大法藏。能遍成熟诸众生海。八修诸愿广大法藏。能遍游入诸佛刹海。为诸众生。尽未来劫。修菩萨行。九修诸力广大法藏。能念念中。现于一切法界教海。于一切刹。成等正觉。常无休息。十修净智广大法藏。能得如来清净妙智。遍知三世一切诸法无有障碍。善男子。若诸菩萨。安住如是十大法藏。则能获得如是解脱。清净增长。积集具足。出生坚固。广大成就。安住圆满。

善财白言。圣者汝发阿耨多罗三藐三菩提心。其已久如。夜神言。善男子。此华藏庄严世界海东。过千世界海。有世界海。名一切净光众宝庄严。有世界种。名大愿光明音。中有世界。名无垢金光庄严。以一切香金刚摩尼王为体。形如楼阁。众妙宝云以为其际。住于一切宝璎珞海。妙宫殿云而覆其上。净秽相杂。彼世界中。乃往古世。有劫名普照光幢。有国名普宝吉祥藏。有菩提场。名一切宝藏众色光明。有佛名不退转法界妙音。于此场中。成等正觉。我于尔时。作菩提树神。名福德灯光明幢。守护道场。见彼如来成等正觉。示现种种自在神力。发阿耨多罗三藐三菩提心。即于此时。获得三昧。名普照如来功德海。彼道场中。次有如来。出兴于世。名法树威德山王。我时命终。还生于此。为道场主夜神名。吉祥福智光明。见彼如来转正法轮现大神通。即得三昧。名普照一切离贪境界。次有如来出兴于世。名一切法海音声王。我为夜神。因得见佛。种种承事。供养恭敬。心生欢喜。即获三昧。名增长一切善法地。次有如来出兴于世。名宝光明灯幢王。我为夜神。因得见佛。承事供养。令其欢喜。即获三昧。名普现神通光明云。次有如来出兴于世。名功德须弥光威德王。我为夜神。因得见佛。承事供养。令得欢喜。则获三昧。名普照诸佛海。次有如来出兴于世。名法云妙音声王。我为夜神。因得见佛。承事供养。令心欢喜。即获三昧。名一切法海灯。次有如来出兴于世。名智炬光照王。我为夜神。因得见佛。承事供养。令其欢喜。即获三昧。名灭一切众生苦光照灯。次有如来出兴于世。名妙法神通速疾幢。我为夜神。因得见佛。承事供养。心大欢喜。即获三昧。名三世如来所行光明藏。次有如来出兴于世。名法灯勇猛智慧师子王。我为夜神。因得见佛。承事供养。令生欢喜。即获三昧。名一切世间无碍智轮威德光。次有如来出兴于世。名智力具足威德王。我为夜神。因得见佛。承事供养。令心欢喜。即获三昧。名普照三世众生根行影像。如是。善男子。彼无垢金光庄严世界。普照光明幢劫中。有如是等十佛刹极微尘数如来出兴于世。我于彼时。或为天王。或为龙王。或为夜叉王。或为乾闼婆王。或为阿修罗王。或为迦楼罗王。或为紧那罗王。或为摩睺罗伽王。或为人王。或为梵王。或为天身。或为人身。或为男子身。或为女人身。或为童男身。或为童女身。悉以种种诸供养具。恭敬供养尊重承事彼诸如来。亦闻诸佛所说妙法。悉皆听受。忆持不忘。从此命终。还即于此世界中生。经于佛刹极微尘数劫。修行菩萨种种妙行。然后寿终。生此华藏庄严世界海中娑婆世界。值迦罗鸠孙驮如来。承事供养。令生欢喜。得三昧。名离一切尘垢影像光明。次值拘那含牟尼如来。承事供养。令生欢喜。得三昧。名普光遍照一切刹海。次值迦葉如来。承事供养。令生欢喜。得三昧。名演一切众生妙音声海。次值毗卢遮那如来。于此道场成等正觉。念念示现种种神通广大威力。我时得见。即获此念念出生广大欢喜庄严解脱门。得此解脱已。能入十不可说不可说佛刹极微尘数法界诸安立海。见彼一切法界安立海。一切佛刹所有极微尘。一一尘中。有十不可说不可说佛刹极微尘数诸佛国土。一一国土。皆有毗卢遮那如来。坐于道场。于念念中成等正觉。现诸神变。所现神变。一一皆遍一切法界海。亦见自身在彼一切诸如来所。又亦闻彼一切世界一切如来种种说法。我悉听受忆持不忘。复次善男子。我复见彼一切如来一一毛孔。出生种种变化海。现神通力。于十方一切法界海。一切佛刹海一切世界种。一切世界中。随诸众生种种生类。种种心性。种种想行。如其所应转正法轮。我得速疾陀罗尼力。悉能受持一切文义。正念思惟。以明了智。普入一切清净法藏。以自在智。普游一切甚深法海。以周遍智。普知三世诸广大义。以平等智。普达诸佛无差别法。我能如是悟解一切诸佛法门。一一法门中。悟解一切修多罗云。一一修多罗云中。悟解一切法海。一一法海中。悟解一切法品。一一法品中。悟解一切法云。一一法云中。悟解一切法流。一一法流中。出生一切法爱乐海。一一法爱乐海。出生一切地。一一地中。出生一切三昧海。一一三昧海。得一切见佛海。一一见佛海。得一切智光海。一一智光海。普照三世。遍入十方。知无量如来过去诸行海。知无量如来所有本事海。知无量如来难舍能舍布施波罗蜜海。知无量如来圆满净戒波罗蜜海。知无量如来清净安忍波罗蜜海。知无量如来广大精进波罗蜜海。知无量如来圆满清净禅波罗蜜海。知无量如来甚深趣入般若波罗蜜海。知无量如来种种方便波罗蜜海。知无量如来种种增长愿波罗蜜海。知无量如来种种成就力波罗蜜海。知无量如来种种圆满智波罗蜜海。知无量如来过去种种超菩萨地无障碍行智光普照海。知无量如来过去种种住菩萨地无障碍行无量劫海现神通力。知无量如来过去种种圆满菩萨地。知无量如来过去种种修习菩萨地。知无量如来过去种种净治菩萨地。知无量如来过去种种观察菩萨地。知无量如来过去为菩萨时常见诸佛如影随形。知无量如来过去为菩萨时尽见佛海劫海同住。知无量如来过去为菩萨时以无量身遍生刹海。知无量如来过去为菩萨时周遍法界修广大行。知无量如来过去为菩萨时示现种种诸方便门调伏成熟一切众生。知无量如来放大光明普照十方一切刹海。知无量如来现大神力普现一切众生之前。知无量如来广大智地光明自在。知无量如来成等正觉神变难思。知无量如来转正法轮悉能受持无有忘失。知无量如来示现相海。知无量如来示现身海。知无量如来广大境界。彼诸如来。从初发心。乃至法灭。如是等法。所有勤求。相应方便我于念念。悉得知见甚深证入。善男子。汝问我言。发心已来。为久如者。我念往昔过二佛刹极微尘数劫。如上所说。于无垢金光庄严世界。为福德灯圆满光明幢菩提树神。闻不退转法界妙音如来种种说法。发阿耨多罗三藐三菩提心。经二佛刹极微尘数劫。种种修行诸菩萨行。然后生此娑婆世界贤劫之中。从迦罗鸠孙驮佛。至释迦牟尼佛。及此劫中。未来所有一切如来。我皆亲近。承事供养。恭敬尊重。令生欢喜。如此世界贤劫之中。供养未来一切诸佛。一切世界一切劫中所有未来一切诸佛。悉亦如是。亲近承事。种种供养。善男子。彼无垢金光庄严世界今犹现在。诸佛出现相续不断。汝当一心修此菩萨大勇猛门。尔时具足功德寂静音海主夜神。欲重宣此解脱门义。为善财童子。而说偈曰。

&nbsp;&nbsp;&nbsp;&nbsp;善财汝今听我说&nbsp;&nbsp;&nbsp;&nbsp;如是净妙解脱门

&nbsp;&nbsp;&nbsp;&nbsp;闻已爱乐生欢喜&nbsp;&nbsp;&nbsp;&nbsp;究竟勤修令悟入

&nbsp;&nbsp;&nbsp;&nbsp;我昔修行多劫海&nbsp;&nbsp;&nbsp;&nbsp;生于广大深信心

&nbsp;&nbsp;&nbsp;&nbsp;常观法性令现前&nbsp;&nbsp;&nbsp;&nbsp;速证如空一切智

&nbsp;&nbsp;&nbsp;&nbsp;我于三世诸佛所&nbsp;&nbsp;&nbsp;&nbsp;咸生广大信乐心

&nbsp;&nbsp;&nbsp;&nbsp;最胜清净诸眷属&nbsp;&nbsp;&nbsp;&nbsp;悉愿承事常亲近

&nbsp;&nbsp;&nbsp;&nbsp;我见过去天人师&nbsp;&nbsp;&nbsp;&nbsp;为利众生皆供养

&nbsp;&nbsp;&nbsp;&nbsp;闻此广大净法门&nbsp;&nbsp;&nbsp;&nbsp;其心爱敬生欢喜

&nbsp;&nbsp;&nbsp;&nbsp;常于父母及师长&nbsp;&nbsp;&nbsp;&nbsp;尊重恭敬令欢悦

&nbsp;&nbsp;&nbsp;&nbsp;如是曾无休懈心&nbsp;&nbsp;&nbsp;&nbsp;于此解脱能深入

&nbsp;&nbsp;&nbsp;&nbsp;又于老病贫穷人&nbsp;&nbsp;&nbsp;&nbsp;无主诸根不具足

&nbsp;&nbsp;&nbsp;&nbsp;经无数劫受轮回&nbsp;&nbsp;&nbsp;&nbsp;慈心愍济令安乐

&nbsp;&nbsp;&nbsp;&nbsp;浊劫水火及王贼&nbsp;&nbsp;&nbsp;&nbsp;醉象恶兽诸恐怖

&nbsp;&nbsp;&nbsp;&nbsp;我昔修行有海中&nbsp;&nbsp;&nbsp;&nbsp;种种救护令除免

&nbsp;&nbsp;&nbsp;&nbsp;三有烦恼恒炽然&nbsp;&nbsp;&nbsp;&nbsp;诸恶业障常缠覆

&nbsp;&nbsp;&nbsp;&nbsp;堕于生死险难中&nbsp;&nbsp;&nbsp;&nbsp;我昔救彼令除灭

&nbsp;&nbsp;&nbsp;&nbsp;一切恐怖恶趣中&nbsp;&nbsp;&nbsp;&nbsp;种种苦难恒相续

&nbsp;&nbsp;&nbsp;&nbsp;生老病死厄其身&nbsp;&nbsp;&nbsp;&nbsp;我当救彼咸令出

&nbsp;&nbsp;&nbsp;&nbsp;愿尽未来一切劫&nbsp;&nbsp;&nbsp;&nbsp;普为苦恼诸群生

&nbsp;&nbsp;&nbsp;&nbsp;灭除生死使无余&nbsp;&nbsp;&nbsp;&nbsp;得佛究竟诸安乐

善男子。我唯知此念念速疾出生广大欢喜庄严解脱门。如诸菩萨摩诃萨。深入一切法界海。远离一切内外苦。永除一切诸妄想。具足一切菩萨智。悉知一切诸劫数。普见一切刹成坏。而我云何能知能说彼功德行。善男子。此菩提场。如来清净圆满会中。有主夜神。名守护一切城增长威德。汝诣彼问。菩萨云何学菩萨行。修菩萨道。尔时善财童子。一心观察具足功德寂静音海主夜神身。合掌恭敬。以偈赞曰。

&nbsp;&nbsp;&nbsp;&nbsp;我因随顺善友教&nbsp;&nbsp;&nbsp;&nbsp;今来得诣天神所

&nbsp;&nbsp;&nbsp;&nbsp;身无边量等须弥&nbsp;&nbsp;&nbsp;&nbsp;处座庄严皆妙好

&nbsp;&nbsp;&nbsp;&nbsp;非是执着于色相&nbsp;&nbsp;&nbsp;&nbsp;计有诸法为依止

&nbsp;&nbsp;&nbsp;&nbsp;邪见浅识劣智人&nbsp;&nbsp;&nbsp;&nbsp;而能了知尊境界

&nbsp;&nbsp;&nbsp;&nbsp;一切世间天及人&nbsp;&nbsp;&nbsp;&nbsp;于无边劫常观察

&nbsp;&nbsp;&nbsp;&nbsp;不能测度圣天身&nbsp;&nbsp;&nbsp;&nbsp;色相无量难思故

&nbsp;&nbsp;&nbsp;&nbsp;天能远离于诸蕴&nbsp;&nbsp;&nbsp;&nbsp;亦复不依于界处

&nbsp;&nbsp;&nbsp;&nbsp;普为众生出世间&nbsp;&nbsp;&nbsp;&nbsp;示现种种神通力

&nbsp;&nbsp;&nbsp;&nbsp;最胜智眼常清净&nbsp;&nbsp;&nbsp;&nbsp;无垢无动无所著

&nbsp;&nbsp;&nbsp;&nbsp;能观一切极微中&nbsp;&nbsp;&nbsp;&nbsp;见佛种种神通力

&nbsp;&nbsp;&nbsp;&nbsp;仁今身为正法藏&nbsp;&nbsp;&nbsp;&nbsp;心智无碍常清净

&nbsp;&nbsp;&nbsp;&nbsp;既得如来智慧光&nbsp;&nbsp;&nbsp;&nbsp;复照一切诸群品

&nbsp;&nbsp;&nbsp;&nbsp;心能普集无边业&nbsp;&nbsp;&nbsp;&nbsp;庄严一切诸世间

&nbsp;&nbsp;&nbsp;&nbsp;了一切法皆是心&nbsp;&nbsp;&nbsp;&nbsp;现身等彼众生数

&nbsp;&nbsp;&nbsp;&nbsp;解了世间犹若梦&nbsp;&nbsp;&nbsp;&nbsp;一切诸佛犹如影

&nbsp;&nbsp;&nbsp;&nbsp;诸法如响悉皆空&nbsp;&nbsp;&nbsp;&nbsp;随心普现而无著

&nbsp;&nbsp;&nbsp;&nbsp;天能普为诸众生&nbsp;&nbsp;&nbsp;&nbsp;念念现身恒自在

&nbsp;&nbsp;&nbsp;&nbsp;于有于无心不住&nbsp;&nbsp;&nbsp;&nbsp;常闻说法遍诸方

&nbsp;&nbsp;&nbsp;&nbsp;无量刹尘诸刹海&nbsp;&nbsp;&nbsp;&nbsp;及善逝海众生海

&nbsp;&nbsp;&nbsp;&nbsp;如是悉在一尘中&nbsp;&nbsp;&nbsp;&nbsp;此尊解脱境界力

时善财童子。以此妙偈。赞彼神已。顶礼其足。绕无数匝。殷勤瞻仰。辞退而去。