## 大方广佛华严经普贤菩萨行愿品卷第二十

### 入不思议解脱境界普贤行愿品

尔时宝华灯城北。有菩提树。名普光遍照法云声幢。以念念显示一切如来庄严道场金刚坚固摩尼宝王。而为其根。一切摩尼以为其干。众杂妙宝以为其叶。枝条华果。次第分布。并相称可。四方上下。圆满庄严。放种种色宝焰光明。出妙音声。演说一切诸佛如来自在神通甚深境界。于彼树前。有一香池。名宝华光法雷声。香水盈满。妙宝为岸。百万亿那由他宝树围绕。一一树形如菩提。树。众宝璎珞周匝垂下。复有无量宫殿楼阁。众宝所成。周遍道场。以为严饰。彼香池内。出大莲华。名普现三世一切如来庄严境界云。须弥山极微尘数如来。于中出现。其第一佛。名普智宝焰吉祥威德王。于此华上。最初得阿耨多罗三藐三菩提。无量千岁。演说妙法。成熟众生。其彼如来。未成佛时。十千年中。菩提树王。放大光明。显现神通。成熟众生所谓十千年前。放净光明。名一切众生离垢灯。若有众生遇斯光者。心自开悟。知十千年后。佛当出现。九千年前。放净光明。名具足无垢吉祥藏。若有众生遇斯光者。得清净眼。见一切色。知九千年后。佛当出现。八千年前。放大光明。名一切众生业果音声。若有众生遇斯光者。悉能自知业海差别。种种果报。知八千年后佛当出现。七千年前放大光明。名生一切善根音声。若有众生遇斯光者。一切善根悉皆圆满。知七千年后佛当出现。六千年前。放大光明。名佛不思议境界音声。若有众生遇斯光者。其心广大。普得自在。知六千年后佛当出现。五千年前。放大光明。名严净一切佛刹音声。若有众生遇斯光者。悉见一切清净佛土。知五千年后佛当出现。四千年前。放大光明。名一切如来境界无杂乱灯。若有众生遇斯光者。悉能深入如来境界。遍一切处。往觐诸佛。知四千年后佛当出现。三千年前。放大光明。名一切众生普照三世现前灯。若有众生遇斯光者。悉能现见一切如来诸本事海。知三千年后佛当出现。二千年前。放大光明。名三世智电灯。若有众生遇斯光者。则见一切如来过去相应行海。知二千年后佛当出现。一千年前。放大光明。名如来无翳智慧灯。若有众生遇斯光者。具足普眼。能见诸佛神通变化。净一切刹。知一千年后佛当出现。一百年前。放大光明。名令一切众生皆得见佛集诸善根。若有众生遇斯光者。则得成就见佛三昧。知百年后佛当出现。次七日前。放大光明。名一切众生大喜爱乐音。若有众生遇斯光者。则得见佛能生爱敬。知七日后佛当出现善男子。如是种种无量无边清净光明。十千年中。乃至七日。调伏众生。令其成熟。满七日已。一切世界。悉皆震动。纯一清净。无诸秽杂。念念普现十方一切清净佛刹。亦现彼刹种种庄严。若有众生。根性淳熟。应见佛者。咸诣道场。尔时彼世界中。一切轮围。一切须弥。一切诸山。一切河海。一切大地。一切城邑。一切垣墙。一切宫殿。一切音乐。一切资具。一切璎珞。一切语言。皆出音声。赞说一切诸佛如来神通境界变化庄严。又出一切香云。一切烧香云。一切末香云。一切涂香云。一切香摩尼形像云。一切摩尼衣云。一切宝焰云。一切焰藏云。一切璎珞云。一切妙华云。一切音乐云。一切如来光明云。一切如来圆光云。一切如来愿声云。一切如来言音海云。一切如来种种相好色光明云。显示如来出现世间不思议相。善男子。此普现三世一切如来庄严境界大宝莲华王。有十佛刹极微尘数妙宝莲华。以为眷属。周匝围绕。其诸莲华一一台上皆有摩尼宝师子座。一一座上皆有菩萨结跏趺坐。善男子。彼普智宝焰吉祥威德王如来。于此成阿耨多罗三藐三菩提。时即于十方一切世界。成阿耨多罗三藐三菩提。随众生心。悉现其前。为转法轮。于一一世界。令无量众生离恶道苦。令无量众生生人天中。令无量众生住于声闻辟支佛地。令无量众生成就出离菩提之行。令无量众生成就无垢勇猛幢菩提之行。令无量众生成就清净法光明菩提之行。令无量众生成就威德清净根菩提之行。令无量众生成就随顺平等力菩提之行。令无量众生成就现前入法城菩提之行。令无量众生成就遍至一切处不可坏神通力菩提之行。令无量众生普于十方一切如来应正等觉。生希有心。安住平等菩提之行。令无量众生安住三昧门菩提之行。令无量众生成就缘一切清净境界菩提之行。令无量众生发菩提心。令无量众生住菩萨道修菩萨行。令无量众生安住清净波罗蜜道。令无量众生住菩萨初地。令无量众生安住菩萨二地三地乃至十地。令无量众生入于菩萨殊胜行愿。令无量众生安住普贤清净行愿。善男子。彼普智宝焰吉祥威德王如来。现如是等佛不思议自在神力转法轮时。于彼一一诸世界中随其所应。念念调伏。教化成熟无量众生。

时普贤菩萨。知宝华灯王城中众生。自恃色貌。及诸境界。放逸昏醉。而生憍慢。为欲调伏彼众生故。化现妙身。端正殊特。往诣彼城。放大光明。普照一切。令彼圣王及诸妙宝。日月星宿。宝树宝衣。摩尼璎珞。众生身等。一切光明。威德端严。悉皆不现。譬如日出众景夺曜。亦如聚墨对阎浮金。时诸众生各心念言。此为是谁。为天为梵。今放此光映蔽一切。令我等身所有威德光色端严皆不显现种种思惟。无能解了。尔时普贤菩萨。在彼轮王宫殿之上虚空中住。而告之言。大王当知。今汝国中。有佛出兴。在普光遍照法云声幢菩提树下。时轮王女普喜吉祥莲华眼。见普贤菩萨所现色身光明自在。及闻身上种种璎珞诸庄严具所出妙音。生爱敬心。生欢喜心。生深信心。作如是念。愿我所有一切善根。得如是身。如是庄严。如是相好。如是威仪。如是神通。如是威德。今此大圣。能于众生生死长夜黑闇之中。放大光明。显示如来出兴于世。愿令于我亦得如是。为诸众生。作智光明。破彼所有无知黑闇。愿我所在受生之处。常得不离此善知识。善男子。时毗卢遮那宝莲华藏妙吉祥髻转轮圣王。与其宝女千子眷属。大臣辅佐。七宝四兵。及其城内无量人众。前后围绕。以王神力。俱升虚空。高一由旬。放大光明。照四天下。普使一切咸得瞻仰。欲令众生俱往见佛。以偈赞曰。

&nbsp;&nbsp;&nbsp;&nbsp;佛今已出于世间&nbsp;&nbsp;&nbsp;&nbsp;普救一切诸群品

&nbsp;&nbsp;&nbsp;&nbsp;汝等宜应速发心&nbsp;&nbsp;&nbsp;&nbsp;往诣最胜导师所

&nbsp;&nbsp;&nbsp;&nbsp;经于无量俱胝劫&nbsp;&nbsp;&nbsp;&nbsp;乃有如来兴出世

&nbsp;&nbsp;&nbsp;&nbsp;开示甚深微妙法&nbsp;&nbsp;&nbsp;&nbsp;普为利乐诸众生

&nbsp;&nbsp;&nbsp;&nbsp;佛观一切诸世间&nbsp;&nbsp;&nbsp;&nbsp;颠倒无明常翳惑

&nbsp;&nbsp;&nbsp;&nbsp;生死逼迫轮回苦&nbsp;&nbsp;&nbsp;&nbsp;而起救护大悲心

&nbsp;&nbsp;&nbsp;&nbsp;无数千万俱胝劫&nbsp;&nbsp;&nbsp;&nbsp;修习种种菩提行

&nbsp;&nbsp;&nbsp;&nbsp;成就最胜大悲心&nbsp;&nbsp;&nbsp;&nbsp;普灭一切众生苦

&nbsp;&nbsp;&nbsp;&nbsp;头目耳鼻身手足&nbsp;&nbsp;&nbsp;&nbsp;如是一切皆能舍

&nbsp;&nbsp;&nbsp;&nbsp;为证甘露佛菩提&nbsp;&nbsp;&nbsp;&nbsp;经于无量无边劫

&nbsp;&nbsp;&nbsp;&nbsp;过于无量俱胝劫&nbsp;&nbsp;&nbsp;&nbsp;出世导师难可遇

&nbsp;&nbsp;&nbsp;&nbsp;见闻供养及亲承&nbsp;&nbsp;&nbsp;&nbsp;一切获益无空过

&nbsp;&nbsp;&nbsp;&nbsp;我今与汝俱往诣&nbsp;&nbsp;&nbsp;&nbsp;观彼最胜调御师

&nbsp;&nbsp;&nbsp;&nbsp;为转无上大法轮&nbsp;&nbsp;&nbsp;&nbsp;道树降魔成正觉

&nbsp;&nbsp;&nbsp;&nbsp;汝应观佛妙色身&nbsp;&nbsp;&nbsp;&nbsp;放无边际光明网

&nbsp;&nbsp;&nbsp;&nbsp;种种妙色咸清净&nbsp;&nbsp;&nbsp;&nbsp;除灭众生惑苦暗

&nbsp;&nbsp;&nbsp;&nbsp;从于一一毛孔中&nbsp;&nbsp;&nbsp;&nbsp;普放无数光明云

&nbsp;&nbsp;&nbsp;&nbsp;遍照一切诸群生&nbsp;&nbsp;&nbsp;&nbsp;咸令爱敬心欢喜

&nbsp;&nbsp;&nbsp;&nbsp;汝等各各应思念&nbsp;&nbsp;&nbsp;&nbsp;发起广大精进心

&nbsp;&nbsp;&nbsp;&nbsp;即时同诣彼如来&nbsp;&nbsp;&nbsp;&nbsp;亲近至诚而供养

尔时转轮圣王。说偈赞佛。开悟国内一切众生已。从轮王善根。出十千种大供养云。往诣道场。向如来所。所谓出一切宝盖云。一切华帐云。一切宝衣云。一切香海云。一切宝座云。一切宝幢云。一切宫殿云。一切妙华云。一切宝铃网云。一切庄严具云。于虚空中。周遍严饰。到已顶礼普智宝焰吉祥威德王如来足。右绕无数百千万匝。即于佛前坐普照十方光明摩尼宝莲华座。时轮王女普喜吉祥莲华眼。即解身上一切璎珞诸庄严具。持以奉散。时庄严具。于虚空中。变成大摩尼宝盖。有种种色摩尼宝网。周匝垂下。一切龙王共所执持。一切宫殿于中间列。十种宝盖眷属围绕。形如楼阁。内外清净。诸璎珞云。遍覆其上。及诸宝树香海摩尼种种妙饰以为严好。于此盖中。有菩提树。枝叶荣茂。普覆法界。念念示现无量庄严。毗卢遮那如来。坐此树下。有不可说不可说佛刹极微尘数菩萨。前后围绕。一切皆从普贤菩萨行愿出生。住诸菩萨不可思议无差别住。亦见一切诸世间主。合掌瞻仰。围绕如来。亦见一切如来自在神通之力。又见一切诸劫次第世界成坏。又亦见彼一切世界一切诸佛出兴次第。又亦见彼一切世界。一一皆有普贤菩萨。种种供养一切如来。种种调伏一切众生。又亦见彼一切菩萨及其自身。莫不皆在普贤身中。亦见自身在一切如来前。一切普贤前。一切菩萨前。一切众生前。又亦见彼一切世界。一一各有佛刹极微尘数世界。种种际畔。种种任持。种种形状。种种体性。种种安布。种种庄严种种清净。种种庄严云。而覆其上。种种劫名。种种佛兴。种种三世。种种方处。种种住法界。种种入法界。种种住虚空。种种菩萨庄严。种种菩萨住处。种种如来菩提场。种种如来神通力。种种如来师子座。种种如来大会海。种种如来众差别。种种如来巧方便。种种如来转法轮。种种如来妙音声。种种如来言说海。种种如来契经云。既见是已。其心清净。生大欢喜。时彼如来为此女人。说修多罗。名一切如来转法轮音。十佛刹极微尘数修多罗。而为眷属。时彼女人闻此经已。即得成就十千三昧门。身心柔软。无有粗强。如初受胎。如始诞生。如娑罗树初始生芽。彼三昧心。柔软可爱。亦复如是。所谓现见一切佛三昧。普照一切刹三昧。深入一切三世门三昧。演说一切佛法轮三昧。了知一切佛愿海三昧。开悟一切众生令出生死苦三昧。常愿破一切众生闇三昧。常愿灭一切众生苦三昧。常愿生一切众生乐三昧。教化一切众生不生疲厌三昧。一切菩萨住一切地自在庄严三昧。一切菩萨无障碍幢三昧。普诣一切清净佛刹三昧。得如是等十千三昧已。复得微细等引。谓不动心。欢喜心。安慰心。普光照心。顺善知识教心。缘甚深一切智心。随顺慈无量教行心。舍离一切执着心。不住一切世间境界心。深入如来境界心。普照一切佛色相海心。不散乱心。不飘动心。无障碍心。无高下心。无疲倦心。无退转心。得自在心。离懈怠心。正念诸法自性心。安住一切法门海心。修行一切法门海心。了知一切众生海心。救护一切众生海心。普照一切世界海心。普生一切佛愿海心。悉破一切障碍山心。积集广大福聚心。现见如来十力心。普照菩萨境界心。增长菩萨助道心。遍缘一切方海心。一心思惟观察普贤所有大愿。发一切如来十佛刹极微尘数平等愿海。所谓愿严净一切佛国。愿成熟一切众生。愿遍知一切法界。愿普入一切法界海。愿于一切佛刹尽未来劫。修菩萨行。愿尽未来际劫不舍一切众生。愿得亲近一切如来。愿得承事一切善友悉令欢喜。愿得供养一切如来悉令遍满。愿于念念中修菩萨行增一切智无有间断。发如是等十佛刹极微尘数愿海。成就普贤所有大愿。时彼如来。复为其女。开示演说。发心已来。所种善根。所修妙行。所得大果。令其开悟。甚深信解。成就如来圆满广大所有愿海。一心趣向一切智位。

善男子。复于此前。过十大劫。有世界。名日轮光照摩尼王。佛号因陀罗幢吉祥相。时此莲华眼女。于彼如来遗法之中。普贤菩萨劝其修补莲华座上故坏佛像。既修补已。而复彩画。既彩画已复宝庄严。发阿耨多罗三藐三菩提心。善男子。我念过去。由普贤菩萨善知识故。种此善根。从是已来。不堕恶趣。常于一切天王人王种族中生。一切生处。身形殊妙。端正可喜。色相圆满令人乐见。常见于佛。常得亲近普贤菩萨。令我忆持所得法门。乃至于今示导开悟成熟于我。令生欢喜。善男子。于意云何。尔时毗卢遮那宝莲华藏妙吉祥髻转轮王者。岂异人乎。今弥勒菩萨是也。是时王妃具足圆满吉祥面者。具足功德寂静音海夜神是也。今所住处。去此不远。时普喜吉祥莲华眼童女者。即我身是。我于昔时。身为童女。普贤菩萨。劝我修补莲华座像。以为无上菩提因缘。令我发阿耨多罗三藐三菩提心。我于彼时。初始发心。次复引导。令我得见普智宝焰吉祥威德王如来。解身璎珞。散佛供养。见佛神变。闻佛说法。即得菩萨普现一切世间调伏众生解脱门。从是得见须弥山极微尘数佛。我皆尊重恭敬供养。听彼如来种种说法。闻法欢喜。依教修行。于念念中。常得见彼一切如来。及彼佛刹菩萨大会。善男子。过彼毗卢遮那威德吉祥世界无垢圆满劫已。次有世界。名摩尼轮种种妙色庄严。劫名大光。有五百佛。于中出现。我皆承事恭敬供养。令其欢喜。其最初佛。名大悲云幢。我为夜神。见佛出行。恭敬供养。次有佛出。名金刚那罗延幢。我为轮王。亲近承事。恭敬供养。时佛为我说修多罗。名一切佛出现。十佛刹极微尘数修多罗以为眷属。我皆受持。次有佛出。名金刚无碍德。我于彼时。为转轮王。恭敬供养。其佛为我。说修多罗。名普照一切众生根。须弥山极微尘数修多罗而为眷属。我皆受持。次有佛出。名火焰山吉祥庄严。我于彼时。为长者女。供养恭敬。其佛为我。说修多罗。名普照三世藏庄严。阎浮提极微尘数修多罗而为眷属。我皆受持。次有佛出。名一切法海高胜王。我为天王。恭敬供养。其佛为我。说修多罗。名分别一切法界智。五百修多罗而为眷属。我皆受持。次有佛出。名甚深法吉祥海光。我于彼时。为龙王女。雨如意摩尼宝云。而为供养。其佛为我。说修多罗。名速疾增长欢喜海。百万亿那由他修多罗而为眷属。我皆受持。次有佛出。名宝峰光焰灯。我为海神。雨宝莲华云。亲近承事。恭敬供养。其佛为我。说修多罗。名法界方便海光明。佛刹极微尘数修多罗而为眷属。我皆受持。次有佛出。名功德海光照圆满吉祥。我于彼时。为五通仙现大神力。六千诸仙。眷属围绕。雨妙香华高山峰云。而为供养。其佛为我。说修多罗。名无著法灯。六千修多罗而为眷属。我皆受持。次有佛出。名毗卢遮那吉祥藏。我于彼时。为主地神。名平等利益。与无量地神俱。雨一切宝树云一切宝藏云。一切宝璎珞云。一切宝庄严云。而为供养。其佛为我。说修多罗。名出生一切如来智藏。无量修多罗而为眷属。我皆听闻。忆持不忘。

善男子。如是次第五百如来。其最后佛。名法界虚空宝山圆满吉祥灯。我于彼时。身为妓女。名可喜吉祥面。遇佛入城。歌舞供养。承佛威力。踊在空中。以千妙偈。赞叹于佛。佛为于我。放眉间光。名普照法界光明庄严。光照我身。一切遍满。我蒙光触。即得解脱。名法界方便不退藏门。善男子。此世界中。有如是等佛刹极微尘数劫。一切如来。于中出现。我皆承事。恭敬供养。令其欢喜。彼诸如来。为我演说种种正法。我皆忆念。如法受持。乃至不忘一文一句。于彼一一诸如来所。称扬赞叹一切佛法。为无量众生。广作利益。于彼一一诸如来所。得现三世法界藏住广大法界身。得入一切智光明。入一切普贤行。善男子。我依一切智光明故。于念念中。见无量佛。既见佛已。先所未得。先所未见。先所未闻。普贤菩萨所有妙行。悉得成就。何以故。以得一切智光明故。差别显示无量无边法界门故。尔时普救众生夜神。欲重明此解脱门义。承佛威力。为善财童子而说偈言。

&nbsp;&nbsp;&nbsp;&nbsp;善财汝应听我说&nbsp;&nbsp;&nbsp;&nbsp;甚深难入难见法

&nbsp;&nbsp;&nbsp;&nbsp;普光遍照于三世&nbsp;&nbsp;&nbsp;&nbsp;一切差别智明门

&nbsp;&nbsp;&nbsp;&nbsp;如我初发菩提心&nbsp;&nbsp;&nbsp;&nbsp;勤求佛智诸功德

&nbsp;&nbsp;&nbsp;&nbsp;所证无边解脱门&nbsp;&nbsp;&nbsp;&nbsp;为汝宣扬应谛听

&nbsp;&nbsp;&nbsp;&nbsp;忆昔过刹极微劫&nbsp;&nbsp;&nbsp;&nbsp;时有劫名无垢轮

&nbsp;&nbsp;&nbsp;&nbsp;刹号胜幢遍照灯&nbsp;&nbsp;&nbsp;&nbsp;庄严广大无诸垢

&nbsp;&nbsp;&nbsp;&nbsp;于中十力出世间&nbsp;&nbsp;&nbsp;&nbsp;量与须弥尘数等

&nbsp;&nbsp;&nbsp;&nbsp;初佛宝焰吉祥光&nbsp;&nbsp;&nbsp;&nbsp;第二法王功德幢

&nbsp;&nbsp;&nbsp;&nbsp;第三法幢福须弥&nbsp;&nbsp;&nbsp;&nbsp;第四无畏自在王

&nbsp;&nbsp;&nbsp;&nbsp;第五佛名寂静王&nbsp;&nbsp;&nbsp;&nbsp;第六佛名寂静城

&nbsp;&nbsp;&nbsp;&nbsp;第七如来名称山&nbsp;&nbsp;&nbsp;&nbsp;第八导师须弥德

&nbsp;&nbsp;&nbsp;&nbsp;第九佛号吉祥光&nbsp;&nbsp;&nbsp;&nbsp;第十名为月面佛

&nbsp;&nbsp;&nbsp;&nbsp;于此十佛世尊所&nbsp;&nbsp;&nbsp;&nbsp;令我开悟最初门

&nbsp;&nbsp;&nbsp;&nbsp;此后次第有十佛&nbsp;&nbsp;&nbsp;&nbsp;相续出兴于世间

&nbsp;&nbsp;&nbsp;&nbsp;最初佛号虚空住&nbsp;&nbsp;&nbsp;&nbsp;第二如来名普光

&nbsp;&nbsp;&nbsp;&nbsp;三名出生住诸方&nbsp;&nbsp;&nbsp;&nbsp;第四如来正念海

&nbsp;&nbsp;&nbsp;&nbsp;第五佛名高胜光&nbsp;&nbsp;&nbsp;&nbsp;第六世尊须弥云

&nbsp;&nbsp;&nbsp;&nbsp;第七如来法焰光&nbsp;&nbsp;&nbsp;&nbsp;第八如来名称山

&nbsp;&nbsp;&nbsp;&nbsp;第九出生莲华王&nbsp;&nbsp;&nbsp;&nbsp;第十大悲法界华

&nbsp;&nbsp;&nbsp;&nbsp;此十佛海光明照&nbsp;&nbsp;&nbsp;&nbsp;令我悟入第二门

&nbsp;&nbsp;&nbsp;&nbsp;此后相续时无间&nbsp;&nbsp;&nbsp;&nbsp;次第复有十佛出

&nbsp;&nbsp;&nbsp;&nbsp;第一如来光幢王&nbsp;&nbsp;&nbsp;&nbsp;第二佛名智慧光

&nbsp;&nbsp;&nbsp;&nbsp;第三佛名利益心&nbsp;&nbsp;&nbsp;&nbsp;第四如来帝吉祥

&nbsp;&nbsp;&nbsp;&nbsp;第五如来名天智&nbsp;&nbsp;&nbsp;&nbsp;第六佛号尊慧王

&nbsp;&nbsp;&nbsp;&nbsp;第七佛名智吉祥&nbsp;&nbsp;&nbsp;&nbsp;第八佛号光照王

&nbsp;&nbsp;&nbsp;&nbsp;第九勇猛天行佛&nbsp;&nbsp;&nbsp;&nbsp;第十法界莲华尊

&nbsp;&nbsp;&nbsp;&nbsp;此十能显广大法&nbsp;&nbsp;&nbsp;&nbsp;令我成就第三门

&nbsp;&nbsp;&nbsp;&nbsp;此后无间复值遇&nbsp;&nbsp;&nbsp;&nbsp;次第相续十佛出

&nbsp;&nbsp;&nbsp;&nbsp;最初宝焰山吉祥&nbsp;&nbsp;&nbsp;&nbsp;第二功德吉祥佛

&nbsp;&nbsp;&nbsp;&nbsp;第三佛号法光明&nbsp;&nbsp;&nbsp;&nbsp;第四佛名莲华藏

&nbsp;&nbsp;&nbsp;&nbsp;第五智月妙眼佛&nbsp;&nbsp;&nbsp;&nbsp;第六如来香宝光

&nbsp;&nbsp;&nbsp;&nbsp;第七善逝须弥德&nbsp;&nbsp;&nbsp;&nbsp;八名乾闼婆光明

&nbsp;&nbsp;&nbsp;&nbsp;第九摩尼藏王佛&nbsp;&nbsp;&nbsp;&nbsp;第十具足威德佛

&nbsp;&nbsp;&nbsp;&nbsp;此后次第有十佛&nbsp;&nbsp;&nbsp;&nbsp;相续出兴于世间

&nbsp;&nbsp;&nbsp;&nbsp;最初佛号广大智&nbsp;&nbsp;&nbsp;&nbsp;第二佛号宝光明

&nbsp;&nbsp;&nbsp;&nbsp;第三如来功德云&nbsp;&nbsp;&nbsp;&nbsp;第四佛名最胜相

&nbsp;&nbsp;&nbsp;&nbsp;第五苦行圆满光&nbsp;&nbsp;&nbsp;&nbsp;第六佛号那罗延

&nbsp;&nbsp;&nbsp;&nbsp;第七世尊须弥德&nbsp;&nbsp;&nbsp;&nbsp;第八功德轮围王

&nbsp;&nbsp;&nbsp;&nbsp;第九如来无胜幢&nbsp;&nbsp;&nbsp;&nbsp;第十佛名大树王

&nbsp;&nbsp;&nbsp;&nbsp;此后次第有十佛&nbsp;&nbsp;&nbsp;&nbsp;相续出兴于世间

&nbsp;&nbsp;&nbsp;&nbsp;初名帝德娑罗王&nbsp;&nbsp;&nbsp;&nbsp;二名普现世主身

&nbsp;&nbsp;&nbsp;&nbsp;第三佛号高显光&nbsp;&nbsp;&nbsp;&nbsp;第四佛名金刚光

&nbsp;&nbsp;&nbsp;&nbsp;第五世尊地威德&nbsp;&nbsp;&nbsp;&nbsp;第六甚深法德王

&nbsp;&nbsp;&nbsp;&nbsp;第七法海大智音&nbsp;&nbsp;&nbsp;&nbsp;第八佛号须弥幢

&nbsp;&nbsp;&nbsp;&nbsp;第九如来智光照&nbsp;&nbsp;&nbsp;&nbsp;第十妙宝吉祥王

&nbsp;&nbsp;&nbsp;&nbsp;此后次第有十佛&nbsp;&nbsp;&nbsp;&nbsp;相续出兴于世间

&nbsp;&nbsp;&nbsp;&nbsp;初梵光佛虚空音&nbsp;&nbsp;&nbsp;&nbsp;第三法界像吉祥

&nbsp;&nbsp;&nbsp;&nbsp;第四圆满光明轮&nbsp;&nbsp;&nbsp;&nbsp;第五诸方智光幢

&nbsp;&nbsp;&nbsp;&nbsp;六虚空灯七妙德&nbsp;&nbsp;&nbsp;&nbsp;第八遍照吉祥光

&nbsp;&nbsp;&nbsp;&nbsp;第九福光寂静德&nbsp;&nbsp;&nbsp;&nbsp;第十大悲云吉祥

&nbsp;&nbsp;&nbsp;&nbsp;此后次第有十佛&nbsp;&nbsp;&nbsp;&nbsp;相续出兴于世间

&nbsp;&nbsp;&nbsp;&nbsp;初真谛力智光明&nbsp;&nbsp;&nbsp;&nbsp;二现一切众生前

&nbsp;&nbsp;&nbsp;&nbsp;第三名为高显光&nbsp;&nbsp;&nbsp;&nbsp;第四佛号光明身

&nbsp;&nbsp;&nbsp;&nbsp;第五善逝法出生&nbsp;&nbsp;&nbsp;&nbsp;第六名为速疾风

&nbsp;&nbsp;&nbsp;&nbsp;第七世尊吉祥相&nbsp;&nbsp;&nbsp;&nbsp;第八如来勇猛幢

&nbsp;&nbsp;&nbsp;&nbsp;第九佛名宝肢节&nbsp;&nbsp;&nbsp;&nbsp;第十普现三世光

&nbsp;&nbsp;&nbsp;&nbsp;此后次第有十佛&nbsp;&nbsp;&nbsp;&nbsp;相续出兴于世间

&nbsp;&nbsp;&nbsp;&nbsp;初佛愿海吉祥灯&nbsp;&nbsp;&nbsp;&nbsp;二佛吉祥金刚山

&nbsp;&nbsp;&nbsp;&nbsp;第三坚固须弥德&nbsp;&nbsp;&nbsp;&nbsp;第四佛名念幢王

&nbsp;&nbsp;&nbsp;&nbsp;第五如来法智尊&nbsp;&nbsp;&nbsp;&nbsp;第六佛名般若灯

&nbsp;&nbsp;&nbsp;&nbsp;第七佛号德光幢&nbsp;&nbsp;&nbsp;&nbsp;第八佛名广大智

&nbsp;&nbsp;&nbsp;&nbsp;第九智行法界门&nbsp;&nbsp;&nbsp;&nbsp;第十法海智吉祥

&nbsp;&nbsp;&nbsp;&nbsp;此后次第有十佛&nbsp;&nbsp;&nbsp;&nbsp;相续出兴于世间

&nbsp;&nbsp;&nbsp;&nbsp;最初福山功德王&nbsp;&nbsp;&nbsp;&nbsp;次佛名为智吉祥

&nbsp;&nbsp;&nbsp;&nbsp;第三如来法驾轮&nbsp;&nbsp;&nbsp;&nbsp;第四宝王吉祥佛

&nbsp;&nbsp;&nbsp;&nbsp;第五功德轮吉祥&nbsp;&nbsp;&nbsp;&nbsp;第六普智焰光佛

&nbsp;&nbsp;&nbsp;&nbsp;第七佛号须弥灯&nbsp;&nbsp;&nbsp;&nbsp;第八世尊迅疾光

&nbsp;&nbsp;&nbsp;&nbsp;第九如来大寂声&nbsp;&nbsp;&nbsp;&nbsp;第十佛名寂静幢

&nbsp;&nbsp;&nbsp;&nbsp;十一众生吉祥灯&nbsp;&nbsp;&nbsp;&nbsp;十二大愿速吉祥

&nbsp;&nbsp;&nbsp;&nbsp;十三无能胜力幢&nbsp;&nbsp;&nbsp;&nbsp;十四世尊智焰海

&nbsp;&nbsp;&nbsp;&nbsp;皆于世间为上首&nbsp;&nbsp;&nbsp;&nbsp;普利一切诸众生

&nbsp;&nbsp;&nbsp;&nbsp;此后次第有十佛&nbsp;&nbsp;&nbsp;&nbsp;相续出兴于世间

&nbsp;&nbsp;&nbsp;&nbsp;第一佛名法自在&nbsp;&nbsp;&nbsp;&nbsp;第二无著智如来

&nbsp;&nbsp;&nbsp;&nbsp;第三世尊海慧音&nbsp;&nbsp;&nbsp;&nbsp;第四众密音调御

&nbsp;&nbsp;&nbsp;&nbsp;五名具足言辞佛&nbsp;&nbsp;&nbsp;&nbsp;第六妙音大吉祥

&nbsp;&nbsp;&nbsp;&nbsp;第七佛智自在转&nbsp;&nbsp;&nbsp;&nbsp;第八普现众生前

&nbsp;&nbsp;&nbsp;&nbsp;九等众生吉祥身&nbsp;&nbsp;&nbsp;&nbsp;十名德贤自性山

&nbsp;&nbsp;&nbsp;&nbsp;如是须弥尘数劫&nbsp;&nbsp;&nbsp;&nbsp;所有上首诸如来

&nbsp;&nbsp;&nbsp;&nbsp;普为众生作世灯&nbsp;&nbsp;&nbsp;&nbsp;我皆供养无空过

&nbsp;&nbsp;&nbsp;&nbsp;复过佛刹极微数&nbsp;&nbsp;&nbsp;&nbsp;劫中所有诸如来

&nbsp;&nbsp;&nbsp;&nbsp;我于一切咸供养&nbsp;&nbsp;&nbsp;&nbsp;入此甚深解脱海

&nbsp;&nbsp;&nbsp;&nbsp;我于如是无边劫&nbsp;&nbsp;&nbsp;&nbsp;修行得此解脱门

&nbsp;&nbsp;&nbsp;&nbsp;汝今闻已速修行&nbsp;&nbsp;&nbsp;&nbsp;不久亦当如我得

善男子。我唯知此菩萨普现一切世间调伏众生解脱门。如诸菩萨摩诃萨。集无边行海。发种种解心。现种种身。具种种根。满种种愿。入种种三昧。起种种神通。成就种种方便。能作种种利益。游入种种智藏。照种种法门海。得种种法光明。往种种佛刹海。受种种佛灌顶。事种种善知识。悟种种解脱门。证种种自在心。起种种无作行。现种种难思色。顺种种众生心。起种种变化身。入种种菩萨地。知种种法因缘。离种种妄分别。依种种菩萨愿。持种种佛遗教。安住出生普贤妙行。而我云何能知能说彼功德行。善男子。去此不远。菩提场中。有主夜神。名具足功德寂静音海。坐星宿光幢摩尼王庄严宝莲华藏师子之座。百万阿僧祇夜神。以为眷属。前后围绕。汝诣彼问。菩萨云何学菩萨行。修菩萨道。时善财童子。顶礼其足。绕无数匝。殷勤瞻仰。一心恋慕。辞退而去。