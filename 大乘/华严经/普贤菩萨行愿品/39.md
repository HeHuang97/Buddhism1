## 大方广佛华严经普贤菩萨行愿品卷第三十九

### 入不思议解脱境界普贤行愿品

尔时善财童子。见普贤菩萨。如是自在神通境界。欢喜踊跃。普遍身心。重复观察。见普贤菩萨。一一身分。一一肢节。一一毛孔。悉有三千大千世界。其中一切地水火风。大海四洲。须弥铁围。及众宝山。国土城邑。宫殿园苑。乃至地狱。饿鬼畜生。阎罗王界。天龙八部。人与非人。欲界色界。无色界处。所有形色。日月星宿。风云雷电。昼夜月时。及以年劫。诸佛出世。菩萨众会。道场庄严。如是等事。悉皆明见。如见此世界。尽于东方种种世界。亦复如是。如东方。南西北方四维上下。亦复如是。如见现在十方世界。尽过去际。尽未来际。种种世界。相续不断。亦如是见。各各差别。互相涉入。不相杂乱。如于此毗卢遮那如来宝莲华藏师子座上。显示如是游戏神通。于东方莲华吉祥世界贤吉祥如来所。显示一切游戏神通。亦复如是。如贤吉祥如来所。如是尽于东方。南西北方四维上下一切世界。亦复如是。如是十方一切佛刹一一尘中。皆有法界诸佛众会。一一佛所。皆有普贤。坐宝莲华师子之座。显示一切游戏神通。悉亦如是。又于彼一一普贤身中。皆见三世一切境界。犹如明镜现其影像。所谓一切佛刹。一切资具。一切众生。一切佛出兴。一切菩萨道场众会。又闻一切众生种种音声。一切佛声。一切如来转法轮声。一切如来游戏神通声。一切菩萨善诱诲声。一切菩萨神通境界。菩萨智通。菩萨普集。菩萨说法。菩萨游戏。如是等声。

尔时善财童子。见闻普贤菩萨如是无量不可思议游戏神通。即得十种智波罗蜜。何等为十。一者于念念中。令身遍满一切佛刹智波罗蜜。二者于念念中。悉能往诣一切佛所智波罗蜜。三者于念念中。悉能供养一切如来智波罗蜜。四者于念念中。普于一切诸如来所闻法受持智波罗蜜。五者于念念中。微细观察一切如来所有法轮智波罗蜜。六者于念念中。知一切佛不可思议大神通事智波罗蜜。七者于念念中。说一句法。尽未来际辩才无尽智波罗蜜。八者于念念中。智海现前观一切法智波罗蜜。九者于念念中。得一切法界教海智波罗蜜。十者于念念中。得知一切众生离众生想智波罗蜜。十一于念念中。普贤慧行皆现在前智波罗蜜。善财童子。既得是已。普贤菩萨。即伸右手。摩善财顶。善财即得深入一切佛刹极微尘数诸大三昧。各以一切佛刹极微尘数三昧。而为眷属。一一三昧。悉得一切昔所未见。昔所未闻。一切佛刹极微尘数种种世界海。诸佛大会。增长一切佛刹极微尘数一切智助道具。出现一切佛刹极微尘数一切智法门。成就一切佛刹极微尘数。初发一切智心。深入一切佛刹极微尘数一切智大愿海。出生一切佛刹极微尘数一切智出要道。修习一切佛刹极微尘数一切智菩萨行。圆满一切佛刹极微尘数一切智速疾力。得一切佛刹极微尘数一切智普光照。如此娑婆世界毗卢遮那佛所普贤菩萨。摩善财顶。所获法门。如是十方所有世界。及彼世界一一尘中。一切世界。一切佛所。普贤菩萨。悉亦如是。摩善财顶。所得法门。亦皆同等。

尔时普贤菩萨摩诃萨。告善财言。善男子。汝见我此神通力不。善财白言。圣者。唯然已见。此不思议大神通事。得佛智慧。方能知之。普贤菩萨。告善财言。善男子。我于不可说不可说劫。行菩萨行。求一切智。一一劫中。为欲清净菩提心故。承事不可说不可说如来。一一劫中。为集一切智福德具故。设不可说不可说佛刹极微尘数广大施会。一切世间最胜无比。悉皆回向一切众生。一一劫中。为求一切智法故。以不可说不可说佛刹极微尘数财物。而为大舍。一一劫中。为求佛智故。以不可说不可说佛刹极微尘数国土王位。村营城邑。聚落宫殿。妻子眷属。身分肢节。眼耳鼻舌。乃至身命。而为布施。一一劫中。为求一切智首故。以不可说不可说佛刹极微尘数头。而为布施。一一劫中。为求一切智故。于不可说不可说佛刹极微尘数诸如来所。恭敬尊重。承事供养。上妙衣服卧具医药。一切所须悉皆奉施。于其法中。出家学道。受持法教。随顺修行善男子。我于尔所大劫海中。自忆未曾于一念间不顺佛教。尔所劫中。未曾一念生嗔害心。我我所心。自他差别心。未曾一念离菩提心。于生死中。起疲厌心。生下劣心。怀懒惰心。有障碍心。起迷惑心。唯住无上不可沮坏一切智性大菩提心。善男子。我普严净一切佛土。我以大悲。救护众生。教化成熟。令其清净。我供养承事一切诸佛诸善知识。于彼诸佛善知识所。为求正法。弘宣护持。一切内外。悉皆能舍。乃至身命。亦无所吝。如是无量相应圆满所行之行。一切劫海。说其因缘。劫海可尽。此不可尽。善男子。我法海中。无有一文一句。非是舍施转轮王位。而求得者。非是悉舍一切所有而求得者。善男子。我所求法。皆为救护一切众生。念念相续。微细观察。令最胜法速得现前。愿以智光照明。开示一切世间。愿为显示出世间智。愿令众生悉得安乐。愿普称赞一切如来所有功德。我如是等往昔圆满相应行门。于不可说不可说佛刹极微尘数劫海。说不可尽。是故善男子。我以如是积集助道法力。增长诸善根力。广大极深信力。修行诸功德力。如实观察一切法力。成就一切智慧眼力。为诸如来所加持力。种种大愿所引起力。无边大悲不可动力。悉能清净妙智通力。种种善友所摄受力。由此等故。得此究竟三世平等清净法身。及得无上清净色身。超诸世间。而随众生种种心乐。普为现形。入一切刹。遍一切处。普能随顺。示现神通。令诸众生靡不欣乐。善男子。汝见我此圆满广大威德身不。汝应微细思惟观察。善男子。我此妙身。无边劫海之所成就。无量百千亿那由他劫。难得出现。难得睹见。善男子。若有众生。未种善根。及少善根。犹尚不得闻我名字。况见我身。善男子。若有众生得闻我名。皆于阿耨多罗三藐三菩提。得不退转。若见若念。若迎若送。若暂随逐。乃至梦中。皆亦如是。或有众生。一日一夜忆念于我。随顺修行。而得成熟。或七日七夜。半月一月。半年一年。百年千年。一劫百劫。乃至不可说不可说佛刹极微尘数劫。忆念于我。而成熟者。或一生。或百生。乃至不可说不可说佛刹极微尘数生。忆念于我。而成熟者。或见我圆光。或见放光。或见色身。或见神通震动佛刹。或生恐怖。或生欢喜。皆得成熟。善男子。我以如是等佛刹极微尘数诸方便门。令诸众生。于阿耨多罗三藐三菩提。得不退转。复次善男子。若有众生。见闻于我清净刹者。必得生我清净刹中。若有众生。见闻于我清净身者。必得生我清净身中。善男子。汝应观我此大威德清净之身。

尔时善财童子。微细观察普贤之身。见一一毛孔中。有不可说不可说诸佛刹海。一一刹海。皆有诸佛。出兴于世。遍满其中。大菩萨众海会围绕。彼诸刹海。种种建立。种种形状。种种庄严。种种大山。周匝围绕。种种色云。弥覆其上。种种佛出兴。种种演说法。如是等事。各各不同。如一毛孔。一切毛孔中。一一相中。一一好中。一一肢节中。皆亦如是。又见普贤菩萨。于一一世界海中。出一切佛刹极微尘数佛变化身云。周遍十方一切世界。教化众生。令于阿耨多罗三藐三菩提。而得成熟。时善财童子。随顺普贤善诱诲故。入普贤身及毛孔内。十方一切诸世界中。教化众生。复次善财童子。所见佛刹极微尘数诸善知识。往诣亲近。承事供养。积集增长一切善根。智慧光明。比此暂见普贤菩萨所得善根。百分不及一。千分不及一。百千分不及一。百千亿分。数分。算分。谕分。优波尼沙陀分。亦不及一。善财童子。从初发心。乃至得见普贤菩萨。于其中间。所入刹海。相续不断。今于普贤菩萨一毛孔中。一念所入诸佛刹海。相续不断。过前不可说不可说倍。如一毛孔。一切毛孔。悉亦如是。善财童子。于普贤菩萨毛孔刹中。行一步过不可说不可说佛刹极微尘数世界。如是而行。尽未来际劫。犹不能知一毛孔中种种刹海相续。刹海藏。刹海差别。刹海出生门。刹海成。刹海坏。刹海庄严。所有边际亦不能知。佛海出现相续。佛海出现藏。佛海差别。佛海出生门。佛海生。佛海灭。所有边际亦不能知。菩萨众会道场海相续。菩萨众海藏。菩萨众海差别。菩萨众海出生门。菩萨众海集。菩萨众海散。所有边际亦不能知。入众生界。知众生根。教化调伏诸众生界。觉悟成熟诸众生智。菩萨所住。自在神通。菩萨所入诸地诸道。如是等海。皆悉不知究竟边际。善财童子。于普贤毛孔刹中。或有刹中一日而行。或有刹中一年而行。乃至不可说不可说佛刹极微尘数劫。如是而行。不动不出。念念周遍无边刹海。教化调伏一切众生。令向阿耨多罗三藐三菩提。当是之时。善财童子。则次第得普贤菩萨诸行愿海。皆悉平等。与普贤等。与诸佛等。一身充满一切世界等。诸行圆满等。正觉现前等。神通大用等。种种法轮等。清净辩才等。出生言辞等。种种音声等。诸力无畏等。种种佛住等。大慈大悲等。如是乃至不可思议解脱自在。悉皆同等。尔时普贤菩萨摩诃萨。观察一切菩萨众会。及善财童子。而说偈言。

&nbsp;&nbsp;&nbsp;&nbsp;汝等应离诸疑垢&nbsp;&nbsp;&nbsp;&nbsp;一心不乱而谛听

&nbsp;&nbsp;&nbsp;&nbsp;我说如来满诸度&nbsp;&nbsp;&nbsp;&nbsp;一切解脱真实道

&nbsp;&nbsp;&nbsp;&nbsp;出世调柔胜丈夫&nbsp;&nbsp;&nbsp;&nbsp;其心清净如虚空

&nbsp;&nbsp;&nbsp;&nbsp;常放智日大光明&nbsp;&nbsp;&nbsp;&nbsp;普照世间除惑暗

&nbsp;&nbsp;&nbsp;&nbsp;如来难可得见闻&nbsp;&nbsp;&nbsp;&nbsp;无量亿劫今乃遇

&nbsp;&nbsp;&nbsp;&nbsp;如优昙华时一现&nbsp;&nbsp;&nbsp;&nbsp;是故应听佛功德

&nbsp;&nbsp;&nbsp;&nbsp;随顺世间诸所作&nbsp;&nbsp;&nbsp;&nbsp;譬如幻士现众业

&nbsp;&nbsp;&nbsp;&nbsp;但为悦可众生心&nbsp;&nbsp;&nbsp;&nbsp;未曾一念生分别

尔时一切菩萨。闻此说已。一心渴仰。发大誓愿。欲闻如来真实义谛所有功德。咸作是念。普贤菩萨诸行已圆。体性清净。如说能行。如行而说。一切如来共所称赞。作是念已。深生渴仰。尔时普贤菩萨。圆满种种功德智慧。庄严身心。犹如莲华。不着三界一切尘垢。告诸菩萨言。汝等皆当一心谛听。我今欲说佛功德海一滴之相。即说偈言。

&nbsp;&nbsp;&nbsp;&nbsp;佛智广大同虚空&nbsp;&nbsp;&nbsp;&nbsp;普遍一切众生心

&nbsp;&nbsp;&nbsp;&nbsp;了世妄想皆非有&nbsp;&nbsp;&nbsp;&nbsp;不起种种异分别

&nbsp;&nbsp;&nbsp;&nbsp;一念悉知三世法&nbsp;&nbsp;&nbsp;&nbsp;亦了一切众生根

&nbsp;&nbsp;&nbsp;&nbsp;譬如善巧大幻师&nbsp;&nbsp;&nbsp;&nbsp;念念示现无边量

&nbsp;&nbsp;&nbsp;&nbsp;随诸众生心行异&nbsp;&nbsp;&nbsp;&nbsp;往昔诸业愿乐力

&nbsp;&nbsp;&nbsp;&nbsp;令其所见各不同&nbsp;&nbsp;&nbsp;&nbsp;而佛寂然无动念

&nbsp;&nbsp;&nbsp;&nbsp;或有处处见佛坐&nbsp;&nbsp;&nbsp;&nbsp;充满十方诸世界

&nbsp;&nbsp;&nbsp;&nbsp;或有其心不清净&nbsp;&nbsp;&nbsp;&nbsp;无量劫中不见佛

&nbsp;&nbsp;&nbsp;&nbsp;或有信解心无我&nbsp;&nbsp;&nbsp;&nbsp;一念发意见如来

&nbsp;&nbsp;&nbsp;&nbsp;或有谄诳不净心&nbsp;&nbsp;&nbsp;&nbsp;亿劫专求莫能遇

&nbsp;&nbsp;&nbsp;&nbsp;或一切处闻佛音&nbsp;&nbsp;&nbsp;&nbsp;其音美妙令心悦

&nbsp;&nbsp;&nbsp;&nbsp;或有百千万亿劫&nbsp;&nbsp;&nbsp;&nbsp;心不净故不得闻

&nbsp;&nbsp;&nbsp;&nbsp;或见清净大菩萨&nbsp;&nbsp;&nbsp;&nbsp;充满三千大千界

&nbsp;&nbsp;&nbsp;&nbsp;皆已具足普贤行&nbsp;&nbsp;&nbsp;&nbsp;如来于中俨然坐

&nbsp;&nbsp;&nbsp;&nbsp;或见此界妙无比&nbsp;&nbsp;&nbsp;&nbsp;佛无量劫所严净

&nbsp;&nbsp;&nbsp;&nbsp;毗卢遮那最胜尊&nbsp;&nbsp;&nbsp;&nbsp;于中觉悟成菩提

&nbsp;&nbsp;&nbsp;&nbsp;或见莲华胜妙刹&nbsp;&nbsp;&nbsp;&nbsp;贤首如来住在中

&nbsp;&nbsp;&nbsp;&nbsp;无量菩萨众围绕&nbsp;&nbsp;&nbsp;&nbsp;皆悉勤修普贤行

&nbsp;&nbsp;&nbsp;&nbsp;或有见佛无量寿&nbsp;&nbsp;&nbsp;&nbsp;观自在等共围绕

&nbsp;&nbsp;&nbsp;&nbsp;悉已住于灌顶地&nbsp;&nbsp;&nbsp;&nbsp;遍满十方无量土

&nbsp;&nbsp;&nbsp;&nbsp;或有见此三千界&nbsp;&nbsp;&nbsp;&nbsp;犹如妙喜具庄严

&nbsp;&nbsp;&nbsp;&nbsp;阿閦如来住在中&nbsp;&nbsp;&nbsp;&nbsp;及如香象诸菩萨

&nbsp;&nbsp;&nbsp;&nbsp;或见月觉大名称&nbsp;&nbsp;&nbsp;&nbsp;金刚幢等菩萨俱

&nbsp;&nbsp;&nbsp;&nbsp;住如圆镜妙庄严&nbsp;&nbsp;&nbsp;&nbsp;普遍十方清净刹

&nbsp;&nbsp;&nbsp;&nbsp;或见日藏世所尊&nbsp;&nbsp;&nbsp;&nbsp;住普光明清净土

&nbsp;&nbsp;&nbsp;&nbsp;与得灌顶诸菩萨&nbsp;&nbsp;&nbsp;&nbsp;充满十方而说法

&nbsp;&nbsp;&nbsp;&nbsp;或见金刚大焰佛&nbsp;&nbsp;&nbsp;&nbsp;与智幢等菩萨俱

&nbsp;&nbsp;&nbsp;&nbsp;周行一切广大刹&nbsp;&nbsp;&nbsp;&nbsp;说法除灭众生闇

&nbsp;&nbsp;&nbsp;&nbsp;一一毛端不可说&nbsp;&nbsp;&nbsp;&nbsp;诸佛具相三十二

&nbsp;&nbsp;&nbsp;&nbsp;菩萨众会共围绕&nbsp;&nbsp;&nbsp;&nbsp;种种说法度众生

&nbsp;&nbsp;&nbsp;&nbsp;或见一一佛毛孔&nbsp;&nbsp;&nbsp;&nbsp;具足庄严广大刹

&nbsp;&nbsp;&nbsp;&nbsp;无量诸佛住其中&nbsp;&nbsp;&nbsp;&nbsp;清净佛子皆充满

&nbsp;&nbsp;&nbsp;&nbsp;或见十方平等刹&nbsp;&nbsp;&nbsp;&nbsp;而全在一极微中

&nbsp;&nbsp;&nbsp;&nbsp;无量菩萨悉充满&nbsp;&nbsp;&nbsp;&nbsp;不可说劫修诸行

&nbsp;&nbsp;&nbsp;&nbsp;或有见一毛端处&nbsp;&nbsp;&nbsp;&nbsp;无量极微尘刹海

&nbsp;&nbsp;&nbsp;&nbsp;种种业起各差别&nbsp;&nbsp;&nbsp;&nbsp;毗卢遮那转法轮

&nbsp;&nbsp;&nbsp;&nbsp;或有世界不清净&nbsp;&nbsp;&nbsp;&nbsp;或清净刹众宝成

&nbsp;&nbsp;&nbsp;&nbsp;如来住寿无量时&nbsp;&nbsp;&nbsp;&nbsp;乃至涅槃诸所现

&nbsp;&nbsp;&nbsp;&nbsp;普尽十方诸世界&nbsp;&nbsp;&nbsp;&nbsp;种种示现不思议

&nbsp;&nbsp;&nbsp;&nbsp;随诸众生心智殊&nbsp;&nbsp;&nbsp;&nbsp;靡不化度令清净

&nbsp;&nbsp;&nbsp;&nbsp;如是无上大调御&nbsp;&nbsp;&nbsp;&nbsp;充满十方国土中

&nbsp;&nbsp;&nbsp;&nbsp;示现种种神通力&nbsp;&nbsp;&nbsp;&nbsp;我说少分汝当听

&nbsp;&nbsp;&nbsp;&nbsp;或见释迦成佛道&nbsp;&nbsp;&nbsp;&nbsp;已经不可思议劫

&nbsp;&nbsp;&nbsp;&nbsp;或见今始为菩萨&nbsp;&nbsp;&nbsp;&nbsp;十方利益诸群生

&nbsp;&nbsp;&nbsp;&nbsp;或有见此释师子&nbsp;&nbsp;&nbsp;&nbsp;供养诸佛修行道

&nbsp;&nbsp;&nbsp;&nbsp;或见人中最胜尊&nbsp;&nbsp;&nbsp;&nbsp;显示种种神通事

&nbsp;&nbsp;&nbsp;&nbsp;或见布施或持戒&nbsp;&nbsp;&nbsp;&nbsp;或忍或进或诸禅

&nbsp;&nbsp;&nbsp;&nbsp;般若方便愿力智&nbsp;&nbsp;&nbsp;&nbsp;随众生心皆示现

&nbsp;&nbsp;&nbsp;&nbsp;或见究竟波罗蜜&nbsp;&nbsp;&nbsp;&nbsp;或见安住于诸地

&nbsp;&nbsp;&nbsp;&nbsp;总持三昧神通智&nbsp;&nbsp;&nbsp;&nbsp;如是悉现尽无余

&nbsp;&nbsp;&nbsp;&nbsp;或现修行无量劫&nbsp;&nbsp;&nbsp;&nbsp;住于菩萨堪忍位

&nbsp;&nbsp;&nbsp;&nbsp;或见住于不退地&nbsp;&nbsp;&nbsp;&nbsp;或现法水灌其顶

&nbsp;&nbsp;&nbsp;&nbsp;或现梵释护世身&nbsp;&nbsp;&nbsp;&nbsp;或现刹利婆罗门

&nbsp;&nbsp;&nbsp;&nbsp;种种色相所庄严&nbsp;&nbsp;&nbsp;&nbsp;犹如幻师现众像

&nbsp;&nbsp;&nbsp;&nbsp;或现兜率始降神&nbsp;&nbsp;&nbsp;&nbsp;或见宫中受嫔御

&nbsp;&nbsp;&nbsp;&nbsp;或见弃舍诸荣乐&nbsp;&nbsp;&nbsp;&nbsp;出离王宫行学道

&nbsp;&nbsp;&nbsp;&nbsp;或见始生或见灭&nbsp;&nbsp;&nbsp;&nbsp;或示出家学异行

&nbsp;&nbsp;&nbsp;&nbsp;或见坐于菩提树&nbsp;&nbsp;&nbsp;&nbsp;摧伏魔军成正觉

&nbsp;&nbsp;&nbsp;&nbsp;或有见佛始涅槃&nbsp;&nbsp;&nbsp;&nbsp;或见起塔遍世间

&nbsp;&nbsp;&nbsp;&nbsp;或见塔中立影像&nbsp;&nbsp;&nbsp;&nbsp;或随众生现身色

&nbsp;&nbsp;&nbsp;&nbsp;或见如来无量寿&nbsp;&nbsp;&nbsp;&nbsp;与诸菩萨授尊记

&nbsp;&nbsp;&nbsp;&nbsp;而成真实大导师&nbsp;&nbsp;&nbsp;&nbsp;次补住于安乐刹

&nbsp;&nbsp;&nbsp;&nbsp;或见无量亿千劫&nbsp;&nbsp;&nbsp;&nbsp;作佛事已入涅槃

&nbsp;&nbsp;&nbsp;&nbsp;或见今始成菩提&nbsp;&nbsp;&nbsp;&nbsp;或见正修诸妙行

&nbsp;&nbsp;&nbsp;&nbsp;或见如来清净月&nbsp;&nbsp;&nbsp;&nbsp;在于梵世及魔宫

&nbsp;&nbsp;&nbsp;&nbsp;自在天宫化乐宫&nbsp;&nbsp;&nbsp;&nbsp;示现种种诸神变

&nbsp;&nbsp;&nbsp;&nbsp;或见在于兜率宫&nbsp;&nbsp;&nbsp;&nbsp;无量诸天共围绕

&nbsp;&nbsp;&nbsp;&nbsp;为彼说法令欢喜&nbsp;&nbsp;&nbsp;&nbsp;一切净心供养佛

&nbsp;&nbsp;&nbsp;&nbsp;或见住在夜摩天&nbsp;&nbsp;&nbsp;&nbsp;忉利护世龙神处

&nbsp;&nbsp;&nbsp;&nbsp;如是一切诸宫殿&nbsp;&nbsp;&nbsp;&nbsp;莫不于中现其像

&nbsp;&nbsp;&nbsp;&nbsp;或于然灯世尊所&nbsp;&nbsp;&nbsp;&nbsp;散华布发为供养

&nbsp;&nbsp;&nbsp;&nbsp;从是了知深妙法&nbsp;&nbsp;&nbsp;&nbsp;恒以此道化群生

&nbsp;&nbsp;&nbsp;&nbsp;或见久远已涅槃&nbsp;&nbsp;&nbsp;&nbsp;或见初始成菩提

&nbsp;&nbsp;&nbsp;&nbsp;或见住于无量劫&nbsp;&nbsp;&nbsp;&nbsp;或见须臾即灭度

&nbsp;&nbsp;&nbsp;&nbsp;身相光明与寿命&nbsp;&nbsp;&nbsp;&nbsp;智慧菩提及涅槃

&nbsp;&nbsp;&nbsp;&nbsp;众会所化威仪声&nbsp;&nbsp;&nbsp;&nbsp;如是一一皆无量

&nbsp;&nbsp;&nbsp;&nbsp;或现其身极广大&nbsp;&nbsp;&nbsp;&nbsp;譬如须弥大宝山

&nbsp;&nbsp;&nbsp;&nbsp;或见跏趺不动摇&nbsp;&nbsp;&nbsp;&nbsp;充满无边诸世界

&nbsp;&nbsp;&nbsp;&nbsp;或见圆光一寻量&nbsp;&nbsp;&nbsp;&nbsp;或见千万亿由旬

&nbsp;&nbsp;&nbsp;&nbsp;或照无量国土中&nbsp;&nbsp;&nbsp;&nbsp;或见充满一切刹

&nbsp;&nbsp;&nbsp;&nbsp;或见佛寿八十年&nbsp;&nbsp;&nbsp;&nbsp;或寿百千万亿岁

&nbsp;&nbsp;&nbsp;&nbsp;或住不可思议劫&nbsp;&nbsp;&nbsp;&nbsp;如是展转倍过是

&nbsp;&nbsp;&nbsp;&nbsp;佛智通达净无碍&nbsp;&nbsp;&nbsp;&nbsp;刹那普了三世法

&nbsp;&nbsp;&nbsp;&nbsp;皆从心识因缘现&nbsp;&nbsp;&nbsp;&nbsp;生灭无常无自性

&nbsp;&nbsp;&nbsp;&nbsp;于一刹中成正觉&nbsp;&nbsp;&nbsp;&nbsp;一切刹处悉亦然

&nbsp;&nbsp;&nbsp;&nbsp;一切入一一亦尔&nbsp;&nbsp;&nbsp;&nbsp;随众生心而示现

&nbsp;&nbsp;&nbsp;&nbsp;如来安住无上道&nbsp;&nbsp;&nbsp;&nbsp;成就十力四无畏

&nbsp;&nbsp;&nbsp;&nbsp;圆满智慧无障碍&nbsp;&nbsp;&nbsp;&nbsp;转于十二行法轮

&nbsp;&nbsp;&nbsp;&nbsp;普知苦集及灭道&nbsp;&nbsp;&nbsp;&nbsp;微细分别缘起法

&nbsp;&nbsp;&nbsp;&nbsp;法义乐说辞无碍&nbsp;&nbsp;&nbsp;&nbsp;因此无畏广宣扬

&nbsp;&nbsp;&nbsp;&nbsp;诸法无我无有相&nbsp;&nbsp;&nbsp;&nbsp;业性不起亦不失

&nbsp;&nbsp;&nbsp;&nbsp;一切远离如虚空&nbsp;&nbsp;&nbsp;&nbsp;佛以方便能分别

&nbsp;&nbsp;&nbsp;&nbsp;如来如是转法轮&nbsp;&nbsp;&nbsp;&nbsp;普震十方诸国土

&nbsp;&nbsp;&nbsp;&nbsp;宫殿山河悉摇动&nbsp;&nbsp;&nbsp;&nbsp;不使众生有惊怖

&nbsp;&nbsp;&nbsp;&nbsp;如来普演广大音&nbsp;&nbsp;&nbsp;&nbsp;随其根欲皆令解

&nbsp;&nbsp;&nbsp;&nbsp;悉使发心除惑垢&nbsp;&nbsp;&nbsp;&nbsp;而佛未始生心念

&nbsp;&nbsp;&nbsp;&nbsp;或闻施戒忍精进&nbsp;&nbsp;&nbsp;&nbsp;禅定般若方便智

&nbsp;&nbsp;&nbsp;&nbsp;或闻慈悲及喜舍&nbsp;&nbsp;&nbsp;&nbsp;种种言辞差别声

&nbsp;&nbsp;&nbsp;&nbsp;或闻四念四正勤&nbsp;&nbsp;&nbsp;&nbsp;神足根力觉支道

&nbsp;&nbsp;&nbsp;&nbsp;诸念神通止观等&nbsp;&nbsp;&nbsp;&nbsp;无量方便诸法门

&nbsp;&nbsp;&nbsp;&nbsp;龙神八部人非人&nbsp;&nbsp;&nbsp;&nbsp;梵释护世诸天众

&nbsp;&nbsp;&nbsp;&nbsp;佛以一音为说法&nbsp;&nbsp;&nbsp;&nbsp;随其品类皆令解

&nbsp;&nbsp;&nbsp;&nbsp;或有贪欲嗔恚痴&nbsp;&nbsp;&nbsp;&nbsp;忿覆悭嫉及憍谄

&nbsp;&nbsp;&nbsp;&nbsp;八万四千烦恼异&nbsp;&nbsp;&nbsp;&nbsp;令其闻说对治门

&nbsp;&nbsp;&nbsp;&nbsp;若白净法未修治&nbsp;&nbsp;&nbsp;&nbsp;令其闻说十学处

&nbsp;&nbsp;&nbsp;&nbsp;已能布施调伏者&nbsp;&nbsp;&nbsp;&nbsp;令闻寂灭涅槃音

&nbsp;&nbsp;&nbsp;&nbsp;若人志劣无慈愍&nbsp;&nbsp;&nbsp;&nbsp;厌恶生死自求离

&nbsp;&nbsp;&nbsp;&nbsp;令其闻说三脱门&nbsp;&nbsp;&nbsp;&nbsp;使得出苦涅槃乐

&nbsp;&nbsp;&nbsp;&nbsp;若有自性少诸欲&nbsp;&nbsp;&nbsp;&nbsp;厌背三有求寂静

&nbsp;&nbsp;&nbsp;&nbsp;令其闻说诸缘起&nbsp;&nbsp;&nbsp;&nbsp;依独觉乘而出离

&nbsp;&nbsp;&nbsp;&nbsp;若有清净广大心&nbsp;&nbsp;&nbsp;&nbsp;圆满施戒诸功德

&nbsp;&nbsp;&nbsp;&nbsp;亲近如来具慈愍&nbsp;&nbsp;&nbsp;&nbsp;令其闻说大乘音

&nbsp;&nbsp;&nbsp;&nbsp;或有国土闻一乘&nbsp;&nbsp;&nbsp;&nbsp;或二或三或四五

&nbsp;&nbsp;&nbsp;&nbsp;如是乃至无有量&nbsp;&nbsp;&nbsp;&nbsp;悉是如来方便力

&nbsp;&nbsp;&nbsp;&nbsp;涅槃寂静无差别&nbsp;&nbsp;&nbsp;&nbsp;智行胜劣有殊异

&nbsp;&nbsp;&nbsp;&nbsp;譬如虚空体性一&nbsp;&nbsp;&nbsp;&nbsp;鸟飞远近各不同

&nbsp;&nbsp;&nbsp;&nbsp;佛体音声亦如是&nbsp;&nbsp;&nbsp;&nbsp;普遍一切虚空界

&nbsp;&nbsp;&nbsp;&nbsp;随诸众生心智殊&nbsp;&nbsp;&nbsp;&nbsp;所闻所见各差别

&nbsp;&nbsp;&nbsp;&nbsp;佛以过去修诸行&nbsp;&nbsp;&nbsp;&nbsp;能随所乐演妙音

&nbsp;&nbsp;&nbsp;&nbsp;无心计念此与彼&nbsp;&nbsp;&nbsp;&nbsp;我为谁说谁不说

&nbsp;&nbsp;&nbsp;&nbsp;如来面门放大光&nbsp;&nbsp;&nbsp;&nbsp;具足八万四千数

&nbsp;&nbsp;&nbsp;&nbsp;所说法门亦如是&nbsp;&nbsp;&nbsp;&nbsp;普照于世除烦恼

&nbsp;&nbsp;&nbsp;&nbsp;圆满清净功德智&nbsp;&nbsp;&nbsp;&nbsp;而常随顺三世间

&nbsp;&nbsp;&nbsp;&nbsp;犹如虚空无染着&nbsp;&nbsp;&nbsp;&nbsp;为众生故而显示

&nbsp;&nbsp;&nbsp;&nbsp;示有生老病死苦&nbsp;&nbsp;&nbsp;&nbsp;亦示住寿处于世

&nbsp;&nbsp;&nbsp;&nbsp;虽顺世间如是现&nbsp;&nbsp;&nbsp;&nbsp;体性清净如虚空

&nbsp;&nbsp;&nbsp;&nbsp;一切国土无有边&nbsp;&nbsp;&nbsp;&nbsp;众生根乐亦无量

&nbsp;&nbsp;&nbsp;&nbsp;如来智眼皆明见&nbsp;&nbsp;&nbsp;&nbsp;随所应化示佛道

&nbsp;&nbsp;&nbsp;&nbsp;究竟十方虚空界&nbsp;&nbsp;&nbsp;&nbsp;所有人天大众中

&nbsp;&nbsp;&nbsp;&nbsp;随其形相各不同&nbsp;&nbsp;&nbsp;&nbsp;佛现其身亦如是

&nbsp;&nbsp;&nbsp;&nbsp;若在沙门大众会&nbsp;&nbsp;&nbsp;&nbsp;剃除须发服袈裟

&nbsp;&nbsp;&nbsp;&nbsp;执持衣钵护诸根&nbsp;&nbsp;&nbsp;&nbsp;令其欢喜息烦恼

&nbsp;&nbsp;&nbsp;&nbsp;若时亲近婆罗门&nbsp;&nbsp;&nbsp;&nbsp;则为示现羸瘦身

&nbsp;&nbsp;&nbsp;&nbsp;执杖持瓶恒洁净&nbsp;&nbsp;&nbsp;&nbsp;具足智慧巧谈说

&nbsp;&nbsp;&nbsp;&nbsp;吐故纳新自充饱&nbsp;&nbsp;&nbsp;&nbsp;吸风饮露无异食

&nbsp;&nbsp;&nbsp;&nbsp;或坐或立不动摇&nbsp;&nbsp;&nbsp;&nbsp;现诸苦行摧异道

&nbsp;&nbsp;&nbsp;&nbsp;或持彼戒为世师&nbsp;&nbsp;&nbsp;&nbsp;善达医方等诸论

&nbsp;&nbsp;&nbsp;&nbsp;书数天文地众相&nbsp;&nbsp;&nbsp;&nbsp;及身休咎无不了

&nbsp;&nbsp;&nbsp;&nbsp;深入诸禅及解脱&nbsp;&nbsp;&nbsp;&nbsp;三昧神通智慧行

&nbsp;&nbsp;&nbsp;&nbsp;言谈讽咏共嬉戏&nbsp;&nbsp;&nbsp;&nbsp;方便皆令住佛道

&nbsp;&nbsp;&nbsp;&nbsp;或现上服以严身&nbsp;&nbsp;&nbsp;&nbsp;首戴华冠荫高盖

&nbsp;&nbsp;&nbsp;&nbsp;四兵前后共围绕&nbsp;&nbsp;&nbsp;&nbsp;誓众宣威伏小王

&nbsp;&nbsp;&nbsp;&nbsp;或为听讼断狱官&nbsp;&nbsp;&nbsp;&nbsp;惩恶劝善多方便

&nbsp;&nbsp;&nbsp;&nbsp;所有与夺皆明审&nbsp;&nbsp;&nbsp;&nbsp;令其欣敬尽钦承

&nbsp;&nbsp;&nbsp;&nbsp;或作辅弼诸大臣&nbsp;&nbsp;&nbsp;&nbsp;善用诸王治政法

&nbsp;&nbsp;&nbsp;&nbsp;十方利益皆周遍&nbsp;&nbsp;&nbsp;&nbsp;了达世间无有余

&nbsp;&nbsp;&nbsp;&nbsp;或为粟散诸小王&nbsp;&nbsp;&nbsp;&nbsp;或作飞行转轮帝

&nbsp;&nbsp;&nbsp;&nbsp;令诸王子采女众&nbsp;&nbsp;&nbsp;&nbsp;悉皆授化奉修行

&nbsp;&nbsp;&nbsp;&nbsp;或作护世四天王&nbsp;&nbsp;&nbsp;&nbsp;或作夜叉龙等主

&nbsp;&nbsp;&nbsp;&nbsp;各为其众而说法&nbsp;&nbsp;&nbsp;&nbsp;一切皆令大欣庆

&nbsp;&nbsp;&nbsp;&nbsp;或作忉利大天王&nbsp;&nbsp;&nbsp;&nbsp;住善法堂欢喜园

&nbsp;&nbsp;&nbsp;&nbsp;首戴华冠说妙法&nbsp;&nbsp;&nbsp;&nbsp;诸天觐仰无能测

&nbsp;&nbsp;&nbsp;&nbsp;或住夜摩兜率天&nbsp;&nbsp;&nbsp;&nbsp;化乐自在魔王所

&nbsp;&nbsp;&nbsp;&nbsp;居处摩尼宝宫殿&nbsp;&nbsp;&nbsp;&nbsp;说真实行令调伏

&nbsp;&nbsp;&nbsp;&nbsp;或至梵天众会中&nbsp;&nbsp;&nbsp;&nbsp;说四无量诸禅道

&nbsp;&nbsp;&nbsp;&nbsp;普令欢喜便舍去&nbsp;&nbsp;&nbsp;&nbsp;而莫知其往来相

&nbsp;&nbsp;&nbsp;&nbsp;或至阿迦尼吒天&nbsp;&nbsp;&nbsp;&nbsp;为说觉分诸宝华

&nbsp;&nbsp;&nbsp;&nbsp;及余无量圣功德&nbsp;&nbsp;&nbsp;&nbsp;然后舍去无知者

&nbsp;&nbsp;&nbsp;&nbsp;如来无碍智所见&nbsp;&nbsp;&nbsp;&nbsp;其中一切诸众生

&nbsp;&nbsp;&nbsp;&nbsp;悉以无边方便门&nbsp;&nbsp;&nbsp;&nbsp;种种教化令成熟

&nbsp;&nbsp;&nbsp;&nbsp;譬如幻师善幻术&nbsp;&nbsp;&nbsp;&nbsp;现作种种诸幻事

&nbsp;&nbsp;&nbsp;&nbsp;佛化众生亦如是&nbsp;&nbsp;&nbsp;&nbsp;为其示现种种身

&nbsp;&nbsp;&nbsp;&nbsp;如净月轮在虚空&nbsp;&nbsp;&nbsp;&nbsp;令世众生见盈缺

&nbsp;&nbsp;&nbsp;&nbsp;一切河池现影像&nbsp;&nbsp;&nbsp;&nbsp;所有星宿夺光色

&nbsp;&nbsp;&nbsp;&nbsp;如来智月出世间&nbsp;&nbsp;&nbsp;&nbsp;亦以方便示增减

&nbsp;&nbsp;&nbsp;&nbsp;菩萨心水现影像&nbsp;&nbsp;&nbsp;&nbsp;二乘星宿无光色

&nbsp;&nbsp;&nbsp;&nbsp;譬如大海宝充满&nbsp;&nbsp;&nbsp;&nbsp;清净无浊无有边

&nbsp;&nbsp;&nbsp;&nbsp;四洲所有诸众生&nbsp;&nbsp;&nbsp;&nbsp;一切于中现其像

&nbsp;&nbsp;&nbsp;&nbsp;佛身功德海亦尔&nbsp;&nbsp;&nbsp;&nbsp;无垢无浊量无边

&nbsp;&nbsp;&nbsp;&nbsp;乃至法界诸众生&nbsp;&nbsp;&nbsp;&nbsp;靡不于中现其像

&nbsp;&nbsp;&nbsp;&nbsp;譬如净日放千光&nbsp;&nbsp;&nbsp;&nbsp;不动本处遍十方

&nbsp;&nbsp;&nbsp;&nbsp;佛日光明亦如是&nbsp;&nbsp;&nbsp;&nbsp;无去无来除世闇

&nbsp;&nbsp;&nbsp;&nbsp;譬如龙王降大雨&nbsp;&nbsp;&nbsp;&nbsp;不从身出及心出

&nbsp;&nbsp;&nbsp;&nbsp;而能沾洽悉周遍&nbsp;&nbsp;&nbsp;&nbsp;涤除炎热使清凉

&nbsp;&nbsp;&nbsp;&nbsp;如来法雨亦复然&nbsp;&nbsp;&nbsp;&nbsp;不从于佛身心出

&nbsp;&nbsp;&nbsp;&nbsp;而能开悟诸含识&nbsp;&nbsp;&nbsp;&nbsp;尽能灭除三毒火

&nbsp;&nbsp;&nbsp;&nbsp;如来清净妙法身&nbsp;&nbsp;&nbsp;&nbsp;一切三界无伦匹

&nbsp;&nbsp;&nbsp;&nbsp;超出世间言语道&nbsp;&nbsp;&nbsp;&nbsp;本性非有亦非无

&nbsp;&nbsp;&nbsp;&nbsp;虽无所依无不依&nbsp;&nbsp;&nbsp;&nbsp;如是无来亦无去

&nbsp;&nbsp;&nbsp;&nbsp;如空如日亦如梦&nbsp;&nbsp;&nbsp;&nbsp;当于佛体如是观

&nbsp;&nbsp;&nbsp;&nbsp;三界有无一切法&nbsp;&nbsp;&nbsp;&nbsp;不能与佛为譬谕

&nbsp;&nbsp;&nbsp;&nbsp;譬如山林鸟兽等&nbsp;&nbsp;&nbsp;&nbsp;无有依空而住者

&nbsp;&nbsp;&nbsp;&nbsp;大海摩尼无量色&nbsp;&nbsp;&nbsp;&nbsp;佛身差别亦复然

&nbsp;&nbsp;&nbsp;&nbsp;如来非色非非色&nbsp;&nbsp;&nbsp;&nbsp;随应而现无所住

&nbsp;&nbsp;&nbsp;&nbsp;虚空真如及实际&nbsp;&nbsp;&nbsp;&nbsp;涅槃法性寂灭等

&nbsp;&nbsp;&nbsp;&nbsp;唯有如是真实法&nbsp;&nbsp;&nbsp;&nbsp;可以显示于如来

&nbsp;&nbsp;&nbsp;&nbsp;刹尘心念可数知&nbsp;&nbsp;&nbsp;&nbsp;大海中水可饮尽

&nbsp;&nbsp;&nbsp;&nbsp;虚空可量风可系&nbsp;&nbsp;&nbsp;&nbsp;无人能说佛功德

&nbsp;&nbsp;&nbsp;&nbsp;若有闻斯功德海&nbsp;&nbsp;&nbsp;&nbsp;能生欢喜信乐心

&nbsp;&nbsp;&nbsp;&nbsp;如所称扬悉当得&nbsp;&nbsp;&nbsp;&nbsp;慎勿于此生疑念