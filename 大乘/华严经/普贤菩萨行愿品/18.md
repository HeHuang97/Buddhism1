## 大方广佛华严经普贤菩萨行愿品卷第十八

### 入不思议解脱境界普贤行愿品

尔时善财童子。一心思惟彼夜神教。了知彼神初发菩提心。圆满清净。所生菩萨藏。所发菩萨愿。所净菩萨波罗蜜。所入菩萨诸住地。所修菩萨行。所行出离道。随顺一切智光海。发普救一切众生心。起大悲云。普覆一切。于诸佛刹。尽未来际。常能出生普贤行愿。渐次游行。诣彼夜神。顶礼其足。绕无数匝。于前合掌。而作是言。圣者。我已先发阿耨多罗三藐三菩提心。而未知菩萨云何修行菩萨地。云何出生菩萨地。云何成就菩萨地。夜神答言。善哉善哉。善男子。汝已能发阿耨多罗三藐三菩提心。复能问于诸菩萨地修行出生及以成就。善男子。菩萨具足十法。则能圆满诸菩萨行。何等为十。一者得清净三昧。常见一切如来现前。二者以清净眼。常观一切如来相好。三者以甚深智。知诸如来福智大海。四者知等法界无量诸佛法光明海。五者知诸如来一一毛孔放等众生数大光明海利益一切。六者见诸如来一一毛孔出众宝色光明焰海。七者念念出现佛变化海。普遍法界调伏众生。八者得佛音声。同诸众生语言音海。能转三世诸佛法轮。九者知一切佛无边名号海。十者知一切佛调伏众生不可思议自在威力。善男子。菩萨具足此十种法。则能圆满诸菩萨行。善男子。我得菩萨解脱。名寂静禅定乐普游步勇猛法门。普见三世一切诸佛。亦见彼佛清净国土道场众会三昧神通相应行海。种种名号。说法寿命。言音身相。种种不同。充满法界。悉皆明见。甚深趣入。而无取着。亦无入处。何以故。知诸如来非去。世趣永灭故。非来。体性无生故。非生。法身平等故。非灭。无有生相故。非实。住如幻法故。非虚。利益众生故。非迁。超过生死故。非坏。性常不变故。一相言语悉离故。无相性相本空故。善男子。我如是知一切如来。时于菩萨寂静禅定乐普游步勇猛解脱门。分别了达。成就增长。思惟观察。坚固庄严。普遍照明种种境界。圆满广大甚深。随顺住平等际。不起一切妄想分别。大悲救护一切众生。一心不动。修习初禅。息诸意业。摄诸众生。智力勇猛。喜心悦怿。修第二禅。思惟一切众生自性。厌离生死。住涅槃乐。修第三禅。悉能息灭一切众生众苦热恼。修第四禅。增长圆满一切智愿。善巧出生诸三昧海。入诸菩萨解脱海门。游戏一切菩萨神通。成就一切清净变化。以清净智。普入法界。善男子。我修习此解脱门时。以种种方便。成熟众生。所谓于在家放逸贪欲众生。令生不净想。不爱乐想。可厌想。疲劳想。逼迫想。系缚想。罗刹想。无常想。苦想。空想。无我想。无主想。不自在想。老病死想。自于欲境。不生爱乐。亦劝众生不着欲乐。唯住法乐。出离于家。入于非家。若有众生。住于空闲。我为止息诸恶音声。于静夜时。为说深法。与顺行缘。开出家门。示正道路。为作光明。除其暗障。灭其怖畏。赞出家业。叹佛法僧及善知识具诸功德。亦劝亲近承事供养善知识行。善男子。我修如是解脱门时。令诸众生离非法贪。舍邪分别。未生恶法令其不生。若已作者皆令止息。妄想境界。所不能转。未生诸善法。未修波罗蜜。未求一切智。未起殊胜愿。未发大慈悲。未造人天业。皆令得生。若已生者令其增长。我与如是顺道因缘。乃至令成一切智智。善男子。我唯得此菩萨寂静禅定乐普游步勇猛解脱门。如诸菩萨摩诃萨。具足普贤所有行愿。了达一切无边法界。常能增长一切善根。照见一切如来智力。住于一切如来境界。恒处生死。心无障碍。疾能满足一切智愿。普能往诣一切刹海。悉能观见一切佛海。遍能听受一切法云。能破一切众生痴闇。能于生死大夜之中。出生一切智慧光明。而我云何能知能说彼功德行。善男子。去此不远。菩提树王道场右面。有主夜神。名喜目观察一切众生。汝诣彼问。菩萨云何学菩萨行。修菩萨道。尔时普遍吉祥无垢光主夜神。欲重明此解脱门义。为善财童子。而说偈曰。

&nbsp;&nbsp;&nbsp;&nbsp;一切三世诸如来&nbsp;&nbsp;&nbsp;&nbsp;皆为信心而出现

&nbsp;&nbsp;&nbsp;&nbsp;若具清净广大眼&nbsp;&nbsp;&nbsp;&nbsp;则能普见诸佛海

&nbsp;&nbsp;&nbsp;&nbsp;汝观诸佛无垢身&nbsp;&nbsp;&nbsp;&nbsp;妙相庄严极清净

&nbsp;&nbsp;&nbsp;&nbsp;悉坐众会道场中&nbsp;&nbsp;&nbsp;&nbsp;示现神通无不遍

&nbsp;&nbsp;&nbsp;&nbsp;毗卢遮那善逝尊&nbsp;&nbsp;&nbsp;&nbsp;道树降魔成正觉

&nbsp;&nbsp;&nbsp;&nbsp;普随一切众生心&nbsp;&nbsp;&nbsp;&nbsp;转大法轮充法界

&nbsp;&nbsp;&nbsp;&nbsp;佛证甚深真法性&nbsp;&nbsp;&nbsp;&nbsp;妙体寂静无差别

&nbsp;&nbsp;&nbsp;&nbsp;色身清净具庄严&nbsp;&nbsp;&nbsp;&nbsp;普示众生无有尽

&nbsp;&nbsp;&nbsp;&nbsp;佛身广大不思议&nbsp;&nbsp;&nbsp;&nbsp;遍周法界常无尽

&nbsp;&nbsp;&nbsp;&nbsp;平等普现于十方&nbsp;&nbsp;&nbsp;&nbsp;一切刹中无不见

&nbsp;&nbsp;&nbsp;&nbsp;诸佛圆光常遍满&nbsp;&nbsp;&nbsp;&nbsp;普照一切微尘刹

&nbsp;&nbsp;&nbsp;&nbsp;互相照现色无边&nbsp;&nbsp;&nbsp;&nbsp;一一周圆充法界

&nbsp;&nbsp;&nbsp;&nbsp;如来毛孔出光云&nbsp;&nbsp;&nbsp;&nbsp;广大难思无有尽

&nbsp;&nbsp;&nbsp;&nbsp;普照一切众生心&nbsp;&nbsp;&nbsp;&nbsp;令其烦恼皆除灭

&nbsp;&nbsp;&nbsp;&nbsp;如来毛孔出化云&nbsp;&nbsp;&nbsp;&nbsp;一一神通无有量

&nbsp;&nbsp;&nbsp;&nbsp;调伏一切诸众生&nbsp;&nbsp;&nbsp;&nbsp;所有众苦皆除灭

&nbsp;&nbsp;&nbsp;&nbsp;如来广大圆满音&nbsp;&nbsp;&nbsp;&nbsp;声光所出言辞海

&nbsp;&nbsp;&nbsp;&nbsp;雨大法雨遍群生&nbsp;&nbsp;&nbsp;&nbsp;令其普觉菩提性

&nbsp;&nbsp;&nbsp;&nbsp;佛昔无边劫海中&nbsp;&nbsp;&nbsp;&nbsp;为摄受我修诸行

&nbsp;&nbsp;&nbsp;&nbsp;令我今得见如来&nbsp;&nbsp;&nbsp;&nbsp;影现十方诸刹海

&nbsp;&nbsp;&nbsp;&nbsp;如来出现诸世间&nbsp;&nbsp;&nbsp;&nbsp;量等一切众生数

&nbsp;&nbsp;&nbsp;&nbsp;境界甚深难趣入&nbsp;&nbsp;&nbsp;&nbsp;彼非我智所能知

&nbsp;&nbsp;&nbsp;&nbsp;具大威德诸菩萨&nbsp;&nbsp;&nbsp;&nbsp;入于善逝一毛中

&nbsp;&nbsp;&nbsp;&nbsp;彼解脱境叵思议&nbsp;&nbsp;&nbsp;&nbsp;非我能知诸佛智

&nbsp;&nbsp;&nbsp;&nbsp;于此近处有夜天&nbsp;&nbsp;&nbsp;&nbsp;名星宿光大喜目

&nbsp;&nbsp;&nbsp;&nbsp;汝应往问所修行&nbsp;&nbsp;&nbsp;&nbsp;彼当授汝菩提道


时善财童子。礼夜天足。绕无数匝。殷勤瞻仰。辞退而去。

尔时善财童子。敬顺善知识教。奉行善知识语。作如是念。善知识者。难见难遇。见善知识。令心作意无有散乱。见善知识。能破烦恼大障碍山。见善知识。能入大悲救众生海。见善知识。得智慧光普照法界。见善知识。悉能修行一切智道。见善知识。普能睹见十方佛海。见善知识。得见诸佛转正法轮。忆持不忘。作是念已。发意欲诣喜目观察一切众生夜神所。时喜目神。以威神力。加善财童子。令知亲近善知识。能生善根。增长成熟。所谓令知亲近善知识能修助道具。令知亲近善知识能起勇猛心。令知亲近善知识能作难坏业。令知亲近善知识能得坚固力。令知亲近善知识能入无边方。令知亲近善知识能久远修行。令知亲近善知识能辨无边业。令知亲近善知识能行无量道。令知亲近善知识能得速疾力普诣诸刹。令知亲近善知识能不离本处遍至十方。时善财童子。遽发是念。由亲近善知识。能勇猛勤修一切智道由亲近善知识。能速疾出生诸大愿海。由亲近善知识。能为利乐一切众生。尽未来劫受无边苦。由亲近善知识。能被勇猛精进甲。于一极微中说法声遍法界。由亲近善知识。能速往诣遍十方海。由亲近善知识。于一毛道尽未来劫修菩萨行。由亲近善知识。于念念中。行菩萨行。究竟安住一切智地。由亲近善知识。能入三世一切如来自在神力诸庄严道。由亲近善知识。常缘法界未曾动出。而能遍往无边国土。由亲近善知识。能常遍入净法界门。离去来想。遍往十方。

尔时善财童子。发是念已。即诣喜目夜神所。见彼夜神。在于如来众会道场。坐莲华藏师子之座。入大速疾普喜幢无垢解脱门。于其身上一一毛孔。出无量种变化身云。随其所应。以妙言音而为说法。普摄无量一切众生皆令欢喜。而得利益。所谓出无量化身云充满十方一切世界。说诸菩萨行檀波罗蜜。于一切事。皆无恋着。于一切众生。普皆施与。法界一相。其心平等。供养承事。无有轻慢。内外悉施。难舍能舍。

又从一一毛孔。出等众生数无量化身云。充满法界。普现一切诸众生前。说持净戒。无有缺犯。修诸苦行。皆悉圆满。于诸世间。无有所依。于诸境界。无所爱着。说在生死轮回往返。说诸人天盛衰苦乐。说诸境界皆是不净。说有为法皆是无常。说诸有漏悉苦无味。说一切法空无有我。令诸众生舍离想心妄见颠倒。住如来境。了不思议。常乐我净。究竟真实持如来戒。如是演说种种戒行。戒香普熏。令诸众生悉得成熟。

又从一一毛孔。出等众生数种种身云。说能忍受一切众苦。所谓割截捶楚。诃骂轻辱。其心泰然。无有忿恚。安受谛思。不动不乱。于一切行不卑不高。于诸众生不起我慢。于诸法性审谛观察。说菩提心。无有穷尽。心无尽故。智亦无尽。普断一切众生烦恼。说诸众生卑贱丑陋。形相鄙恶。不具足身。令生厌离。方便除灭。如是等因。赞诸如来清净妙色无上之身。令生欣乐。如是方便。成熟众生又从一一毛孔。出等众生数种种身云。随诸众生心之所乐。说勇猛精进。修一切智助道之法。勇猛精进。摧伏魔怨。勇猛精进。发菩提心不动不退。勇猛精进。度诸众生出生死海。勇猛精进。除灭一切恶道诸难。勇猛精进。以智慧力坏无智山。勇猛精进。供养承事一切如来心无疲厌。勇猛精进。受持一切诸佛法轮常不忘失。勇猛精进。坏散一切诸重烦恼大障碍山。勇猛精进。教化成熟一切众生勇猛精进。严净一切诸佛刹土。如是方便成熟众生。

又从一一毛孔。出等众生数无量身云。以种种方便。令诸众生除灭愁叹忧悲苦恼。心生欢喜。舍离恶意。厌一切欲。为说惭愧。令诸众生藏护诸根。为说无上清净梵行。为说诸欲是魔境界。令生恐怖。为现不乐世间欲乐。住法园苑。受诸法乐。随其次第。入深禅定诸三昧乐。令思惟观察。除灭一切所有烦恼。赞叹心性。显示无生。又为演说一切菩萨诸三昧海。神力变现。自在游戏。令诸众生欢喜适悦。离诸惑怖。其心清净。心性调柔。堪任受用诸根明利。爱重于法。修习增长。以是方便。成熟众生。

又从一一毛孔。出等众生数种种身云。为说往诣一切佛刹。亲近承事。供养诸佛及以师长真善知识。受持一切诸佛法轮。精勤不懈。又为演说称赞一切诸如来海。观察一切诸法门海。显示一切诸法性相。开阐一切诸三昧门。照智慧境界。枯竭一切众生疑海示金刚智。坏邪见山。升慧日轮。破诸痴暗。皆令欢喜。成一切智。

又从一一毛孔。出等众生数种种身云。现种种色相。种种形貌。不思议身。普诣一切诸众生前。随其所应。以种种言辞。辩才训释。而为说法。或说世间神通福力。或说三界皆是可怖。令其不作世间业行。离三界处。出见稠林。或为称赞一切智道。令其超越一切声闻辟支佛地。或为演说不住生死。不住涅槃。令其不著有为无为。于敬于慢。心无忧喜。或为演说住于天宫。乃至道场。成等正觉。令其欣乐发菩提意。显示如是方便善巧波罗蜜门。教化成熟一切众生。皆令究竟得一切智。

又从一一毛孔。出一切世界极微尘数种种身云。普现一切诸众生前。于念念中。示普贤菩萨。一切行愿。于念念中。示清净大愿充满法界。于念念中。示严净一切世界海。于念念中。示供养一切如来海。于念念中。示入一切法门海。于念念中。示入一切刹海极微尘数诸世界海。于念念中。示于一切刹尽未来劫清净修行一切智道。于念念中。示入十方一切如来力。于念念中。示入三世一切方便海。于念念中。示往一切刹现种种神通变化自在。于念念中。示一切菩萨种种行愿。显示如是愿波罗蜜。令诸众生住一切智。如是所作。恒无休息。

又从一一毛孔。出等一切众生种种心数变化身云。普诣一切诸众生前。说诸菩萨集一切智助道之法。无边际力。不破坏力。无穷尽力。修无上行不退转力。无间断力。于生死法。无染着力。能破一切诸魔军力。远离一切烦恼垢力。能破一切业障山力。住一切劫修大悲行无疲倦力。震动一切诸佛刹土令诸众生生欢喜力。普于世间转法轮力。以如是等力波罗蜜。方便成熟。令诸众生。至一切智。

又从一一毛孔。出等一切众生种种心数种种色相变化身云。普诣十方无量世界。随众生心。演说一切菩萨智行。所谓说入一切众生界海智。说入一切众生心海智。说入一切众生根海智。说入一切众生行海智。说度一切众生成熟调伏未曾失时智。说出一切法界音声智。说念念遍一切法界海智。说念念知一切世界海灭坏智。说念念知一切世界海成住庄严形相差别智。说念念神通自在亲近供养一切如来听受法轮智。显示如是智波罗蜜。令诸众生。皆大欢喜。调畅适悦。其心寂静。生决定解。求一切智。无有退转。如说菩萨诸波罗蜜。种种调伏成熟众生。于种种时。随种种心。知种种根。令其明利有所堪任。能生爱乐深信解力。于一切智究竟圆满。如是宣说一切菩萨种种行法。而为利益。成熟众生。亦复如是。

又于一一毛孔。现彼夜神从初发心所集功德。所谓承事诸善知识。亲近诸佛。修习善法。行施波罗蜜。难舍能舍。行戒波罗蜜。弃舍王位。富贵自在。宫殿眷属。以增胜心。出家学道。行忍波罗蜜。能忍世间一切难行。种种苦事。及以菩萨圆满清净。所修苦行。所持正法。皆悉坚牢。其心不动。亦能忍受。一切众生。于己身心。恶作恶说。忍一切业。皆不失坏。忍一切法。深信决定。生正解心。忍诸法性。能谛思惟。无有分别。行精进波罗蜜。起一切智行。成一切佛法。普遍成熟。而无退转。行禅波罗蜜。满足清净。其禅波罗蜜所有资具。所有勤求。所有修行。所有成就。所有清净。所有圆满。所起三昧神通。所入三昧海门。皆悉显示。行般若波罗蜜。心无取着。其般若波罗蜜所有资具。所有清净大智慧日。大智慧云。大智慧藏。大智慧海。大智慧行。大智慧门。皆悉显示。复示修行方便善巧波罗蜜门。其方便波罗蜜所有资具。所有修行。所有体性。所有理趣。所有清净。所有相应事。皆悉显示。行愿波罗蜜。其愿波罗蜜。所有体性。所有成就。所有修习。所有相应事。皆悉显示。行力波罗蜜。其力波罗蜜所有资具。所有因缘。所有理趣。所有演说。所有相应事。皆悉显示。行智波罗蜜。其智波罗蜜所有资具。所有体性。所有修行。所有成就。所有出生。所有清净。所有处所。所有增长。所有深入。所有光明。所有显示。所有理趣。所有相应事。所有能拣择。所有诸行相。所有相应法。所有所摄法。所知法。所知业。所知刹。所知劫。所知世。所知佛出现。所知佛。所知菩萨。所知菩萨心。菩萨位。菩萨资具。菩萨发趣。菩萨回向。菩萨所行。菩萨大愿。菩萨法轮。菩萨拣择。菩萨法海。菩萨法门海。菩萨法漩流。菩萨法伏藏。菩萨法理趣。如是等智波罗蜜相应境界。皆悉显示。从彼夜神一一毛孔。皆悉具足。显现如是十波罗蜜。教化成熟一切众生。

尔时善财童子。见喜目观察一切众生主夜神。复于一一诸毛孔中。出兴无量众生形相相似身云。所谓出兴色究竟天。善现天。善见天。无热天。无烦天。相似身云。如是出兴广果福生无云天相似身云。出兴遍净无量净少净天相似身云。出兴极光净无量光少光天相似身云。出兴大梵梵辅梵众天相似身云。出兴他化自在天化乐天兜率陀天须夜摩天忉利天如是天王及天采女诸天子众相似身云。出兴提头赖吒乾闼婆王乾闼婆子乾闼婆女相似身云出兴毗楼勒叉鸠槃茶王鸠槃茶子鸠槃茶女相似身云。出兴毗楼博叉龙王龙子龙女相似身云。出兴毗沙门夜叉王夜叉子夜叉女相似身云。出兴大树紧那罗王紧那罗子紧那罗女相似身云。出兴妙智摩睺罗伽王摩睺罗伽子摩睺罗伽女相似身云。出兴大势速疾力迦楼罗王迦楼罗子迦楼罗女相似身云。出兴罗睺阿修罗王阿修罗子阿修罗女相似身云。出兴阎罗法王阎罗王子阎罗王女相似身云。出兴世间一切人王及王夫人王子王女相似身云。出如是等一切种类诸趣身云。出兴一切声闻独觉一切菩萨及诸佛众相似身云。出兴一切地神。水神。火神。风神。河神。海神。山神。林神。主稼神。主药神。主树神。主地神。主城神。主昼神。主夜神。主空神。主方神。身众神。足行神。主道场神。乃至执金刚神等相似身云。周遍十方。充满法界。于彼一切诸众生前。现种种声。所谓风轮声。水轮声。火焰声。海潮声。地震声。大山相击声。天城震动声。摩尼相击声。天王声。龙王声。夜叉王声。乾闼婆王声。阿修罗王声。迦楼罗王声。紧那罗王声。摩睺罗伽王声。人王声。梵王声。天女歌咏声。诸天音乐声。摩尼宝王声。声闻声。独觉声。菩萨声。以如是等种种音声。宣说喜目观察众生主夜神从初发心所集功德相续次第。所习善根相续次第。发菩提心相续次第。所修无量诸波罗蜜相续次第。死此生彼及其名号相续次第。亲近善友承事诸佛相续次第。听诸如来种种法轮相续次第。受持正法相续次第。修菩萨行相续次第。入诸三昧相续次第。以三昧力普见诸佛相续次第。普见诸刹相续次第。普知诸劫相续次第。深入法界相续次第。观察众生相续次第。入法教海相续次第。知诸众生死此生彼相续次第。得净天耳。闻一切声种种辩才随顺思惟相续次第。得净天眼。见一切色种种形相善巧观察相续次第。得他心智。知众生心。相续次第。得宿住智知前际事相续次第。得不思议无依无作神足智通自在游行遍十方刹相续次第。得菩萨差别解脱。入菩萨不可思议解脱教海。住菩萨三昧神通。得菩萨勇猛游步。住菩萨心想。为菩萨眷属。入菩萨道场。如是一切所有功德相续次第。皆悉演说。分别显示。成熟众生。如是说时。于念念中。十方各严净不可说不可说诸佛刹土度脱无量恶趣众生。令无量众生。生天人中。富贵自在。令无量众生。出生死海。令无量众生。安住声闻辟支佛地。令无量众生。得菩萨法门。令无量众生。住如来智地。