## 大方广佛华严经普贤菩萨行愿品卷第二十二

### 入不思议解脱境界普贤行愿品

尔时善财童子。随顺修行。具足功德寂静音海主夜神所得解脱。观察彼神所说法门。一一文句。皆无忘失。于无量深心。无量法性。一切方便神通智慧。忆念思择。相续不断。微细分别。解了甚深。其心广大证入安住。渐行往诣守护一切城增长威德主夜神所。见彼夜神。坐光明普照一切宫殿摩尼宝王大莲华藏师子之座。百千夜神而为眷属前后围绕。现普应一切众生色相身。现普对一切众生之前身。现不染一切世间身。现等一切众生身数身。现超过一切世间身。现调伏众生随转身。现速往一切十方身。现圆满一切大愿身。现灭除一切障碍究竟如来体性身。现究竟教化成熟一切众生身。善财见已。欢喜踊跃。心愿圆满。欣庆无量。顶礼其足。绕无数匝。于前合掌。白言圣者。我已先发阿耨多罗三藐三菩提心。而未知菩萨修菩萨行时。云何利益安乐众生。云何以无上摄摄取众生。云何学菩萨道。云何住菩萨业。云何顺诸佛教。云何近法王位。唯愿慈哀为我宣说。时彼夜神。告善财言。善哉善哉。善男子。汝为救护一切众生故。汝为严净一切佛刹故。汝为供养一切如来故。汝欲住一切劫救众生故。汝欲守护一切佛种性故。汝欲普入十方修诸行故。汝欲普入一切法门海故。汝欲以平等心遍入一切所知境故。汝欲普遍闻持一切如来正法轮故。汝欲普随一切众生心之所乐雨法雨故。问诸菩萨所修行门。善男子。我得菩萨甚深自在可爱妙音解脱门。为大法师。白缯系顶。于一切法心无所著。善能开示一切如来深法藏故。具大誓愿大慈悲力。令一切众生住菩提心故。能作一切利众生事。积聚善根无休息故。为一切众生调御之师。令一切众生住一切智道故。为一切世间。作大法云。普雨一切契经法故。为一切世间清净法日。普照世间令生善根故。于一切世间其心平等。普令众生增善法故。于诸境界。其心清净。除灭一切不善业故为大导师。引导众生。令入一切善行中故。为诸众生。智慧庄严。令诸世间以智先导诸善行故。恒事一切诸善知识为令众生住佛教故。善男子。我以此等法施众生。令生白法求一切智。其心坚固。犹如金刚那罗延藏。善能观察佛力魔力。常得亲近诸善知识。摧破一切业惑障山。集一切智助道之法。心恒不舍一切智地。圆满白净无碍法门。善男子。我以如是净法光明。普遍觉悟一切众生。种种饶益。积集善根。增长成就助道法时。常作十种观察法界。何者为十。所谓我知法界无量。获得广大智光明故。我知法界无边。见一切佛诸神变故。我知法界无际。普入一切诸佛国土。恭敬供养诸如来故。我知法界无畔。普于一切世界海中。示现修行菩萨行故。我知法界无断。入于如来甚深平等种种圆满不断智故。我知法界一性。入于如来圆满言音。随众生心无不了故。我知法界性净。入于如来过去愿海。究竟调伏诸众生故。我知法界遍诸众生。普贤妙行悉周遍故。我知法界一庄严。普贤神通善庄严故。我知法界不可坏。一切善根。充满法界不可坏故。善男子。我作此十种观察法界。随顺解知出生一切广大善根辨助道法。明了诸佛殊胜威德。深入如来难思境界。又善男子。我以如是随顺作意。正念思惟。得如来十种广大威德陀罗尼轮。普为众生。演说妙法。何者为十。所谓普入一切法海陀罗尼轮。普持一切法藏陀罗尼轮。普受一切清净法云陀罗尼轮。普念一切如来智灯陀罗尼轮。普演一切如来名号音声陀罗尼轮。普入三世诸佛平等愿海陀罗尼轮。普入一切诸乘行海速疾圆满陀罗尼轮。普入一切众生业海净诸垢障陀罗尼轮。疾转一切业海清净陀罗尼轮。速疾出生一切智智勇猛成就陀罗尼轮。善男子。此十陀罗尼轮。以十千陀罗尼轮而为眷属。恒为众生演说妙法。善男子。我或为众生说闻慧法。或为众生说思慧法。或为众生说修慧法。或为众生说一有海法。或为众生说一切有海法。或为众生说一如来名号海法。或为众生说一切如来名号海法。或为众生说一世界海法。或为众生说一切世界海法。或为众生说一佛授记海法。或为众生说一切佛授记海法。或为众生说一如来众会道场海法。或为众生说一切如来众会道场海法。或为众生说一如来法轮海法。或为众生说一切如来法轮海法。或为众生说一如来修多罗海法。或为众生说一切如来修多罗海法。或为众生说一如来集会海法。或为众生说一切如来集会海法。或为众生说一萨婆若心海法。或为众生说一切萨婆若心海法。或为众生说一乘出离法。或为众生说一切乘出离法。善男子。我以此等不可说法门。为众生说。善男子。我入如是等无差别法界门海。说无上法。普遍最胜摄诸众生。尽未来劫。住普贤行时。此甚深自在可爱妙音解脱。于念念中。修习增长一切菩萨诸解脱门。念念充满一切法界。时善财童子。白夜神言。奇哉圣者。此解脱门。如是希有。如是甚深。圣者证得其已久如。夜神告言。善男子。乃往古昔。过世界转极微尘数劫。有劫名无垢焰光。世界名法界焰光吉祥云。以现一切众生业海变化摩尼王为体。形如莲华。净秽相杂。依须弥山极微尘数差别香摩尼王网而住。以一切如来过去大愿声妙宝莲华。次第庄严。须弥山极微尘数宝莲华轮围山。周匝围绕。须弥山极微尘数香摩尼宝间错庄严。有须弥山极微尘数四天下。一一四天下。有不可说不可说百千亿那由他城。善男子。彼世界中。有四天下。名种种色妙庄严幢。中有王都。名普宝拘苏摩光。去彼不远。有菩提场。名普现法王宫殿影像。须弥山极微尘数如来。于中出现。其最初佛。名一切法海大声光明王。彼佛出时。有转轮王。名无垢面日光明。于其佛所。闻一切法海旋修多罗。悉能受持。佛涅槃后。其王出家。护持正法。法欲灭时。有千部异。佛正法眼。分十千门。各随其宜。种种说法。近于末劫。五浊现时。诸恶比丘业惑障重。种种缠缚。多诸斗诤。乐着境界。受取无厌。不求一切增胜功德。乐说王论。贼论。女论。国论。海论。及诸世间种种议论。不舍外道断灭见论。心生爱染。情无舍离。时王比丘。以正法音而语之言。奇哉苦哉。佛于无数大劫海中。忍种种苦。集此法炬。云何汝等而共毁灭。作是语已。上升虚空。高七多罗树。身出无量众色焰云。放种种色大光明网。令无量众生除烦恼热。令无量众生发菩提心。以是因缘。彼如来教。复于六十千岁。而得兴盛。时彼众中。有比丘尼。名法轮变化光。是此王女。百千比丘尼而为眷属。闻父王语。及见神通光明威力。皆发阿耨多罗三藐三菩提心。永不退转诸比丘尼。各得三昧。名现见如来平等出生。及得陀罗尼。名一切如来转法轮金刚光明。及得般若波罗蜜。名普入一切法门海。时法轮变化光比丘尼。即得三昧。名出生一切佛教光明灯。又得此甚深自在可爱妙音解脱。得此三昧解脱门故。身心柔软。微细适悦。便得现见一切法海大声光明王如来一切所有神通威力。善男子。于汝意云何。彼无垢面日光明转轮圣王。随彼如来。转正法轮。及涅槃后。兴其末法。然大法炬。光照世间者。岂异人乎。今普贤菩萨是。其法轮变化光比丘尼。即我身是。百千眷属比丘尼。即此会中百千夜神是。我于彼时。守护佛法。令百千比丘尼于阿耨多罗三藐三菩提。得不退转。又令得现见一切如来平等出生三昧。又令得一切如来法轮金刚光明陀罗尼。又令得普入一切法门海般若波罗蜜。善男子。次彼如来。有佛出兴。名无垢法山顶智光明。我以种种承事供养。令心欢喜。次有佛兴。名法轮圆满光明髻。次有佛兴。名法日吉祥云。次有佛兴。名法海门妙声王。次有佛兴。名法日智轮灯。次有佛兴。名法拘苏摩幢云。次有佛兴。名法焰光山幢王。次有佛兴。名甚深吉祥圆满月。次有佛兴。名法智出生普光明藏。次有佛兴。名出生根本智藏。次有佛兴。名吉祥藏山王。次有佛兴。名普门智须弥贤。次有佛兴。名速疾精进幢。次有佛兴。名法宝拘苏摩吉祥云。次有佛兴。名甚深寂静山光明髻。次有佛兴。名法焰光明影像月。次有佛兴。名智焰光吉祥海。次有佛兴。名普贤圆满智。次有佛兴。名无上神通智光明王。次有佛兴。名福德焰光开敷拘苏摩灯。次有佛兴。名智师子幢王。次有佛兴。名普日光明王。次有佛兴。名须弥相宝庄严王。次有佛兴。名日光勇猛普照影像。次有佛兴。名法网觉胜月。次有佛兴。名法莲华开敷吉祥云。次有佛兴。名日轮普光明。次有佛兴。名普光吉祥大声。次有佛兴。名师子无畏金刚那罗延。次有佛兴。名普智勇猛幢。次有佛兴。名普法开敷莲华身。次有佛兴。名功德拘苏摩吉祥海。次有佛兴。名高山法门光明藏。次有佛兴。名高山智焰光明云。次有佛兴。名普法高山面门光明。次有佛兴。名道场吉祥月。次有佛兴。名炽然法炬吉祥月。次有佛兴。名普影像光明髻。次有佛兴。名法速疾灯幢。次有佛兴。名金刚海幢云。次有佛兴。名名称山吉祥云。次有佛兴。名栴檀吉祥月。次有佛兴。名普吉祥拘苏摩威德光。次有佛兴。名照一切众生光明王。次有佛兴。名功德莲华吉祥藏。次有佛兴。名香焰普光明王。次有佛兴。名波头摩华因。次有佛兴。名众相山毗卢遮那。次有佛兴。名普音声名称幢。次有佛兴。名须弥山普门光明。次有佛兴。名法城吉祥光明。次有佛兴。名大树山威德。次有佛兴。名普吉祥毗卢遮那幢。次有佛兴。名吼法海大音声光。次有佛兴。名出生威德一切法宫殿。次有佛兴。名普智最胜光。次有佛兴。名最胜吉祥相。次有佛兴。名法力勇猛幢。次有佛兴。名转法轮妙音声。次有佛兴。名功德焰冠智慧光。次有佛兴。名出生吉祥法轮月。次有佛兴。名法轮莲华毗卢遮那幢。次有佛兴。名宝莲华光明藏。次有佛兴。名宝吉祥云山灯。次有佛兴。名普清净拘苏摩。次有佛兴。名种种吉祥焰须弥藏。次有佛兴。名焰轮圆满山王。次有佛兴。名福德云种种色。次有佛兴。名法山云幢王。次有佛兴。名功德山王光明。次有佛兴。名法日云灯王。次有佛兴。名法云名称遍满王。次有佛兴。名法轮云。次有佛兴。名开悟菩提智威德幢。次有佛兴。名普照法轮吉祥月。次有佛兴。名摩尼金山威德贤。次有佛兴。名妙高吉祥威德贤。次有佛兴。名贤德广大光。次有佛兴。名普智慧妙声云。次有佛兴。名法力吉祥功德山。次有佛兴。名吉祥云香焰王。次有佛兴。名金色摩尼山妙音声。次有佛兴。名顶髻藏出一切法圆满光明云。次有佛兴。名法轮炽盛威德王。次有佛兴。名无上出生威德。次有佛兴。名普精进炬光明云。次有佛兴。名三昧印广大智慧海光明冠。次有佛兴。名妙宝吉祥威德王。次有佛兴。名法炬宝帐妙音声。次有佛兴。名普照虚空界无畏法光明。次有佛兴。名相好庄严幢。次有佛兴。名种种色光明焰山云。次有佛兴。名照无障碍法虚空光明。次有佛兴。名妙相华开敷身。次有佛兴。名最胜世主妙光明音。次有佛兴。名一切法三昧妙光明音。次有佛兴。名妙辩才法音功德藏。次有佛兴。名炽然光明法海妙音云。次有佛兴。名普照三世大光明相威德王。次有佛兴。名普照法轮吉祥山广大光明。次有佛兴。名法界师子光。次有佛兴。名毗卢遮那吉祥妙高。次有佛兴。名一切三昧海普遍光焰师子王。次有佛兴。名普智光明灯。次有佛兴。名普智慧光明法城灯。善男子。如是等须弥山极微尘数如来。其最后佛。名法界城智慧灯光王。于无垢焰光劫中。出兴于世。我皆尊重。亲近供养。听闻受持所说妙法。我亦于彼诸如来所。出家学道。护持法教。入此菩萨甚深自在可爱妙音解脱。种种方便。教化成熟无量众生。从是已来。于佛刹极微尘数劫。所有诸佛。出兴于世。我皆供养。修行其法。善男子。我从是来。于生死夜无明昏寐诸众生中。而独觉悟。令诸众生守护心城。舍三界城。住一切智无上法城。善男子。我唯知此甚深自在可爱妙音解脱。如诸菩萨摩诃萨。舍离世间诸杂秽语。不作二语检策语业。行正直道。安住胜义。成就圆满。永不系属一切语言。于念念中。开悟一切语言自性。深入一切诸言音海。了知众生诸秘密海。明见一切诸法门海。普摄一切平等法海。出生种种陀罗尼海。已得自在。随诸众生心之所宜。而为说法。善巧方便。究竟调伏成熟众生。能普摄受一切众生。巧修菩萨诸无上业。深入菩萨种种法门极微细智。能善观察种种妙事诸菩萨藏。能自在说诸菩萨法。何以故。已得成就一切法轮陀罗尼故。得名殊胜真实丈夫。而我云何能知能说彼功德行。善男子。此菩提场佛众会中。有主夜神名能开敷一切树华安乐汝诣彼问。菩萨云何学一切智。云何修一切智。云何引导一切众生。令其悟入一切智城。尔时守护一切城增长威德主夜神。欲重宣此解脱门义。为善财童子。而说偈曰。

&nbsp;&nbsp;&nbsp;&nbsp;菩萨解脱深难见&nbsp;&nbsp;&nbsp;&nbsp;虚空如如平等际

&nbsp;&nbsp;&nbsp;&nbsp;普见无边法界中&nbsp;&nbsp;&nbsp;&nbsp;所有一切三世佛

&nbsp;&nbsp;&nbsp;&nbsp;出生无量诸解脱&nbsp;&nbsp;&nbsp;&nbsp;证入难思真法性

&nbsp;&nbsp;&nbsp;&nbsp;速疾增长无碍智&nbsp;&nbsp;&nbsp;&nbsp;通达三世慈悲道

&nbsp;&nbsp;&nbsp;&nbsp;过于刹转极微劫&nbsp;&nbsp;&nbsp;&nbsp;时有劫名无垢光

&nbsp;&nbsp;&nbsp;&nbsp;刹号法光吉祥云&nbsp;&nbsp;&nbsp;&nbsp;城名普宝拘苏摩

&nbsp;&nbsp;&nbsp;&nbsp;其中诸佛兴于世&nbsp;&nbsp;&nbsp;&nbsp;量与须弥尘数等

&nbsp;&nbsp;&nbsp;&nbsp;佛号法海大声王&nbsp;&nbsp;&nbsp;&nbsp;于此劫中先出现

&nbsp;&nbsp;&nbsp;&nbsp;乃至其中最后佛&nbsp;&nbsp;&nbsp;&nbsp;名为法界智灯王

&nbsp;&nbsp;&nbsp;&nbsp;如是一切诸如来&nbsp;&nbsp;&nbsp;&nbsp;我皆供养听闻法

&nbsp;&nbsp;&nbsp;&nbsp;我见法海音王佛&nbsp;&nbsp;&nbsp;&nbsp;其身普作真金色

&nbsp;&nbsp;&nbsp;&nbsp;众相庄严如宝山&nbsp;&nbsp;&nbsp;&nbsp;发心愿得无师道

&nbsp;&nbsp;&nbsp;&nbsp;我暂见彼如来身&nbsp;&nbsp;&nbsp;&nbsp;即发菩提广大心

&nbsp;&nbsp;&nbsp;&nbsp;誓愿勤求一切智&nbsp;&nbsp;&nbsp;&nbsp;心等如空法界性

&nbsp;&nbsp;&nbsp;&nbsp;由斯普见三世佛&nbsp;&nbsp;&nbsp;&nbsp;及以一切菩萨海

&nbsp;&nbsp;&nbsp;&nbsp;亦见刹海众生海&nbsp;&nbsp;&nbsp;&nbsp;普遍发起大悲心

&nbsp;&nbsp;&nbsp;&nbsp;随诸众生心所宜&nbsp;&nbsp;&nbsp;&nbsp;一身普现无边刹

&nbsp;&nbsp;&nbsp;&nbsp;舒光动地遍十方&nbsp;&nbsp;&nbsp;&nbsp;开悟一切诸含识

&nbsp;&nbsp;&nbsp;&nbsp;见第二佛而亲近&nbsp;&nbsp;&nbsp;&nbsp;亦见十方刹海佛

&nbsp;&nbsp;&nbsp;&nbsp;乃至最后佛出兴&nbsp;&nbsp;&nbsp;&nbsp;名为法界智灯王

&nbsp;&nbsp;&nbsp;&nbsp;如是须弥极微数&nbsp;&nbsp;&nbsp;&nbsp;一切如来咸供养

&nbsp;&nbsp;&nbsp;&nbsp;于诸刹转极微劫&nbsp;&nbsp;&nbsp;&nbsp;所有如来照世灯

&nbsp;&nbsp;&nbsp;&nbsp;我皆亲近而瞻奉&nbsp;&nbsp;&nbsp;&nbsp;令此解脱得清净

尔时善财童子。得此菩萨甚深自在可爱妙音解脱。入无边三昧海。成广大总持海。又得菩萨大神通海。深入菩萨大辩才海。速疾增长大欢喜海。观察守护一切城增长威德主夜神。以偈赞曰。

&nbsp;&nbsp;&nbsp;&nbsp;已行广大深智海&nbsp;&nbsp;&nbsp;&nbsp;已度无边诸有海

&nbsp;&nbsp;&nbsp;&nbsp;长寿无患智藏身&nbsp;&nbsp;&nbsp;&nbsp;威光普照如满月

&nbsp;&nbsp;&nbsp;&nbsp;觉悟法性如虚空&nbsp;&nbsp;&nbsp;&nbsp;普入三际皆无碍

&nbsp;&nbsp;&nbsp;&nbsp;念念普缘一切境&nbsp;&nbsp;&nbsp;&nbsp;心心寂静无分别

&nbsp;&nbsp;&nbsp;&nbsp;观察众生性本无&nbsp;&nbsp;&nbsp;&nbsp;大悲常入众生海

&nbsp;&nbsp;&nbsp;&nbsp;自在游于解脱门&nbsp;&nbsp;&nbsp;&nbsp;广度群迷无量众

&nbsp;&nbsp;&nbsp;&nbsp;观察思惟一切法&nbsp;&nbsp;&nbsp;&nbsp;证入甚深诸法性

&nbsp;&nbsp;&nbsp;&nbsp;一切圣道普修行&nbsp;&nbsp;&nbsp;&nbsp;普化众生令解脱

&nbsp;&nbsp;&nbsp;&nbsp;天是最胜调御师&nbsp;&nbsp;&nbsp;&nbsp;开示如来无垢智

&nbsp;&nbsp;&nbsp;&nbsp;普为法界诸含识&nbsp;&nbsp;&nbsp;&nbsp;敷演离尘清净行

&nbsp;&nbsp;&nbsp;&nbsp;已住如来诸愿道&nbsp;&nbsp;&nbsp;&nbsp;已入无边广大智

&nbsp;&nbsp;&nbsp;&nbsp;已修一切诸佛力&nbsp;&nbsp;&nbsp;&nbsp;已见诸佛神通事

&nbsp;&nbsp;&nbsp;&nbsp;天神心净如虚空&nbsp;&nbsp;&nbsp;&nbsp;普离一切诸烦恼

&nbsp;&nbsp;&nbsp;&nbsp;了知三世无量刹&nbsp;&nbsp;&nbsp;&nbsp;诸佛菩萨及众生

&nbsp;&nbsp;&nbsp;&nbsp;天神一念悉了知&nbsp;&nbsp;&nbsp;&nbsp;昼夜日月年劫海

&nbsp;&nbsp;&nbsp;&nbsp;亦知一切众生类&nbsp;&nbsp;&nbsp;&nbsp;种种名相各差别

&nbsp;&nbsp;&nbsp;&nbsp;十方众生生死处&nbsp;&nbsp;&nbsp;&nbsp;有色无色想无想

&nbsp;&nbsp;&nbsp;&nbsp;随顺世俗悉了知&nbsp;&nbsp;&nbsp;&nbsp;引导令入菩提路

&nbsp;&nbsp;&nbsp;&nbsp;已生如来誓愿家&nbsp;&nbsp;&nbsp;&nbsp;已入诸佛功德海

&nbsp;&nbsp;&nbsp;&nbsp;已证法性心平等&nbsp;&nbsp;&nbsp;&nbsp;随众生乐现色身

时善财童子。说此妙偈赞夜神已。礼夜神足。绕无数匝殷勤瞻仰。一心恋慕。辞退而去。

尔时善财童子。得此菩萨甚深自在可爱妙音解脱正念思惟。增长广大。精勤显示。普遍修行。即时往诣开敷一切树华安乐主夜神所。见其身在众宝香树枝条楼阁之内。坐大宝树妙藏师子之座。十千夜神。前后围绕。善财童子。顶礼其足。于前合掌。而作是言。圣者。我已先发阿耨多罗三藐三菩提心。而未知。菩萨云何学菩萨行。云何修行。成就增长。得一切智。唯愿慈哀为我宣说。夜神告言。善男子。我于此娑婆世界。日光已没。莲华覆合。诸人众等。罢游观时。见其一切。若山若水。若城若野。若异国土。如是等处。种种众生咸悉发心。欲还所住。迷失道路。惶怖不安。我皆密护。令其无畏。为放光明。示以正道。达其处所。令免众苦。宿夜安乐。若有众生。病苦逼恼。于梦寐中。令其安乐善男子。若有众生。盛年好色。爱着纵逸。五欲自恣。憍慢醉心。我为示现老病死相。令生恐怖舍离诸恶。永断无明离生死怖。复为称叹种种善根。令其修习。为悭吝者赞叹布施。为破戒者称扬净戒。有嗔害者令行慈忍。若懈怠者令起精进。若散乱者令修禅定。住恶慧者令学般若。乐小乘者令住大乘。勤修一切善巧方便。乐着三界诸趣中者。令住菩萨愿波罗蜜。若有众生福智微劣。为诸结业之所逼迫。种种障碍不自在者。令住菩萨力波罗蜜。若有众生其心闇昧无有智慧着我我所种种昏蔽。令住菩萨智波罗蜜。善男子。我得菩萨出生广大欢喜光明解脱门。善财白言。圣者此解脱门。境界云何。夜神言。善男子。入此解脱。能知如来种种福聚普摄众生善巧方便智慧光明。云何普摄善男子。一切众生所受诸乐。皆是如来威德力故。顺如来教故。行如来语故。学如来行故。得如来所护力故。修如来所印道故。种如来同类善根故。赞如来相似善果故。守护如来所说戒法故。随喜如来广大誓愿故。如来平等智慧日光之所照故。如来性净圆满业力之所摄故。以如是故。一切世间种种安乐。出现成就。云何知然。善男子。我入此出生广大欢喜光明解脱门时。正念思惟毗卢遮那如来应正等觉往昔所修菩萨行海。随顺观察。悉皆明见。善男子。世尊往昔为菩萨时。见一切众生着我我所。住无明闇室。入诸见稠林。为贪爱所缚。忿怒所坏。愚痴所乱。悭嫉所缠。种种烦恼。逼扰身心。生死轮回。贫穷困苦。不得值遇诸佛菩萨。我见是已。起大悲心。为欲利益一切众生。所谓起愿得一切妙宝资具摄众生心。愿一切众生皆悉具足资生之物无所乏心。于一切众事离执着心。于一切境界无贪染心。于一切所有无悭吝心。于一切布施无疑惑心。于一切果报无希望心。于一切荣好无羡慕心。于一切因缘无迷惑心。起观察真实法性心。起救护一切众生心。起深入一切诸法自性漩澓心。起于一切众生住平等大慈心。起于一切众生行方便大悲心。起为大法盖普覆众生令无热恼心。起以大智金刚杵破一切众生烦恼大障山心。起令一切众生速疾增长广大喜乐心。起愿一切众生究竟成就极安乐心。起随一切众生所欲雨一切财宝心。起以平等方便成熟一切众生心。起令一切众生满足圣财心。起愿一切众生究竟皆得十力智果心。起如是心已。得菩萨力。现大神变。遍满虚空最胜法界。于一切十方诸众生前。起一切相一切财一切布施无缘大云。普雨一切众宝璎珞资生之物。随诸众生心之所欲。悉满其意。皆令欢喜。如是无量布施摄门。种种财物。恒行惠施。于一切时。常无休息。不悔不吝。无间无断。以是方便。普摄众生。教化成就具足圆满。皆令得出生死苦难。救护饶益。不望其报。作意平等。心无分别。净治一切众生心宝。令其生起于一切佛。一相深密同一善根。应众生心。作众资具。摄取众生。增一切智。速疾圆满福德大海。菩萨如是。于念念中。尽无余界调伏成熟一切众生。令其皆得最胜清净。念念严净一切佛刹。令无杂秽。念念普入一切法界。念念皆悉遍虚空界。念念普入一切三世。念念以方便智调伏众生。念念恒于一切世界。普转一切不退法轮。念念恒以一切智道。善巧利益一切众生。念念普于一切世界种种差别诸众生前。尽未来劫。现一切佛成等正觉。念念普于一切世界一切诸劫。修菩萨行。不生二想。所谓普入一切广大世界海一切世界种中。所有一切种种际畔。诸世界种种庄严。诸世界种种体性。诸世界种种形状。诸世界种种分布。诸世界或有世界。秽而兼净。或有世界。净而兼秽。或有世界。一向杂秽。或有世界。一向清净。或有广大。或有狭小。或高或下。或粗或妙。或正或侧。或覆或仰。或圆或方。或非圆方。如是一切种种名字形像庄严。诸世界中。念念修行诸菩萨行。入菩萨住。现菩萨力。亦现三世一切佛身。随众生心。普使知见。速疾增长一切智智福德海门。善男子。毗卢遮那如来。于过去世。如是修行菩萨行时。见诸众生不修福德。无有智慧。远离惭愧。着我我所。无明翳障。出生种种不正思惟。入诸邪网恶见稠林。不识因果。顺烦恼业。迷惑其心。不得自在。堕于生死险难深坑。具受种种无量诸苦。起大悲心。修集一切波罗蜜行。为诸众生。称扬赞叹坚固善根。令其安住远离生死贫穷困苦。勤修福智助道之法。为说种种诸因果门。为说业报不相违返。为说于法证入之处。为说一切众生欲解。及说一切受生国土。令其不断一切佛种。令其守护一切佛教。令其舍离一切诸恶。又为称叹趣一切智助道之法。令诸众生心生欢喜。令行法施普摄一切。令其发起一切智行。令其修学诸大菩萨波罗蜜道。令其增长成一切智诸善根海。令其满足一切圣财。令其得入佛自在门。令其摄取无量方便。令其观察如来威德。令其亲近随顺如来寂静安乐。令其安住成就菩萨种种智慧。