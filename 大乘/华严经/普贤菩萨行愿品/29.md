## 大方广佛华严经普贤菩萨行愿品卷第二十九

### 入不思议解脱境界普贤行愿品

尔时威德主太子。于香牙云峰园苑之内。对诸众会。及善现前。问童女言。善女。我为求阿耨多罗三藐三菩提。愿尽未来行菩萨行。积集一切助道之法。净修一切诸波罗蜜。供事未来一切诸佛。护持一切诸佛教法。严净一切诸佛刹土。当绍一切如来种性。当誓成熟一切众生。当断一切众生苦恼。当令一切置安隐处。当净一切众生智眼。当修一切菩萨妙行。当入菩萨平等体性。当住一切诸菩萨地。当令二乘圆满佛果。当令一切众生欢喜。我为满足檀波罗蜜。究竟成就无上菩提。内外财宝乃至头目。一切皆舍无所顾恋。当于尔时。汝或于我而作障难。令我施行不得圆满。施财物时。汝心悭吝。施男女时。汝心痛恼。割肢体时。汝心忧闷。舍汝出家。汝心悔恨。尔时太子。如是问已。复为童女。而说偈言。

&nbsp;&nbsp;&nbsp;&nbsp;我为哀愍众生故&nbsp;&nbsp;&nbsp;&nbsp;发起广大菩提心

&nbsp;&nbsp;&nbsp;&nbsp;当于无量亿劫中&nbsp;&nbsp;&nbsp;&nbsp;积集成满菩提智

&nbsp;&nbsp;&nbsp;&nbsp;无量无边大劫海&nbsp;&nbsp;&nbsp;&nbsp;净修诸愿如虚空

&nbsp;&nbsp;&nbsp;&nbsp;入地治障具修行&nbsp;&nbsp;&nbsp;&nbsp;究竟当获如来地

&nbsp;&nbsp;&nbsp;&nbsp;誓于三世诸佛所&nbsp;&nbsp;&nbsp;&nbsp;备学一切波罗蜜

&nbsp;&nbsp;&nbsp;&nbsp;具足方便正修持&nbsp;&nbsp;&nbsp;&nbsp;成就最胜菩提道

&nbsp;&nbsp;&nbsp;&nbsp;十方所有垢秽刹&nbsp;&nbsp;&nbsp;&nbsp;我当普遍皆严净

&nbsp;&nbsp;&nbsp;&nbsp;及诸恶趣苦难中&nbsp;&nbsp;&nbsp;&nbsp;我当救护咸令出

&nbsp;&nbsp;&nbsp;&nbsp;一切众生居有海&nbsp;&nbsp;&nbsp;&nbsp;烦恼痴惑恒缠覆

&nbsp;&nbsp;&nbsp;&nbsp;我当除灭尽无余&nbsp;&nbsp;&nbsp;&nbsp;普令安住如来道

&nbsp;&nbsp;&nbsp;&nbsp;我当供养一切佛&nbsp;&nbsp;&nbsp;&nbsp;我当普修菩萨地

&nbsp;&nbsp;&nbsp;&nbsp;常起广大慈悲心&nbsp;&nbsp;&nbsp;&nbsp;所须皆与无贪吝

&nbsp;&nbsp;&nbsp;&nbsp;汝见一切来乞者&nbsp;&nbsp;&nbsp;&nbsp;于财或起悭吝心

&nbsp;&nbsp;&nbsp;&nbsp;我心常乐施群生&nbsp;&nbsp;&nbsp;&nbsp;汝当随我无违逆

&nbsp;&nbsp;&nbsp;&nbsp;我当于彼施头时&nbsp;&nbsp;&nbsp;&nbsp;汝心慎勿生忧恼

&nbsp;&nbsp;&nbsp;&nbsp;我今先语汝令知&nbsp;&nbsp;&nbsp;&nbsp;令汝心坚恒不动

&nbsp;&nbsp;&nbsp;&nbsp;割截肢体及手足&nbsp;&nbsp;&nbsp;&nbsp;乃至妻子心无吝

&nbsp;&nbsp;&nbsp;&nbsp;汝于乞者莫憎嫌&nbsp;&nbsp;&nbsp;&nbsp;应可谛思无退转

&nbsp;&nbsp;&nbsp;&nbsp;为满一切众生欲&nbsp;&nbsp;&nbsp;&nbsp;内外所有皆能舍

&nbsp;&nbsp;&nbsp;&nbsp;汝能顺我菩提心&nbsp;&nbsp;&nbsp;&nbsp;我亦当随于汝意

尔时具足艳吉祥童女。闻是语已。即白太子威德主言。善哉丈夫。如仁所问。诸菩萨行。难行能行。难忍能忍。如是一切。我当随顺精勤修习。亲近不舍。如影随形。令仁所愿皆得成满。尔时童女。即向太子。而说偈言。

&nbsp;&nbsp;&nbsp;&nbsp;设于无量无边劫&nbsp;&nbsp;&nbsp;&nbsp;一切地狱火焚身

&nbsp;&nbsp;&nbsp;&nbsp;仁尊若能眷纳我&nbsp;&nbsp;&nbsp;&nbsp;甘心分受无辞苦

&nbsp;&nbsp;&nbsp;&nbsp;设于无量受生处&nbsp;&nbsp;&nbsp;&nbsp;以身碎末如微尘

&nbsp;&nbsp;&nbsp;&nbsp;仁尊若能眷纳我&nbsp;&nbsp;&nbsp;&nbsp;坚心忍受无摇动

&nbsp;&nbsp;&nbsp;&nbsp;设于无量无边劫&nbsp;&nbsp;&nbsp;&nbsp;顶戴一切金刚山

&nbsp;&nbsp;&nbsp;&nbsp;仁尊若能眷纳我&nbsp;&nbsp;&nbsp;&nbsp;甘心分受无疲厌

&nbsp;&nbsp;&nbsp;&nbsp;汝于生死诸劫海&nbsp;&nbsp;&nbsp;&nbsp;以我身肉施众生

&nbsp;&nbsp;&nbsp;&nbsp;汝得安处法王家&nbsp;&nbsp;&nbsp;&nbsp;愿我如仁亦当获

&nbsp;&nbsp;&nbsp;&nbsp;唯愿太子垂哀纳&nbsp;&nbsp;&nbsp;&nbsp;与我为主共修行

&nbsp;&nbsp;&nbsp;&nbsp;所生劫海行施时&nbsp;&nbsp;&nbsp;&nbsp;常以我身施一切

&nbsp;&nbsp;&nbsp;&nbsp;汝为愍念众生故&nbsp;&nbsp;&nbsp;&nbsp;而发广大菩提心

&nbsp;&nbsp;&nbsp;&nbsp;既已普摄诸群生&nbsp;&nbsp;&nbsp;&nbsp;亦愿慈悲摄受我

&nbsp;&nbsp;&nbsp;&nbsp;我心本不求豪富&nbsp;&nbsp;&nbsp;&nbsp;亦复不贪五欲乐

&nbsp;&nbsp;&nbsp;&nbsp;但为同法共修行&nbsp;&nbsp;&nbsp;&nbsp;由是愿以仁为主

&nbsp;&nbsp;&nbsp;&nbsp;绀青修广慈悲眼&nbsp;&nbsp;&nbsp;&nbsp;普观一切诸众生

&nbsp;&nbsp;&nbsp;&nbsp;不起凡夫染污心&nbsp;&nbsp;&nbsp;&nbsp;必成寂静菩提果

&nbsp;&nbsp;&nbsp;&nbsp;太子凡所经行处&nbsp;&nbsp;&nbsp;&nbsp;地神涌出宝莲华

&nbsp;&nbsp;&nbsp;&nbsp;光明妙相具庄严&nbsp;&nbsp;&nbsp;&nbsp;必作轮王垂纳我

&nbsp;&nbsp;&nbsp;&nbsp;我于梦中曾见此&nbsp;&nbsp;&nbsp;&nbsp;法云光照菩提场

&nbsp;&nbsp;&nbsp;&nbsp;佛成正觉放光明&nbsp;&nbsp;&nbsp;&nbsp;无量菩萨同围绕

&nbsp;&nbsp;&nbsp;&nbsp;梦彼如来胜日身&nbsp;&nbsp;&nbsp;&nbsp;如紫金山光照耀

&nbsp;&nbsp;&nbsp;&nbsp;即时以手摩我顶&nbsp;&nbsp;&nbsp;&nbsp;寤已踊跃心欢喜

&nbsp;&nbsp;&nbsp;&nbsp;空中有天名喜光&nbsp;&nbsp;&nbsp;&nbsp;与我昔世曾同行

&nbsp;&nbsp;&nbsp;&nbsp;出妙言音来告我&nbsp;&nbsp;&nbsp;&nbsp;云彼如来今出世

&nbsp;&nbsp;&nbsp;&nbsp;由我昔时生是念&nbsp;&nbsp;&nbsp;&nbsp;愿见太子功德身

&nbsp;&nbsp;&nbsp;&nbsp;彼天告我如是言&nbsp;&nbsp;&nbsp;&nbsp;汝必于今当得见

&nbsp;&nbsp;&nbsp;&nbsp;蒙佛加持今见汝&nbsp;&nbsp;&nbsp;&nbsp;昔所志愿悉皆圆

&nbsp;&nbsp;&nbsp;&nbsp;愿共俱往诣如来&nbsp;&nbsp;&nbsp;&nbsp;同心共学菩提道

尔时太子。闻胜日身如来名已。即得速疾清净心。名见佛差别无障碍大欢喜。即散五百摩尼宝华于童女上。冠以吉祥藏摩尼宝髻。被以杂色火焰摩尼宝衣。尔时童女。端心正念。曾无摇动。亦无喜相。但一心合掌。瞻仰太子。正念现前。目不暂舍。时母善现。即向太子。而说偈言。

&nbsp;&nbsp;&nbsp;&nbsp;此女希有人间宝&nbsp;&nbsp;&nbsp;&nbsp;净福妙相庄严身

&nbsp;&nbsp;&nbsp;&nbsp;宿心誓愿奉仁尊&nbsp;&nbsp;&nbsp;&nbsp;一切志乐今成满

&nbsp;&nbsp;&nbsp;&nbsp;坚持净戒恒无缺&nbsp;&nbsp;&nbsp;&nbsp;智慧圆满念无亏

&nbsp;&nbsp;&nbsp;&nbsp;功德具足相圆明&nbsp;&nbsp;&nbsp;&nbsp;一切女人无与等

&nbsp;&nbsp;&nbsp;&nbsp;此女本从莲华生&nbsp;&nbsp;&nbsp;&nbsp;种姓清净无讥丑

&nbsp;&nbsp;&nbsp;&nbsp;女人之过咸皆离&nbsp;&nbsp;&nbsp;&nbsp;堪随太子共修持

&nbsp;&nbsp;&nbsp;&nbsp;其身细妙如缯纩&nbsp;&nbsp;&nbsp;&nbsp;手足柔软兜罗绵

&nbsp;&nbsp;&nbsp;&nbsp;随其摩触病皆除&nbsp;&nbsp;&nbsp;&nbsp;身心安乐无诸苦

&nbsp;&nbsp;&nbsp;&nbsp;身诸毛孔所出香&nbsp;&nbsp;&nbsp;&nbsp;芬馨超世无伦匹

&nbsp;&nbsp;&nbsp;&nbsp;若暂嗅闻心离染&nbsp;&nbsp;&nbsp;&nbsp;住于净戒获身安

&nbsp;&nbsp;&nbsp;&nbsp;身如净妙真金色&nbsp;&nbsp;&nbsp;&nbsp;不着尘垢如莲华

&nbsp;&nbsp;&nbsp;&nbsp;众生见者离贪嗔&nbsp;&nbsp;&nbsp;&nbsp;皆具慈悲无怒害

&nbsp;&nbsp;&nbsp;&nbsp;言音美妙声柔软&nbsp;&nbsp;&nbsp;&nbsp;一切众生咸乐闻

&nbsp;&nbsp;&nbsp;&nbsp;经心历耳悦诸根&nbsp;&nbsp;&nbsp;&nbsp;恶业消除烦恼灭

&nbsp;&nbsp;&nbsp;&nbsp;内心清净无瑕秽&nbsp;&nbsp;&nbsp;&nbsp;柔和质直性无偏

&nbsp;&nbsp;&nbsp;&nbsp;言辞称悦不乖宜&nbsp;&nbsp;&nbsp;&nbsp;闻皆欢喜心调伏

&nbsp;&nbsp;&nbsp;&nbsp;具足惭愧无欺诳&nbsp;&nbsp;&nbsp;&nbsp;不憍不谄有慈悲

&nbsp;&nbsp;&nbsp;&nbsp;为求正法度众生&nbsp;&nbsp;&nbsp;&nbsp;恭勤善友无厌足

&nbsp;&nbsp;&nbsp;&nbsp;不于色相及种族&nbsp;&nbsp;&nbsp;&nbsp;乃至荣乐无迷醉

&nbsp;&nbsp;&nbsp;&nbsp;但以谦恭无我心&nbsp;&nbsp;&nbsp;&nbsp;专求无上菩提道

尔时威德主太子。与具足艳吉祥童女。及二万采女。并诸眷属。为欲亲近恭敬供养胜日身如来。各乘宝车。出香芽园。诣法云光明道场。至已下车。步进佛所。见佛身相。端严寂静。诸根调顺。犹若象王。内外清净。无诸垢浊。如大龙池。以见佛故。踊跃欢喜。心生净信。增长爱乐。顶礼佛足。绕无数匝。于时太子。及彼童女。各持五百大摩尼宝上妙莲华。奉散于佛。以佛神力。于虚空中。普覆如来一切众会。尔时太子。复为彼佛。造立精舍。其数五百。一一皆以香木所成。五百摩尼而为间错。种种杂宝。周遍庄严。时彼如来。知其太子根已成熟。即为演说普眼灯门修多罗。是时太子。闻是经已。于诸法中。证得十三昧海门。所谓得一切如来愿海出现光明三昧门。得普照三世光明藏三昧门。得现见一切佛道场三昧门。得入一切众生界光明普照三昧门。得普照一切世间智聚光明灯三昧门。得普照一切众生诸根海智灯三昧门。得救护一切众生智光明云三昧门。得调伏成熟一切众生大智光明灯三昧门。得闻持诸佛转法轮声悉现前三昧门。得圆满普贤清净行愿海云三昧门。以得如是三昧门故。于诸法中。靡不获得甚深三昧。时具足艳吉祥童女。以闻法故。即得三昧。名难摧伏智海藏。于阿耨多罗三藐三菩提。得不退转。尔时太子。与彼童女。并其眷属。闻法获益。顶礼佛足。绕无数匝。辞退还宫。诣父王所。到已礼足。而白王言。大王当知胜日身如来。出兴于世。于此国内香芽云峰园苑之侧法云光明菩提场中。成等正觉。于今未久。时财主王。忽闻是语。问太子言。是谁为汝说如是事。天耶人耶。太子白言。是此具足艳吉祥童女所说。时王闻已。欢喜无量。譬如贫人得大伏藏。作如是念。佛无上宝。难得出世。难可值遇。若有得见。必断一切烦恼恶业。不堕一切生死险道。如来出世。为大医王。能治众生烦恼重病。如来出世。为大明灯。能破众生无明黑闇。如来出世。为大导师。能引众生至一切智安隐住处。作是念已。击鼓宣令。敕诸小王群臣眷属。及刹帝利。诸婆罗门。长者居士。城邑聚落。一切人众。皆悉来集。而告之言。汝等当知。如来出世。希有难值。我今欲往亲近礼敬。王于是时。即舍王位。授与太子。灌顶讫已。与诸眷属十千人俱。往菩提场。诣如来所。到已顶礼。绕百千匝。与诸眷属。退坐一面。

尔时如来。普遍观察道场众会。及财主王。并其眷属。从于眉间白毫相中。放大光明。名照现一切众生心灯。普照十方无量世界。住于一切世主之前。示现如来不可思议种种佛事广大神变。令诸众生应受化者。心得清净。尔时如来。以不思议自在神力。示现超出一切世间最高大身。以圆满音。普随一切诸语言海。为大众说陀罗尼门。名入一切法义离翳灯。以佛刹极微尘数陀罗尼门。而为眷属。时王闻已。即时获得一切法大智光明。其众会中。有阎浮提极微尘数诸菩萨等。俱时证得入一切法义离翳灯陀罗尼门。六十那由他众生。尽诸有漏。心得解脱。十千众生。远尘离垢。得法眼净。无量众生。发阿耨多罗三藐三菩提心。尔时如来。又以不思议力。普于十方一切世界。广现神变。以三乘法。教化众生。时财主王。得大法光照其心故。即作是念。今此甚深功德法味。我若在家不能证得。若佛听我亲近出家。即于是法。当得成就。作是念已。前白佛言。我今愿欲亲近如来。出家为道。佛告大王。当随汝意。宜自知时。时财主王即与眷属十千人等。同于佛所。出家学道。精勤修习。未久之间。悉皆获得入一切法义离翳灯陀罗尼门。亦得如上诸三昧门。又得菩萨十种神通门。又入菩萨无边辩才门。又得菩萨无碍清净身。普诣十方诸如来所。听佛所转微妙法轮。悉能受持。无有忘失。又于佛所。作大法师。广为众生。演说诸法。复以神力。遍十方刹。随众生心。而为现身。于诸世间。为大明灯。称赞诸佛。出现世间。称赞诸佛本修行愿称赞诸佛所集功德。称赞诸佛本生因缘。称赞诸佛自在神力。护持诸佛所有教法。尔时太子。于十五日。升于正殿。坐师子座。采女围绕。轮王七宝。自然而至。一者轮宝。名无碍行。辐网具足。百千妙宝。以为庄严。阎浮檀金光明普照。二者象宝。名金刚山。威力广大。三者马宝。名迅疾风。四者珠宝名日光藏云。五者女宝。名具足艳吉祥。六主藏臣宝。名为大财。七主兵宝。名离垢眼。如是七宝。欻然出现。具足成就。为转轮王。主四天下。威德自在。行正法化。能伏一切。人皆快乐。王有千子。端正勇健。威力雄猛。无诸怨敌。化境宽博。尽大海际。其地柔软。无诸荆棘。安隐丰乐。离众灾患。时阎浮提八万四千诸小王都。一一王都皆有僧坊。其数五百。一一僧坊。建百楼阁。环廊四绕。树林蓊郁。冬夏安居。经行之处。一切皆以众宝庄严。及诸一切资生之具无不备足。复于处处僧伽蓝内。立佛支提。皆悉高广庄严妙好。彼诸城内。皆请如来。以不思议华香幡盖妙宝缯彩诸供养具。而为供养。尔时如来。咸受其请。以自在力。其身普入一切王都。令无量众生种诸善根。无量众生心得清净。无量众生发欢喜心。无量众生增长爱敬。无量众生速疾发起大菩提意。广以大悲。饶益群品。勤修一切诸佛正法。随所修习。皆能悟入。回向诸佛一切智道。了达诸佛甚深法海。普入三世无差别智。普照三世诸众生界。知一切佛出兴于世相续次第。得一切佛种智。方便善巧调伏一切众生。发起菩萨广大行愿。清净一切诸菩萨道。安住菩萨平等智性。入佛无尽辩才大门。转佛清净无碍法轮。普现其身。遍一切刹。住于一切众生之前。知诸众生根性欲解种种心海。随应调伏。皆令成熟。尔时大威德主转轮圣王。及彼一切王都城中。皆得见彼胜日身如来。示现种种不可思议大神通力。如是自在广大饶益。

善男子。于意云何。彼时太子大威德主。受于父王灌顶升位。作转轮王。供养佛者。岂异人乎。今世尊毗卢遮那如来是也。彼时父王名财主者。岂异人乎。今宝华光如来是也。其佛现在东方过世界海极微尘数刹海之外。有世界海。名普现法界虚空影像云。彼刹海中。有世界种。名普现三世影像摩尼王。彼世界种中。有一世界。名佛圆满灯。彼世界中。有菩提场。名一切世主身影像幢。宝华光如来。于此成阿耨多罗三藐三菩提。有不可说不可说佛刹极微尘数诸菩萨众。前后围绕。于众会中。转正法轮。令无量众生皆得成熟。彼佛过去为菩萨时。修习庄严此世界海。彼刹海中。去来今佛。成正等觉出兴世者皆悉是彼宝华光佛之所化度。最初令其发阿耨多罗三藐三菩提心。乃至究竟。令其成熟。善男子。时财主王。第一夫人大威德主太子之母。莲华吉祥藏者。岂异人乎。今此佛母摩耶夫人。得幻智光明无碍解脱。于其身中。含藏出生过去未来一切诸佛。今于此界。生佛世尊。毗卢遮那如来者是。时具足艳吉祥女母善现者。岂异人乎。即今我母执杖释种善目夫人是也。善男子。彼时大威德主转轮圣王所有眷属。岂异人乎。今佛世尊。所有众会一切菩萨是也。如是菩萨。皆具修集普贤所行。圆满成就普贤大愿。虽恒在此佛会道场。而能普现一切世界。住诸菩萨平等三昧。常得现见一切诸佛。悉能闻持一切如来等虚空界妙音声海所转法轮。住一切法自在智力。名称普闻诸佛国土。能普亲近一切如来道场众会。随诸众生应受化者。演说正法。悉令成熟。尽未来际一切劫海修菩萨行。恒无间断。成满普贤广大誓愿。善男子。彼时童女具足艳吉祥。与威德主转轮圣王。尽其形寿。以四事供养胜日身如来者。岂异人乎。我身是也。善男子。彼佛灭后。于此世界。复有佛出。名清净身。我于彼佛。亲近供养。闻法受持。亦为众生。行菩萨道。次有佛出。名一切智影像月身。我于彼时。亲近供养。次有佛出。名阎浮檀金光明王。次有佛出。名大梵音相庄严身。次有佛出。名种种焰妙月光。次有佛出。名妙高智观察幢。次有佛出。名广大智光明王。次有佛出。名那罗延金刚精进力。次有佛出。名智势力无能胜。次有佛出。名普观察智。次有佛出。名广大智吉祥云。次有佛出。名无畏智光明身。次有佛出。名净智焰光云。次有佛出。名功德幢。次有佛出。名智日幢。次有佛出。名莲华开敷身。次有佛出。名福德严净光。次有佛出。名智焰云。次有佛出。名毗卢遮那月。次有佛出。名庄严盖大声王。次有佛出。名大勇猛普智光明。次有佛出。名法界境界智月王。次有佛出。名普现影像开悟众生如虚空心。次有佛出。名语言相寂灭香。次有佛出。名普震随顺寂静声。次有佛出。名坚固智无障碍光网。次有佛出。名甘露山威德王。次有佛出。名法海雷音。次有佛出。名佛虚空光照髻。次有佛出。名月光毫相云。次有佛出。名月面妙圆满。次有佛出。名妙觉智拘苏摩华光。次有佛出。名宝焰山吉祥威德。次有佛出。名广大功德星宿光。次有佛出。名具一切智三昧身。次有佛出。名焰圆满身。次有佛出。名最胜威德宝光明。次有佛出。名普智速疾行。次有佛出。名光焰海门灯。次有佛出。名大法宫殿妙声王。次有佛出。名无比功德名称幢。次有佛出。名修臂。次有佛出。名清净本愿神变化月。次有佛出。名虚空智实义灯。次有佛出。名法上虚空自在王。次有佛出。名毗卢遮那德藏王。次有佛出。名那罗延法聚。次有佛出。名诸乘智积幢。次有佛出。名法海妙莲华。如是等六十百千亿那由他如来。于彼劫中。相续次第。出兴于世。我皆亲近承事供养。其最后佛。名广大欢喜出现威德。最后于此。出兴于世。尔时彼佛。来入王城。我于彼时。为王正妃。同与大王以诸供具。供养彼佛。于其佛所。闻说法门。名一切如来受生出现灯。即时获得差别智眼。名观一切菩萨三昧海微细境界解脱门。

善男子。我时于彼。得此解脱。经佛刹极微尘劫。常与菩萨勤加修习。是诸劫中。所有诸佛无量无边。我皆一一亲近供养。受行其法。或有劫中承事一佛。或有劫中承事二佛。或有劫中承事三佛。或百或千。乃至或有于一劫中亲近承事不可说不可说佛。或有劫中值于佛刹极微尘数佛。如是诸佛。我皆亲近承事供养。犹未能知菩萨之身。形量色貌。及身语意。业行果报。三昧解脱。所有境界。善男子。若有众生。得见菩萨。为一切智。修诸行时。或逆或顺。若疑若信。菩萨皆以世出世间种种方便。而摄取之。以为眷属。令于阿耨多罗三藐三菩提得不退转。善男子。我从于彼广大欢喜出现威德如来之所。得此观一切菩萨三昧海微细境界解脱已。于百佛刹极微尘数劫。常与菩萨。而共修习。尔所劫中所有诸佛。出兴于世。我皆亲近承事供养。彼诸如来。各以异门说修多罗。随顺修行。忆持不忘。令此解脱。展转增广。由是能知种种修多罗。获种种功德身。得种种解脱门。见种种三世海。诣种种佛刹海。见种种成正觉。入种种佛众会。发种种菩萨愿。行种种菩萨行。满种种菩萨解脱。亦未能知菩萨所成普贤解脱。何以故。菩萨所得普贤解脱神通境界。如大虚空。如众生名。如三世海。如十方界。如法界海。无量无边无际畔故。善男子。应知菩萨所得普贤解脱法门。与诸如来境界齐等。善男子。我于尔所佛刹极微尘数劫。观菩萨身所有境界。无有厌足。如多欲人男女集会。更相染爱。于念念中。起于无量妄想思觉。随彼境转无有尽极。我亦如是。于尔所劫。观菩萨身一一毛孔。念念悉见无量无边广大世界。种种生起。种种安立种种庄严。种种形状。种种依住。种种分量种种时劫。种种际畔。种种山海。种种大地。种种云覆。种种名字。种种佛出兴。种种菩提场。现种种大神通。于种种大众会。演种种修多罗。立种种诸乘教。开种种方便门。放种种光明轮。严种种佛世界。设种种灌顶法。又于菩萨一一毛孔。于念念中。常见十方无边佛海。坐种种道场。现种种神变。转种种法轮。说种种修多罗。次第相续。恒不断绝。又于菩萨一一毛孔。念念常见十方一切诸众生海。种种住处。种种形貌。种种威仪。种种作业。种种根器。种种心量。又于菩萨一一毛孔。悉见三世诸菩萨海。无量无边诸行门。无量无边大愿海。无量无边菩萨地。无量无边波罗蜜。无量无边本生事。无量无边严刹行。无量无边大慈门。无量无边大悲云。无量无边精进海。无量无边大喜心。念念摄取无边众生。方便调伏。皆令成熟。善男子。我于尔所佛刹极微尘数劫。念念如是观于菩萨一一毛孔所有境界。已所经处更不重经。已所见处更不重见。已所闻处更不重闻。已所得处更不重得。乃至见于悉达太子处。于内宫采女围绕我以解脱力。观于菩萨一一毛孔。悉见三世一切法界。无边境界。深入无际。善男子。我唯得此观察菩萨大三昧海微细境界解脱门。如诸菩萨摩诃萨。能悉成就诸方便海。等诸众生。现随类身。普住一切众生之前。随诸众生。种种根性。演说种种诸乘教法。一切毛孔。悉能出生无量色相变化海云。知一切法本来清净。无性为性。知诸众生。同于虚空无相为相。住无分别究竟解脱。现无中边广大境界。知佛神力毕竟如如。能随大愿。普现神变。一念能入广大法界。令一切法自在。随转得一切法普遍智门。悉能游戏诸菩萨地。远离一切烦恼结使。获得清净圆满智通。知诸众生究竟寂灭。普随现身。皆令欢喜。与诸菩萨平等一缘。常共集会。不相舍离。得大神通。究竟不退。自在游行一切世界。随诸众生。现成正觉。普坐一切道场众会。普随诸趣而现受生乘不退轮。行菩萨行。见闻获益。如药树王满众生心。如如意宝。一音普演。咸令欢喜。于大智地。安立诸法。智幻神通。遍周法界。如是菩萨。行智功德。而我云何。能知能说。

尔时释女瞿波。告善财言。善男子。此世界中。有大摩尼毗卢遮那宝莲华藏师子之座。佛母摩耶而坐其上。汝诣彼问。菩萨云何修菩萨行。于诸世间。无所染着。菩萨云何得自在力。于诸法中。远离尘垢。菩萨云何得信乐力供事诸佛恒无懈息。菩萨云何得勇进力。成就一切菩萨事业。菩萨云何得净智力。远离一切烦恼障碍。菩萨云何得深解力。有所闻法自然开悟。菩萨云何得现前力。成就菩萨观察智慧。菩萨云何得周遍力。普诣一切诸如来所。菩萨云何得弘誓力。普摄一切诸众生界。菩萨云何得不退力。尽未来劫修菩萨行。菩萨云何得观察力。悉见诸法无有挂碍。菩萨云何入缘起智。见一切法。悉无有我。菩萨云何得随顺智。善解一切世出世法。菩萨云何得微细智。善能观察诸法体性。菩萨云何得神通智。能为众生说诸秘密。菩萨云何发起大愿。增长一切众生善根。常无休息。菩萨云何亲近承事诸佛菩萨。及以一切声闻独觉。恒不断绝。尔时释女瞿波。欲重宣说此解脱门义。承佛威力。向善财童子。而说偈言。

&nbsp;&nbsp;&nbsp;&nbsp;若有众生见菩萨&nbsp;&nbsp;&nbsp;&nbsp;修集种种菩提行

&nbsp;&nbsp;&nbsp;&nbsp;起于不善及善心&nbsp;&nbsp;&nbsp;&nbsp;悉皆摄取令饶益

&nbsp;&nbsp;&nbsp;&nbsp;往昔百刹极微数&nbsp;&nbsp;&nbsp;&nbsp;倍是尘数复有劫

&nbsp;&nbsp;&nbsp;&nbsp;名为平等净庄严&nbsp;&nbsp;&nbsp;&nbsp;刹名最胜须弥光

&nbsp;&nbsp;&nbsp;&nbsp;彼劫有佛出兴世&nbsp;&nbsp;&nbsp;&nbsp;三十六亿那由他

&nbsp;&nbsp;&nbsp;&nbsp;最后出现天人师&nbsp;&nbsp;&nbsp;&nbsp;号正法幢为世灯

&nbsp;&nbsp;&nbsp;&nbsp;尔时彼佛涅槃后&nbsp;&nbsp;&nbsp;&nbsp;有王名智威德山

&nbsp;&nbsp;&nbsp;&nbsp;自在统领阎浮提&nbsp;&nbsp;&nbsp;&nbsp;力能摧伏诸怨敌

&nbsp;&nbsp;&nbsp;&nbsp;时王具有五百子&nbsp;&nbsp;&nbsp;&nbsp;端正勇健无能胜

&nbsp;&nbsp;&nbsp;&nbsp;才智善巧悉过人&nbsp;&nbsp;&nbsp;&nbsp;众生瞻仰无厌足

&nbsp;&nbsp;&nbsp;&nbsp;其王及子心清净&nbsp;&nbsp;&nbsp;&nbsp;深于佛法生信心

&nbsp;&nbsp;&nbsp;&nbsp;受持守护及修行&nbsp;&nbsp;&nbsp;&nbsp;勇猛精进恒无退

&nbsp;&nbsp;&nbsp;&nbsp;彼时太子名焰光&nbsp;&nbsp;&nbsp;&nbsp;具相庄严三十二

&nbsp;&nbsp;&nbsp;&nbsp;离垢功德皆圆满&nbsp;&nbsp;&nbsp;&nbsp;善能饶益诸群生

&nbsp;&nbsp;&nbsp;&nbsp;将其眷属五百亿&nbsp;&nbsp;&nbsp;&nbsp;闻法出家行学道

&nbsp;&nbsp;&nbsp;&nbsp;皆修梵行共精勤&nbsp;&nbsp;&nbsp;&nbsp;勇猛护持于佛法

&nbsp;&nbsp;&nbsp;&nbsp;时有王都名智树&nbsp;&nbsp;&nbsp;&nbsp;具足千亿城围绕

&nbsp;&nbsp;&nbsp;&nbsp;林名寂静大吉祥&nbsp;&nbsp;&nbsp;&nbsp;宝树庄严皆胜妙

&nbsp;&nbsp;&nbsp;&nbsp;焰光佛子住其中&nbsp;&nbsp;&nbsp;&nbsp;为众弘宣佛正法

&nbsp;&nbsp;&nbsp;&nbsp;辩才智慧无穷尽&nbsp;&nbsp;&nbsp;&nbsp;令其闻者除烦恼

&nbsp;&nbsp;&nbsp;&nbsp;菩萨有时因乞食&nbsp;&nbsp;&nbsp;&nbsp;执持衣钵入王城

&nbsp;&nbsp;&nbsp;&nbsp;威仪寂静步安详&nbsp;&nbsp;&nbsp;&nbsp;谛视正观心不乱

&nbsp;&nbsp;&nbsp;&nbsp;时彼城中有长者&nbsp;&nbsp;&nbsp;&nbsp;名为善称欢喜幢

&nbsp;&nbsp;&nbsp;&nbsp;我为童女在居家&nbsp;&nbsp;&nbsp;&nbsp;名净日光端严相

&nbsp;&nbsp;&nbsp;&nbsp;我时遥见此佛子&nbsp;&nbsp;&nbsp;&nbsp;念慧清净常现前

&nbsp;&nbsp;&nbsp;&nbsp;诸根调伏相端严&nbsp;&nbsp;&nbsp;&nbsp;所有威仪皆寂静

&nbsp;&nbsp;&nbsp;&nbsp;次行乞食至我门&nbsp;&nbsp;&nbsp;&nbsp;我见即时生爱染

&nbsp;&nbsp;&nbsp;&nbsp;解身璎珞庄严具&nbsp;&nbsp;&nbsp;&nbsp;欢喜并珠施钵中

&nbsp;&nbsp;&nbsp;&nbsp;我时虽以染爱心&nbsp;&nbsp;&nbsp;&nbsp;供养焰光真佛子

&nbsp;&nbsp;&nbsp;&nbsp;由是不经三恶趣&nbsp;&nbsp;&nbsp;&nbsp;常生天上及人间

&nbsp;&nbsp;&nbsp;&nbsp;二百五十大劫中&nbsp;&nbsp;&nbsp;&nbsp;所生为女皆尊胜

&nbsp;&nbsp;&nbsp;&nbsp;恒见焰光修学处&nbsp;&nbsp;&nbsp;&nbsp;具相庄严离垢身

&nbsp;&nbsp;&nbsp;&nbsp;过彼二百五十劫&nbsp;&nbsp;&nbsp;&nbsp;次生善现母人家

&nbsp;&nbsp;&nbsp;&nbsp;身为童女相端严&nbsp;&nbsp;&nbsp;&nbsp;名妙吉祥具足艳

&nbsp;&nbsp;&nbsp;&nbsp;见彼太子威德主&nbsp;&nbsp;&nbsp;&nbsp;而生尊重爱敬心

&nbsp;&nbsp;&nbsp;&nbsp;愿得奉事共修行&nbsp;&nbsp;&nbsp;&nbsp;幸彼宿因蒙纳受

&nbsp;&nbsp;&nbsp;&nbsp;我于彼时随太子&nbsp;&nbsp;&nbsp;&nbsp;同诣如来胜日身

&nbsp;&nbsp;&nbsp;&nbsp;即发广大菩提心&nbsp;&nbsp;&nbsp;&nbsp;供养闻法生欢喜

&nbsp;&nbsp;&nbsp;&nbsp;彼劫所有佛兴世&nbsp;&nbsp;&nbsp;&nbsp;六十千亿那由他

&nbsp;&nbsp;&nbsp;&nbsp;最后佛号解脱光&nbsp;&nbsp;&nbsp;&nbsp;次第我皆兴供养

&nbsp;&nbsp;&nbsp;&nbsp;于彼最后如来所&nbsp;&nbsp;&nbsp;&nbsp;获得觉法清净心

&nbsp;&nbsp;&nbsp;&nbsp;观诸法性无有生&nbsp;&nbsp;&nbsp;&nbsp;成就宿命除烦恼

&nbsp;&nbsp;&nbsp;&nbsp;即得菩萨三昧海&nbsp;&nbsp;&nbsp;&nbsp;观察微细解脱门

&nbsp;&nbsp;&nbsp;&nbsp;一念能入于十方&nbsp;&nbsp;&nbsp;&nbsp;不可思议诸刹海

&nbsp;&nbsp;&nbsp;&nbsp;普见一切诸世界&nbsp;&nbsp;&nbsp;&nbsp;或有杂秽或清净

&nbsp;&nbsp;&nbsp;&nbsp;于杂秽刹无憎恶&nbsp;&nbsp;&nbsp;&nbsp;于清净刹不贪着

&nbsp;&nbsp;&nbsp;&nbsp;悉见十方诸刹海&nbsp;&nbsp;&nbsp;&nbsp;一切世界菩提场

&nbsp;&nbsp;&nbsp;&nbsp;如来遍坐放光明&nbsp;&nbsp;&nbsp;&nbsp;我于一念皆能了

&nbsp;&nbsp;&nbsp;&nbsp;彼佛所有大众海&nbsp;&nbsp;&nbsp;&nbsp;我于一念皆能入

&nbsp;&nbsp;&nbsp;&nbsp;亦知彼众所修行&nbsp;&nbsp;&nbsp;&nbsp;三昧解脱神通力

&nbsp;&nbsp;&nbsp;&nbsp;彼众所有广大行&nbsp;&nbsp;&nbsp;&nbsp;诸地诸度诸方便

&nbsp;&nbsp;&nbsp;&nbsp;及诸誓愿海无涯&nbsp;&nbsp;&nbsp;&nbsp;我于念念皆深入

&nbsp;&nbsp;&nbsp;&nbsp;我观菩萨相好身&nbsp;&nbsp;&nbsp;&nbsp;一一毛孔神通事

&nbsp;&nbsp;&nbsp;&nbsp;历劫同修诸妙行&nbsp;&nbsp;&nbsp;&nbsp;求其边际不可得

&nbsp;&nbsp;&nbsp;&nbsp;一一毛孔所有刹&nbsp;&nbsp;&nbsp;&nbsp;不可言说无央数

&nbsp;&nbsp;&nbsp;&nbsp;于中地水火风轮&nbsp;&nbsp;&nbsp;&nbsp;微细容持不相杂

&nbsp;&nbsp;&nbsp;&nbsp;彼诸世界所安立&nbsp;&nbsp;&nbsp;&nbsp;形量名体皆不同

&nbsp;&nbsp;&nbsp;&nbsp;刹中种种众生身&nbsp;&nbsp;&nbsp;&nbsp;色相庄严亦无量

&nbsp;&nbsp;&nbsp;&nbsp;我又以此解脱力&nbsp;&nbsp;&nbsp;&nbsp;尽见十方诸刹海

&nbsp;&nbsp;&nbsp;&nbsp;诸佛现化满其中&nbsp;&nbsp;&nbsp;&nbsp;调伏一切众生界

&nbsp;&nbsp;&nbsp;&nbsp;虽于无量劫修行&nbsp;&nbsp;&nbsp;&nbsp;见彼诸佛神通力

&nbsp;&nbsp;&nbsp;&nbsp;犹不能知此菩萨&nbsp;&nbsp;&nbsp;&nbsp;身心及智所行道

尔时善财童子。闻是法已。顶礼瞿波。绕百千匝。殷勤瞻仰。恋慕一心。辞退而去。