## 大方广佛华严经普贤菩萨行愿品卷第二十七

### 入不思议解脱境界普贤行愿品

尔时善财童子。白林神言。圣者。得此解脱。其已久如林神告言善男子乃往古世过亿佛刹极微尘数劫。复倍是数。时有世界。名普宝劫名悦乐。八十亿那由他佛。于中出现。其第一佛。名自在功德无能胜幢。十号具足。彼世界中。有四天下。名种种庄严光。阎浮提中。有一王都。名清净庄严须弥幢。其中有王。名宝光焰眼。时彼大王。第一夫人。名大焰自在欢喜光。如此世界。阎浮提中。摩耶夫人。为毗卢遮那如来之母。彼种种庄严光世界阎浮提中。大焰自在欢喜光夫人。为彼最初自在功德无能胜幢如来之母。亦复如是。善男子。时喜光夫人。将欲诞生彼菩萨时。与二十亿那由他采女前后围绕。诣圆满广大金华园中。示现种种不可思议菩萨受生神通变化。时彼园中。有一楼阁。名清净妙宝峰。有大树王。名一切施。时彼夫人。即以右手攀彼树枝。于其右胁。诞彼菩萨。诸天捧持。香水沐浴。一切世主。广陈供养。时有乳母。名无垢光。侍立其侧。于是诸天。授与乳母。乳母敬受。以手抱持。生大欢喜。即得菩萨普眼境界三昧。得此三昧故。普见十方一切世界无量诸佛。复得此一切自在受生解脱法门。善男子。如初受胎识速疾无碍。得此三昧故。速疾能见十方诸佛乘本愿力受生神变。亦复如是。

善男子。于意云何。彼时乳母无垢光者。岂异人乎。我身是也。时二十亿那由他采女者。今此林中我之眷属二十亿那由他诸林神女是。彼时夫人大焰自在欢喜光者。今摩耶夫人是。时彼大王宝光焰眼者。今净饭王是。善男子。我从是来。于念念中。常见毗卢遮那菩萨自在受生大神变海。善男子。如见世尊毗卢遮那。念念于此娑婆世界及此世界一一尘中。乘本愿力。自在受生神变海门。亦见世尊普于十方一切刹海所有世界及彼尘中。示现受生自在神变。如见现在。亦见如来尽未来际十方世界。及彼世界一一尘中。示现受生自在神变。善男子。如见今佛毗卢遮那普遍受生自在神变。亦见十方一切诸佛各乘本愿。遍一切处。尽前后际。所有世界。及彼世界所有尘中。一切世界。示现受生自在神变。皆得亲近承事供养。及闻诸佛所转法轮。皆能受持。随顺悟入。尔时妙德林神。欲重宣此解脱门义。承佛威力。观察十方。而说偈言。

&nbsp;&nbsp;&nbsp;&nbsp;善哉佛子汝所问&nbsp;&nbsp;&nbsp;&nbsp;最胜难知诸佛境

&nbsp;&nbsp;&nbsp;&nbsp;深生尊重信乐心&nbsp;&nbsp;&nbsp;&nbsp;我说此因应谛听

&nbsp;&nbsp;&nbsp;&nbsp;亿刹尘劫复倍是&nbsp;&nbsp;&nbsp;&nbsp;过彼有劫名悦乐

&nbsp;&nbsp;&nbsp;&nbsp;八十亿数那由他&nbsp;&nbsp;&nbsp;&nbsp;诸佛于中相续现

&nbsp;&nbsp;&nbsp;&nbsp;最初有佛出兴世&nbsp;&nbsp;&nbsp;&nbsp;号自在德无胜幢

&nbsp;&nbsp;&nbsp;&nbsp;时我在彼金华园&nbsp;&nbsp;&nbsp;&nbsp;见彼如来诞生相

&nbsp;&nbsp;&nbsp;&nbsp;彼时我身为乳母&nbsp;&nbsp;&nbsp;&nbsp;名无垢焰而供侍

&nbsp;&nbsp;&nbsp;&nbsp;诸天授我菩萨身&nbsp;&nbsp;&nbsp;&nbsp;金色光明胜无比

&nbsp;&nbsp;&nbsp;&nbsp;我时受得天人师&nbsp;&nbsp;&nbsp;&nbsp;捧持谛观不见顶

&nbsp;&nbsp;&nbsp;&nbsp;左右身量无边际&nbsp;&nbsp;&nbsp;&nbsp;诸相圆满叵思议

&nbsp;&nbsp;&nbsp;&nbsp;见彼离垢清净身&nbsp;&nbsp;&nbsp;&nbsp;相好庄严甚微妙

&nbsp;&nbsp;&nbsp;&nbsp;犹如妙宝真金像&nbsp;&nbsp;&nbsp;&nbsp;欢喜自庆发净心

&nbsp;&nbsp;&nbsp;&nbsp;思惟彼佛诸功德&nbsp;&nbsp;&nbsp;&nbsp;增长无量深福海

&nbsp;&nbsp;&nbsp;&nbsp;见佛神通无与等&nbsp;&nbsp;&nbsp;&nbsp;即发广大菩提心

&nbsp;&nbsp;&nbsp;&nbsp;专求一切佛功德&nbsp;&nbsp;&nbsp;&nbsp;增长一切诸大愿

&nbsp;&nbsp;&nbsp;&nbsp;严净一切微尘刹&nbsp;&nbsp;&nbsp;&nbsp;灭除一切险恶道

&nbsp;&nbsp;&nbsp;&nbsp;普于十方一切国&nbsp;&nbsp;&nbsp;&nbsp;供养诸佛无央数

&nbsp;&nbsp;&nbsp;&nbsp;为求解脱遍修行&nbsp;&nbsp;&nbsp;&nbsp;愿灭一切众生苦

&nbsp;&nbsp;&nbsp;&nbsp;我闻彼法能受持&nbsp;&nbsp;&nbsp;&nbsp;获此难思解脱力

&nbsp;&nbsp;&nbsp;&nbsp;亿刹尘数无边劫&nbsp;&nbsp;&nbsp;&nbsp;具修菩萨清净行

&nbsp;&nbsp;&nbsp;&nbsp;劫中次第所兴佛&nbsp;&nbsp;&nbsp;&nbsp;一一我皆曾供养

&nbsp;&nbsp;&nbsp;&nbsp;受持其法备修行&nbsp;&nbsp;&nbsp;&nbsp;庄严净此解脱海

&nbsp;&nbsp;&nbsp;&nbsp;亿刹尘数刹尘劫&nbsp;&nbsp;&nbsp;&nbsp;过去所有十力尊

&nbsp;&nbsp;&nbsp;&nbsp;尽持其法亦修行&nbsp;&nbsp;&nbsp;&nbsp;此解脱轮转清净

&nbsp;&nbsp;&nbsp;&nbsp;我于一念皆能了&nbsp;&nbsp;&nbsp;&nbsp;一切佛刹极微中

&nbsp;&nbsp;&nbsp;&nbsp;所有一切诸如来&nbsp;&nbsp;&nbsp;&nbsp;各各庄严诸刹海

&nbsp;&nbsp;&nbsp;&nbsp;彼诸刹海所有佛&nbsp;&nbsp;&nbsp;&nbsp;园中示现初诞生

&nbsp;&nbsp;&nbsp;&nbsp;念念所现难思议&nbsp;&nbsp;&nbsp;&nbsp;广大自在神通力

&nbsp;&nbsp;&nbsp;&nbsp;我见亿刹诸菩萨&nbsp;&nbsp;&nbsp;&nbsp;专求最胜佛菩提

&nbsp;&nbsp;&nbsp;&nbsp;将成正觉住天宫&nbsp;&nbsp;&nbsp;&nbsp;显现难思诸佛境

&nbsp;&nbsp;&nbsp;&nbsp;或见无边刹海中&nbsp;&nbsp;&nbsp;&nbsp;诸佛受生神变事

&nbsp;&nbsp;&nbsp;&nbsp;一切众会共围绕&nbsp;&nbsp;&nbsp;&nbsp;广说正法令开悟

&nbsp;&nbsp;&nbsp;&nbsp;我于一念能普见&nbsp;&nbsp;&nbsp;&nbsp;亿刹尘数诸菩萨

&nbsp;&nbsp;&nbsp;&nbsp;出家降魔坐道场&nbsp;&nbsp;&nbsp;&nbsp;示现种种佛境界

&nbsp;&nbsp;&nbsp;&nbsp;或见一切刹尘中&nbsp;&nbsp;&nbsp;&nbsp;无量仁尊成正觉

&nbsp;&nbsp;&nbsp;&nbsp;各现难思方便力&nbsp;&nbsp;&nbsp;&nbsp;度脱一切苦众生

&nbsp;&nbsp;&nbsp;&nbsp;或见一切极微内&nbsp;&nbsp;&nbsp;&nbsp;诸佛皆转妙法轮

&nbsp;&nbsp;&nbsp;&nbsp;悉以无尽微妙音&nbsp;&nbsp;&nbsp;&nbsp;普雨无边甘露法

&nbsp;&nbsp;&nbsp;&nbsp;于念念中见一切&nbsp;&nbsp;&nbsp;&nbsp;亿刹尘数诸佛刹

&nbsp;&nbsp;&nbsp;&nbsp;悉有如来现受生&nbsp;&nbsp;&nbsp;&nbsp;及现涅槃无所著

&nbsp;&nbsp;&nbsp;&nbsp;如是无量佛刹海&nbsp;&nbsp;&nbsp;&nbsp;如来于彼现初生

&nbsp;&nbsp;&nbsp;&nbsp;我皆普往不分身&nbsp;&nbsp;&nbsp;&nbsp;一一现前兴供养

&nbsp;&nbsp;&nbsp;&nbsp;不思议刹诸界趣&nbsp;&nbsp;&nbsp;&nbsp;无边品类诸众生

&nbsp;&nbsp;&nbsp;&nbsp;悉以方便现其前&nbsp;&nbsp;&nbsp;&nbsp;雨大法雨令开悟

&nbsp;&nbsp;&nbsp;&nbsp;佛子我悉能知此&nbsp;&nbsp;&nbsp;&nbsp;最胜难思解脱门

&nbsp;&nbsp;&nbsp;&nbsp;设于无量亿劫中&nbsp;&nbsp;&nbsp;&nbsp;开示称扬不能尽

善男子。我唯知此菩萨于无量劫遍一切处示现受生自在神变解脱法门。如诸菩萨摩诃萨。能以一念。为一切劫发生之藏。开显证悟诸法本性。以善方便。普现受生。愿常供养一切诸佛。精勤究竟佛法现前。诸趣受身。如影普现。一切佛所。坐莲华座。随应化度。成熟众生。普于世间。现大神变。圆满大智。通达无碍。于诸三昧。皆得自在。示成正觉。转妙法轮。证入甚深无碍法界。了知一切众生心性。开示一切功德之相。发起广大心自在力。获得一切降魔怨智。顺入一切如来境界。随诸众生。普现色身。如是菩萨智功德行。而我云何。能知能说。善男子。从此西南。迦毗罗城。有释种女。名曰瞿波。汝诣彼问。菩萨云何。于生死中。成熟众生。行菩萨行。尔时善财童子。顶礼右绕岚毗尼神。经无数匝。殷勤瞻仰。恋慕一心。辞退而去。

尔时善财童子。从岚毗尼林。向迦毗罗城。思惟观察。彼神所得诸佛受生自在神变菩萨解脱。思惟修习。增长广大。随顺悟入。忆持不忘。渐次行诣菩萨集会普现法界影像光明宫殿。其中有一主宫殿神。名无忧德。与一万主宫殿神。来迎善财。作如是言。善来丈夫。有大智慧。勇猛无畏。能修菩萨不可思议受生神变自在解脱。心恒不舍广大誓愿。善能观察诸法境界。心常安住无上法城。入于清净妙法宫殿。开示无量善巧方便。调伏众生。令其悟入成就如来功德大海。得佛无尽微妙辩才无碍智轮。随众生转。令其欢喜。增长大愿。回向趣求一切智道。我观仁者。于甚深行。心无暂舍。威仪寂静。无诸垢浊。不久当得如来无上清净最胜身语意业。以诸相好。庄严其身。十力智光。莹其心地。游行世间。作大光耀。我观仁者。勇猛精进。难可沮坏。不久当得普见三世一切诸佛相好圆满。普闻诸佛所转法轮。普能受用一切菩萨禅定解脱诸三昧乐。随顺证入如来境界。何以故。由汝已能见善知识。亲近承事。恭敬供养。随其教命。念其功德。修行不断。无忧无恼。不懈不退。无有障碍。一切世间天人魔梵不能为难。不久当成无上菩提。亦令众生证佛果故。时善财童子。闻是语已。白言圣者。如向所说种种功德。愿我一切悉当具得。圣者。我愿永息众生诸烦恼热。灭除众生诸不善业。与诸众生无上安乐。令诸众生修清净行。圣者。一切众生。心常散乱。起于烦恼。造诸恶业。随业流转。堕恶趣中。身心长夜。受诸楚毒。菩萨见之。心生忧恼。圣者。譬如有人唯有一子。爱念情至。忽见被人割截肢体。其心痛切。不能自安。菩萨摩诃萨亦复如是。见诸众生集不善业。堕三恶趣。受种种苦。心大忧恼。不能自安。若见众生起身语意三种善行。生于善道。受身心乐。生大欢喜。何以故。菩萨不为利益自身求一切智。亦不为贪种种生死诸安乐故。亦不为贪五欲乐故。亦复不为专求欲界眷属爱敬庄严乐故。亦复不随想倒。心倒。见倒。诸结随眠爱见力转。于诸众生恩爱缚着。心无贪恋。亦不味着诸禅定乐。亦无种种障碍厌退。住于生死流转沉溺。菩萨但见一切众生。于有海中。具受无边诸苦逼迫。起大悲心。愿皆摄取。令其速出生死大海。以悲愿力。勤行种种难行苦行。普断一切众生烦恼。令其出离。永无退转。是故精勤求于如来一切智智。承事供养一切诸佛。见诸杂染不净刹土。为其严净诸佛刹海。见诸众生种种名相皆无真实。令其皆得清净法身。见诸众生身心杂染。令得清净庄严三业。见诸众生心行不具。令其皆得清净具足。圣者。菩萨如是。于诸众生。大悲深厚。能行一切难行苦行。经无边劫。心不疲厌。一切所行。皆得成就。犹如父母。亦如乳母。如地如水。如火如风。如太虚空。如日如月。亦如大海。如同生天。能生种种圆满利益。云何菩萨犹如父母。为其安立菩提心故。云何菩萨犹如乳母。令其成就菩萨道故。云何菩萨犹如大地。譬如大地有十种事。何等为十。所谓犹如大地广大无量。普遍成就一切事物。菩萨摩诃萨亦复如是。成就无量广大福智功德之聚。又如大地。能生世间种种资具。一切众生依之存活。菩萨摩诃萨亦复如是。能生出世功德财宝。所谓布施持戒。忍辱精进。禅定智慧。菩提分等妙法资具。养育众生功德慧命。又如大地平等饶益。无忧无喜。无分别想。菩萨摩诃萨亦复如是。于怨亲所。都无爱憎。不生二想。又如大地能受大云所注之雨。菩萨摩诃萨亦复如是。能受如来大法云雨。又如大地。一切众生依之而住。菩萨摩诃萨亦复如是。与诸众生世出世间种种乐事。而为依止。又如大地。一切种子依之而生。菩萨摩诃萨亦复如是。一切众生善法种子依之生长。又如大地。能生众宝及诸宝器。菩萨摩诃萨亦复如是。能生众生种种法器诸功德宝。又如大地。能生众药灭除诸病。菩萨摩诃萨亦复如是。依大慈悲。出生法药。灭除种种烦恼重病。又如大地。诸恶毒虫腹行之类。种种触恼。安住不动。菩萨摩诃萨亦复如是。恒被一切内外诸苦触恼。身心终无摇动。又如大地。大雷龙吼。种种恶声。不惊不惧。亦无闻想。菩萨摩诃萨亦复如是。诸魔外道种种恶声。不惊不恐无忧无怖。亦无闻想。善男子。是为菩萨具足圆满十种功德。犹如大地自在成就善男子。云何菩萨犹如于水。譬如水大。能令一切药草丛林。及大树王。生成增长。菩萨摩诃萨亦复如是。以三昧水。出生一切菩提分法种种药草。增长福德智慧大树。成就无上菩提之果。云何菩萨犹如于火。譬如火大能烧一切不净之物。及能焚爇大地所有草木稠林。菩萨摩诃萨亦复如是。能以种种大智慧火。烧诸众生所有烦恼随眠习气不净罪垢。云何菩萨犹如于风。譬如风大无有色相。亦无住处。无依无著。而能成就世界所有水陆空行一切宫殿。及须弥等大小诸山。而一切人皆不能见。菩萨摩诃萨亦复如是。于一切处。无所依着。而能成就蕴界处等。菩萨功德。一切世间声闻缘觉所不能见。云何菩萨犹如虚空。譬如虚空体无障碍。一切诸法依之成就。菩萨摩诃萨亦复如是。本性无碍。一切白法因之成就。云何如月。譬如月轮。从初一日至十五日。渐次增长。乃至圆满。菩萨摩诃萨亦复如是。从初发心一切净法渐渐增长。乃至成佛坐菩提场。一切功德具足圆满。云何如日。譬如日轮。出现之时。一切黑闇。悉皆除灭。菩萨智日亦复如是。显现之时。一切众生。无明黑闇。悉皆除灭。云何如海。譬如大海性能出生一切众宝。令诸众生受用无尽。菩萨摩诃萨亦复如是。从福智海。出生一切功德智宝。饶益众生。终无有尽。云何如同生天。譬如二天。与人同生。随逐于人。如影随形。不相舍离。菩萨摩诃萨。亦复如是。常随众生。乃至恶道崄难之处。守护随逐。不令堕落。又善男子。菩萨摩诃萨。于诸众生。为大船师。令其得度生死海故。为归依处。令离诸魔烦恼怖故。为所恃怙。令除热恼得清凉故。为大津济。引诸众生。入法海故。为海导师。令至诸佛法宝洲故。为净莲华。开敷诸佛功德心故。为庄严具。福智光明恒庄严故。为可爱乐。令成普贤清净三业悉端严故。为堪尊重。令勤舍离诸恶业故。为普贤行。令成微妙圆满体故。为所乐见。令随所乐。无不现故。为大光明。普放智慧。光明焰故。为大明灯。照种种法。咸通达故。为能照耀。令菩提心性明净故。为大勇将。摧灭一切诸魔业故。为日珠宝。能放智焰光明网故。为月爱珠。放遍法界清凉光故。为大云雨。能雨一切甘露法故。圣者。菩萨如是修诸行时。令诸众生皆生爱敬。具足成就真实法乐。尔时无忧德神。与其眷属一万神俱。于其路侧。闻善财童子自说所发菩提心相。得未曾有。踊跃欢喜。即以一切出过诸天上妙华鬘涂香末香宝庄严具。散善财上。随顺围绕。入菩萨宫殿。而说偈言。

&nbsp;&nbsp;&nbsp;&nbsp;汝为诸众生&nbsp;&nbsp;&nbsp;&nbsp;发心求正觉

&nbsp;&nbsp;&nbsp;&nbsp;当于无尽劫&nbsp;&nbsp;&nbsp;&nbsp;为世大明灯

&nbsp;&nbsp;&nbsp;&nbsp;无量亿劫中&nbsp;&nbsp;&nbsp;&nbsp;难可得见汝

&nbsp;&nbsp;&nbsp;&nbsp;大智日今出&nbsp;&nbsp;&nbsp;&nbsp;照明于世间

&nbsp;&nbsp;&nbsp;&nbsp;汝见诸众生&nbsp;&nbsp;&nbsp;&nbsp;无明闇所覆

&nbsp;&nbsp;&nbsp;&nbsp;能发大悲心&nbsp;&nbsp;&nbsp;&nbsp;履践无师道

&nbsp;&nbsp;&nbsp;&nbsp;汝以清净心&nbsp;&nbsp;&nbsp;&nbsp;专求佛功德

&nbsp;&nbsp;&nbsp;&nbsp;能事善知识&nbsp;&nbsp;&nbsp;&nbsp;不顾于身命

&nbsp;&nbsp;&nbsp;&nbsp;汝心于世间&nbsp;&nbsp;&nbsp;&nbsp;无依无所著

&nbsp;&nbsp;&nbsp;&nbsp;决定恒无垢&nbsp;&nbsp;&nbsp;&nbsp;清净如虚空

&nbsp;&nbsp;&nbsp;&nbsp;汝修胜智行&nbsp;&nbsp;&nbsp;&nbsp;转妙功德轮

&nbsp;&nbsp;&nbsp;&nbsp;放大智慧光&nbsp;&nbsp;&nbsp;&nbsp;普照无边际

&nbsp;&nbsp;&nbsp;&nbsp;汝不离世间&nbsp;&nbsp;&nbsp;&nbsp;不着于世间

&nbsp;&nbsp;&nbsp;&nbsp;如风游虚空&nbsp;&nbsp;&nbsp;&nbsp;所行无障碍

&nbsp;&nbsp;&nbsp;&nbsp;汝向菩提行&nbsp;&nbsp;&nbsp;&nbsp;勇进难屈伏

&nbsp;&nbsp;&nbsp;&nbsp;如劫火炽然&nbsp;&nbsp;&nbsp;&nbsp;一切无能灭

&nbsp;&nbsp;&nbsp;&nbsp;无畏犹师子&nbsp;&nbsp;&nbsp;&nbsp;坚固如金刚

&nbsp;&nbsp;&nbsp;&nbsp;汝智行亦然&nbsp;&nbsp;&nbsp;&nbsp;一切无能动

&nbsp;&nbsp;&nbsp;&nbsp;十方法界中&nbsp;&nbsp;&nbsp;&nbsp;所有诸佛法

&nbsp;&nbsp;&nbsp;&nbsp;汝事善知识&nbsp;&nbsp;&nbsp;&nbsp;一切皆能入

尔时无忧德神。以此妙偈。称赞善财功德行已。乐闻正法。随逐善财。如影随形。不相舍离。尔时善财童子。入普现法界影像光明宫殿。周遍观察。释女瞿波。见在堂内一切菩萨大集会中。坐于普现一切宫殿影像摩尼宝王大莲华藏师子之座。八万四千采女眷属之所围绕是诸采女。莫不皆从释种中生。悉于过去修菩萨行。同种菩萨一切善根。布施。爱语。利行。同事。摄诸群品。一切智境。常现在前。已集种种佛菩提行。恒住平等无尽大悲。普摄众生。犹如一子。慈心满足。广大清净。普能随顺一切众生。曾于过去修集种种不可思议善巧方便。皆于阿耨多罗三藐三菩提。得不退转。深入菩萨诸波罗蜜。具修菩萨一切学处。心常远离妄想执着。厌离生死。爱乐正法。虽行诸有。心常清净。恒勤观察一味法界。速疾趣求萨婆若道。离诸盖网。超众患难。得净法身。化现无量。调伏成熟一切世间。成就甚深功德大海。从普贤行之所出生。速疾增长勇健大力。智灯慧日圆满普照。尔时善财童子。即前顶礼释女瞿波。右旋围绕。合掌而立。作如是言。圣者。我已先发阿耨多罗三藐三菩提心。而未知菩萨云何于生死中。而能不着生死过患。菩萨云何了法自性。而能不住一切声闻辟支佛地。菩萨云何住于佛地。而能遍入诸菩萨地。菩萨云何住菩萨位。而能入佛种种境界。菩萨云何超于世间。而能成就世间之法。菩萨云何证得法身。而能示现种种色身。菩萨云何得无相法。而随诸众生现众色相。菩萨云何知法无说。而为众生广说诸法。菩萨云何知众生空。而恒不舍化众生事。菩萨云何常知诸佛不生不灭。而勤供养无有退转。菩萨云何超过一切幻化境界。而常起幻调伏众生。菩萨云何深信诸法本性如空。而成就无边方便智慧。菩萨云何知一切法无有执着。而常供养一切诸佛深心不退。菩萨云何深入诸行无业无报。而修善行无有休息。时彼释女。告善财言。善哉善哉。善男子。汝今能问一切菩萨所修诸行种性体相。若有能修普贤行愿。乃能发起如是之问。汝今谛听。善思念之。我当承佛威神之力。为汝宣说。善男子。若诸菩萨。修习十法。则能圆满因陀罗网普智光幢菩萨之行。何等为十。一者依止诸善知识。二者获得广大信解。三者发起清净乐欲。四者积集广大福智。五者于佛听闻正法。六者亲近三世诸佛。七者同修菩萨妙行。八者得佛共所护念。九者大悲本愿悉皆清净。十者能以智力永断生死。若诸菩萨成就此法。则能圆满因陀罗网普智光幢菩萨之行。善男子。若诸菩萨。亲近承事诸善知识。则能精进勇猛。不退修习。出生广大平等无尽佛法。佛子菩萨。复以十法。事善知识。常令欢喜。何等为十。一于身命财无所吝惜。二于世资具心不贪求。三知一切法本性平等。四一切智愿恒不退舍。五常乐观察实相法界。六于诸有海心不厌离。七知法无住犹如虚空。八发无障碍菩萨大愿。九普现其身遍诸刹海。十净修菩萨无碍智轮善男子。以此十法。承事一切真善知识。皆令欢喜。所行无逆。至一切智。尔时释女瞿波。欲重宣此义。承佛威力。观察十方。而说偈言。

&nbsp;&nbsp;&nbsp;&nbsp;专求佛智利群生&nbsp;&nbsp;&nbsp;&nbsp;普事一切善知识

&nbsp;&nbsp;&nbsp;&nbsp;正直离谄心无怠&nbsp;&nbsp;&nbsp;&nbsp;此行于世帝网行

&nbsp;&nbsp;&nbsp;&nbsp;胜解广大恒清净&nbsp;&nbsp;&nbsp;&nbsp;如空遍入于三世

&nbsp;&nbsp;&nbsp;&nbsp;佛刹及佛与众生&nbsp;&nbsp;&nbsp;&nbsp;此是普智光幢行

&nbsp;&nbsp;&nbsp;&nbsp;志乐广大等虚空&nbsp;&nbsp;&nbsp;&nbsp;离染寂静无边际

&nbsp;&nbsp;&nbsp;&nbsp;于诸佛所修功德&nbsp;&nbsp;&nbsp;&nbsp;此行于世身云行

&nbsp;&nbsp;&nbsp;&nbsp;菩萨积集一切智&nbsp;&nbsp;&nbsp;&nbsp;不可思议功德海

&nbsp;&nbsp;&nbsp;&nbsp;清净福德智慧身&nbsp;&nbsp;&nbsp;&nbsp;此行于世无著行

&nbsp;&nbsp;&nbsp;&nbsp;能于一切如来所&nbsp;&nbsp;&nbsp;&nbsp;听闻正法无厌足

&nbsp;&nbsp;&nbsp;&nbsp;随闻生解为慧灯&nbsp;&nbsp;&nbsp;&nbsp;此行于世普照行

&nbsp;&nbsp;&nbsp;&nbsp;十方三世所有佛&nbsp;&nbsp;&nbsp;&nbsp;一念一切咸亲近

&nbsp;&nbsp;&nbsp;&nbsp;心恒不舍谛思惟&nbsp;&nbsp;&nbsp;&nbsp;此向菩提大愿行

&nbsp;&nbsp;&nbsp;&nbsp;普诣一切如来所&nbsp;&nbsp;&nbsp;&nbsp;同修菩萨方便海

&nbsp;&nbsp;&nbsp;&nbsp;三昧愿海悉无边&nbsp;&nbsp;&nbsp;&nbsp;此行于世帝网行

&nbsp;&nbsp;&nbsp;&nbsp;得一切佛所加持&nbsp;&nbsp;&nbsp;&nbsp;处处修行普贤道

&nbsp;&nbsp;&nbsp;&nbsp;尽未来际无边劫&nbsp;&nbsp;&nbsp;&nbsp;此行于世分身行

&nbsp;&nbsp;&nbsp;&nbsp;见诸众生受众苦&nbsp;&nbsp;&nbsp;&nbsp;起大慈悲现世间

&nbsp;&nbsp;&nbsp;&nbsp;演法光明除闇冥&nbsp;&nbsp;&nbsp;&nbsp;此行于世智日行

&nbsp;&nbsp;&nbsp;&nbsp;见诸众生堕诸趣&nbsp;&nbsp;&nbsp;&nbsp;为集无边妙法轮

&nbsp;&nbsp;&nbsp;&nbsp;令其永断生死流&nbsp;&nbsp;&nbsp;&nbsp;此是修行普贤行

&nbsp;&nbsp;&nbsp;&nbsp;菩萨修行此十法&nbsp;&nbsp;&nbsp;&nbsp;则能普现众生前

&nbsp;&nbsp;&nbsp;&nbsp;恒于有海诸趣中&nbsp;&nbsp;&nbsp;&nbsp;度脱一切群生类

&nbsp;&nbsp;&nbsp;&nbsp;以大慈悲方便力&nbsp;&nbsp;&nbsp;&nbsp;普现种种庄严身

&nbsp;&nbsp;&nbsp;&nbsp;随心为转妙法轮&nbsp;&nbsp;&nbsp;&nbsp;皆令趣向菩提道

尔时瞿波。说此偈已。告善财童子言。善男子。我已获得观一切菩萨三昧境界海解脱门。善财白言。大圣此解脱门境界云何。答言。善男子。我入此解脱。知此娑婆世界过不可说不可说佛刹极微尘数劫。一一劫中所有众生种种形类。作善作恶。死此生彼。于诸趣中。受诸果报。及其修习禅定解脱。等持等至。或有出离。或不出离。正定邪定。及以不定。或有善根与烦恼俱。或有善根不与烦恼俱。或有具足善根。或有不具足善根。或有不善根所摄善根。或有善根所摄不善根。如是所集善不善法。我皆了知。无有疑惑。又彼劫中。所有诸佛。出现于世。种种名号。相续次第。我皆了知。又彼一一诸佛世尊。从初发心。求一切智。所发一切大誓愿海。所事一切善知识海。所有供养一切佛海。所行一切菩萨行海。所有庄严佛国土海。所有圆满佛功德海。所有出现成正觉海。所有示现大神通海。所有方便转法轮海。所有调伏诸众生海。我皆了知。无有挂碍。亦知彼佛众会差别。其众会中。有诸众生。依声闻乘。而得出离。其诸声闻。过去所习一切善根。所有受持声闻乘法。及其所得种种智慧。我悉了知。其众会中。有诸众生。依独觉乘。而得出离。其诸独觉所有修习一切善根。所有证悟独觉乘果。所住寂静最胜解脱。所入三昧所现神通。所化众生乃至入灭。我皆了知。亦知彼佛菩萨众会圆满普遍无有边际。其诸菩萨从初发心。种善根时。发起无量种种大愿。修行种种难行之行。圆满成就诸波罗蜜。种种庄严菩萨之道。以自在力。入于菩萨种种诸地。所谓菩萨地。种种助道菩萨地。种种自在行菩萨地。种种入出三昧菩萨地。种种自在神通菩萨地。种种自在出现菩萨地。种种建立菩萨地。种种观察菩萨地。种种净治菩萨地。种种依止菩萨地。种种相菩萨地。种种体菩萨地。种种智。菩萨摄智。菩萨成就智。菩萨住处。菩萨广大行境界。菩萨大神通。菩萨三昧海。菩萨解脱方便海。菩萨所入三昧差别海。所得一切教智光明。所得一切智电光云。所获一切忍。所有一切勇猛智。所有悟解一切法海。所入一切诸佛刹海。所度一切诸众生海。所有显示诸方便海。所有发起诸神通海。所有深广诸弘誓海。我皆了知。善男子。此娑婆世界。从过去际。至今现在。不可说不可说佛刹极微尘数劫。所有种种差别劫海。所有众生佛及众会尽未来际。所有劫海展转不断相续次第。我皆了知。善男子。如知此娑婆世界。亦知婆婆世界中出生一切世界极微尘数世界相续次第。亦知娑婆世界内一切世界相续次第。亦知娑婆世界所有一切极微尘内所有世界相续次第。亦知娑婆世界外十方无间次第建立所住世界相续次第。亦知娑婆世界所依普照十方炽然宝光明刹种所摄一切世界相续次第。亦知毗卢遮那世尊在此华藏庄严世界海中十方无量诸世界种所摄世界相续次第。亦知华藏世界海中一切世界极微尘内所有世界相续次第。又亦知彼一切世界。种种安立。种种形状。种种分量种种依住。种种际畔。种种庄严。种种成就。种种灭坏。所有眷属。所有轮辋。所有旋转。所有莲华。所有须弥。所有河海。所有草树。种种名号。我皆了知。亦知此华藏世界海。往昔皆由毗卢遮那如来本愿力故。出生如是种种世界。所有种种诸因缘海。亦知华藏世界海外。十方无边尽法界虚空界。一切世界海中一切世界。亦知世尊毗卢遮那过去所经无量劫海。所有一切诸本事海。过去所发广大愿海。过去所集诸乘教海。过去所修菩萨行海。过去所净佛国土海。过去所事一切佛海。过去所化诸众生海。过去所起诸神通海。过去所入诸方便海。过去所受诸佛法海。过去所入诸三昧海。过去所得诸自在海。过去所成诸功德海。过去所施一切资具檀波罗蜜。过去所持种种梵行戒波罗蜜。过去所受种种境界忍波罗蜜。过去所修猛利勇健勤波罗蜜。过去所入种种三昧禅波罗蜜。过去所成种种清净慧波罗蜜。过去所现遍入世间诸影像身方便波罗蜜。过去所发清净圆满普贤行海愿波罗蜜。过去所获一切如来种种自在诸神通海力波罗蜜。过去所证一切如来智光照世自在智海智波罗蜜。普摄一切诸佛菩提。普获诸佛大智光明。证于诸佛一切智性。于一切处成等正觉。神通游戏。所转法轮。所有一切道场众会。其众会中。一切菩萨。过去所种一切善根。从初发心行菩萨行。积集方便。成熟众生。及彼菩萨所事诸佛。及善知识。念念增长。获诸三昧。念念所入陀罗尼门。念念所得辩才大海。念念所起自在神通。念念所修菩萨行网。念念所集诸方便门。念念所知众生根网。念念所集菩提分法。念念证入等持等至神通门海。如是一切。皆是毗卢遮那如来普遍十方一切法界无量劫海所修行海。我悉了知。亦知十方遍满法界尽虚空界。一切如来劫海所修。乃至尽于未来际劫。神力加持。幻智境界。如是一切。我悉了知。何以故。我入此观一切菩萨三昧境界海解脱门时。于一念中。尽能了知一切众生种种心行。杂染清净。流转还灭。一切声闻种种三昧。一切独觉寂静解脱三昧神通。一切菩萨种种三昧。种种地位。种种法门。种种趣入。及能了知一切如来解脱光明神通海故。