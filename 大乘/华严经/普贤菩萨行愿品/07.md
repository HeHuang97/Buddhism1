## 大方广佛华严经普贤菩萨行愿品卷第七

### 入不思议解脱境界普贤行愿品

尔时海幢比丘。从其眉间白毫相中。出无量百千阿僧祇佛刹极微尘数帝释天王。威德光明。超过天众。舍离世间一切欲乐。于诸境界。而得自在。摩尼宝珠。以系其顶。身光映蔽诸天宫殿。震动一切须弥山王。觉悟一切放逸天众。叹福德力。说智慧力。生其乐力。持其志力。增其所有清净念力。坚其所发菩提心力。赞乐见佛。令除世欲。赞乐闻法。令厌世间。赞乐观智令绝世染。止修罗战。断烦恼诤。灭怖死心。发降魔愿。兴立正法须弥山王。成辨众生一切事业。念念调伏无量众生。如是所作。周遍法界。

从其额上。出无量百千阿僧祇佛刹极微尘数诸梵天王。色相端严。世间无比。威仪寂静。言音美妙。请佛转法。叹佛功德。令诸菩萨心生欢喜。能办众生无量事业。如是普遍十方法界。

从其头上。出无量百千阿僧祇佛刹极微尘数诸菩萨众。皆以相好。庄严其身。其诸菩萨。各于其身肢节毛孔。一切普放大光明云。显现诸佛往昔所行菩萨行海。宣说菩萨种种妙行。所谓普遍十方一切世界。称扬赞叹一切诸佛往昔所行檀波罗蜜。施者受者。及所施物。并所随顺相应行海。示导一切悭吝众生。永离悭着。成就舍心。常行惠施。摄取众生。令住无上檀波罗蜜。显示诸佛相好功德。令得众宝庄严世界。及示依正所出生因令诸众生爱乐修习。普遍十方一切世界。称扬赞叹一切诸佛往昔所行尸波罗蜜。并所随顺相应行海。令诸众生于五欲境。深生厌离。于诸佛境。专意趣求。除颠倒想。恒正思惟。断邪分别。永离诸恶。念菩萨戒。摄诸众生。住大慈悲。称赞解脱。护持如来究竟戒品。普令众生住于佛戒。说一切有悉皆如梦。了达诸法自性皆空。说诸欲乐无有滋味。令诸众生远离欲缚。出烦恼垢。普遍十方一切世界。称扬赞叹一切诸佛往昔所行忍波罗蜜。并所随顺相应行海。令诸众生得法自在。得心自在。具忍辱力。称扬赞叹金色身业。离嗔恚垢。起慈悲行。止杀害心。绝畜生道。普遍十方一切世界。称扬赞叹一切诸佛往昔所修勤波罗蜜。并所随顺相应行海。令诸菩萨精进勇猛。为一切智。勤求正法。供养承事一切如来。恭敬赞叹。心无疲厌。令诸世间不起放逸。摄取众生令离苦蕴。入佛究竟圆满智海。普遍十方一切世界。称扬赞叹一切诸佛往昔所修禅波罗蜜。并所随顺相应行海。令其散灭尘劳障翳。永舍憍慢。不起贪嗔。荫清凉云。除烦恼热。竭生死海。摧业结山。调伏众生。安住妙法。究竟令其心得自在。普遍十方一切世界。称扬赞叹一切诸佛往昔所修般若波罗蜜。并所随顺相应行海。普耀正见智慧电光。令诸众生照达本性。普震清净妙法雷音。令诸众生增长功德。摧灭一切我慢高山。拔出一切诸见毒箭。决除一切疑惑翳膜。令诸众生得自在智。普遍十方一切世界。称扬赞叹一切诸佛往昔所修方便波罗蜜。并所随顺相应行海。随顺世间种种所作。令诸众生究竟成熟。虽普调伏一切众生。而于众生无所染着。虽普照明诸佛众会。而于众会。心无所著。虽离生死。而于诸趣。自在受生。虽现世间。而于涅槃。入出自在。虽能了达生死涅槃无二无别。而常善巧饶益众生。安住菩萨圆满自在。超出世间到于彼岸。普遍十方一切世界。称扬赞叹一切诸佛往昔所成愿波罗蜜。并所随顺相应行海。令诸菩萨尽未来际。乘四愿轮。游正觉路。遍周刹海。利乐众生。摧无明山。裂爱欲网。解众结缚。永灭无余。示现神通种种变化。令诸众生寿命自在。普遍十方一切世界。称扬赞叹一切诸佛往昔所成力波罗蜜。并所随顺相应行海。演说菩萨大总持力。方便法音妙辩才力。成熟众生广大愿力。摧伏魔怨智自在力。制诸外道心无畏力。身力坚固。犹若金刚能碎一切大铁围山。能灭十方一切劫火。能竭海水。能吞猛风。掌擎尽空所有世界。而于身力。无有损减。令诸众生净治三昧。普于一切。自在受生。普遍十方一切世界。称扬赞叹一切诸佛往昔所修智波罗蜜。并所随顺相应行海。分别演说种种智地。所谓普生诸佛十力无畏一切功德具足智地。普满诸佛一切相好自在庄严具足智地。普发菩萨一切大愿具足智地。普遍摄受一切众生具足智地。普为众生显示无我具足智地。普遍观察一切众生种种心念具足智地。普遍分别一切众生根解差别具足智地。普遍随顺一切众生信乐差别具足智地。普遍了知一切众生甚深业海无量差别具足智地。普遍趣入一切众生无量愿海心乐差别具足智地。

从其顶上肉髻之中。出无量阿僧祇佛刹极微尘数如来之身。其身最胜。世无能比。诸相随好。清净庄严。威光赫奕。如真金山。无量光明。普照十方。演妙圆音。普周法界。示现无量大神通力。为诸世间。普雨法雨。随其所应。皆令获益。所谓为坐菩提场诸菩萨。雨大法雨。名平等现前智。为灌顶位诸菩萨。雨大法雨。名普门法界。为法王子位诸菩萨。雨大法雨。名入诸菩萨普庄严门。为童真位诸菩萨。雨大法雨。名住坚固山大法智云。为不退位诸菩萨。雨大法雨。名普遍庄严平等海藏。为成就正心位诸菩萨。雨大法雨。名以金刚智普照境界。为方便具足位诸菩萨。雨大法雨。名普摄众生自性庄严门。为生贵位诸菩萨。雨大法雨。名如来圆满随顺世间。为修行相应位诸菩萨。雨大法雨。名演法本际悲愍世间。为治地位诸菩萨。雨大法雨。名积集法藏。为初发心诸菩萨。雨大法雨。名普摄众生平等庄严。为广大信解诸菩萨。雨大法雨。名如来愿藏无尽解脱。为无色界诸天。雨大法雨。名普门智无尽藏。为梵世诸天。雨大法雨。名无量教声普门智藏。为他化自在天。雨大法雨。名能生法力资具无尽藏。为诸魔众。雨大法雨。名种种心幢勤求一切智。为化乐诸天。雨大法雨。名净念智宝住种种善轭。为兜率诸天。雨大法雨。名菩萨生意种种愿宝幢。为夜摩诸天。雨大法雨。名随顺如来净念欢喜藏。为忉利诸天。雨大法雨。名疾见如来出生庄严爱乐藏。为诸龙王众。雨大法雨。名出生菩萨厌离龙趣。种种神变欢喜幢。为夜叉王众。雨大法雨。名见佛欢喜普遍法界如来神变藏。为乾闼婆王众。雨大法雨。名一切如来集法音声云。为阿修罗王众。雨大法雨。名金刚智轮大法境界。为迦楼罗王众。雨大法雨。名无边光明出生一切如来方便。为紧那罗王众。雨大法雨。名一切如来饶益世间殊胜智云。为摩睺罗伽王众。雨大法雨。名爱乐速疾增长法。为诸人王众。雨大法雨。名得一切众生胜智慧法。为地狱众生。雨大法雨。名寂静音声正念庄严。为畜生众生。雨大法雨。名随顺如来具智慧藏无恶业道声。为阎罗王界众生。雨大法雨。名不舍众生出生如来波罗蜜声。为诸厄难处众生。雨大法雨。名寂静音声普遍安慰。悉令众生。永离忧苦。咸得入于贤圣众会。如是所作。充满十方一切法界。海幢比丘。各于其身一切毛孔。一一皆出无量阿僧祇佛刹极微尘数大光明网。一一光明。具阿僧祇色相。一一色相有阿僧祇庄严。一一庄严。现阿僧祇境界。一一境界。辨阿僧祇事业。如是普遍十方法界。尔时善财。复于如是大光网中。悉见海幢往昔所修一切菩萨三世所行檀波罗蜜。悉舍一切内外所有圆满施行。往昔所修一切菩萨三世所持尸波罗蜜。从初发心尽未来劫。誓舍身命。不起一念毁犯之心。往昔所修一切菩萨三世相应忍波罗蜜。或遇损害。头目手足。断截肢节。恶言毁辱。悉能安受。无有动乱。恒思舍离怨害之心。观自他身无有我相。生大慈悲。成一切智。以是因缘。获得菩萨具足相好自在色身。示一切身于一切处。经一切劫受一切苦。勤求正法。利益众生。不起一念厌退之心。种种神变。普遍十方等众生界。现一切身。如影随形。充满法界。往昔所修一切菩萨三世所行勤波罗蜜。所学三世诸佛菩萨勇猛精进离相妙行。所现种种神通变化震动十方一切世界诸大海水。令诸众生精勤匪懈。厌生死海。出离魔界。一切外道无不怖惧。一切魔军无不摧碎。光照十方一切法界。令诸菩萨修种种行。种种神变。普利众生。往昔所修一切菩萨三世所求禅波罗蜜。或见受身生诸族姓。或为国王。遇善知识。发菩提心。厌弃国城。出家学道。立大誓愿。种种威仪。坚持禁戒。身心寂静修诸禅定。往昔所修一切菩萨三世所成般若波罗蜜。为欲开发一切智故。勤求佛法。生正见心。为欲拔济诸众生故。事善知识。亲近承事。不违言教。尊重恭敬。深生信心。礼拜供养。情无懈倦。勤求如来一句正法。遍舍一切内外所有。于身命财。心无吝惜。乃至勤求一切法句。亦复如是。如是念念。尽未来际。诸所修行。皆为成就一切众生。究竟圆满智慧业故。往昔所修一切菩萨三世相应方便波罗蜜。能于一切诸趣类海。普现一切众生色相相似身云。以种种威仪。善巧摄受。普令众生获大饶益。往昔所求一切菩萨所发三世愿波罗蜜。所谓供事一切诸佛愿。成熟一切众生愿。严净一切佛刹愿。如是所发一切誓愿。圆满修行。所成功德。具足一切如来相好。修诸对治一切善法灭除一切生死过患。尽未来劫。利益众生。誓愿无尽。往昔所修一切菩萨三世相应力波罗蜜。所谓出生大愿力。普供诸佛力。普净佛刹力。普修妙行力。普化众生力。往昔所修一切菩萨三世所行智波罗蜜。恒以一切微细境界圆满智力。启悟法界一切众生无明睡眠。咸令开觉。究竟出生一切智道。海幢比丘。各于其身。从足至顶。乃至一切毛孔之中。所现境界。善财童子。于念念中。无不明见。

尔时善财。一心观察海幢比丘。深生渴仰。忆念彼不思议三昧解脱。随顺彼不思议三昧自在。思惟彼不思议利益众生巧方便海。深入彼不思议无作妙用普庄严门。爱乐彼不思议甚深信解清净境界。观察彼不思议庄严法界清净智。安住彼不思议受佛究竟加持智。出生彼不思议菩萨自在力。坚固彼不思议菩萨大愿力。增广彼不思议菩萨诸行力。如是住立。思惟观察。一日一夜。乃至经于七日七夜。半月一月。乃至六月。复经六日。过此已后。海幢比丘。从三昧起。善财尔时。以身布地。恭敬作礼。起立合掌。叹未曾有。赞言圣者。如此三昧。希有奇特。此三昧门最为甚深。此三昧门最为广大。此三昧门境界无量。此三昧门神变难思。此三昧门光明无等。此三昧门庄严无数。此三昧门威力难制。此三昧门境界平等不动不乱。此三昧门普照十方一切世界。此三昧门方便无量有胜堪能。所以者何。如此三昧。利益无尽。以能除灭一切众生无量苦蕴故。所谓能令一切众生断贫穷业故。出地狱苦故。免畜生趣故。绝饿鬼因故。闭诸难门故。开人天道故。亲近一切安乐法故。出生人天殊胜乐故。令其爱乐定境界故。能令增长有为乐故。能为显示勤求出离三界法故。能为引发勤求无上菩提心故。能使增长大福智聚出生因故。能令速疾增长广博大悲心故。能令出生广大愿力故。能令照明菩萨智道故。能使庄严波罗蜜道故。能令深入最胜大乘故。能令明了普贤妙行故。能令趣入诸菩萨地智光明故。能令积集成就菩萨诸愿行故。能令安住一切智智境界中故。能令清净一切菩萨变化力故。能令勤求一切加持自在力故。圣者。此三昧门。名为何等。海幢告言。善男子。此三昧。名普眼舍得。亦名般若波罗蜜境界清净光明。亦名平等清净普庄严门。善男子。我以修习此平等清净普庄严门。而为上首。具足圆满百万阿僧祇最胜最尊无比三昧。善财白言。圣者此三昧境界究竟。唯如是耶。海幢言。善男子。此三昧门境界。甚深广大无量。若有修习身心寂静。入三昧时。了知十方一切世界无所障碍。往诣十方一切世界。无所障碍。入出十方一切世界无所障碍。庄严十方一切世界无所障碍。修治十方一切世界无所障碍。严净十方一切世界无所障碍。见一切佛普遍十方无所障碍。观一切佛广大威德无所障碍。知一切佛游戏神通无所障碍。证一切佛甚深智力无所障碍。入一切佛大功德海无所障碍。兴一切佛无上法云无所障碍。受一切佛无量法雨无所障碍。于诸佛法修习妙行无所障碍。知一切佛转妙法轮平等智性无所障碍。入一切佛道场众海现神通力无所障碍。随顺十方一切诸佛所起妙行无所障碍。观察十方一切诸佛演说。妙法无所障碍。普入十方一切佛刹咸起神通无所障碍。大悲摄受十方众生令其出苦无所障碍。常起大慈充满十方与众生乐无所障碍。普见十方一切诸佛心无厌足无所障碍。普入十方一切众生种种解海。无所障碍。普知十方一切众生种种根海无所障碍。普知十方一切众生种种业海。无所障碍。善男子。我唯知此般若波罗蜜清净光明三昧法门。如诸菩萨摩诃萨所入甚深究竟智海。所净最胜诸法境界。所达一切诸佛法门。所往十方无量佛刹所有大智总持光明。所住圆满自在三昧。所现清净种种神通。所具无尽辩才大海。所得无畏美妙音声。善巧宣说诸地功德所能拥护一切众生。而我何能知其妙行。叹其功德。显其境界。赞其愿力。现其光明。入其度门。达其所证。集其胜业。了其次第。知其普遍。住其三昧。见其心境。说其正道。辨其威势。得其所有平等智慧。善男子。从此南行。至海潮处。彼有大城。名圆满光。其城有王。名妙圆光。于彼城东。有一园林。名普庄严。王有夫人名伊舍那。为优婆夷。止住此林。修菩萨行。汝往彼问。菩萨云何学菩萨行。修菩萨道。时善财童子。于海幢比丘所。得最胜法。获坚固身。证三昧境。究竟明彻。住清净解。悟深法界。其心随顺诸佛教海。于诸法门。忆持不忘。安住广大普庄严门。智慧光照。充满十方。心生欢喜。踊跃无量。五体投地。礼海幢足。绕无量匝。重复顶礼。恭敬瞻仰。思惟观察。想其容止。持其名号。念其功德观其行愿。忆其言音。思其三昧。想其所行广大境界。受其所得总持智慧。清净光明。咨嗟恋慕。辞退南行。

尔时善财童子。蒙善知识力。令功德身信解圆满。依善知识教。正念思惟。念善知识语。递相开发。于善知识行。深生惭愧。爱乐恭敬。观善知识心。善巧摄受。倍益欢喜。作是念言。因善知识。令我普见一切诸佛。因善知识。令我普闻一切佛法。善知识者。是我师范。示导于我一切智法。普令见故。善知识者。是我眼目。令我普见诸佛境界如虚空故。善知识者。是我渠流。引我令入诸佛如来莲华池故。如是思念。渐次南行。向海潮处。至彼城东。见普庄严园。众宝垣墙。周匝围绕。一切宝树。行列庄严。所谓诸宝叶树。枝叶扶疏。光彩鲜明。敷荣微妙。诸宝华树。雨众妙宝拘苏摩华。发焰舒光。布散于地。诸宝香树。吐妙香云。香气氛氲。普熏十方诸佛世界。诸宝鬘树。雨大宝鬘。庄严宝林。处处垂下。摩尼王树。普雨种种大摩尼宝。遍布充满。随处庄严一切天宝。劫波衣树。普雨种种妙宝缯彩杂色衣服。随其所应。敷布严饰。宝音乐树。出妙乐器。微风吹动。发和雅音。其音美妙。过诸天乐。诸宝资具。庄严藏树。各雨众宝。珍奇玩好。诸庄严具。处处分布。以为严饰。其地清净。无有高下。宽广平坦。种种庄严。园中具有百万殿堂。大摩尼宝之所合成。百万楼阁。阎浮檀金。以为校饰。百万宫殿。毗卢遮那摩尼宝王。间错庄严。云构龙盘延袤远近。甍栋相承。势如飞动。百万浴池。七宝合成。一切妙宝。以为其岸。细妙金沙澄布其底。七宝阶道。摩尼栏楯周匝围绕。四面庄严。宝草芬芳夤缘际畔。栴檀香水。盈满其中。调适温凉。随众生意。宝树林间。宝渠分布。水清宝珠。周遍间错。昼夜常流。八功德水。水中多有凫雁鸳鸯。白鹤孔雀。迦陵频伽。拘枳罗等。杂色诸鸟飞集往来。游戏出没整毛理翮。游泳翱翔。出妙好声。清切和雅。犹如天乐。令人乐闻。宝多罗树。周匝行列。覆以宝网。垂诸金铃。微风徐摇。恒出美音。建立无数摩尼宝幢。杂宝缯幡。四面垂饰。光明普照百千由旬。其中复有百万陂池。香水湛然。清莹澄澈。随时坚细。栴檀香泥。澄垽其下。一切上妙。众宝莲华。菡蓞芬敷。大摩尼华。光色照耀。园中复有广大宫殿。名庄严幢。海藏妙宝。以为其地。种种形像。悉现其中。毗琉璃宝。以为其柱。阎浮檀金宝庄严网。弥覆其上。重楼挟阁。巍巍高大。犹妙金山。见者欣乐。种种胜宝。以为庄严。光藏摩尼。恒吐妙光。以为照耀。毗卢遮那藏摩尼宝王。殊丽校饰。辉映分明。一切众宝。无价香王。咸出妙香。普熏一切。所谓具足一切最胜妙宝香王。香气普腾。氤氲成雾。普现如意妙宝香王。香气随应。周闻法界。随根觉悟。妙宝香王。凡所嗅闻。诸根聪利。能于正法。精勤匪懈。其宫殿中。复有无量宝莲华座。周回布列。所谓光照十方妙藏摩尼宝莲华座。毗卢遮那如意摩尼宝莲华座。无垢藏摩尼宝莲华座。杂宝庄严摩尼宝莲华座。普门庄严摩尼宝莲华座。圆光庄严摩尼宝莲华座。安住海藏清净庄严摩尼宝莲华座。普焰光照摩尼宝莲华座。金刚藏师子摩尼宝莲华座。照耀世间摩尼宝莲华座。如是无量摩尼宝莲华座。一一皆以不可思议妙宝缯带。四面垂饰。不可思议众色摩尼。以为庄校。于宫殿中光影相照。平等庄严空中。复有百万宝帐。所谓宝衣帐。宝鬘帐。宝华帐。宝香帐。阎浮檀金帐。宝枝垂覆帐。杂宝摩尼帐。妙宝璎珞帐。光焰金刚帐。诸天妓乐帐。象王神变帐。马王神变帐。帝释所坐摩尼宝帐。如是种种宝庄严帐。严饰虚空。复有百万诸大宝网。弥覆其上。所谓宝铃网。宝盖网。宝身网。海藏真珠网。绀琉璃摩尼宝网。师子摩尼宝网。月爱光明摩尼宝网。一切人天种种形像宝香网。一切杂色宝冠网。一切妙宝璎珞网。如是等网。各于其上。垂覆庄严。复有百万大宝光明。而为照耀。所谓焰光摩尼宝光明。日藏摩尼宝光明。月藏摩尼宝光明。香焰摩尼宝光明。吉祥焰藏摩尼宝光明。莲华焰藏摩尼宝光明。焰幢摩尼宝光明。大焰摩尼宝光明。遍照十方摩尼宝光明。普现香云庄严具摩尼宝光明。如是等类大宝光明。而为照耀。常雨百万庄严具云。随意受用。百万随时芬馥白栴檀香云。普熏道场。百万天诸妙乐云。音声美妙。百万天曼陀罗华云。而以布散。百万诸天鬘带云。处处垂下以为严饰。百万天宝缯彩云。处处垂布以为衣服。百万出过诸天宝璎珞云。庄严林树。及诸楼阁。百万欲界天子。欣乐瞻仰。恭敬作礼。百万诸天采女往修同行。常来其所。投身而下。亲近敬奉。百万诸大菩萨。恒诣道场。常乐闻法。时伊舍那。具大人相。坐真金座。戴海藏真珠网冠。挂出过诸天真金宝钏。垂绀青发。顶髻庄严。吉祥焰藏摩尼宝王。以为鬘带。毗琉璃摩尼宝。以为耳珰。师子口摩尼宝缘饰耳轮。大如意摩尼宝王。以为璎珞。庄严其颈。大威德帝青摩尼宝网。以覆其首。种种光焰炽盛摩尼宝网。罗覆其身。百千亿那由他众生曲躬恭敬。亲近供养。东方有无量众生。来诣其所。所谓大梵天。梵辅天。梵众天。如是色界一切诸天。欲界他化自在天。化乐天。兜率天。夜摩天。忉利天。诸龙夜叉乾闼婆阿修罗迦楼罗。紧那罗摩睺罗伽及鸠槃茶。阎罗王界大力鬼神。乃至一切人及非人。诸王众等。南西北方。四维上下。亦复如是。其有见此优婆夷者。身病心病。种种所缠。一切邪见。障碍执着。所有惑苦。悉得除灭。速离一切诸烦恼垢。速拔一切诸见毒刺。疾破一切诸障碍山。深入无碍清净境界。种植一切圆满善根。长养一切善法根芽。入于一切清净智门。普获一切陀罗尼门。普证一切大三昧海。通达一切诸佛教海。一切诸佛广大愿门。无不开发。一切菩萨所修妙行。皆悉现前。一切如来功德大海。皆悉清净。其心广大。具足一切自在神通。其身无碍。于一切处。靡所不至。普诣十方。无所依着。随顺成就一切法门。尔时善财童子。入普庄严园。周遍观察。见伊舍那优婆夷。往诣其所。顶礼其足。绕无数匝。正立合掌。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲诸菩萨众愿为我说。时伊舍那。告善财言。善男子。我得菩萨一解脱门。无间修习。若有众生。暂见我身。暂闻我名。或听我法。忆念于我。与我同住。亲近随顺。供给我者。悉不唐捐。善男子。若有众生。不种善根。不为善友之所摄受。不为诸佛之所护念。虽近于我。经于多时。与我同住。终不能见。善男子。其有众生。得见我者。皆于阿耨多罗三藐三菩提。获不退转。善男子。东方所有一切如来应正等觉。常来至此处。于众宝妙师子座。为我说法。南西北方。四维上下。一切如来。悉来至此处。于宝座为我说法。善男子。我常不离见佛闻法。与诸菩萨而共同住。不离菩萨三昧解脱。善男子。我此会众。有八万四千亿那由他。常在于此普庄严园。与我同住。皆于往昔与我修习一切菩萨同类行门。不相离故。一切咸于阿耨多罗三藐三菩提。得不退转。其余众生。或久或近。住此园者。一切修我同类行门。亦皆普入不退转位。善财白言。圣者。发阿耨多罗三藐三菩提心。为久近耶。答言。善男子。我忆。曾于燃灯佛所。亲近承事。修行梵行。恭敬供养。闻法受持。次前。于离垢佛所。出家学道。受持正法。次前。于星宿幢佛所。闻法修行。欢喜供养。次前。于妙胜吉祥佛所。次前。于莲华德藏佛所。次前。于毗卢遮那佛所。次前。于普眼佛所。次前。于梵寿佛所。次前。于金刚脐佛所。次前。于水天佛所。善男子。我忆过去。于无量劫无量生中。如是次第三十六恒河沙佛所。皆悉亲近。一心承事。恭敬供养。出家学道。所受正法。所发誓愿。所入三昧。所证解脱。如是一切种种行门。我皆忆持。心无废忘。过此已往。佛智所知。非我能测。善男子。应知菩萨初发心。无有量。充满一切法界故。菩萨大悲门。无有量。普入一切众生界故。菩萨大愿门。无有量。究竟十方一切法界故。菩萨大慈门。无有量。普覆一切众生界故。菩萨所修行。无有量。于一切刹一切劫中。恒修习故。菩萨三昧力。无有量。令菩萨道不退转故。菩萨总持力。无有量。能持世间随所应闻教法海故。菩萨智明力。无有量。普能悟入三世佛教。巧随顺故。菩萨神通力。无有量。普现十方一切所有诸刹网故菩萨辩才力。无有量。圆音一演。令诸众生随类解故。菩萨清净身。无有量。现身普遍诸佛刹故。