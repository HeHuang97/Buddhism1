## 大方广佛华严经普贤菩萨行愿品卷第二十四

### 入不思议解脱境界普贤行愿品

尔时大王。知此童女。发如是心。作如是愿。观其意乐。而告之言。童女当知。随汝所欲。我皆与汝。我今所有一切皆舍。令诸众生。普得满足。一切平等。心无分别。随汝所愿。恣意取之。时宝光明女。信心清净。生大欢喜。速疾增长一切善根。即以妙偈。而赞王言。

&nbsp;&nbsp;&nbsp;&nbsp;昔此娑罗大城邑&nbsp;&nbsp;&nbsp;&nbsp;威德圣王未出时

&nbsp;&nbsp;&nbsp;&nbsp;凡诸事物悉无堪&nbsp;&nbsp;&nbsp;&nbsp;可畏犹如饿鬼处

&nbsp;&nbsp;&nbsp;&nbsp;一切众生相杀害&nbsp;&nbsp;&nbsp;&nbsp;窃盗淫佚性难调

&nbsp;&nbsp;&nbsp;&nbsp;虚诳不实粗恶言&nbsp;&nbsp;&nbsp;&nbsp;杂秽乖离无义语

&nbsp;&nbsp;&nbsp;&nbsp;常乐贪夺他财物&nbsp;&nbsp;&nbsp;&nbsp;恒怀嗔恚毒害心

&nbsp;&nbsp;&nbsp;&nbsp;依邪恶见不善行&nbsp;&nbsp;&nbsp;&nbsp;从此命终堕恶道

&nbsp;&nbsp;&nbsp;&nbsp;此诸非法众生类&nbsp;&nbsp;&nbsp;&nbsp;愚痴黑闇之所迷

&nbsp;&nbsp;&nbsp;&nbsp;坏灭正法邪见兴&nbsp;&nbsp;&nbsp;&nbsp;由是天龙不降泽

&nbsp;&nbsp;&nbsp;&nbsp;多历年岁无时雨&nbsp;&nbsp;&nbsp;&nbsp;百谷芽茎皆不生

&nbsp;&nbsp;&nbsp;&nbsp;树木药草悉焦枯&nbsp;&nbsp;&nbsp;&nbsp;大小泉流亦干竭

&nbsp;&nbsp;&nbsp;&nbsp;大王昔日未出时&nbsp;&nbsp;&nbsp;&nbsp;河池及井皆枯涸

&nbsp;&nbsp;&nbsp;&nbsp;一切园苑尽荒芜&nbsp;&nbsp;&nbsp;&nbsp;白骨纵横犹旷野

&nbsp;&nbsp;&nbsp;&nbsp;今得大王居宝位&nbsp;&nbsp;&nbsp;&nbsp;惠及一切诸群生

&nbsp;&nbsp;&nbsp;&nbsp;油云膏雨被八方&nbsp;&nbsp;&nbsp;&nbsp;大地率土皆充满

&nbsp;&nbsp;&nbsp;&nbsp;大王出兴为世主&nbsp;&nbsp;&nbsp;&nbsp;止诸盗贼息奸欺

&nbsp;&nbsp;&nbsp;&nbsp;所有牢狱悉皆空&nbsp;&nbsp;&nbsp;&nbsp;一切茕独无忧怖

&nbsp;&nbsp;&nbsp;&nbsp;昔时世界众生类&nbsp;&nbsp;&nbsp;&nbsp;好相杀害起怨仇

&nbsp;&nbsp;&nbsp;&nbsp;饮啖血肉恣无厌&nbsp;&nbsp;&nbsp;&nbsp;今悉慈心互相视

&nbsp;&nbsp;&nbsp;&nbsp;昔时国内诸众生&nbsp;&nbsp;&nbsp;&nbsp;贫穷裸露无衣服

&nbsp;&nbsp;&nbsp;&nbsp;饥渴衰羸如饿鬼&nbsp;&nbsp;&nbsp;&nbsp;以草蔽身受寒苦

&nbsp;&nbsp;&nbsp;&nbsp;大王今既兴于世&nbsp;&nbsp;&nbsp;&nbsp;稻粱甘果自然生

&nbsp;&nbsp;&nbsp;&nbsp;劫波树藏出妙衣&nbsp;&nbsp;&nbsp;&nbsp;一切男女皆严饰

&nbsp;&nbsp;&nbsp;&nbsp;昔日多求纵非法&nbsp;&nbsp;&nbsp;&nbsp;为竞微利相陵夺

&nbsp;&nbsp;&nbsp;&nbsp;今时严具悉丰盈&nbsp;&nbsp;&nbsp;&nbsp;自在欢乐如天处

&nbsp;&nbsp;&nbsp;&nbsp;昔纵迷心造诸恶&nbsp;&nbsp;&nbsp;&nbsp;放逸非分生贪染

&nbsp;&nbsp;&nbsp;&nbsp;于他妻妾起邪淫&nbsp;&nbsp;&nbsp;&nbsp;乃至种种相侵夺

&nbsp;&nbsp;&nbsp;&nbsp;今时所见他女人&nbsp;&nbsp;&nbsp;&nbsp;色貌端妍妙严饰

&nbsp;&nbsp;&nbsp;&nbsp;心恒清净无染着&nbsp;&nbsp;&nbsp;&nbsp;知足犹如兜率天

&nbsp;&nbsp;&nbsp;&nbsp;昔时世界诸众生&nbsp;&nbsp;&nbsp;&nbsp;妄言粗恶多离间

&nbsp;&nbsp;&nbsp;&nbsp;恒起邪思灭正法&nbsp;&nbsp;&nbsp;&nbsp;谄曲杂秽随人意

&nbsp;&nbsp;&nbsp;&nbsp;今时一切群生类&nbsp;&nbsp;&nbsp;&nbsp;悉皆舍离粗恶言

&nbsp;&nbsp;&nbsp;&nbsp;音声柔软悦人心&nbsp;&nbsp;&nbsp;&nbsp;一切听闻无不喜

&nbsp;&nbsp;&nbsp;&nbsp;大王今演妙法音&nbsp;&nbsp;&nbsp;&nbsp;众生闻者咸欣悦

&nbsp;&nbsp;&nbsp;&nbsp;迦陵频伽梵声相&nbsp;&nbsp;&nbsp;&nbsp;诸天音乐无能及

&nbsp;&nbsp;&nbsp;&nbsp;大王顶上殊胜盖&nbsp;&nbsp;&nbsp;&nbsp;一切妙宝所庄严

&nbsp;&nbsp;&nbsp;&nbsp;琉璃藏宝吉祥竿&nbsp;&nbsp;&nbsp;&nbsp;覆以众妙摩尼网

&nbsp;&nbsp;&nbsp;&nbsp;金铃自然出妙声&nbsp;&nbsp;&nbsp;&nbsp;其音超世无伦匹

&nbsp;&nbsp;&nbsp;&nbsp;宣扬一切诸佛法&nbsp;&nbsp;&nbsp;&nbsp;除灭一切众生惑

&nbsp;&nbsp;&nbsp;&nbsp;又此铃音广宣说&nbsp;&nbsp;&nbsp;&nbsp;现在十方诸刹土

&nbsp;&nbsp;&nbsp;&nbsp;所有劫海一切佛&nbsp;&nbsp;&nbsp;&nbsp;具大名称诸眷属

&nbsp;&nbsp;&nbsp;&nbsp;又复铃音次第演&nbsp;&nbsp;&nbsp;&nbsp;过去一切十方刹

&nbsp;&nbsp;&nbsp;&nbsp;其中诸佛及刹名&nbsp;&nbsp;&nbsp;&nbsp;所转法轮无不尽

&nbsp;&nbsp;&nbsp;&nbsp;铃中又出法轮音&nbsp;&nbsp;&nbsp;&nbsp;其声普遍阎浮界

&nbsp;&nbsp;&nbsp;&nbsp;广说梵释及众生&nbsp;&nbsp;&nbsp;&nbsp;所依诸业皆差别

&nbsp;&nbsp;&nbsp;&nbsp;人天闻此音声已&nbsp;&nbsp;&nbsp;&nbsp;各各自知诸业藏

&nbsp;&nbsp;&nbsp;&nbsp;离恶向善勤修行&nbsp;&nbsp;&nbsp;&nbsp;安住诸佛菩提道

&nbsp;&nbsp;&nbsp;&nbsp;王父号曰净光明&nbsp;&nbsp;&nbsp;&nbsp;王母名为莲华光

&nbsp;&nbsp;&nbsp;&nbsp;当于五浊兴盛时&nbsp;&nbsp;&nbsp;&nbsp;出现为王治天下

&nbsp;&nbsp;&nbsp;&nbsp;是时有一广大园&nbsp;&nbsp;&nbsp;&nbsp;园有五百莲华池

&nbsp;&nbsp;&nbsp;&nbsp;一一百千树围绕&nbsp;&nbsp;&nbsp;&nbsp;摩尼华灯所弥覆

&nbsp;&nbsp;&nbsp;&nbsp;于其一一池岸上&nbsp;&nbsp;&nbsp;&nbsp;建立千柱庄严殿

&nbsp;&nbsp;&nbsp;&nbsp;以众杂宝为栏楯&nbsp;&nbsp;&nbsp;&nbsp;半月焰光恒普照

&nbsp;&nbsp;&nbsp;&nbsp;彼王末世恶法生&nbsp;&nbsp;&nbsp;&nbsp;积年亢旱无时雨

&nbsp;&nbsp;&nbsp;&nbsp;一切池水悉干竭&nbsp;&nbsp;&nbsp;&nbsp;所有草树皆枯槁

&nbsp;&nbsp;&nbsp;&nbsp;大王将生七日前&nbsp;&nbsp;&nbsp;&nbsp;先现祯祥希有相

&nbsp;&nbsp;&nbsp;&nbsp;众生瞻仰相谓言&nbsp;&nbsp;&nbsp;&nbsp;救护世者今当现

&nbsp;&nbsp;&nbsp;&nbsp;尔时世界于中夜&nbsp;&nbsp;&nbsp;&nbsp;大地一切咸震动

&nbsp;&nbsp;&nbsp;&nbsp;其中有一宝华池&nbsp;&nbsp;&nbsp;&nbsp;出大光明犹日现

&nbsp;&nbsp;&nbsp;&nbsp;五百莲池所围绕&nbsp;&nbsp;&nbsp;&nbsp;八功德水咸充满

&nbsp;&nbsp;&nbsp;&nbsp;流演普及阎浮地&nbsp;&nbsp;&nbsp;&nbsp;随其所至皆沾洽

&nbsp;&nbsp;&nbsp;&nbsp;一切华林及药草&nbsp;&nbsp;&nbsp;&nbsp;百谷芽茎苗稼等

&nbsp;&nbsp;&nbsp;&nbsp;所有枝叶及果实&nbsp;&nbsp;&nbsp;&nbsp;如是一切皆繁盛

&nbsp;&nbsp;&nbsp;&nbsp;种种沟坑及堆阜&nbsp;&nbsp;&nbsp;&nbsp;乃至一切高下处

&nbsp;&nbsp;&nbsp;&nbsp;如是所有阎浮地&nbsp;&nbsp;&nbsp;&nbsp;今时莫不皆平坦

&nbsp;&nbsp;&nbsp;&nbsp;一切荆棘及沙砾&nbsp;&nbsp;&nbsp;&nbsp;阎浮所有诸杂秽

&nbsp;&nbsp;&nbsp;&nbsp;如是皆于一念中&nbsp;&nbsp;&nbsp;&nbsp;变成众宝庄严地

&nbsp;&nbsp;&nbsp;&nbsp;众生是时既见已&nbsp;&nbsp;&nbsp;&nbsp;欢喜相庆而称赞

&nbsp;&nbsp;&nbsp;&nbsp;咸言我今得善利&nbsp;&nbsp;&nbsp;&nbsp;如渴乏人思美水

&nbsp;&nbsp;&nbsp;&nbsp;时彼地主光明王&nbsp;&nbsp;&nbsp;&nbsp;即命辅臣并眷属

&nbsp;&nbsp;&nbsp;&nbsp;前后导从千俱胝&nbsp;&nbsp;&nbsp;&nbsp;法驾游观诸园苑

&nbsp;&nbsp;&nbsp;&nbsp;是时五百诸池内&nbsp;&nbsp;&nbsp;&nbsp;有一莲池名庆喜

&nbsp;&nbsp;&nbsp;&nbsp;于池岸上有法堂&nbsp;&nbsp;&nbsp;&nbsp;王及夫人于此住

&nbsp;&nbsp;&nbsp;&nbsp;时光明王语夫人&nbsp;&nbsp;&nbsp;&nbsp;我念曾于七夜前

&nbsp;&nbsp;&nbsp;&nbsp;中宵山地皆震动&nbsp;&nbsp;&nbsp;&nbsp;此池中有光明现

&nbsp;&nbsp;&nbsp;&nbsp;即时庆喜香池内&nbsp;&nbsp;&nbsp;&nbsp;忽生千叶宝莲华

&nbsp;&nbsp;&nbsp;&nbsp;光明上彻须弥顶&nbsp;&nbsp;&nbsp;&nbsp;云网照耀如千日

&nbsp;&nbsp;&nbsp;&nbsp;金刚妙宝以为茎&nbsp;&nbsp;&nbsp;&nbsp;阎浮檀金以为台

&nbsp;&nbsp;&nbsp;&nbsp;净摩尼宝为华叶&nbsp;&nbsp;&nbsp;&nbsp;妙香光藏作须蕊

&nbsp;&nbsp;&nbsp;&nbsp;大王生彼莲华上&nbsp;&nbsp;&nbsp;&nbsp;端然不动跏趺坐

&nbsp;&nbsp;&nbsp;&nbsp;光明相好以庄严&nbsp;&nbsp;&nbsp;&nbsp;百千天众咸恭敬

&nbsp;&nbsp;&nbsp;&nbsp;先王尔时大欢喜&nbsp;&nbsp;&nbsp;&nbsp;遽入华池自抚掬

&nbsp;&nbsp;&nbsp;&nbsp;两手持以授夫人&nbsp;&nbsp;&nbsp;&nbsp;此是汝子应欣庆

&nbsp;&nbsp;&nbsp;&nbsp;百千伏藏皆涌出&nbsp;&nbsp;&nbsp;&nbsp;一切宝树生妙衣

&nbsp;&nbsp;&nbsp;&nbsp;诸天竞奏微妙音&nbsp;&nbsp;&nbsp;&nbsp;充满一切虚空界

&nbsp;&nbsp;&nbsp;&nbsp;阎浮所有诸众生&nbsp;&nbsp;&nbsp;&nbsp;悉皆归向生欢喜

&nbsp;&nbsp;&nbsp;&nbsp;合掌咸称如是言&nbsp;&nbsp;&nbsp;&nbsp;善哉救世今当出

&nbsp;&nbsp;&nbsp;&nbsp;王时身放大光明&nbsp;&nbsp;&nbsp;&nbsp;普照一切诸群品

&nbsp;&nbsp;&nbsp;&nbsp;一念能令四天下&nbsp;&nbsp;&nbsp;&nbsp;身病黑暗皆除灭

&nbsp;&nbsp;&nbsp;&nbsp;夜叉罗刹毗舍阇&nbsp;&nbsp;&nbsp;&nbsp;一切毒虫诸恶兽

&nbsp;&nbsp;&nbsp;&nbsp;所欲恼害众生者&nbsp;&nbsp;&nbsp;&nbsp;靡不隐蔽自藏匿

&nbsp;&nbsp;&nbsp;&nbsp;衰毁讥苦诸无利&nbsp;&nbsp;&nbsp;&nbsp;种种灾难病所持

&nbsp;&nbsp;&nbsp;&nbsp;如是众苦悉消除&nbsp;&nbsp;&nbsp;&nbsp;世间安乐咸欢喜

&nbsp;&nbsp;&nbsp;&nbsp;凡是一切众生类&nbsp;&nbsp;&nbsp;&nbsp;互相瞻视如父母

&nbsp;&nbsp;&nbsp;&nbsp;离诸怨害起慈心&nbsp;&nbsp;&nbsp;&nbsp;专意勤修一切智

&nbsp;&nbsp;&nbsp;&nbsp;大王关闭诸恶趣&nbsp;&nbsp;&nbsp;&nbsp;开导一切天人路

&nbsp;&nbsp;&nbsp;&nbsp;利益一切苦众生&nbsp;&nbsp;&nbsp;&nbsp;显示宣扬一切智

&nbsp;&nbsp;&nbsp;&nbsp;我等今得见大王&nbsp;&nbsp;&nbsp;&nbsp;普获一切诸善利

&nbsp;&nbsp;&nbsp;&nbsp;无主无归无导师&nbsp;&nbsp;&nbsp;&nbsp;一切如应悉安乐

尔时宝光明童女。以此妙偈。赞叹一切法圆满宝盖大师子吼妙音声王已。绕无量匝。合掌顶礼。曲躬恭敬。却住一面。时彼大王。普遍观察告童女言。善哉童女。汝能信知他人功德。甚为希有。何以故。一切众生。覆藏己过。扬人之短。称己有德。蔽他善根。不能信知他人功德。童女当知。一切众生。为诸愚痴黑闇覆盖烦恼缠缚。不识惭愧。不知报恩。无有智慧。其心浊乱。性不明了。本无志力。又退修行。如是之人。不信不解。不能了知菩萨如来所有功德。不能分别佛法僧宝最胜福田。不知一切诸佛菩萨清净法门。神通智慧随顺思惟。童女。汝今决定求趣无上正等菩提。能知菩萨如是广大甚深功德。能信能解。汝今生此阎浮提中。发勇猛心。修菩萨行。普摄众生。功不唐捐。如汝所愿。悉当成就。如是功德。如是福力。如是饶益。无不具足。王赞女已。以无价宝火光摩尼种种妙色所庄严衣。手自授与宝光童女。并其眷属。一一告言。汝诸童女。各各受取。着此妙衣。时诸童女。双膝着地。两手承捧。置于顶上。然后而着。既着衣已。右绕于王。头面作礼。时彼一切诸宝衣中。普出一切星宿光明。众人见之。咸作是言。此诸女等。皆悉端正。如净夜天星宿庄严。尔时夜神。告善财言。善男子。于意云何。尔时一切法圆满宝盖大师子吼妙音声王者。岂异人乎。毗卢遮那如来应正等觉是也。光明王者。净饭王是。莲华光夫人者。摩耶夫人是。宝光明童女者。即我身是。其王尔时。以四摄法。所摄众生。即此佛会大道场中。一切菩萨云集者是。皆于阿耨多罗三藐三菩提。得不退转。或住菩萨初极喜地。或离垢地。或发光地。或焰慧地。或难胜地。或现前地。或远行地。或不动地。或善慧地。或法云地。各各具足种种大愿。集种种助道。修种种妙行。备种种庄严。获种种清净。得种种神通。游种种自在。住种种解脱从种种方所来此会中。处于种种妙法宫殿。尔时能开敷一切树华安乐主夜神。为善财童子。欲明此解脱门义。而说偈言。

&nbsp;&nbsp;&nbsp;&nbsp;佛子我有广大眼&nbsp;&nbsp;&nbsp;&nbsp;普能观察于十方

&nbsp;&nbsp;&nbsp;&nbsp;种种广大刹海中&nbsp;&nbsp;&nbsp;&nbsp;众生五趣轮回者

&nbsp;&nbsp;&nbsp;&nbsp;亦见彼刹一切佛&nbsp;&nbsp;&nbsp;&nbsp;皆坐寂灭菩提树

&nbsp;&nbsp;&nbsp;&nbsp;神通充遍于十方&nbsp;&nbsp;&nbsp;&nbsp;说法调伏诸群品

&nbsp;&nbsp;&nbsp;&nbsp;佛子我有净妙耳&nbsp;&nbsp;&nbsp;&nbsp;普闻一切无尽声

&nbsp;&nbsp;&nbsp;&nbsp;亦闻诸佛转法轮&nbsp;&nbsp;&nbsp;&nbsp;皆能信受生欢喜

&nbsp;&nbsp;&nbsp;&nbsp;佛子我有他心智&nbsp;&nbsp;&nbsp;&nbsp;出过众生心境界

&nbsp;&nbsp;&nbsp;&nbsp;无二无碍量无边&nbsp;&nbsp;&nbsp;&nbsp;一念悉了诸心海

&nbsp;&nbsp;&nbsp;&nbsp;佛子我有宿命智&nbsp;&nbsp;&nbsp;&nbsp;能知过去诸劫海

&nbsp;&nbsp;&nbsp;&nbsp;自身他身所受生&nbsp;&nbsp;&nbsp;&nbsp;一念分明皆悉了

&nbsp;&nbsp;&nbsp;&nbsp;佛子我于一念知&nbsp;&nbsp;&nbsp;&nbsp;一切刹海极微劫

&nbsp;&nbsp;&nbsp;&nbsp;佛及菩萨诸神通&nbsp;&nbsp;&nbsp;&nbsp;五道轮转众生类

&nbsp;&nbsp;&nbsp;&nbsp;我亦知彼诸世尊&nbsp;&nbsp;&nbsp;&nbsp;初发广大菩提愿

&nbsp;&nbsp;&nbsp;&nbsp;一切行海具修行&nbsp;&nbsp;&nbsp;&nbsp;乃至当成一切智

&nbsp;&nbsp;&nbsp;&nbsp;亦知彼佛灌顶地&nbsp;&nbsp;&nbsp;&nbsp;具足无等菩提道

&nbsp;&nbsp;&nbsp;&nbsp;方便说法悉不空&nbsp;&nbsp;&nbsp;&nbsp;我于一念皆明了

&nbsp;&nbsp;&nbsp;&nbsp;亦知彼佛方便门&nbsp;&nbsp;&nbsp;&nbsp;转大法轮满世间

&nbsp;&nbsp;&nbsp;&nbsp;涅槃无量诸功德&nbsp;&nbsp;&nbsp;&nbsp;法住久近皆能了

&nbsp;&nbsp;&nbsp;&nbsp;亦知彼佛所调伏&nbsp;&nbsp;&nbsp;&nbsp;广大教法诸乘海

&nbsp;&nbsp;&nbsp;&nbsp;显示一切诸世间&nbsp;&nbsp;&nbsp;&nbsp;种种差别皆明了

&nbsp;&nbsp;&nbsp;&nbsp;我于无量无边劫&nbsp;&nbsp;&nbsp;&nbsp;修此喜光解脱门

&nbsp;&nbsp;&nbsp;&nbsp;今为汝说真实义&nbsp;&nbsp;&nbsp;&nbsp;汝应爱乐勤修学

善男子。我唯知此菩萨出生广大欢喜调伏众生藏普光明解脱门。如诸菩萨摩诃萨。亲近供养一切如来。入一切智广大愿海。圆满一切如来愿海。得勇猛智。于一菩萨地。普入一切菩萨地海。得清净愿。于一菩萨行。普入一切菩萨行海。得自在力。于一菩萨解脱门。普入一切菩萨解脱门海。尊重恭敬诸善知识。增长善根。常无厌足。承事一切诸佛菩萨。勤求一切种智法门。爱乐观察。正念思惟。其心决定。恒无懈怠。不着一切利养恭敬赞叹名闻。于世资生。永离贪着。满众生心。如如意宝。心常爱乐一切智地。观察如来力无所畏佛不共法。勤求圆满一切菩萨波罗蜜行。远离谄幻。如说而行。常真实语。守护佛种。于一切智。其心不动。如大山王。而我云何能知能说彼功德行。善男子。此菩提场如来会中。有一夜神。名守护一切众生大愿精进力光明。汝诣彼问。菩萨云何。教化众生。令其发趣阿耨多罗三藐三菩提。云何严净一切佛刹。云何承事一切如来。云何能令一切如来皆悉欢喜。云何能于一切菩萨所学佛法。勤求修习。时善财童子。礼夜神足。绕无数匝。殷勤瞻仰。深心恋慕。辞退而去。

尔时善财童子。往诣守护一切众生大愿精进力光明主夜神所。见彼夜神。在大众中。坐普照现一切众生宫殿影像摩尼王藏师子之座。普现法界差别影像。摩尼宝网弥覆其上。现一切日月星宿影像身。现随众生心普令得见身。现等诸众生差别形像身。现无边广大色相海身。现普现一切诸相威仪身。现普于十方悉能应现身。现普能成熟一切众生身。现广运速疾神通法云身。现利益众生相续遍满身。现常游虚空利益广大身。现一切佛所恭敬顶礼身。现增长一切众生善根身。现受持佛法恒不忘失身。现圆满菩萨广大誓愿身。现普光照耀充满十方身。现法灯普照除灭世闇身。现了法如幻无垢深智身。现远离一切尘闇法性身。现出生佛法觉悟一切身。现普智光照差别身。现究竟无患无烦恼身。现不可沮坏具足坚固身。现无所依住如来威力身。现性无分别体离垢染身。现性本清净显照诸法身。

时善财童子。见彼夜神现如是等佛刹极微尘数差别身已。一心顶礼。举体投地。良久乃起。合掌瞻仰。于善知识。生十种心。何等为十。所谓于善知识。生同己心。令我精勤办一切智助道法故。于善知识。生自业果心。令我亲近发起清净胜善根故。于善知识。生庄严菩萨行心。令我速能庄严一切菩萨行故。于善知识。生成就一切佛法心。引导于我随顺修行诸佛道故。于善知识。生能生最胜心。令我生于佛境界中智光照故。于善知识。生出离心。令我修行普贤菩萨出离行故。于善知识。生能具足福智海心。令我积集成就福智白净法故。于善知识。生增长心。令我精进速疾增长一切智故。于善知识。生能具足诸善根心。令我志愿悉得圆满。令诸众生生欢喜故。于善知识。生能成办大利益心。令我自在利乐众生安住一切菩萨法故。成就一切种智道故。发是心已。得彼夜神与诸菩萨佛刹极微尘数同行。所谓同念心。常忆念十方三世一切佛故。同慧分别。决了一切法海差别门故。同趣善巧。开示一切如来妙法轮故。同觉。以等空智。觉悟一切三世教故。同根。成就菩萨净智光明。普照众生诸根海故。同心。善能修习无碍功德。庄严一切菩萨道故。同境。智光普照一切如来所行境故。同教。获一切智。照诸教海一切相故。同义。能以智慧。觉悟一切法自性故。同法住。深入一切法界海故。同勇猛。得不共法。摧灭一切障碍山故。同色身。随众生心。示现种种相好身故。同诸力勤求成就一切智力。不退转故。同无畏。其心清净。犹如虚空无障碍故。同精进。于无量劫。行菩萨行。无懈倦故。同辩才。得一切法无障碍智普光明故。同无等。身相清净。一切世间无能胜故。同爱语。凡所语言。令诸众生皆欢喜故。同妙音。能师子吼。普演一切法门海故。同满音。以圆满音。令诸众生随类解故。同净德。随顺修习一切如来净功德故。同净业。成就清净一切菩萨诸善业故。同智地。受一切佛所转法轮为众生故。同梵行。安住一切如来所行智境界故。同大慈。念念普覆一切国土众生海故。同大悲。兴大法云普降法雨。润泽一切诸众生故。同身业。以方便行。教化成熟诸众生故。同语业。以随类音。演说一切诸法门故。同意业。普摄众生。置一切智境界中故。同庄严。清净庄严一切十方诸佛刹故。同亲近。见一切佛出兴于世。皆亲近故。同劝请。请一切佛为诸众生。转法轮故。同供养。常乐供养承事一切诸如来故。同教化。调伏成熟一切世间诸众生故。同光明。普能自在。照了一切诸法门故。同三昧。普知一切十方世界众生心故。同充遍。以自在力。遍一切刹修诸行故。同住处。住诸菩萨神通海故。同眷属。一切菩萨共止住故。同趣入。普入世界微细处故。同心虑。普知广大诸佛刹故。同往诣。随顺往诣普入一切佛刹海故。同方便。悉能示现遍满一切诸佛刹故。同超胜。遍于一切诸佛刹中无与等故。同不退。普入十方。威德平等无障碍故。同破闇。得一切佛成菩提智普光明故。同无生忍。入一切佛道场众海。无染着故。同普遍。承事供养不可说刹诸如来故。同智证。随顺了知诸法门海。常相续故。同修行。现前勤求。顺行一切诸法门故。同希求。于清净法。周遍勤求。深乐欲故。同清净。集佛功德。而以庄严身口意故。同妙意。于一切法。正分别智。能明了故。同精进。勤求成就一切如来诸善根故。同净行。成就满足一切菩萨所行行故。同无碍。觉悟了知一切诸法皆无相故。同善巧。能于如来一切法中。智自在故。同随乐。随诸众生心之所乐。现境界故。同方便。善巧修习一切法门所应习故。同护念。得一切佛自在威力所护念故。同入地。得入一切诸佛菩萨所住地故。同所住。安住一切诸佛菩萨所证位故。同记别。普为一切诸佛如来授记别故。同三昧。于一念中普入一切三昧海故。同建立。于刹那中示现种种诸佛事故。同正念。正念随顺一切如来境界门故。同修行。尽未来劫勇猛精进。勤修一切菩萨行故。同净信。于诸如来无量智慧速疾爱敬极欣乐故。同舍离。灭除一切诸障碍故。同不退智。与诸如来智慧等故。同受生。应现成熟诸众生故。同所住。安住如来一切种智方便门故。同境界。能于甚深法性境界得自在故。同无依。永灭一切诸有染着所依心故。同说法。已甚深入种种法门平等智故。同勤修。于己身内。受持佛法。自体威德。所护念故。同神通。开悟众生。令修一切菩萨行故。同无行。不动深入一切十方诸刹海故。同神力。一念遍游十方一切世界海故。同总持。已得一切陀罗尼海普照门故。同秘密。了知一切修多罗中妙法门故。同甚深。解一切法离相清净如虚空故。同光明。放大光明。普照十方诸世界故。同智光。普照显示一切众生心体性故。同震动。为诸众生。现神通力。威德自在。普震十方诸佛刹故。同不虚。一切众生。种种方所。见闻忆念。皆悉令其心调伏故。同出离。普为满足一切菩萨诸大愿海。成就如来十力智故。同欣乐。随众生心。而为开示。令欢喜故。时善财童子。普遍观察守护一切众生大愿精进力光明主夜神。起彼十种极清净心。获此佛刹极微尘数菩萨同行。得是行已。心转清净。于善知识。发起无量无边欢喜。偏袒右肩。顶礼其足。合掌恭敬。一心瞻仰。以偈赞曰。

&nbsp;&nbsp;&nbsp;&nbsp;我发坚固自在意&nbsp;&nbsp;&nbsp;&nbsp;志求无上佛菩提

&nbsp;&nbsp;&nbsp;&nbsp;今于圣者知识所&nbsp;&nbsp;&nbsp;&nbsp;而起自己无异心

&nbsp;&nbsp;&nbsp;&nbsp;我以得见善知识&nbsp;&nbsp;&nbsp;&nbsp;普集无尽诸白法

&nbsp;&nbsp;&nbsp;&nbsp;灭除一切众罪垢&nbsp;&nbsp;&nbsp;&nbsp;成就清净菩提果

&nbsp;&nbsp;&nbsp;&nbsp;我因得见善知识&nbsp;&nbsp;&nbsp;&nbsp;普以功德庄严心

&nbsp;&nbsp;&nbsp;&nbsp;尽未来劫诸刹中&nbsp;&nbsp;&nbsp;&nbsp;勤修利益众生道

&nbsp;&nbsp;&nbsp;&nbsp;我念圣者善知识&nbsp;&nbsp;&nbsp;&nbsp;摄受饶益成就我

&nbsp;&nbsp;&nbsp;&nbsp;为摄我故悉显示&nbsp;&nbsp;&nbsp;&nbsp;最胜寂静真实法

&nbsp;&nbsp;&nbsp;&nbsp;关闭险难诸恶趣&nbsp;&nbsp;&nbsp;&nbsp;开示净妙人天路

&nbsp;&nbsp;&nbsp;&nbsp;亦示一切诸如来&nbsp;&nbsp;&nbsp;&nbsp;所成种智无师道

&nbsp;&nbsp;&nbsp;&nbsp;圣者希有无等伦&nbsp;&nbsp;&nbsp;&nbsp;是佛最胜功德藏

&nbsp;&nbsp;&nbsp;&nbsp;无垢无量如虚空&nbsp;&nbsp;&nbsp;&nbsp;出一切智清净乐

&nbsp;&nbsp;&nbsp;&nbsp;圣者福海量如空&nbsp;&nbsp;&nbsp;&nbsp;我今所见无边际

&nbsp;&nbsp;&nbsp;&nbsp;念念之中能出生&nbsp;&nbsp;&nbsp;&nbsp;清净善根一切智

&nbsp;&nbsp;&nbsp;&nbsp;仁今满我波罗蜜&nbsp;&nbsp;&nbsp;&nbsp;增我不可思议福

&nbsp;&nbsp;&nbsp;&nbsp;令我冠佛妙法缯&nbsp;&nbsp;&nbsp;&nbsp;长我清净诸功德

&nbsp;&nbsp;&nbsp;&nbsp;我念圣者善知识&nbsp;&nbsp;&nbsp;&nbsp;令我成满诸佛智

&nbsp;&nbsp;&nbsp;&nbsp;我今誓愿常依止&nbsp;&nbsp;&nbsp;&nbsp;速疾成就诸白法

&nbsp;&nbsp;&nbsp;&nbsp;我以善友饶益故&nbsp;&nbsp;&nbsp;&nbsp;一切功德咸具足

&nbsp;&nbsp;&nbsp;&nbsp;欢喜普为诸众生&nbsp;&nbsp;&nbsp;&nbsp;教导宣扬一切智

&nbsp;&nbsp;&nbsp;&nbsp;仁今与我为师范&nbsp;&nbsp;&nbsp;&nbsp;令我修行无上法

&nbsp;&nbsp;&nbsp;&nbsp;我于无数亿劫中&nbsp;&nbsp;&nbsp;&nbsp;无能少报师恩德

尔时善财。说偈赞已。白言大圣。向所显现。不可思议菩萨境界。愿为我说。此解脱门。名为何等。发心已来。为几时耶。久如当得阿耨多罗三藐三菩提。夜神告言。善男子。此解脱门。名普化众生令生善根。我以得此解脱门故。悟一切法自性平等。入于诸法真实之性。证无依法。舍离世间。悉知诸法色相差别。亦能了达青黄赤白性皆不实无有差别。而恒示现无量无数清净色身。所谓种种色身。非一色身。无边色身。清净色身。一切庄严色身。普见色身。等一切众生形相色身。普现一切众生前色身。光明普照色身。众所乐见色身。见无厌足色身。相好清净色身。离一切恶净光普照色身。大力勇猛平等示现色身。一切世间甚深难得色身。一切世间无能映蔽色身。一切众生称叹无尽色身。念念观察种种庄严色身。示现种种诸形像云色身。出现种种形色显色色身。普现无量神力色身。普放一切众妙光明色身。一切净妙庄严色身。随顺成熟一切众生色身。随其心乐现前调伏色身。随所应度成就善根色身。现无障碍普光明照色身。净无浊秽广大光明色身。可爱端正增长不坏色身。具足庄严清净坚固色身。方便开示不思议法微妙光明色身。一切无能映夺色身。能映夺一切色身。无诸暗障色身。能破诸闇色身。普集一切诸白净法色身。具足势力大功德海色身。从于过去尊重恭敬为因所生色身。如虚空清净心所起色身。最胜广大超过妙宝色身。无断无尽大功德海色身。普遍出现大光明海色身。一切世间无依无别平等色身。遍满十方一切世界无碍色身。念念出现不可说不可说刹海显示种种色相海色身。增长一切众生种种欢喜心色身。摄取一切众生海色身。能于一一毛孔之中出师子吼说一切佛功德海色身。能净一切众生心性甚深信解海色身。决定解了一切法义无疑网色身。心无障碍种种光网普照耀色身。等虚空量净光明色身。能放广大摩尼宝王净光明色身。照现无垢法界影像色身。世无能比色身。种种妙相差别庄严色身。普照十方色身。随时示现应诸众生常不断绝色身。出生寂静调伏一切众生色身。善能除灭一切烦恼色身。一切众生功德福田色身。能清净一切教色身。一切众生所见不虚色身。现大智慧勇猛威力色身。无障碍普周遍色身。显示最胜利益世间色身。现能普集大慈海色身。普集大福山王色身。普光照现一切世趣影像色身。现能清净大智慧力色身。随顺一切世间正念色身。一切宝相光明色身。显示毗卢遮那藏色身。随顺一切众生寂静色身。一切智体相现前色身。现微笑眼能令众生普生净信色身。一切众宝最胜庄严普光明色身。不取不舍一切众生色身。无决定无执着色身。显示自在威力加持色身。显示诸法神通变化色身。种种如来善根光照色身。遍法界海远离诸恶色身。普现亲近一切如来道场众会色身。现能成就种种妙色海色身。普遍出现善行所流相似妙果色身。随所应化调伏众生色身。一切世间见无厌足色身。放种种色净光明色身。显示一切三世相海色身。能放一切焰海光明色身。显示无量圆满光明海色身。一切妙香光明普遍超诸世间色身。一一毛孔现不可说极微尘数日轮云色身。广大无垢月轮云威德色身。放无量色须弥山王妙华云光明色身。出生种种妙鬘云光明色身。显示一切宝莲华云色身。出兴一切烧香形像云普遍法界色身。念念普散一切末香藏云现前变化遍满十方色身。现一切如来广大愿云色身。现一切语言普演法海色身。现普贤菩萨形像身云色身。念念中现如是等诸色相身。充满十方一切法界。令诸众生或见色身。或闻说法。或随顺忆念。或亲近承事。或遇神通。或睹变化。如是种种不可思议自在威力。悉随心乐皆得开悟。应时调伏。舍不善业。善行圆满。善男子。当知此由往昔种种大愿力故。具一切智速疾力故。菩萨解脱广大力故。救护众生大悲力故。安乐众生大慈力故。勤求随顺不退力故。一切如来加持力故。作如是事。善男子。我入此解脱了知法性无有差别。而能示现无量色身。于一一身。显现无量诸色相海。于一一相。普放无量大光明云。一一光明。照现无量诸佛刹土。一一刹土现无量佛。出兴于世。一一如来显现无量大神通力。随诸众生心行不同。开发觉悟宿世善根。未种者令种。已种者令增长。已增长者。令成熟。于念念中。令无量众生于阿耨多罗三藐三菩提。得不退转。安住种种解脱门中。