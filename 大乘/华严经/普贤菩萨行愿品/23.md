## 大方广佛华严经普贤菩萨行愿品卷第二十三

### 入不思议解脱境界普贤行愿品

尔时善财童子。白言圣者。发阿耨多罗三藐三菩提心。修此妙行。其已久如。夜神言。善男子。如汝所问。此事难知难信难解难证难入。难可显示。难可生起。难可演说。一切世间。诸天及人声闻独觉。皆不能知。唯除如来威力所加善知识所摄。修集广大福德智慧。其心坚固。欲乐清净。无下劣心。无杂染心。无谄曲心。无散乱心。无鄙吝心。无极闇心。得普照曜开敷一切智光明心。发普利乐成熟一切诸众生心。一切烦恼及以众魔无能坏心。起必趣向一切种智无障碍心。不乐世间一切生死染污乐心。能乐观察一切如来清净妙乐。能勤除灭一切众生忧悲苦海。能修一切诸佛如来功德法海。能观一切诸法实性虚空境界。能具一切广大甚深清净信解。能超一切生死暴流。能入一切如来智海。能决定到无上法城。能勇猛入如来境界。能速疾趣诸佛智地。能即成就一切智力。能于十力已得究竟。如是之人。乃能于此能知能入。能信能解。能持能了。随顺修行。何以故。此是如来智慧境界。一切菩萨尚不能知。况余众生。然我今当承佛威力。欲令调顺可化众生意速清净。欲令修习善根众生心得自在。随汝所问。为汝宣说。尔时开敷一切树华安乐主夜神。欲重明此义。观察三世如来境界。而说偈言。

&nbsp;&nbsp;&nbsp;&nbsp;佛子汝今之所问&nbsp;&nbsp;&nbsp;&nbsp;诸佛无边深境界

&nbsp;&nbsp;&nbsp;&nbsp;难思刹海微尘劫&nbsp;&nbsp;&nbsp;&nbsp;具足演说无能尽

&nbsp;&nbsp;&nbsp;&nbsp;非诸弊恶贪恚痴&nbsp;&nbsp;&nbsp;&nbsp;憍慢无明惑所覆

&nbsp;&nbsp;&nbsp;&nbsp;垢心缠缚众生等&nbsp;&nbsp;&nbsp;&nbsp;能知诸佛寂静法

&nbsp;&nbsp;&nbsp;&nbsp;非诸谄诳浊乱心&nbsp;&nbsp;&nbsp;&nbsp;常随悭嫉情无舍

&nbsp;&nbsp;&nbsp;&nbsp;烦恼业绳之所系&nbsp;&nbsp;&nbsp;&nbsp;而能了知佛境界

&nbsp;&nbsp;&nbsp;&nbsp;非是执着蕴界处&nbsp;&nbsp;&nbsp;&nbsp;心恒不舍于身见

&nbsp;&nbsp;&nbsp;&nbsp;心倒想倒见倒人&nbsp;&nbsp;&nbsp;&nbsp;能入如来寂灭地

&nbsp;&nbsp;&nbsp;&nbsp;寂静甚深诸佛境&nbsp;&nbsp;&nbsp;&nbsp;本性真常离分别

&nbsp;&nbsp;&nbsp;&nbsp;非着诸有生死人&nbsp;&nbsp;&nbsp;&nbsp;入此平等无依法

&nbsp;&nbsp;&nbsp;&nbsp;生于诸佛种姓家&nbsp;&nbsp;&nbsp;&nbsp;一切如来恒守护

&nbsp;&nbsp;&nbsp;&nbsp;能持法王教藏者&nbsp;&nbsp;&nbsp;&nbsp;此仙智眼之境界

&nbsp;&nbsp;&nbsp;&nbsp;亲近真实善知识&nbsp;&nbsp;&nbsp;&nbsp;爱乐白法无厌足

&nbsp;&nbsp;&nbsp;&nbsp;专求佛力受法云&nbsp;&nbsp;&nbsp;&nbsp;彼闻此法生欢喜

&nbsp;&nbsp;&nbsp;&nbsp;心恒清净无分别&nbsp;&nbsp;&nbsp;&nbsp;不着一切如虚空

&nbsp;&nbsp;&nbsp;&nbsp;智灯自在破无明&nbsp;&nbsp;&nbsp;&nbsp;此无垢者之境界

&nbsp;&nbsp;&nbsp;&nbsp;以大慈悲覆世间&nbsp;&nbsp;&nbsp;&nbsp;遍入三世众生海

&nbsp;&nbsp;&nbsp;&nbsp;随宜利乐无边际&nbsp;&nbsp;&nbsp;&nbsp;此深行者之境界

&nbsp;&nbsp;&nbsp;&nbsp;心常欢喜无诸着&nbsp;&nbsp;&nbsp;&nbsp;一切所有皆能舍

&nbsp;&nbsp;&nbsp;&nbsp;乐说平等施众生&nbsp;&nbsp;&nbsp;&nbsp;此无著者之境界

&nbsp;&nbsp;&nbsp;&nbsp;心无垢浊离诸过&nbsp;&nbsp;&nbsp;&nbsp;究竟调伏无忧悔

&nbsp;&nbsp;&nbsp;&nbsp;随顺佛教能具修&nbsp;&nbsp;&nbsp;&nbsp;此无垢者之境界

&nbsp;&nbsp;&nbsp;&nbsp;心无动乱无分别&nbsp;&nbsp;&nbsp;&nbsp;能普觉知诸法性

&nbsp;&nbsp;&nbsp;&nbsp;远离一切诸惑业&nbsp;&nbsp;&nbsp;&nbsp;此解脱者之境界

&nbsp;&nbsp;&nbsp;&nbsp;心无疲厌常无退&nbsp;&nbsp;&nbsp;&nbsp;勇猛勤修一切智

&nbsp;&nbsp;&nbsp;&nbsp;安住增上净戒中&nbsp;&nbsp;&nbsp;&nbsp;此大丈夫之境界

&nbsp;&nbsp;&nbsp;&nbsp;其心深入诸三昧&nbsp;&nbsp;&nbsp;&nbsp;究竟清凉无热恼

&nbsp;&nbsp;&nbsp;&nbsp;已修一切智海因&nbsp;&nbsp;&nbsp;&nbsp;此寂静者之解脱

&nbsp;&nbsp;&nbsp;&nbsp;了知诸法差别相&nbsp;&nbsp;&nbsp;&nbsp;善入无边深法界

&nbsp;&nbsp;&nbsp;&nbsp;普度群生靡有余&nbsp;&nbsp;&nbsp;&nbsp;此慧灯者之解脱

&nbsp;&nbsp;&nbsp;&nbsp;了达众生真实性&nbsp;&nbsp;&nbsp;&nbsp;于诸有海无所著

&nbsp;&nbsp;&nbsp;&nbsp;如影普现心水中&nbsp;&nbsp;&nbsp;&nbsp;此先导者之解脱

&nbsp;&nbsp;&nbsp;&nbsp;从于三世诸佛海&nbsp;&nbsp;&nbsp;&nbsp;方便愿种而出生

&nbsp;&nbsp;&nbsp;&nbsp;尽诸劫刹勤修行&nbsp;&nbsp;&nbsp;&nbsp;此普贤者之解脱

&nbsp;&nbsp;&nbsp;&nbsp;普入一切法界门&nbsp;&nbsp;&nbsp;&nbsp;悉见十方诸刹海

&nbsp;&nbsp;&nbsp;&nbsp;亦见其中劫成坏&nbsp;&nbsp;&nbsp;&nbsp;此无二者之境界

&nbsp;&nbsp;&nbsp;&nbsp;十方刹海极微中&nbsp;&nbsp;&nbsp;&nbsp;悉见佛坐菩提树

&nbsp;&nbsp;&nbsp;&nbsp;成等正觉化群生&nbsp;&nbsp;&nbsp;&nbsp;此无碍眼之境界

&nbsp;&nbsp;&nbsp;&nbsp;汝从无量大劫海&nbsp;&nbsp;&nbsp;&nbsp;亲近承事善知识

&nbsp;&nbsp;&nbsp;&nbsp;为利群生求正法&nbsp;&nbsp;&nbsp;&nbsp;闻已忆念无遗忘

&nbsp;&nbsp;&nbsp;&nbsp;毗卢遮那广大境&nbsp;&nbsp;&nbsp;&nbsp;无边无量难思议

&nbsp;&nbsp;&nbsp;&nbsp;我承佛力为汝说&nbsp;&nbsp;&nbsp;&nbsp;令汝深心转清净

善男子。乃往古世过世界海极微尘数劫。有世界海。名毗卢遮那海真金摩尼山。彼世界海中。有佛出现名普照法界智慧山寂静威德王。善男子。其佛往修菩萨行时。能普清净彼世界海。其世界海中。有佛刹极微尘数世界种。一一世界种。有佛刹极微尘数世界。一一世界。有世界极微尘数劫。一一劫中。无量如来出兴于世。一一如来。说世界海极微尘数修多罗。一一修多罗。授佛刹极微尘数诸菩萨记。现种种佛神通力。说种种调伏众生法。转种种诸乘轮度无量众生海。善男子。彼毗卢遮那海真金摩尼山世界海中。有世界种。名普门现前庄严幢。此世界种中。有世界。名一切宝色吉祥普照光明。以现一切化佛影像摩尼王为体。形如天城。以现一切如来菩提道场。摩尼宝王。而为庄严。住于一切宝拘苏摩华海上。净秽相杂。此世界中。有须弥山极微尘数四天下。有一四天下最处其中。名一切宝山幢。其四天下。一一纵广无量百千由旬。一一各有一万大城。其阎浮提中。有一王都。名妙宝娑罗庄严云灯。以十千大城而为眷属。周匝围绕。阎浮提人寿万岁时。中有轮王。名一切法圆满宝盖大师子吼声。其王具有五百辅臣。六万采女。七百王子。其诸王子。色相端严。勇健雄猛。有大威力。尔时彼王威德普被阎浮提内。无有怨敌。时彼世界。劫欲尽时。有五浊起。一切人众。寿命短促。资财乏少。形色鄙陋。行住坐卧。多苦少乐。不修十善。专作恶业。更相忿诤。互相倾夺。欺诳诈伪。绮饰言辞。离间于他。发粗恶语。妒他荣好。非法贪求。深入邪网稠林旷野。以是因缘。风雨不时。苗稼不登。药木华卉。园林草树。一切枯槁。衣食匮乏。多诸疫病。驰走四方。靡所依怙。咸来共绕王都大城。无量无边。百千万亿。四面周匝。高声大呼。或举两手。或复合掌。或以头叩地。或举手推胸。或屈膝长号。或踊身大叫。头发蓬乱。衣裳弊恶。皮肤皴裂。面目无光。彼诸众生。以种种形貌出种种音声。作种种言辞。为种种谈说。而白王言。大王大王。我等今者。贫穷孤露。饥渴寒冻疾病衰羸众苦所逼。种种困厄迫切身心命将不久。无依无救无所控告。如在牢狱。死相现前。我等今者。来归大王。我观大王仁慈智慧。于大王所。生得安乐想。得怜愍想。得爱敬想。得身命想。得摄受想。得宝藏想。遇津梁想。逢道路想。值船筏想。见宝洲想。获财利想升天宫想。离怨家想。灭众苦想。

尔时大王。闻此语已。获得百万阿僧祇大悲门。一心思惟。作意观察。发于十种大悲之语。云何为十。所谓哀哉众生堕落无底生死深坑。我当云何而速免济。令其得出。安住如来一切智地。哀哉众生为诸烦恼。逼迫身心。我当云何而作救护。安住种种善业道中。哀哉众生恒为种种生老病死之所恐怖。我当云何为作归依。令离缚着。永得一切身心安隐。哀哉众生常为世间。种种恐怖。逼害其身。我当云何。而为救护。令其得免一切厄难。安住如来一切智道。哀哉众生无有智眼。常为身见疑惑所覆。我当云何为作方便。令其得决疑见翳瞙。哀哉众生。常为痴暗之所迷惑。远离善法。我当云何。为作慧炬。照彼无明。令其显见。一切智城究竟解脱。哀哉众生常为种种悭嫉谄诳。浊乱其心。我当云何。而为开晓。令其证得清净法身。哀哉众生长时漂溺一切世界生死大海。我当云何。为作船筏。而普运度。令其得入一切智海。哀哉众生诸根刚强。远离调御无上大师。一切世间无能调者。我当云何。而为调御。令其成熟一切善根。具足如来大威神力。哀哉众生犹如盲瞽。不见正道。随逐邪径。我当云何。开其慧眼。而为引导。令其得入一切智门。时彼大王。兴此十种大悲之心。作是语已。即于王都大众之中。击鼓宣令。咸使闻知。我今普施一切众生。随有所须。悉令充足。即时颁下阎浮提内大小诸城。及诸聚落。悉开库藏。出种种物。置四衢道。所谓金银琉璃。摩尼等宝。衣服饮食。华香鬘盖。涂香末香。种种璎珞。宫殿屋宅。床榻敷具。一切资财。无不备足。建大光明摩尼宝幢。其光触身。悉使安隐。灭除黑闇。开发照明。随心所欲。皆悉圆满。又复随化种种身形。一切承事。供养恭敬一切众生。亦施一切病缘汤药。活命资具。种种宝器。盛众杂宝。所谓金刚器中。盛种种香宝。香器中盛种种衣。摩尼妙宝。庄校严饰。辇舆车乘。众宝璎珞。宝帐宝网。周围垂覆。建立种种高胜妙幢。如是一切资生之物。悉开库藏。而以给施。亦施一切村营城邑。山泽林薮。妻子眷属。及以王位。头目耳鼻。唇舌牙齿。手足皮肉。心肾肝肺。大肠小肠。脂膏筋脉。一切肢分。内外所有。悉皆能舍。

尔时妙宝娑罗庄严云灯王城东门。名摩尼山威德。于其门外。有施会处。其地广博。清净平坦。无诸坑坎。荆棘沙砾。一切皆以妙宝所成。散众宝华。烧诸妙香。无数摩尼王宝。庄校严饰。然诸宝灯。周遍照曜。宝焰吉祥。威德香云。充满虚空。无量宝树。次第行列。微妙分布。间错庄严。种种天人宫殿楼阁。种种庄严。种种幢幡。种种缯盖。常出光明。宝拘苏摩网。一切香王宝网。弥覆其上。宝铎徐摇。出妙音声。无量百千亿那由他诸音乐器。恒出妙音。如是一切。皆以妙宝而为庄严。悉是菩萨净业果报之所成就。于彼会中。置师子座。十种妙宝。以为其地。十宝栏楯。放大光明。十种宝树。枝叶扶疏。周匝围绕。靡不严好。微妙坚固。金刚宝轮。以承其下。以一切宝。为龙神像。而共捧持种种宝物。以为严饰。于交露间。标题德相。以种种色。间错庄严。一切宝幢。一切宝幡。周遍行列。众宝铃网。摩尼宝网。众宝华网。大摩尼王网。以覆其上。无量宝香。常出香云。种种宝衣。处处分布。百千种乐。出过诸天。恒奏美音。悦可人意。复于其上。张施宝盖。常放无量宝焰光明。如阎浮金炽然清净。垂诸华璎。无数摩尼宝王为带。周回间列。种种杂色摩尼宝铃。恒出妙音。劝诸众生。修行十善。时一切法圆满宝盖。大师子吼妙音声王。处师子座。具足妙色。形容端正。人相圆满。最胜清净。世无能比。毗卢遮那摩尼宝王。以为其冠。那罗延身。不可沮坏。一一肢分。悉皆圆满。性普贤善。王种中生于财及法。皆得自在。辩才无碍。智慧明达。以正治国。无违命者。一切众生。咸赞彼王无量无边殊胜功德。光明炽盛。过天帝释。见者无厌。常于空中。现大轮盖。摩尼宝藏。其数百千。以为轮辐。无数宝焰。吉祥威德。光明庄严阎浮檀金。放清净光。以覆其上。种种宝色。金网庄严。真珠璎珞。周匝垂下。又以宝绳。悬众宝铃。众宝庄校。恒吐妙音。过诸天乐。觉悟世间。宣扬善行。复有妙扇宝缕织成。扇以香风。发扬威德。

尔时于此阎浮提内。无量无数百千万亿那由他众生。种种国土。种种族类。种种眷属。种种形貌。种种衣服。种种言辞。种种心行。种种欲乐。各各希求。种种财宝。种种资生。种种受用。俱来此会。观察彼王。以种种言语。种种训释。种种辩才。种种名句。咸叹此王。是大智人。是福须弥。是胜功德圆满白月。是得自在。无碍丈夫。住菩萨愿行广大施。时王见彼诸来集会。于己乞求。生爱敬心。生悲愍心。生欢喜心。生尊重心。生广大心。生善友心。生相续心。生精进心。生不退心。生舍施心。生周遍心生平等心。生清净心。生成就心。生速疾心。生见种种善知识心。善男子。尔时彼王。见诸乞者。心大欢喜。经须臾顷。假使转轮圣王。尽无边劫所受快乐。所不能及。如是忉利天王。夜摩天王。兜率陀天王尽百千亿那由他劫所受快乐。亦不能及。善化天王。于无数劫所受快乐。自在天王。于无量劫所受快乐。大梵天王于无边劫所受梵乐。光音天王。于难思劫所受天乐。遍净天王。于无尽劫所受天乐。净居天王不可说劫住寂静乐。悉不能及。譬如有人。仁慈孝友。遭逢世难。父母兄弟。姊妹妻息。内外宗亲。并皆散失。忽于旷野道路之间。而相值遇。瞻奉抚对。情无厌足。时彼大王。见来乞者。心生爱敬。欢喜踊跃。庆幸之心。亦复如是。善男子。其王尔时。因善知识。于佛菩提。解欲增长。诸根成就。信心清净。欢喜圆满。不可思议。何以故。此大菩萨。勤修诸行。求一切智。愿得利益一切众生。心无懈倦。愿得充足一切众生衣服饮食。愿获菩提。无量妙乐。舍离一切诸不善心。常愿积集一切善根。常愿救护一切众生。常乐观察萨婆若道。常乐修行一切智法。满足一切众生所愿。入一切佛功德大海。破一切魔业惑障山。随顺受持一切佛教。行一切智无障碍道。已能深入一切智流。一切法流。常现在前。大愿无尽。为大丈夫。住大人法。积集一切普门善藏。愿舍一切执着之心。不染一切世间境界。知诸法性犹如虚空。于彼一切诸来乞者。生一子想。生父母想。生福田想。生善友想。生难得想。生恩益想。生覆护想。生坚固想。生导师想。生如来想。不拣方处。不择族类。不选形貌。随有来至。如其所欲。随其方处。随其国邑。如彼所求。如彼爱乐。以大慈心。平等无碍。以大舍光。照明一切。应众生心令无所乏。求饮食者。施与饮食。求衣服者。施与衣服。求香华者。施与香华。求鬘盖者。施与鬘盖。如是有求。幢幡璎珞。宫殿园苑。象马车乘。床座被褥。金银摩尼。真珠琉璃。璧玉珂贝。诸珍宝物。一切库藏。及诸眷属。采女妃嫔。城邑聚落。园林屋宅。皆悉如是。普施众生。

时此会中。有长者女。名宝光明。与六十童女。眷属围绕。端正殊妙。人所喜见。皮肤金色。目发绀青。胜妙圆满。色相具足。身出妙香。口演梵音。上妙宝衣。以为严饰。常怀惭愧正念不乱。有大智慧。动止安详。具足威仪。恭敬师长。最胜清净。心无放逸。常念顺行甚深妙行。所闻之法忆持不忘。宿世善根。流润其心。相似妙果靡不成就。清净广大。犹如虚空。等安众生。常见诸佛。尽无余界。求一切智。去王不远。合掌顶礼。以恭敬心。作如是念。我得善利。我得善利。我今得见大善知识。最难见者。于今得见。时女于王。生大师想。生于最胜善知识想。具慈悲想。能摄受想。其心正直。最胜清净。生于广大欢喜之心。即解自身所佩璎珞。持奉彼王。作是愿言。今此大王。能为一切无量无边无主无依无明众生。成就救护。利益照明。作所依处。愿我未来亦复如是。如彼大王所知之法所载之乘。所修之道。所具色相。所摄众会。无边无尽。难胜难坏。愿我未来。悉得成就。随彼大王所生之处。愿我常得随彼受生。