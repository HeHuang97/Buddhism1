## 大方广佛华严经普贤菩萨行愿品卷第九

### 入不思议解脱境界普贤行愿品

复有十千乾闼婆王。于虚空中。作如是言。善男子。此婆罗门。五热炙身时。其火光明照我宫殿及诸眷属。悉令我等受不思议无量快乐。是故我等。来诣其所。此婆罗门。为我说法。能令我等于阿耨多罗三藐三菩提。得不退转。复有十千阿修罗王。从大海出。住虚空中。舒右膝轮。合掌礼敬。作如是言。善男子。此婆罗门。五热炙身时。我阿修罗所有宫殿大地诸山。悉皆震动。大海波涛。涌浪腾沸。令我眷属失其威力。舍憍慢心。离诸放逸。息除战斗伤害之心。是故来诣婆罗门所。从其闻法。永离谄诳。入深法忍。住于三昧。成就十力。坚固不动。复有十千迦楼罗王。大力勇持迦楼罗王而为上首。于虚空中。化作广大童子之形。容貌端严。色相具足。于虚空中。唱如是言。善男子。此婆罗门。五热炙身时。其火光明照我宫殿。一切震动。而令我等皆悉恐怖。不乐住处。生厌离心。来诣其所。时婆罗门。即为我等如应说法。能令我等修习大慈。增长大悲。令其精进不舍善轭。令于五欲拔出众生。令其发起大菩提心。令入甚深清净法界。令其获得明利智慧。方便善巧调伏众生。复有十千紧那罗王。于虚空中。唱如是言。善男子。此婆罗门。五热炙身时。从火焰中。有大风起。吹我宫殿。园林池沼。宝多罗树。诸宝铃网。诸宝缯彩。璎珞鬘带。诸音乐树。诸妙宝树。及诸乐器。一切资具。咸皆震动。自然演出佛声法声。及不退转菩萨僧声。发起大愿菩萨道声。住于无上正等觉声。云某方某界某国某处。有某菩萨。发菩提心。出生大愿。某方某界某国某处。有某菩萨。修行苦行。于身命财。难舍能舍。某方某界某国某处。有某菩萨。为速圆满一切智智。积集菩萨功德妙行。乃至究竟无作法门。某方某界某国某处。有某菩萨。往诣道场。坐菩提树。降魔军众。成等正觉。乃至某方某界某国某处。有某如来。转大法轮。某方某界某国某处。有某如来。作佛事已。而般涅槃。善男子。假使有人以阎浮提地及草木一切所有。末为微尘。此微尘数可知边际。我宫殿中宝多罗树。乃至乐器庄严具等所出音声。演说菩萨名如来名法名僧名。所发大愿。所修诸行。及佛菩萨。所游所住。所说所化。无有能得知其边际。善男子。我等以闻佛声法声菩萨僧声。菩萨所住行愿声故。生大欢喜。来诣其所。时婆罗门。即为我等。如应说法。令我及余无量众生。于阿耨多罗三藐三菩提。得不退转。复有无量欲界天子。现高大身。住虚空中。以诸种种上妙供具。恭敬供养。作如是言。善男子。此婆罗门。五热炙身时。其火光明。下照阿鼻及诸地狱。诸所受苦悉令休息。我等遇此光明照故。心生净信。以信心故。罪垢除灭。从彼命终。生于天中。以惭愧故。为知恩故。舍离欲乐而来其所。恭敬恋仰。无有厌足。时婆罗门。为我说法。能令我等及与无量百千众生发阿耨多罗三藐三菩提心。

尔时善财童子。得闻如是种种说法。心大欢喜。踊跃无量。于婆罗门所。发起真实善知识想。头顶礼足。恭敬合掌。唱如是言。我于大圣善知识所。生不信心。而怀疑惑。唯愿圣者。容我悔过。时婆罗门。即为善财而说偈曰。

&nbsp;&nbsp;&nbsp;&nbsp;若有诸菩萨&nbsp;&nbsp;&nbsp;&nbsp;顺善知识教

&nbsp;&nbsp;&nbsp;&nbsp;一切无疑惧&nbsp;&nbsp;&nbsp;&nbsp;安住心不动

&nbsp;&nbsp;&nbsp;&nbsp;彼当决定得&nbsp;&nbsp;&nbsp;&nbsp;诸佛自然智

&nbsp;&nbsp;&nbsp;&nbsp;降魔坐道场&nbsp;&nbsp;&nbsp;&nbsp;广度无边众

尔时善财童子。闻此偈已。即登刀山。自投火聚。未至中间。即得菩萨善住坚牢清净三昧。才触火焰。复得菩萨寂静乐神通门三昧。善财白言。甚奇圣者。如是刀锋及大火焰。我身触时。安隐快乐。时婆罗门。告善财言。善男子。我唯得此菩萨普圆满无尽轮解脱。如诸菩萨摩诃萨。大功德焰悉能烧尽一切众生诸见烦恼。安住菩萨无退转心。无穷尽心。无懈怠心。无怯弱心。如那罗延金刚藏心。疾修诸行无慢惰心。大愿风轮普持一切。勇猛坚誓无有退转。而我云何能知能说彼功德行。善男子。南方有城。名师子频申。彼城有王。名无畏星宿幢。王有童女。名为慈行。汝诣彼问。菩萨云何学菩萨行。修菩萨道。时善财童子。顶礼其足。绕无数匝。殷勤瞻仰。辞退而去。

尔时善财童子。于善知识所。起不思议最极尊重心。生广大清净信解心。常念大乘恒不舍离。心专求佛智常无异念。心观法境界无有疑惑。一心系念随善知识。无障碍智常现在前。决定住于真实智际。善能分别诸法实际。普入三世诸刹那际。随顺解了如虚空际。现见诸法恒无二际。住于法界无分别际。入一切义无障碍际。住一切劫无失坏际。随顺调伏诸业性际。如来最胜不共法际。解了如来无际之际。以最胜智。悉能破坏一切执着颠倒想网。不取一切同异刹土差别之相。亦复不取一切诸佛众会道场和合之相。不取佛刹清净之相。了知众生皆无有我及众生相。亦知一切音声语言如空谷响。亦知一切差别众色皆如影像。如是思惟。正念观察。渐次南行。向师子频申城。周遍询求慈行童女。闻众人言。彼是王女。处在王宫。五百童女。以为侍从。住毗卢遮那摩尼藏殿。于龙胜栴檀足金线网天衣座上。而说妙法。善财闻已。诣王宫门。一心渴仰求见彼女。于时乃见无量人众来入宫中。善财问言。诸人今者欲何所诣。人咸报言。我等欲诣慈行童女听受妙法。善财即念。此王宫门。既无限碍。我亦应入。遂入王宫。见其宝殿。玻璃为地。琉璃为柱。金刚为壁。阎浮檀金以为垣墙。众宝栏楯百千杂宝。光明普照而为窗牖。阿僧祇胜摩尼宝而庄校之。宝藏摩尼镜圆满庄严。世中最上光藏摩尼宝。昼夜光明。以为照耀。无数宝网。周匝弥覆。窗闼交映。众宝相辉。百千金铃。悬置其上。微风吹动出微妙音。有如是等不可思议众宝严饰慈行童女身真金色。目发绀青。形貌端严相好具足。以梵音声而演说法。善财见已。顶礼其足。绕无数匝。合掌恭敬。于一面立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。童女告言。善男子。汝应观我所住宫殿内外种种庄严之事。善财顶礼如教观察。见一一壁中。一一镜中。一一柱中。一一相中。一一形像中。一一宝网中。一一栏楯中。一一金铃中。一一宝树中。一一宝璎珞中。一一庄严具中。一一宝形像中。一一摩尼宝中。一一光明照世毗卢遮那宝中。悉见十方一切法界。一切如来从初发心修菩萨道。各各行愿。各各境界。各各出兴成等正觉。各各示现广大神变转妙法轮。乃至各各现入涅槃。如是影相种种境界。如镜中像亦如净水。普见虚空日月星宿。如此皆是慈行童女。过去所修大善根力。所有众像于中显现。尔时善财。忆所观察一切诸佛庄严刹土功德行愿神变之相。合掌恭敬一心瞻仰慈行童女。时彼童女。告善财言。善男子。此般若波罗蜜普庄严门。我于三十六恒河沙数诸如来所。求得此法。彼诸如来。各以种种异方便门。令我得入。一佛所演。余不重说。善财白言。圣者。此般若波罗蜜普庄严门境界云何。童女答言。善男子。我入此般若波罗蜜普庄严门。随顺趣向。思惟观察。忆持分别。所有境界。所有威仪。所有相状。所有证入。即时获得普遍出生陀罗尼门。百万阿僧祇陀罗尼门。皆悉现前。如水漩澓。速疾显现。所谓佛陀罗尼门。法陀罗尼门。佛刹陀罗尼门。众生陀罗尼门。普遍陀罗尼门。过去陀罗尼门。未来陀罗尼门。现在陀罗尼门。常住际陀罗尼门。福德陀罗尼门。福德聚陀罗尼门。智慧陀罗尼门。智慧聚陀罗尼门。诸愿陀罗尼门。分别诸愿陀罗尼门。行陀罗尼门。行清净陀罗尼门。行修集陀罗尼门。行圆满陀罗尼门。业陀罗尼门。业不失坏陀罗尼门。业清净陀罗尼门。业流注陀罗尼门。业现前所作陀罗尼门。舍离恶业陀罗尼门。修习正业陀罗尼门。业自在陀罗尼门。善行陀罗尼门。常持善行陀罗尼门。三昧陀罗尼门。随顺三昧陀罗尼门。观察三昧陀罗尼门。三昧境界陀罗尼门。从三昧起陀罗尼门。神通陀罗尼门。心海陀罗尼门。种种心陀罗尼门。直心陀罗尼门。清净心陀罗尼门。照心稠林陀罗尼门。心地清净陀罗尼门。知众生心所生处陀罗尼门。知众生微细心陀罗尼门。知众生烦恼行陀罗尼门。知烦恼习气陀罗尼门。知烦恼方便陀罗尼门。知烦恼所作陀罗尼门。知众生信陀罗尼门。知众生解陀罗尼门。知众生行陀罗尼门。知众生信解诸行差别陀罗尼门。知众生性陀罗尼门。知众生欲陀罗尼门。知众生想陀罗尼门。知世界所起陀罗尼门。普见十方陀罗尼门。普见一切法陀罗尼门。说法陀罗尼门。大慈陀罗尼门。大悲陀罗尼门。寂静陀罗尼门。语言道陀罗尼门。解脱陀罗尼门。普遍出生陀罗尼门。无著际陀罗尼门。方便非方便陀罗尼门。随顺陀罗尼门。差别陀罗尼门。普入陀罗尼门。无碍际陀罗尼门。普遍一切陀罗尼门。佛法陀罗尼门。菩萨法陀罗尼门。声闻法陀罗尼门。独觉法陀罗尼门。世间法陀罗尼门。世界成陀罗尼门。世界坏陀罗尼门。世界住陀罗尼门。世界庄严陀罗尼门。世界形状陀罗尼门。狭世界陀罗尼门。广世界陀罗尼门。垢世界陀罗尼门。净世界陀罗尼门。于净世界现垢世界陀罗尼门。于垢世界现净世界陀罗尼门。纯垢世界陀罗尼门。纯净世界陀罗尼门。垢净世界陀罗尼门。净垢世界陀罗尼门。平坦世界陀罗尼门。高下世界陀罗尼门。覆世界陀罗尼门。仰世界陀罗尼门。侧世界陀罗尼门。世界网陀罗尼门。世界转陀罗尼门。世界各别依想住陀罗尼门。世界行陀罗尼门。细入粗陀罗尼门。粗入细陀罗尼门。大入小陀罗尼门。小入大陀罗尼门。见诸佛陀罗尼门。分别佛身陀罗尼门。见佛光明庄严网陀罗尼门。闻佛圆满妙音声陀罗尼门。佛转法轮陀罗尼门。佛法轮成就陀罗尼门。佛法轮差别陀罗尼门。佛法轮无差别陀罗尼门。佛法轮训释陀罗尼门。佛法轮旋转陀罗尼门。佛身普遍陀罗尼门。佛会圆满陀罗尼门。能作佛事陀罗尼门。了知佛会差别相陀罗尼门。遍入佛众会海陀罗尼门。诸佛光照陀罗尼门。诸佛三昧陀罗尼门。诸佛三昧自在用陀罗尼门。诸佛住处陀罗尼门。诸佛加持陀罗尼门。诸佛变化陀罗尼门。诸佛游戏陀罗尼门。佛知众生心行差别陀罗尼门。诸佛神通种种变现陀罗尼门。住兜率宫所作业陀罗尼门。乃至示现入于涅槃陀罗尼门。利益众生陀罗尼门。入甚深法陀罗尼门。入微妙法陀罗尼门。菩提心相陀罗尼门。菩提心所从生陀罗尼门。菩提心助道相陀罗尼门。诸愿陀罗尼门。诸行陀罗尼门。神通相陀罗尼门。出离相陀罗尼门。总持清净相陀罗尼门。智轮清净相陀罗尼门。智慧清净相陀罗尼门。无量解脱相陀罗尼门。念力清净陀罗尼门。自心清净陀罗尼门。善男子。我唯知此般若波罗蜜普庄严门。如诸菩萨摩诃萨。其心广大。等虚空界。入于法界。智慧宽博。福德成满。坚固不动。住出世法。远离世间。勤求修习。向一切智。智眼清净。无诸垢翳。身语心行。悉皆清净。以差别智。普入诸法无障碍慧。犹如虚空。通达一切世间境界。获无碍地大光明藏。善巧分别一切法义。一切世间。无能映夺。常行于世。不染世法。能益于世。非世所坏。为诸众生。究竟依止。善了一切众生语言。明解众生种种仪式。知诸众生业习根器。随其心行。如应说法。于一切处。普随现身。于一切时。恒得自在。而我云何。能知能说彼功德行。善男子。于此南方。有一国土。名为三目。彼有比丘。名曰妙见。汝诣彼问。菩萨云何学菩萨行。修菩萨道。时善财童子。顶礼其足。绕无数匝。恋慕瞻仰。辞退南行。

尔时善财童子。随顺思惟菩萨所住行甚深。思惟菩萨所证法界际甚深。思惟菩萨众生微细智甚深。思惟菩萨世间想行智甚深。思惟众生无作性甚深。思惟众生心流注甚深。思惟诸法缘起际甚深。思惟众生真实际甚深。思惟众生如光影甚深。思惟众生名号差别际甚深。思惟众生语言际甚深。思惟众生庄严法甚深。思惟众生秘密际甚深。思惟众生光明际甚深。渐次前行。至三目国。于彼城邑。市肆廛里。山川林薮仙人住处。周遍寻访妙见比丘。忽然睹见在一林中经行往复。头骨如盖顶有肉髻。殊胜端严。其眼修广如青莲叶。鼻修高直如挺真金。唇色丹洁如频婆果。齿白齐密具足四十。颊如师子颐颔充满。眉高而长。额广平正。毫相映彻如白琉璃。耳相垂埵如悬珠状。面如满月见者无厌。颈项圆直约文三道。胸标德相妙藏庄严。臆如师子肩膊佣圆。腰胁深细如金刚杵。臂肘佣直立垂过膝。网缦指相如白鹅王。手足掌中金刚轮相。柔软细滑如兜罗绵。伊尼鹿腨七处平满。手指纤长。足跟平圆。皮肤金色常光一寻。身毛上靡一一右旋。其身圆满如尼拘陀树。相好严洁犹如雪山王。诸根澄静。目视不瞬。于诸境界。心无动乱。智慧深广犹如大海。若沉若举。是智非智。动转戏论。一切咸息。得佛所行平等境界。入于缘起差别法门。成熟众生。心恒不倦。能生深广圆满大悲。教化示导心无暂舍。为欲受持一切如来正法眼故。为欲普令一切众生生智眼故。为于如来所行之道恒履践故。不迟不速审谛经行。寂静端严犹如满月。威仪雍肃如净居天。无数天龙乾闼婆等。释梵护世。人及非人。前后围绕。主方之神。随方回转引导其前。足行诸神。持宝莲华随捧其足。无尽光主火神。执持宝炬舒光照耀。阎浮幢主林神。恒雨众妙拘苏摩华。不动藏主地神。随现宝藏。普光明主空神。庄严虚空。妙吉祥主海神。雨摩尼宝。须弥藏主山神。合掌作礼。无碍力主风神。散众香华。春和淑气主夜神。曲躬恭敬。常觉圆满主昼神。持遍照十方摩尼宝幢。住虚空中。放大光明。善财童子。前诣其所。头面礼足。合掌白言。圣者。我已先发阿耨多罗三藐三菩提心。复欲勤求诸菩萨道。我闻圣者。善能诱诲。愿为我说。菩萨云何学菩萨行。修菩萨道。妙见答言。善男子。我年既少。出家又近。我此生中。于三十八恒河沙数诸如来所。亲近供养。净修梵行。或有佛所。一日一夜净修梵行。或有佛所。七日七夜净修梵行。或有佛所。半月一月一年百年千年百千年那由他年。乃至不可说不可说年。或有佛所。经一小劫。或一中劫。或一大劫。乃至不可说不可说阿僧祇劫。亲近供养净修梵行。听闻妙法。依教奉行。清净庄严诸大誓愿。证入诸佛甚深境界。修集菩萨一切妙行。圆满一切波罗蜜门。亦见彼佛所成正觉。所现神通。所转法轮。所现涅槃。所有遗教。乃至法尽各各差别。悉能受持。无有杂乱。亦知彼佛以本所发大誓愿力。普遍严净诸佛国土。以本所入诸三昧力。圆满菩萨甚深妙行。以本所修普贤行力。清净诸佛波罗蜜海。又善男子。我常不离此经行处。一念中一切十方皆悉现前。得净妙智。观察了知无障碍故。一念中一切世界皆悉现前得速疾力。一念过不可说不可说世界无障碍故。一念中不可说不可说佛刹皆悉现前。得普严净成就菩萨愿力故。一念中不可说不可说众生差别行皆悉现前。得满足普贤教门海故。一念中不可说不可说佛清净身皆悉现前。得普亲近成就普贤行愿力故。一念中不可说不可说佛刹极微尘数如来皆悉现前。得柔软心供养承事一切如来愿力故。一念中不可说不可说如来降注法雨入众生心皆悉现前。得了知阿僧祇法门随顺陀罗尼愿力故。一念中不可说不可说菩萨行海皆悉现前。得净一切诸菩萨行。犹如帝网。殊胜愿力故。一念中不可说不可说诸三昧海皆悉现前。得于一三昧中自在入出一切三昧愿力故。一念中不可说不可说诸根海皆悉现前。得了知诸根际于一根中见一切根愿力故。一念中不可说不可说时皆悉现前。得于一切时转正法轮众生界尽法轮无尽愿力故。一念中不可说不可说三世海皆悉现前。得了知一切世界中三世分位智光明愿力故。善男子。我唯知此菩萨随顺无尽灯解脱门。如诸菩萨摩诃萨。心行坚固犹如金刚。生如来家种族。真正成就不坏常住命根。常然智灯无有尽灭。其身坚固不可沮坏。普能示现如幻色身。形貌端严。世无伦匹。随众生心无量差别。如缘起法转变无尽。毒刃火灾所不能害。降魔兵众。摧伏异道。身色妙好。如阎浮金。超过世间最胜无比。放大光网。普照十方。若有见者。必破一切障碍大山。必拔一切不善根本。必种广大殊胜善根。如是之人。难可得见。难得出现如优昙华。而我云何。能知能说彼功德行。善男子。于此南方有一国土。名圆满多闻其中有城名曰妙门。彼有童子。名根自在主。汝诣彼问。菩萨云何学菩萨行。修菩萨道。时善财童子。为欲成满诸菩萨行。欲修菩萨无尽功德。欲被菩萨大誓愿甲。欲放菩萨大力光明。欲成菩萨深信解力。欲起菩萨无量胜行。于菩萨法。心无厌足。乐入一切菩萨功德。愿常摄御一切众生。欲超生死稠林旷野。于善知识。常乐见闻。承事供养。心无厌倦。于无量法。心生尊重。顶礼妙见。绕无数匝。殷勤瞻仰。辞退而去。