## 大方广佛华严经普贤菩萨行愿品卷第六

### 入不思议解脱境界普贤行愿品

尔时善财童子。随顺思惟。一心专念彼诸菩萨微妙辩才庄严法门。一心专念彼诸菩萨言辞教海。一心专念彼诸菩萨微细方便。一心专念彼诸菩萨清净解脱。一心专念彼诸菩萨善根光明。一心专念彼诸菩萨清净善巧。一心专念彼诸菩萨摄众生智。一心专念彼诸菩萨广大智力。一心专念彼诸菩萨勇猛不退。一心专念彼诸菩萨殊胜志乐。一心专念彼诸菩萨无量功德。一心专念彼诸菩萨无碍法门。如是思惟。弘誓坚固。勇猛精进。而为甲胄。以正信力。恒自庄严。勤求正法。心无疲厌。志愿坚固。犹若金刚及那罗延。无能坏者。恒于一切善知识教。奉顺修行。常无间断。于诸境界。心无染着。普门妙行。皆悉现前。普眼智光。照诸法海。圆满诸地陀罗尼门。现见十方。了法边际。以无碍智。普遍庄严。证解清净无依法性。显示无对无二法门。超过一切最胜彼岸。入净智门。永离诸想。能审观察诸法实际。普知三世差别法门。普往十方差别世界。普见十方差别佛身。普入十方差别时劫。普观十方差别业性。普转诸佛差别法轮。普智三昧明照其心。心恒普入平等境界。如来慧光。照触其身。一切智流。相续不断。若身若心。势力自在。常不舍离一切佛法。以深信力。常得诸佛威神所加。以净慧力。为诸如来光明所照。以誓愿力。愿身周遍一切刹网。一切法界。普入其身。渐次游行。经十二年。至住林城。周遍询求解脱长者。既得见已。五体投地。顶礼双足。起立合掌。白言圣者。我今得与善知识会。是我获得广大善利。何以故。善知识者。难可出现。难得闻名。难得逢值。难得亲近。难得承接。难得同住。难得奉事。难令喜悦。难蒙开晓。难得随逐。我今会遇真善知识。是我获得最胜善利。如是展转难中之难。圣者。我已先发阿耨多罗三藐三菩提心。为欲值遇一切佛兴故。为欲普闻一切佛名故。为欲普见一切佛身故。为欲普诣一切佛刹故。为欲普入一切佛会故。为欲普观一切佛境故。为欲普知一切佛意故。为欲普受一切佛记故。为欲普承一切佛力故。为欲普事一切诸佛故。为欲证悟一切佛法故。为欲随顺一切佛心故。为欲圆满一切佛愿故。为欲获得一切三昧故。为欲照明一切佛智故。为欲庄严一切佛会故。为欲遍修诸佛本行故。为欲现见诸佛神通故。为欲具证诸佛智力故。为欲清净诸佛无畏故。为欲听闻一切佛法故。为欲受持诸佛法轮故。为欲辨析一切佛法故。为欲住持诸佛教海故。为欲守护诸佛法城故。为欲观察佛所觉法故。为欲解悟佛所证法故。为欲深入佛所知法故。为欲见一切佛法于自身中出生故。为欲与一切菩萨同体故。为欲与一切菩萨同类故。为欲等一切菩萨善根故。为欲观一切菩萨所学故。为欲同一切菩萨净行故。为欲成一切菩萨所修故。为欲满一切菩萨波罗蜜故。为欲发一切菩萨清净愿故。为欲入一切菩萨大愿海故。为欲具一切菩萨大悲力故。为欲至一切菩萨究竟处故。为欲获得诸佛菩萨差别威神藏故。为欲获得一切菩萨智慧光明无尽藏故。为欲获得一切菩萨广大功德三昧藏故。为欲获得一切菩萨无量威力藏故。为欲获得一切菩萨无量神通藏故。为欲获得一切菩萨大神变藏无穷尽故。为欲获得一切菩萨大自在藏常现前故。为欲获得一切菩萨净妙色藏而庄严故。为欲获得一切菩萨大慈悲藏教化众生。皆令究竟达彼岸故。圣者。我今以如是心。如是意乐。如是希欲。如是勤求。如是思惟。如是渴仰。如是尊重。如是方便。如是勇猛。如是究竟。如是谦下。来至圣者善知识所。我闻圣者。善能诱诲诸菩萨众。能以方便开佛境界。示其道路。指其津济。与其桥梁。授其船筏。普令一切截愚痴网。除颠倒障。拔疑惑箭。涤烦恼垢。照心稠林。破心迷执。令心洁白。正心谄曲。除心热恼。使心清凉。回生死流。趣涅槃道。令心远离诸见牢狱。令心解脱贪欲系缚于染爱处。令心动转随顺。趣入一切智性。令其疾到广大法城。令其坚固无上大悲。令其安住究竟大慈。令其发起诸菩萨行。令其修集诸三昧门。令其悟入圣所证位。令其观察诸法本性。令其增长普贤愿力。于诸众生其心平等。唯愿慈哀。为我宣说。菩萨云何学菩萨行。修菩萨道。随所修习。疾得清净。疾得明了。具足圆满。时解脱长者。以过去积集善根力故。如来现在威神力故。文殊师利童子忆念力故。十方一切诸善知识本行愿力所加持故。即入菩萨胜三昧门。其三昧名普摄无边一切佛刹旋陀罗尼。入三昧已。其身清净。光明映彻。于其身中。显现十方各十佛刹极微尘数佛。及佛刹净妙庄严。众会道场光明等事。亦现彼佛往昔同行诸菩萨众。往昔所现神通变化。往昔所发广大誓愿。往昔所修助道之法。往昔所净诸出离道。往昔所有清净庄严。往昔所修诸菩萨行。亦见彼佛成等正觉。转妙法轮。教化众生。如是一切悉于身中。分明显现。无有障碍。亦于身内一切刹中。普现其身。无不充遍。身与佛刹互相涉入。不相障碍种种色像。而无往来一一差别。次第而住不相杂乱。所谓种种佛刹各别庄严。种种众会眷属圆满。种种威仪恭敬供养。种种道场各各严饰其中诸佛。示现种种游戏神通。建立种种差别乘道。显示种种广大愿门。普遍庄严种种神力。或一世界。示现上生处兜率宫。而作佛事。或一世界。殁兜率天。下入王宫。而作佛事。或现处胎种种神变。或现诞生种种瑞相。或现婴孩种种游戏。或示童子现处内宫。或现出家。示行苦行。或诣觉树。坐于道场。或现神通破魔军众。或现自在成无上道。或现诸王劝请说法。或现受请转妙法轮。或现天龙乾闼婆等。恭敬围绕。常随守护。或现其身遍入诸趣。或往一切众生住处。或时示现度众生已。入般涅槃为令世间咸增恋慕。或现舍利。全身碎身。分布人天令兴福祐。或遍人天。起大塔庙。庄严国界。饶益众生。彼诸如来。于种种世界。种种趣生。种种部类。种种众会。种种根器。种种乐欲。种种业行。种种信解。种种根力。种种修习。种种行愿。种种觉悟。种种心想种种烦恼随眠习气。如是一切众生海中。以佛威力。广现神通。遍一切处。施作佛事。所谓或处极微尘量道场。或处无边广大道场。或处一由旬量道场。或处十由旬量道场。乃至或处与不可说不可说佛刹极微尘数诸世界海。其量正等众会道场。以种种神通。种种音声。种种言辞。种种辩才。种种训释。于诸如来圣谛海中。以种种无畏大师子吼。为种种众生。演说种种修多罗海。开示种种陀罗尼门。普转种种如来法轮。普授种种诸菩萨记。彼诸如来所说法门所出言音。善财童子。悉能听受。忆持不忘。思惟观察。亦见诸佛及诸菩萨不可思议诸三昧门自在神变。尔时解脱长者。现是相已。即从三昧安详而起。告善财童子言。善男子。我已于此甚深无碍庄严解脱门。自在入出。善男子。我住于此解脱门时。即见东方阎浮檀金光明世界。龙自在王如来应正等觉。道场众会之所围绕。毗卢遮那藏菩萨。而为上首又见南方速疾具足诸力世界。遍覆普香王如来应正等觉。道场众会之所围绕。思惟心王菩萨。而为上首。又见西方具足一切香圆满光世界。须弥灯王如来应正等觉。道场众会之所围绕。无碍心菩萨。而为上首。又见北方袈裟幢世界。金刚坚固如来应正等觉。道场众会之所围绕。金刚游步勇猛行菩萨。而为上首。又见东北方一切殊胜妙宝世界。无所得境界眼毗卢遮那如来应正等觉。道场众会之所围绕。无所得妙变化菩萨。而为上首。又见东南方自在香焰光音世界。香灯王如来应正等觉。道场众会之所围绕。金刚焰慧自在妙因王菩萨。而为上首。又见西南方智日焰普光明世界。毗卢遮那普智声如来应正等觉。道场众会之所围绕。普焰垂髻变现香华光菩萨。而为上首。又见西北方普清净妙香庄严藏世界。无量功德海幢圆满光如来应正等觉。道场众会之所围绕。无碍威力身智幢王菩萨。而为上首。又见下方师子腾焰解脱光明世界。无碍法界幢具足智慧焰光如来应正等觉。道场众会之所围绕。法界智焰光明遍照世界幢菩萨。而为上首。又见上方光明遍照次第出现无尽佛世界。名称无边无碍智慧圆满光幢王如来应正等觉。道场众会之所围绕。无碍精进力法界智幢王菩萨。而为上首。善男子。我见如是十佛世尊。而为上首。如是乃至见于十方各十佛刹极微尘数诸佛如来应正等觉。道场众会之所围绕。一一皆有上首菩萨。并诸眷属。分明显现。然彼一切世界如来。不来至此。我身亦不往诣于彼。善男子。我若欲见安乐世界无量寿如来。随意即见。我若欲见白栴檀香世界月智如来。妙香世界宝光明如来。莲华世界宝莲华光明如来。妙金光世界寂静光如来。妙喜世界不动如来。善住世界师子相如来。镜光明世界月觉如来。吉祥师子宝庄严世界毗卢遮那如来。如是十方一切世界所有如来。我若欲见。随意即见。然彼如来。不来至此。我不往彼。善男子。我若欲见尽过去际一切劫中。所有诸佛。及彼佛刹种种庄严。道场众会。神通变化。调伏众生。尽未来际。一切劫海。所有如来。及诸菩萨。庄严国土。众会道场。调伏众生神通变化。如是一切随念皆见。彼诸如来。及彼诸劫。一切佛刹。所有庄严。种种差别。不来至今。我心亦不入彼过未。然其所见。皆如现在。善男子。我能了知十方三世一切如来。及诸菩萨。国土庄严。神通等事。无所从来。亦无所去。无有行处。亦无住处。亦知己身无去无来。无行住处。所以者何。知一切佛及与我心皆如梦故。如梦所见从分别生。见一切佛从自心起。又知自心如器中水。悟解诸法如水中影。又知自心犹如幻术。知一切法如幻所作。又知自心诸佛菩萨悉皆如响。譬如空谷随声发响。悟解自心。随念见佛。我如是知。如是忆念。所见诸佛。皆由自心。善男子。当知菩萨修诸佛法。净诸佛刹。积集妙行。调伏众生。发大誓愿。入一切智自在游戏不可思议解脱法门。得佛菩提。现大神通。遍往十方一切法界。以微细智。普入诸劫。如是一切佛菩萨法。皆由自心。善男子。诸业虚妄。积集名心。末那思量。意识分别。眼等五识。了境不同。愚痴凡夫。不能觉知。怖老病死。求入涅槃。生死涅槃。二俱不识。于一切境。妄起分别。又由未来诸根。五尘境界断灭。凡愚之人。以为涅槃。诸佛菩萨自证悟时。转阿赖耶。得本觉智。善男子。一切凡愚。迷佛方便。执有三乘。不了三界由心所起。不知三世一切佛法自心现量。见外五尘。执为实有。犹如牛羊不能觉知。生死轮中无由出离。善男子。佛说诸法无生无灭。亦无三世。何以故。如自心现五尘境界本无有故。有无诸法本不生故。如兔角等。圣者自悟境界如是。善男子。愚痴凡夫。妄起分别。无中执有。有中执无。取阿赖耶种种行相。堕于生灭二种见中。不了自心。而起分别。善男子。当知自心即是一切佛菩萨法。由知自心即佛法故。则能净一切刹。入一切劫。是故。善男子。应以善法扶助自心。应以法雨润泽自心。应以妙法治净自心。应以精进坚固自心。应以忍辱卑下自心。应以禅定清净自心。应以智慧明利自心。应以佛德发起自心。应以平等广博自心。应以十力四无所畏明照自心。善男子。我唯于此如来甚深无碍庄严解脱法门。自在入出。如诸菩萨摩诃萨。住无碍智。行无碍行。于诸境界。无不通达。现前常得见一切佛广大三昧。住一切佛无涅槃际成正觉门。普遍了知诸三昧海所有境界。能随观察三世诸法悉皆平等。分身遍往一切刹海。入于诸佛无分别处。一切境界皆悉现前。常能观察一切诸法。以圆满智尽能说行一切菩萨功德行愿。于其身中。悉能显现一切世界成坏之相。而于自身。及彼世界。不生二想。如是妙行。而我云何能知能说。善男子。从此南行阎浮提畔。有一住处。名遍无垢。彼有比丘。名曰海幢。汝诣彼问。菩萨云何学菩萨行。修菩萨道。时善财童子。礼长者足。右绕观察。思惟瞻仰。称扬赞叹无量功德。念善知识能为救护。于善知识。常生欢喜。依善知识。发起行愿。由善知识。令我开悟。敬善知识。心无违逆。事善知识。无有谄诳。于善知识。心常随顺。于善知识。起慈母想。令我远离一切颠倒。于善知识。起慈父想。令我成就菩萨善法。如是思惟。深生爱乐。悲泣流泪。辞退而去。

尔时善财童子。一心正念彼长者教。随顺观察。如说修行。忆持彼不思议菩萨解脱门。思惟彼不思议智慧光明门。深入彼不思议法界次第门。悟解彼不思议遍入普法门。明见彼不思议如来神变。观察彼不思议普入佛刹。深信彼不思议佛力庄严。照现彼不思议菩萨三昧。了达彼不思议差别世界。修集彼不思议菩萨净业。发起彼不思议广大誓愿。如是观察。渐次南行。向阎浮提畔无垢聚落。周遍寻觅海幢比丘。乃见处在经行林侧。结跏趺坐。端身正念。离出入息。无别思觉住不思议广大三昧。以三昧力。现大神通。于其身上。从顶至足。一切肢分。一切毛孔。悉现无量不思议数同自身相一切身云。遍一切处。现一切身。为普供养一切如来故。为普严净一切佛刹故。为普成熟一切菩萨故。为普调伏一切众生故。为普济拔诸苦蕴故。为普除断三恶趣故。为普开示人天路故。为普销灭烦恼毒故。为令众生普入甚深智慧海故。为令众生究竟安住一切智故从两足下。出无数佛刹极微尘数长者居士婆罗门众相似身云。首戴华冠。身垂璎珞明珠系顶。被服庄严。无量童男以为眷属。普往十方一切世界。悉以一切上妙供具。普施众生。所谓普雨一切上味如法饮食。一切上妙杂色宝华。一切衣服。一切璎珞。一切鬘带。一切熏香。一切涂香。一切宝器。一切宫室。一切欲乐资生之具。于一切处。救摄一切贫穷众生。充济所须令其满足。安慰一切苦恼众生。获身心乐令其欢喜。成熟一切善根众生。心意调柔。令其清净究竟无上菩提之道。如是示现充满十方。

从其两膝。出现无数百千万亿诸刹帝利。及婆罗门。并其眷属相似身云。皆悉聪慧。具诸艺业。世出世间。无不通达。种种色相。种种形貌。种种衣服上妙庄严。普遍十方一切世界。恒以四摄。摄诸众生。谓与财宝。令其富乐。可意语言。令闻欢喜。或以同事。劝导诱进。如是一切。贫者令足。病者令愈。危者令安。怖者令止。有忧苦者。令其快乐。复以方便。咸使发心。授以正法。令其开悟。速疾令其离诸不善。集众善法。从生死泥。拔济令出。住真实义无畏法中。如是示现。充满十方从其脐轮。出等众生数异道诸仙相似身云。种种形相各别庄严。或服草衣。或衣树皮。皆执澡瓶。威仪寂静。将诸仙众。足步虚空。往返周旋十方世界。咸出无量歌赞之声。称扬诸佛所有功德。或叹菩萨所修梵行。所说妙法。所证清净。其音和雅。美妙清彻。普闻十方无有障碍。调伏成熟一切众生。普摄诸根。不令放逸。令其观察真实境界。或说诸法皆无自性。使其发起一切智心。令其安住究竟实道。或说世间资生言论。或现方域导俗轨仪。种种善巧。随宜化度。开一切智出要法门。令诸众生普得饶益。随其次第。各修其业。如是示现。充满十方。

从其两胁。出不思议无数龙王龙子龙女。并其眷属相似身云。现不思议诸龙神变。遍满虚空。所谓雨不思议宝香庄严云。不思议宝华庄严云。不思议宝鬘庄严云。不思议宝盖庄严云。不思议宝幢庄严云。不思议宝幡庄严云。不思议种种妙宝璎珞庄严云。不思议大摩尼宝王庄严云。不思议种种宝座庄严云。不思议天宝严具庄严云。不思议天宝宫殿庄严云。不思议诸天采女歌咏赞叹庄严云。不思议天宝珠网庄严云。不思议摩尼须叶台蕊宝莲华庄严云。不思议一切摩尼宝冠庄严云。不思议无边光焰天宝庄严云。不思议华鬘幢盖天身庄严云。不思议恭敬合掌诸天采女云。不思议含辉吐焰金色莲华云。不思议演说一切诸佛功德大音声云。如是一切。普遍虚空。以为庄严。周遍十方一切世界诸佛道场。而为供养。普令众生皆生欢喜。除烦恼热。得清凉乐。如是示现。充满十方。

从其胸臆吉祥相中。出无数佛刹极微尘数阿修罗王。并其眷属相似身云。皆悉示现不可思议巧幻术力。种种神变。充满虚空。所谓能令无量百千万亿世界。皆悉震动。一切山王互相冲击。一切海水皆大涌沸。诸天宫殿无不动摇。诸魔光明无不隐蔽。诸魔军众无不摧伏。普令众生舍离憍慢。心无放逸。除悭嫉垢。息诸怨害。咸起慈心。破烦恼山。竭爱欲海。长无斗诤。永共和善。复以幻力游戏神通。开悟群生。令离贪着。于诸恶法。常乐远离。怖畏生死。欣求解脱。令出世间一切诸趣。令住无上菩提之心。令修菩萨清净妙行。令趣菩萨波罗蜜道。令入一切诸菩萨地。令照菩萨微妙法门。令观菩萨方便善巧。如是示现。遍周法界。

从其背出无量阿僧祇佛刹极微尘数声闻独觉相似身云。为诸众生应以二乘而受化者。广说法要。令其调伏。所谓为执我者。说无有我。为执常者说行无常。为贪行者。说不净观。为嗔行者。说慈心观。为痴行者。说缘起观。为等分者。说与智慧。相应境界。各别对治。令遍观察。为于境界生乐著者。说离诸着无所有性。为遍耽滞五欲境界说离诸欲无染着性。为着寂静定所系者。说大愿门。令深爱乐。誓普饶益一切众生转于法轮。尽未来际。令诸众生所愿皆满。如是遍周一切法界从其两肩。出阿僧祇佛刹极微尘数夜叉罗刹王。种种形貌种种色相长短广狭。种种仪容威势雄猛甚可怖畏无量眷属。而自围绕。现种种神力。吼种种大声。随其所应。作种种方便。遍满十方一切世界。守护一切善行众生。及诸贤圣菩萨众会说法道场。诸有受持菩萨净行。欣求如来一切正智。若向正住。及正住者。或时现作执金刚神。守护诸佛。承事供养。及佛住处。或遍守护一切世间。令其不入一切恶道。有恐怖者。令得安隐。有疾病者。令得除差。在厄难者。令除苦恼。有过恶者。令自厌悔。有灾横者令其息灭。积集福智大心众生。令其能转诸佛法轮舍生死轮。住正法轮。摧灭一切异道邪论。如是利益。遍满十方一切法界。

从其腹。出无量百千阿僧祇佛刹极微尘数紧那罗王。各与无数百千万亿紧那罗女。眷属围绕。无量佛刹极微尘数乾闼婆王。各与无数百千万亿乾闼婆女。眷属围绕。各奏无数阿僧祇百千天乐。歌咏赞叹一切诸法。缘生实性。歌咏赞叹一切诸佛难思功德。歌咏赞叹发菩提心普遍威力。歌咏赞叹一切菩萨修圆满行。歌咏赞叹一切诸佛成正觉门。歌咏赞叹一切诸佛转法轮门。歌咏赞叹一切诸佛现神变门。歌咏赞叹一切诸佛般涅槃门。歌咏赞叹守护一切诸佛教门。歌咏赞叹令诸众生皆欢喜门。开示演说严净一切诸佛刹门。开示演说一切诸佛微妙法门。开示演说照一切法无障碍门。开示演说发起一切诸善根门。如是利益。充满十方。

从其面门。出无量百千阿僧祇佛刹极微尘数转轮圣王。七宝具足。四兵围绕。放大舍光。雨无尽宝。最胜摩尼。庄严世界。普施众生。咸令充足。令断十恶。修行十善。所谓一切屠猎渔捕暴恶众生。令起慈悲。不断生命。贫乏苦恼下劣众生。令其永舍不与取行。常行惠施。能舍无量百千万亿端正采女。心无吝惜。令诸众生。永断邪淫。修持梵行。虚诳众生。令其究竟常真实语。不作虚诳无益谈说。令摄他语。不行离间。常乐和合。无有乖诤。令柔软语。无有粗恶。杂秽语者。令常演说甚深决定明了之义。顺佛法语。利益修行。永断绮饰无义言辞。令诸众生。深入法句。多贪欲者。令其少欲修习知足。最胜端严无生正行。多怒害者令除嗔恚。于诸众生。恒起慈心。心无瑕垢。为说大悲。欢喜摄受。令入佛法。堕见网者。为说实义。令观诸法。深入因缘。善明谛理。决择正邪。令心清净。拔邪见刺。破疑惑山。令诸众生悟心实性。具足通达趣入甚深。一切障碍。悉皆除灭。如是所作。充满法界。

从其两目。出无量百千阿僧祇佛刹极微尘数广大日轮。放大光明。普照一切诸大地狱。所有苦恼。悉令除灭。又照一切世界中间。令除黑闇睹见光明。又照一切十方世界饿鬼傍生。令其舍离愚痴翳障。得大智慧。拔除众苦。复于一切垢浊世界。放清净光。白银世界放黄金光黄金世界放白银光。琉璃世界放玻璃光。玻璃世界放琉璃光。砗磲世界放码瑙光。码瑙世界放砗磲光。赤珠世界放日藏摩尼王光。日藏摩尼王世界放赤珠光。帝青世界放月藏焰网摩尼宝王光。月藏焰网摩尼宝王世界放帝青光。纯宝所成世界放杂宝光。杂宝所成世界放纯宝光。如是光明。普照佛刹道场众会。而作佛事。照诸众生心之稠林。办诸众生无量事业。严饰一切世间境界。令诸众生心得清凉。生大欢喜。安隐快乐。如是所作。充满法界。