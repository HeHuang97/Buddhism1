## 大方广佛华严经普贤菩萨行愿品卷第四

### 入不思议解脱境界普贤行愿品

尔时文殊师利童子。从善住楼阁出。与无量同行大菩萨众。及常侍卫诸金刚神。普为世间。现大威力身众神。久发坚誓供养诸佛足行神。念昔大愿乐闻正法相续不断主地神。深净大悲庄严法界普润众生主水神。智慧威力光明遍照主火神。摩尼宝冠以严其首主风神。光照十方差别仪式主方神。专勤除灭无明黑闇主夜神。一心开现如来智日主昼神。普遍庄严虚空法界主空神。能勤方便拔济众生出生死海主海神。常勤积集出过心量趣一切智胜幢善根主山神。发大誓愿运度众生称赞诸佛勇猛无倦主河神。常勤守护一切众生菩提心城主城神。常勤守护一切众生诸大龙王。常勤守护一切智城诸夜叉王。常令众生增长欢喜乾闼婆王。常勤除灭一切饿鬼所有饥渴鸠槃茶王。恒愿拔济一切众生度生死海迦楼罗王。愿诸众生普得成就超诸世间如来力身阿修罗王。曲躬恭敬乐见诸佛种种功德摩睺罗伽王。深厌生死常乐瞻仰诸佛相好诸大天王。尊重于佛恭敬供养称扬赞叹诸大梵王。文殊师利。与如是等种种色像威德庄严大菩萨众。及诸世主。前后围绕。从自住处来诣佛所。右绕如来。经无量匝。以诸供具种种供养。供养毕已。顶礼辞退。右绕而出。往于南方。

尔时尊者舍利弗。承佛神力。见文殊师利菩萨。与如是等诸大菩萨。及诸世主种种神通威德自在众会庄严。从逝多林。安详而出。作是思惟。我今当与文殊师利。俱往南方。时舍利弗。即与眷属六十比丘。前后围绕。出自住处往诣佛所。到已顶礼。一心观佛。具白世尊。世尊听许。右绕三匝。作礼辞退。往文殊师利童子所此诸比丘。皆舍利弗之所化度。出家未久。自所同住。所谓海觉比丘。妙德比丘。福光比丘。大悲比丘。电德比丘。净行比丘。天德比丘。实慧比丘。梵胜比丘。寂慧比丘。与如是等六十人俱。曾于过去。供养诸佛。深种善根。于甚深法。悉能悟解。深信趣入最极清净。志行宽博。等佛境界。于佛教法。能正修行。悉能了知诸法本性。能大饶益成熟众生。常乐勤求诸佛功德。皆是文殊师利童子之所教化。

尔时尊者舍利弗。将诸比丘。随路而行。观诸比丘。告海觉言。汝可观察文殊师利清净相好庄严之身。诸天及人莫能思议。汝可观察文殊师利圆光映彻普照十方能令众生心生欢喜。汝可观察文殊师利放光明网。微妙庄严。除灭众生无量苦恼。汝可观察文殊师利众会威德。皆是菩萨往昔善根之所摄受。汝可观察文殊师利所行之路。左右八步清净平坦。众宝庄严。汝可观察文殊师利所住之处。周回十方常有道场。显现庄严随逐而转。汝可观察文殊师利所行之路。具足无量福德庄严。左右两边。皆有伏藏。种种珍宝自然而出。汝可观察文殊师利。由昔供养诸佛善根。随其所在有杂宝树。于其树间宝藏开敷。出庄严具。汝可观察文殊师利。随其所在一切世主兴供养云。雨诸供具。周布陈列。以为供养。汝可观察文殊师利。十方诸佛将说法时。悉放眉间白毫光明。来照其身。从顶上入。尔时尊者舍利弗。为诸比丘。称扬赞叹开示演说。文殊师利如是无量种种功德具足庄严。时诸比丘闻是赞已。心意清净。信解坚固。踊跃欢喜。不能自持。形体柔软。诸根和悦。垢障咸尽。忧苦悉除。常见诸佛。恒闻正法。回向趣求一切智智。成就菩萨无碍善根。逮得菩萨无量诸力。出生无尽圆满大悲。发起无边广大誓愿。深入诸度。究竟彼岸。十方佛海。皆悉现前。于佛境界。深生信乐。即白尊者舍利弗言。唯愿和尚。将道我等。亲近于彼胜妙丈夫。时舍利弗。即与俱行诣文殊师利童子所。见已顶礼白言。仁者此诸比丘。愿得奉觐。尔时文殊师利童子。与无量自在神通菩萨围绕。并其大众。种种眷属。如象王回。观诸比丘。时诸比丘。头面礼足。恭敬合掌。白如是言。唯愿。大圣文殊师利。和尚舍利弗。世尊释迦牟尼。悉当证知。我等今以得见大士胜妙丈夫。奉觐瞻礼。恭敬信乐。所有善根。及以我等过去所集福智善根。以此善根。愿令我等。于仁所有如是色身。如是相好。如是音声。如是自在。一切功德。悉当具得。

尔时文殊师利菩萨。告诸比丘言。若善男子善女人。成就十种趣大乘法。无疲厌心。则能速疾深入如来究竟之地。况菩萨地。何等为十。所谓见诸如来。以广大心。亲近供养。心无疲厌。积集成就。一切善根。究竟不退。心无疲厌。勤求一切诸佛正法。心无疲厌。勤行一切菩萨殊胜诸波罗蜜。心无疲厌。普遍修习一切菩萨甚深三昧。心无疲厌。次第趣入三世流转一切诸法。心无疲厌。庄严十方一切刹海。悉令清净。心无疲厌。教化调伏一切众生。皆令成熟。心无疲厌。于一切刹。行菩萨行。经一切劫。心无疲厌。为欲成熟一众生故。修一切刹极微尘数波罗蜜门。成就圆满如来一力。如是次第。为一切众生。成就如来一切智力。心无疲厌。比丘当知。若善男子善女人。成就深信。发此十种无疲厌心。则能长养一切善根。舍离一切生死流转。悉能超出一切世间。不堕声闻辟支佛地。成就如来一切种性。满足菩萨清净大愿。积集一切如来功德。修行一切菩萨诸行。获得如来力无所畏。摧伏众魔及诸外道。灭除一切烦恼习气。入菩萨地。近如来地。时诸比丘闻此法已。即时同证广大三昧。名见一切佛境界无碍眼。得此三昧威神力故。悉见十方一切世界诸佛如来。及其所有道场众会。亦悉见彼一切世界所有众生种种趣类各各差别。亦悉见彼一切世界同异染净各各差别。亦悉见彼一切世界所有极微尘相差别。亦悉见彼诸世界中一切众生所住宫殿。种种庄严。种种成就。及所受用。种种资具。各各差别。及闻彼佛。诸音声海。演说诸法。种种名句。文词训释。性相秘密。悉能解了。亦能观察彼世界中一切众生心行根欲各各差别。亦能忆念彼世界中一切众生过去未来各十生事。亦能忆念彼世界中过去未来各十劫事。亦能忆念彼诸如来十本生事。十成正觉。十转法轮。十种神通。十种记心。十种教诫。十种说法。十种辩才。又由得此三昧力故。即时获得十千真实菩提之心。成就十千甚深三昧。具足十千诸波罗蜜。圆满十千智慧光明。发起十千自在神力。以得如是菩萨三昧种种威神无碍势力所庄严故。令其身心。柔软微妙。增长信乐。住菩提心。坚固不动。尔时文殊师利菩萨。具足安住真实吉祥微妙功德普贤胜行。劝诸比丘。令其安住胜普贤行。住胜行已。入于甚深广大愿海。入愿海已。普遍成就甚深大愿。以得成就大愿海故。得心清净。心清净故得身清净。身清净故得身轻利。身轻利故则得广大不退神通。以得如是大神通故。不离文殊师利足下。普于十方一切世界诸如来所。悉现其身。具足成就一切佛法。

尔时文殊师利菩萨。劝诸比丘。发阿耨多罗三藐三菩提心已。渐次南行。经历人间城邑聚落。至福生城。于其城东。住庄严幢娑罗林中。往昔诸佛曾所止住。教化成熟一切众生大塔庙处。亦是世尊毗卢遮那。于往昔时。行菩萨行。能舍无量难舍之处。是故此林。名称普闻无量佛刹。此处常为天龙夜叉乾闼婆阿修罗迦楼罗紧那罗摩睺罗伽人非人等。恭敬供养。时文殊师利。与诸眷属。到此林已。即于其处。坐师子座。说修多罗。名普照法界圆满光明。百万亿那由他修多罗。以为眷属。说此经时。有无量百千亿那由他诸大龙王并其眷属。闻此法已。自厌龙趣。于佛功德。深生爱乐。咸舍龙身。生人天中。一万诸龙。于阿耨多罗三藐三菩提。得不退转。获有无量无数众生。于三乘中。各得成熟。

时福城人。闻文殊师利住庄严幢娑罗林中大塔庙处。皆从城出。来诣其所。有优婆塞。名曰大慧。与其眷属五百人俱所谓须达多优婆塞。宝德优婆塞。圆光优婆塞。名称天优婆塞。月吉祥优婆塞。月喜优婆塞。月智优婆塞。大智优婆塞。贤护优婆塞。贤吉祥优婆塞。如是等众。前后围绕。来诣文殊师利童子所。到已礼足。右绕三匝。却坐一面。

复有优婆夷。名曰大慧。与其眷属五百人俱。所谓妙圆光优婆夷。梵德优婆夷。吉祥优婆夷。妙臂优婆夷。贤光优婆夷。贤吉祥优婆夷。月光优婆夷。星宿光优婆夷。贤德优婆夷。妙眼优婆夷。如是等众。前后围绕。来诣文殊师利童子所。到已礼足。右绕三匝。却坐一面。

复有童子。名曰善财。与其眷属五百人俱。所谓善禁童子。善戒童子。善威仪童子。善行童子。善思惟童子。善智童子。善慧童子。善眼童子。善臂童子。善光童子。如是等众。前后围绕。来诣文殊师利童子所。到已礼足。右绕三匝。却坐一面。

复有童女。名曰妙贤。与其眷属五百人俱。所谓大慧童女。善贤童女。端严面童女。坚善慧童女。吉祥贤童女。吉祥智童女。供养德童女。吉祥圆光童女。妙觉童女。如是等众。前后围绕。来诣文殊师利童子所。到已礼足。右绕三匝。却坐一面。

尔时文殊师利童子。知福城人悉已来集。普遍观察。随其心乐。即以神力。现自在身。威光赫奕。蔽诸大众。以大慈力。令其众会。皆得安隐清凉快乐。以大悲力。起说法心。普遍成就。以大智力。令其开悟。灭除一切烦恼心垢。以无碍辩。将说甚深广大佛法。复于是时。观察善财。以何因缘。而立此名。知此童子初入胎时。于其宅内。自然而出七宝楼阁。其楼阁下。有七伏藏。于其藏上。生七宝芽。所谓金银琉璃。玻璃赤珠。砗磲码瑙。善财童子。处胎十月。然后诞生。形体端正。肢分具足。其七伏藏。纵广高下。量各七肘。忽自开现。光明照耀。内外家族。视之无厌。复于宅中。自然而有五百宝器。珍奇杂宝。各各盈满。所谓金刚器中。盛满诸香。于香器中。盛种种衣。美玉器中。盛满饮食。摩尼器中。盛满杂宝。黄金器中。盛满银粟。白银器中。盛满金粟。金银器中。盛满琉璃。琉璃器中。盛满金银及摩尼宝。玻璃器中。盛满砗磲。砗磲器中。盛满玻璃。码瑙器中。盛满赤珠。赤珠器中。盛满码瑙。星幢摩尼器中。盛满水精摩尼。水精摩尼器中。盛满星幢摩尼。如是等五百宝器。自然出现。复于宅中。遍雨种种珍宝财物。及诸资具。一切库藏。悉皆充满。以此事故。父母亲属。及善相师。共呼此儿。名曰善财。又知此童子。已曾供养过去诸佛。深种善根。信解广大。常乐亲近诸善知识。身语意业。皆无过失。勇猛精进。净菩萨道。求一切智。成佛法器。心行清净。犹如虚空。

尔时文殊师利菩萨。如是观察善财童子殊胜相已。熙怡微笑。安慰开谕。广为演说一切佛法。所谓说一切佛积集法。说一切佛相续法。说一切佛次第深入法。说一切佛众会清净法。说一切佛法轮化导法。说一切佛色身相好清净法。说一切佛法身普遍成就法。说一切佛无碍辩才法。说一切佛圆满庄严法。说一切佛平等无二法。

尔时文殊师利童子。为善财童子。及诸大众。说此法已。复以种种善巧方便。殷勤劝谕。令其开觉增长势力。生大欢喜。发阿耨多罗三藐三菩提心。又令善财。忆念过去所种善根。复为福城一切人众随其根欲。显现神通。如所应度。广为说法。然后而去。

尔时善财童子。从文殊师利童子所。闻说诸佛如是种种胜妙功德大威力已。勤求爱乐阿耨多罗三藐三菩提。随逐文殊师利。瞻恋不舍。一心归向。合掌谛观。而说偈言。

&nbsp;&nbsp;&nbsp;&nbsp;有大智慧威神力&nbsp;&nbsp;&nbsp;&nbsp;行菩提行利众生

&nbsp;&nbsp;&nbsp;&nbsp;无量境界誓当求&nbsp;&nbsp;&nbsp;&nbsp;唯愿仁尊哀听许

&nbsp;&nbsp;&nbsp;&nbsp;爱水深浚为池堑&nbsp;&nbsp;&nbsp;&nbsp;憍慢高举为垣墙

&nbsp;&nbsp;&nbsp;&nbsp;诸趣出入为门户&nbsp;&nbsp;&nbsp;&nbsp;三有难超作城郭

&nbsp;&nbsp;&nbsp;&nbsp;痴闇无明常所覆&nbsp;&nbsp;&nbsp;&nbsp;贪恚炽盛火恒烧

&nbsp;&nbsp;&nbsp;&nbsp;魔王自在处其中&nbsp;&nbsp;&nbsp;&nbsp;愚童凡夫依止住

&nbsp;&nbsp;&nbsp;&nbsp;谄诳忿恨惑乱戏&nbsp;&nbsp;&nbsp;&nbsp;贪欲所缠如罥索

&nbsp;&nbsp;&nbsp;&nbsp;疑惑所蔽若生盲&nbsp;&nbsp;&nbsp;&nbsp;恒行险趣诸邪道

&nbsp;&nbsp;&nbsp;&nbsp;常为悭嫉之所缚&nbsp;&nbsp;&nbsp;&nbsp;入于三涂八难中

&nbsp;&nbsp;&nbsp;&nbsp;五趣轮回不觉知&nbsp;&nbsp;&nbsp;&nbsp;恒受生老病死苦

&nbsp;&nbsp;&nbsp;&nbsp;灭惑大悲清净日&nbsp;&nbsp;&nbsp;&nbsp;智光普照圆满轮

&nbsp;&nbsp;&nbsp;&nbsp;能竭生死烦恼海&nbsp;&nbsp;&nbsp;&nbsp;愿降慈光少观察

&nbsp;&nbsp;&nbsp;&nbsp;圆满大慈清净月&nbsp;&nbsp;&nbsp;&nbsp;福德光明无垢轮

&nbsp;&nbsp;&nbsp;&nbsp;一切众生咸施安&nbsp;&nbsp;&nbsp;&nbsp;愿赐清凉少观察

&nbsp;&nbsp;&nbsp;&nbsp;一切法界功德王&nbsp;&nbsp;&nbsp;&nbsp;白业成就为轮宝

&nbsp;&nbsp;&nbsp;&nbsp;所向导前无所碍&nbsp;&nbsp;&nbsp;&nbsp;愿顺我心垂教敕

&nbsp;&nbsp;&nbsp;&nbsp;广博福智大商主&nbsp;&nbsp;&nbsp;&nbsp;勇猛不退求菩提

&nbsp;&nbsp;&nbsp;&nbsp;普利一切诸众生&nbsp;&nbsp;&nbsp;&nbsp;唯愿垂悲拔济我

&nbsp;&nbsp;&nbsp;&nbsp;身被最胜忍辱甲&nbsp;&nbsp;&nbsp;&nbsp;手提明利智慧剑

&nbsp;&nbsp;&nbsp;&nbsp;常能自在破魔军&nbsp;&nbsp;&nbsp;&nbsp;愿雄猛者守护我

&nbsp;&nbsp;&nbsp;&nbsp;安住妙法须弥顶&nbsp;&nbsp;&nbsp;&nbsp;绕以三昧诸天女

&nbsp;&nbsp;&nbsp;&nbsp;摧灭业惑阿修罗&nbsp;&nbsp;&nbsp;&nbsp;真实帝释愿观我

&nbsp;&nbsp;&nbsp;&nbsp;三有昏闇凡愚宅&nbsp;&nbsp;&nbsp;&nbsp;烦恼轮回地趣因

&nbsp;&nbsp;&nbsp;&nbsp;仁尊永灭尽无余&nbsp;&nbsp;&nbsp;&nbsp;照世真灯示我道

&nbsp;&nbsp;&nbsp;&nbsp;众生恶趣行已除&nbsp;&nbsp;&nbsp;&nbsp;修治善道咸清净

&nbsp;&nbsp;&nbsp;&nbsp;度诸有海桥梁者&nbsp;&nbsp;&nbsp;&nbsp;示我真乘解脱门

&nbsp;&nbsp;&nbsp;&nbsp;常乐我净颠倒想&nbsp;&nbsp;&nbsp;&nbsp;厚重邪执常迷覆

&nbsp;&nbsp;&nbsp;&nbsp;明利智眼悉能除&nbsp;&nbsp;&nbsp;&nbsp;开我真乘解脱路

&nbsp;&nbsp;&nbsp;&nbsp;善了真谛无迷惑&nbsp;&nbsp;&nbsp;&nbsp;于诸法中无所畏

&nbsp;&nbsp;&nbsp;&nbsp;调伏众生自在人&nbsp;&nbsp;&nbsp;&nbsp;愿示于我菩提道

&nbsp;&nbsp;&nbsp;&nbsp;安住如来正见地&nbsp;&nbsp;&nbsp;&nbsp;增长诸佛功德树

&nbsp;&nbsp;&nbsp;&nbsp;雨一切佛妙法华&nbsp;&nbsp;&nbsp;&nbsp;愿速示我菩提道

&nbsp;&nbsp;&nbsp;&nbsp;去来现在一切佛&nbsp;&nbsp;&nbsp;&nbsp;如日光明出世间

&nbsp;&nbsp;&nbsp;&nbsp;为众能开甘露门&nbsp;&nbsp;&nbsp;&nbsp;彼所得道愿宣说

&nbsp;&nbsp;&nbsp;&nbsp;能善解除诸业缚&nbsp;&nbsp;&nbsp;&nbsp;巧转诸乘妙法轮

&nbsp;&nbsp;&nbsp;&nbsp;智慧决了自在人&nbsp;&nbsp;&nbsp;&nbsp;示我普焰摩诃衍

&nbsp;&nbsp;&nbsp;&nbsp;大悲为毂行愿轮&nbsp;&nbsp;&nbsp;&nbsp;信辖深固坚忍轴

&nbsp;&nbsp;&nbsp;&nbsp;净功德宝真实辕&nbsp;&nbsp;&nbsp;&nbsp;令我载此菩提乘

&nbsp;&nbsp;&nbsp;&nbsp;一切总持圆满箱&nbsp;&nbsp;&nbsp;&nbsp;慈愍普覆庄严盖

&nbsp;&nbsp;&nbsp;&nbsp;妙辩才音铃震响&nbsp;&nbsp;&nbsp;&nbsp;令我载此最上乘

&nbsp;&nbsp;&nbsp;&nbsp;清净戒品为茵蓐&nbsp;&nbsp;&nbsp;&nbsp;诸妙三昧为采女

&nbsp;&nbsp;&nbsp;&nbsp;法鼓洪音警有情&nbsp;&nbsp;&nbsp;&nbsp;令我载此摩诃衍

&nbsp;&nbsp;&nbsp;&nbsp;具足四摄无尽藏&nbsp;&nbsp;&nbsp;&nbsp;庄严璎珞功德宝

&nbsp;&nbsp;&nbsp;&nbsp;自他惭愧为羁鞅&nbsp;&nbsp;&nbsp;&nbsp;令我载此无上乘

&nbsp;&nbsp;&nbsp;&nbsp;常放大舍圆满光&nbsp;&nbsp;&nbsp;&nbsp;恒涂净戒真实香

&nbsp;&nbsp;&nbsp;&nbsp;永灭烦恼疮疣者&nbsp;&nbsp;&nbsp;&nbsp;令我载此最胜乘

&nbsp;&nbsp;&nbsp;&nbsp;三业调伏不退轮&nbsp;&nbsp;&nbsp;&nbsp;六根寂静三昧箱

&nbsp;&nbsp;&nbsp;&nbsp;最胜智慧方便轭&nbsp;&nbsp;&nbsp;&nbsp;令我载此妙法乘

&nbsp;&nbsp;&nbsp;&nbsp;大愿回向善御者&nbsp;&nbsp;&nbsp;&nbsp;总持诸法坚固力

&nbsp;&nbsp;&nbsp;&nbsp;智慧周旋常遍转&nbsp;&nbsp;&nbsp;&nbsp;令我载此速疾乘

&nbsp;&nbsp;&nbsp;&nbsp;交络普贤诸行网&nbsp;&nbsp;&nbsp;&nbsp;悲心广运能徐转

&nbsp;&nbsp;&nbsp;&nbsp;所行无畏得安详&nbsp;&nbsp;&nbsp;&nbsp;令我载此无上乘

&nbsp;&nbsp;&nbsp;&nbsp;任持坚固等金刚&nbsp;&nbsp;&nbsp;&nbsp;妙智巧成如幻事

&nbsp;&nbsp;&nbsp;&nbsp;一切障碍皆能断&nbsp;&nbsp;&nbsp;&nbsp;令我速载普贤乘

&nbsp;&nbsp;&nbsp;&nbsp;大慈无垢等群生&nbsp;&nbsp;&nbsp;&nbsp;普与世间贤圣乐

&nbsp;&nbsp;&nbsp;&nbsp;净智如空照法界&nbsp;&nbsp;&nbsp;&nbsp;愿速令我载此乘

&nbsp;&nbsp;&nbsp;&nbsp;能净一切业惑尘&nbsp;&nbsp;&nbsp;&nbsp;亦断世间流转苦

&nbsp;&nbsp;&nbsp;&nbsp;摧伏诸魔及外道&nbsp;&nbsp;&nbsp;&nbsp;令我载此妙法乘

&nbsp;&nbsp;&nbsp;&nbsp;智慧境界等虚空&nbsp;&nbsp;&nbsp;&nbsp;行力庄严遍法界

&nbsp;&nbsp;&nbsp;&nbsp;普满一切群生欲&nbsp;&nbsp;&nbsp;&nbsp;愿速令我载此乘

&nbsp;&nbsp;&nbsp;&nbsp;志乐清净量难穷&nbsp;&nbsp;&nbsp;&nbsp;无明爱见皆除灭

&nbsp;&nbsp;&nbsp;&nbsp;利益一切心无尽&nbsp;&nbsp;&nbsp;&nbsp;愿速令我载此乘

&nbsp;&nbsp;&nbsp;&nbsp;愿力如风速疾行&nbsp;&nbsp;&nbsp;&nbsp;定心安住恒无动

&nbsp;&nbsp;&nbsp;&nbsp;普运一切诸含识&nbsp;&nbsp;&nbsp;&nbsp;愿速令我载此乘

&nbsp;&nbsp;&nbsp;&nbsp;坚誓如地永无倾&nbsp;&nbsp;&nbsp;&nbsp;大悲如水恒饶益

&nbsp;&nbsp;&nbsp;&nbsp;勇健荷担无疲倦&nbsp;&nbsp;&nbsp;&nbsp;愿速令我载此乘

&nbsp;&nbsp;&nbsp;&nbsp;普照众生智慧日&nbsp;&nbsp;&nbsp;&nbsp;四摄光明圆满轮

&nbsp;&nbsp;&nbsp;&nbsp;总持胜妙清净光&nbsp;&nbsp;&nbsp;&nbsp;愿示于我咸令见

&nbsp;&nbsp;&nbsp;&nbsp;能于劫海勤修学&nbsp;&nbsp;&nbsp;&nbsp;一切种智圆满因

&nbsp;&nbsp;&nbsp;&nbsp;摧灭坚执有为城&nbsp;&nbsp;&nbsp;&nbsp;与我如是金刚智

&nbsp;&nbsp;&nbsp;&nbsp;仁于诸佛大智海&nbsp;&nbsp;&nbsp;&nbsp;获是智海广无涯

&nbsp;&nbsp;&nbsp;&nbsp;一切佛德靡不充&nbsp;&nbsp;&nbsp;&nbsp;善哉大圣当宣说

&nbsp;&nbsp;&nbsp;&nbsp;已入法王妙法城&nbsp;&nbsp;&nbsp;&nbsp;已冠智王大智冠

&nbsp;&nbsp;&nbsp;&nbsp;已系诸佛离垢缯&nbsp;&nbsp;&nbsp;&nbsp;最胜智眼愿观察

尔时文殊师利菩萨。如象王回。观察善财。作如是言。善哉善哉。善男子。汝已能发阿耨多罗三藐三菩提心。复欲亲近诸善知识行菩萨行。问诸菩萨所行之道。善男子。亲近供养诸善知识。是集一切智。最初因缘。由乐亲近善知识故。令一切智疾得成满。是故于此。勿生疲厌。善财白言。圣者唯愿慈悲。广为我说。我应云何学菩萨行。应云何修菩萨行。应云何起菩萨行。应云何行菩萨行。应云何满菩萨行。应云何净菩萨行。应云何转菩萨行。应云何深入菩萨行。应云何出生菩萨行。应云何观察菩萨行。应云何增广菩萨行。应云何成就菩萨行。应云何令普贤行速得圆满。尔时文殊师利菩萨。为善财童子。而说偈言。

&nbsp;&nbsp;&nbsp;&nbsp;善哉清净功德海&nbsp;&nbsp;&nbsp;&nbsp;佛子能来至我所

&nbsp;&nbsp;&nbsp;&nbsp;发起广博大悲心&nbsp;&nbsp;&nbsp;&nbsp;勇猛志求无上觉

&nbsp;&nbsp;&nbsp;&nbsp;为欲度脱诸有情&nbsp;&nbsp;&nbsp;&nbsp;一切世间流转苦

&nbsp;&nbsp;&nbsp;&nbsp;已发大愿深如海&nbsp;&nbsp;&nbsp;&nbsp;勤修一切菩萨行

&nbsp;&nbsp;&nbsp;&nbsp;若有菩萨心坚固&nbsp;&nbsp;&nbsp;&nbsp;久处生死无疲厌

&nbsp;&nbsp;&nbsp;&nbsp;彼当具足普贤行&nbsp;&nbsp;&nbsp;&nbsp;得佛功德无能坏

&nbsp;&nbsp;&nbsp;&nbsp;福德威光福德星&nbsp;&nbsp;&nbsp;&nbsp;福德生处福德海

&nbsp;&nbsp;&nbsp;&nbsp;汝能普为诸众生&nbsp;&nbsp;&nbsp;&nbsp;誓修普贤清净行

&nbsp;&nbsp;&nbsp;&nbsp;汝见无边诸佛土&nbsp;&nbsp;&nbsp;&nbsp;去来现在一切佛

&nbsp;&nbsp;&nbsp;&nbsp;亦闻所转妙法轮&nbsp;&nbsp;&nbsp;&nbsp;念力忆持无忘失

&nbsp;&nbsp;&nbsp;&nbsp;汝于十方一切刹&nbsp;&nbsp;&nbsp;&nbsp;普见无量诸如来

&nbsp;&nbsp;&nbsp;&nbsp;愿海清净悉皆成&nbsp;&nbsp;&nbsp;&nbsp;具足菩萨尘沙行

&nbsp;&nbsp;&nbsp;&nbsp;汝入方便大法海&nbsp;&nbsp;&nbsp;&nbsp;安住如来功德地

&nbsp;&nbsp;&nbsp;&nbsp;导师胜行汝当修&nbsp;&nbsp;&nbsp;&nbsp;当成一切无师智

&nbsp;&nbsp;&nbsp;&nbsp;汝于一切广大刹&nbsp;&nbsp;&nbsp;&nbsp;所有刹土微尘劫

&nbsp;&nbsp;&nbsp;&nbsp;于中修习普贤行&nbsp;&nbsp;&nbsp;&nbsp;成就最胜菩提道

&nbsp;&nbsp;&nbsp;&nbsp;汝于无边劫海中&nbsp;&nbsp;&nbsp;&nbsp;普遍十方一切刹

&nbsp;&nbsp;&nbsp;&nbsp;为欲成满诸大愿&nbsp;&nbsp;&nbsp;&nbsp;修行普贤诸妙行

&nbsp;&nbsp;&nbsp;&nbsp;此中无量诸众生&nbsp;&nbsp;&nbsp;&nbsp;闻汝愿已皆欢喜

&nbsp;&nbsp;&nbsp;&nbsp;悉发广大菩提意&nbsp;&nbsp;&nbsp;&nbsp;专心愿学普贤乘

尔是文殊师利菩萨。说此偈已。告善财童子言。善哉善哉。善男子。若有众生。能发阿耨多罗三藐三菩提心。是事为难。能发心已。复欲勤求行菩萨行。倍更为难。善男子。汝今发心。求菩萨道。为欲成就一切智智。应当勤求真善知识。善男子。求善知识。勿生疲懈。见善知识。勿生厌足。于善知识。所有教诲。当念随顺。不应违逆。于善知识。善巧方便。但应恭敬。勿见过失。善男子。于此南方。有一国土。名为胜乐。其国有山。名曰妙峰。彼有比丘。名吉祥云。汝可往问。菩萨云何学菩萨行。菩萨云何修菩萨行。乃至菩萨云何。于普贤行。疾得圆满。善男子。彼善知识。当为汝说具足圆满普贤行愿。时善财童子。闻是语已。心生欢喜。踊跃无量。于彼比丘。深生渴仰。于文殊师利。殷勤恋慕。顶礼双足。绕无数匝。悲泣流泪辞退而去。

尔时善财童子。渐次南行。往胜乐国。登妙峰山。于其山上。东西南北。四维上下。周遍求觅。经于七日。竟不能见。由为勤求善知识故。捐舍身命。无饥渴想。正念观察。心安无退。过七日已。见彼比丘。在别山上徐步经行。即前往诣。顶礼双足。右绕三匝。合掌而住。白言。圣者。我已先发阿耨多罗三藐三菩提心。而未知菩萨云何学菩萨行。云何修菩萨行。云何起菩萨行。云何行菩萨行。乃至云何于普贤行。疾得圆满。我闻圣者。善能诱诲。唯愿慈哀。为我宣说。云何菩萨。速得成就阿耨多罗三藐三菩提。时吉祥云比丘。告善财言。善哉善哉善男子。汝已能发阿耨多罗三藐三菩提心。是事为难。复能请问行菩萨行。难中之难。所谓勤求菩萨道。勤求菩萨境界。勤求菩萨广博净行。勤求菩萨出现神变。勤求菩萨示现广大诸解脱门。勤求菩萨示现世间种种作业。勤求菩萨随顺众生种种心行。勤求菩萨示现入出生死涅槃。勤求菩萨于为无为心无所著。勤求菩萨除断众生种种烦恼微细过失。善男子。我得自在决定解力。信眼清净。智行照耀。普眼明彻。具清净行。慧眼遍观一切境界。善巧方便离一切障。以清净身。普诣十方一切国土。恭敬供养一切诸佛。以信解力。常念十方一切诸佛。以总持力。受持十方一切佛法。以智慧眼。常见十方一切诸佛。所谓见于东方。一佛二佛。十佛百佛。千佛百千佛。亿佛百亿佛。千亿佛百千亿佛。那由他亿佛。百那由他亿佛。千那由他亿佛。百千那由他亿佛。乃至见无数无量。无边无等。不可数。不可称。不可思。不可量。不可说。不可说不可说佛。乃至见阎浮提极微尘数佛。四天下极微尘数佛。小千世界极微尘数佛。中千世界极微尘数佛。大千世界极微尘数佛。十佛刹极微尘数佛。百佛刹极微尘数佛。千佛刹极微尘数佛。百千佛刹极微尘数佛。亿佛刹极微尘数佛。百亿佛刹极微尘数佛。千亿佛刹极微尘数佛。百千亿佛刹极微尘数佛。那由他亿佛刹极微尘数佛。乃至见不可说不可说佛刹极微尘数佛。如见东方一切诸佛。南西北方。四维上下。所见诸佛。亦复如是。随其所见。一一方中。所有诸佛。种种色相。种种形貌。种种神通。种种受用。种种游戏。种种众会庄严道场。种种光明无边照耀。种种宫殿庄严国界。种种寿量示有修短。随诸众生种种心乐。示现种种成正觉门。于大众中。广现神变。作师子吼度脱众生。善男子。我唯得此忆念一切诸佛平等境界无碍智慧普见法门。如诸菩萨摩诃萨。无量智慧具足圆满清净行门。岂能了知所有边际。所谓智光普照差别境界念佛门。常见诸佛种种国土宫殿庄严悉现前故。令安住种种增上意乐念佛门。随诸众生心之所乐。皆令见佛得清净故。令安住究竟佛力念佛门。令入如来十种力中随顺行故。令安住种种如来究竟正法念佛门。见一切佛。演说正法。咸听闻故。遍照十方无差别藏念佛门。普见一切诸世界中等无差别诸佛海故。入不可见极微细处念佛门。彻见一切微细境中如来神变自在事故。住种种劫念佛门。于一切劫。常见诸佛。施作佛事。咸亲近故。住一切时念佛门。于一切时。常得见佛。与佛同住。不相离故。住一切刹念佛门。一切刹土。咸见佛身。超过世间。无等比故。住一切世念佛门。随于自心所有乐欲。普见三世诸如来故。住一切境念佛门。普见一切诸境界中。诸佛相续。咸出兴故。住一切性寂灭念佛门。于念念中。见一切刹一切诸佛示涅槃故。住一切时处念佛门。于一日中。见一切佛。从其住处。而往化故。住一切境广大念佛门。见一切佛结跏趺坐一一佛身满法界故。住一切法微细念佛门。于一毛孔。见不可说诸佛出兴。咸至其所。而承事故。住刹那际庄严念佛门。于一念中。见一切刹皆有诸佛成等正觉现神变故。住一切法念佛门。见一切佛出兴于世以智慧光转法轮故。住自在心念佛门。随其自心所有欲乐。一切如来。现其影像。咸得见故。住一切业念佛门。能随法界一切众生所修行业。为现其身令觉悟故。住一切神变念佛门。见一切佛住于广大香水海中。坐莲华台。普现神变。满十方故。住等虚空界念佛门。观察如来所现身云庄严法界虚空界故。如是等无量无数念佛门。而我云何能知能说彼功德行。善男子。南方有国。名曰海门。彼有比丘。名为海云。汝往彼问。菩萨云何学菩萨行。修菩萨道。海云比丘。能善分别开发广大善根因缘。当令汝入广大助道位。当令汝成广大善根力。当为汝说发菩提心因。当令汝生广大乘光明。当令汝得广大波罗蜜。当令汝入广大诸行海。当令汝转广大誓愿轮。当令汝净广大庄严门。当令汝起广大慈悲力。时善财童子。礼吉祥云比丘足。绕无数匝。殷勤瞻仰。恋慕而去。