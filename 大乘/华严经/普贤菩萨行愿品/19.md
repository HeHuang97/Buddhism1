## 大方广佛华严经普贤菩萨行愿品卷第十九

### 入不思议解脱境界普贤行愿品

尔时善财童子。见闻如上所现一切众希有事。念念观察。思惟解了。随顺修行深入安住平等成就。承佛威力及解脱力。得菩萨不可思议大速疾力普喜幢无垢解脱门。何以故。与彼夜神。于往昔时。同修行故。如来威力所加持故。不思议善根所祐助故。得菩萨诸根故。生如来种中故。得善友力所摄受故。受诸如来所护念故。毗卢遮那如来曾所化故。彼分善根已成熟故。堪修普贤菩萨行故。尔时善财童子。得此解脱已。心生欢喜。十方如来威神力故。合掌向喜目观察夜神。以偈赞曰。

&nbsp;&nbsp;&nbsp;&nbsp;天于无量大劫中&nbsp;&nbsp;&nbsp;&nbsp;善学诸佛甚深法

&nbsp;&nbsp;&nbsp;&nbsp;普随一切众生类&nbsp;&nbsp;&nbsp;&nbsp;显现色身无所著

&nbsp;&nbsp;&nbsp;&nbsp;了知沉溺诸众生&nbsp;&nbsp;&nbsp;&nbsp;无主无亲婴妄想

&nbsp;&nbsp;&nbsp;&nbsp;为现神通种种身&nbsp;&nbsp;&nbsp;&nbsp;宣示正法令调伏

&nbsp;&nbsp;&nbsp;&nbsp;法身寂静恒无二&nbsp;&nbsp;&nbsp;&nbsp;无依无著无分别

&nbsp;&nbsp;&nbsp;&nbsp;为化众生普现身&nbsp;&nbsp;&nbsp;&nbsp;演说正法令调伏

&nbsp;&nbsp;&nbsp;&nbsp;仁于诸蕴及界处&nbsp;&nbsp;&nbsp;&nbsp;了法皆空无所著

&nbsp;&nbsp;&nbsp;&nbsp;示现色相庄严身&nbsp;&nbsp;&nbsp;&nbsp;演说正法令调伏

&nbsp;&nbsp;&nbsp;&nbsp;不着内外一切法&nbsp;&nbsp;&nbsp;&nbsp;已出无边生死海

&nbsp;&nbsp;&nbsp;&nbsp;欲拔众生离有无&nbsp;&nbsp;&nbsp;&nbsp;现同类身无不遍

&nbsp;&nbsp;&nbsp;&nbsp;仁心能于一切境&nbsp;&nbsp;&nbsp;&nbsp;永离诸欲及分别

&nbsp;&nbsp;&nbsp;&nbsp;普为痴暗诸众生&nbsp;&nbsp;&nbsp;&nbsp;显自觉法令调伏

&nbsp;&nbsp;&nbsp;&nbsp;仁心能住于三昧&nbsp;&nbsp;&nbsp;&nbsp;经于多劫恒不动

&nbsp;&nbsp;&nbsp;&nbsp;于身毛孔出化云&nbsp;&nbsp;&nbsp;&nbsp;为供十方诸善逝

&nbsp;&nbsp;&nbsp;&nbsp;汝入如来十力门&nbsp;&nbsp;&nbsp;&nbsp;念念方便无边际

&nbsp;&nbsp;&nbsp;&nbsp;随应化现各不同&nbsp;&nbsp;&nbsp;&nbsp;普摄一切诸群品

&nbsp;&nbsp;&nbsp;&nbsp;汝审谛观诸有海&nbsp;&nbsp;&nbsp;&nbsp;种种业力具庄严

&nbsp;&nbsp;&nbsp;&nbsp;于无障碍道法中&nbsp;&nbsp;&nbsp;&nbsp;为说令心得清净

&nbsp;&nbsp;&nbsp;&nbsp;汝身色相如普贤&nbsp;&nbsp;&nbsp;&nbsp;清净庄严妙无比

&nbsp;&nbsp;&nbsp;&nbsp;随诸众生种种欲&nbsp;&nbsp;&nbsp;&nbsp;普能显示于世间

尔时善财童子以此妙偈。赞夜神已。白言圣天。汝发阿耨多罗三藐三菩提心。其已久如。得此解脱。为几时耶。尔时夜天。以偈答曰。

&nbsp;&nbsp;&nbsp;&nbsp;我念过去经多劫&nbsp;&nbsp;&nbsp;&nbsp;过于佛刹微尘数

&nbsp;&nbsp;&nbsp;&nbsp;刹号摩尼安乐光&nbsp;&nbsp;&nbsp;&nbsp;劫名寂静大音声

&nbsp;&nbsp;&nbsp;&nbsp;刹中所有四天下&nbsp;&nbsp;&nbsp;&nbsp;百千俱胝那由他

&nbsp;&nbsp;&nbsp;&nbsp;其中有一四天下&nbsp;&nbsp;&nbsp;&nbsp;名摩尼山众色光

&nbsp;&nbsp;&nbsp;&nbsp;其中所有广大城&nbsp;&nbsp;&nbsp;&nbsp;百千万亿那由他

&nbsp;&nbsp;&nbsp;&nbsp;于中有一王都城&nbsp;&nbsp;&nbsp;&nbsp;名众香光摩尼幢

&nbsp;&nbsp;&nbsp;&nbsp;具足妙宝所庄严&nbsp;&nbsp;&nbsp;&nbsp;人天见者皆欣悦

&nbsp;&nbsp;&nbsp;&nbsp;彼时有一转轮王&nbsp;&nbsp;&nbsp;&nbsp;名广大身为世主

&nbsp;&nbsp;&nbsp;&nbsp;三十二相皆圆满&nbsp;&nbsp;&nbsp;&nbsp;种种随好以严身

&nbsp;&nbsp;&nbsp;&nbsp;真金妙色光明聚&nbsp;&nbsp;&nbsp;&nbsp;清净莲华之所生

&nbsp;&nbsp;&nbsp;&nbsp;腾空自在放身光&nbsp;&nbsp;&nbsp;&nbsp;其光普及阎浮界

&nbsp;&nbsp;&nbsp;&nbsp;其转轮王有千子&nbsp;&nbsp;&nbsp;&nbsp;威势勇猛相端严

&nbsp;&nbsp;&nbsp;&nbsp;良臣辅佐一俱胝&nbsp;&nbsp;&nbsp;&nbsp;智慧多闻咸具足

&nbsp;&nbsp;&nbsp;&nbsp;后妃嫔御有十亿&nbsp;&nbsp;&nbsp;&nbsp;皆如天女悦人心

&nbsp;&nbsp;&nbsp;&nbsp;能随王意性调柔&nbsp;&nbsp;&nbsp;&nbsp;恒起慈心而给侍

&nbsp;&nbsp;&nbsp;&nbsp;时王以法利群生&nbsp;&nbsp;&nbsp;&nbsp;正法宣流四天下

&nbsp;&nbsp;&nbsp;&nbsp;铁围大地皆臣属&nbsp;&nbsp;&nbsp;&nbsp;富乐丰饶人庶欢

&nbsp;&nbsp;&nbsp;&nbsp;我时与王为宝女&nbsp;&nbsp;&nbsp;&nbsp;言辞具足梵音声

&nbsp;&nbsp;&nbsp;&nbsp;身光照及千由旬&nbsp;&nbsp;&nbsp;&nbsp;光如无垢真金色

&nbsp;&nbsp;&nbsp;&nbsp;有时日光既已没&nbsp;&nbsp;&nbsp;&nbsp;所奏音乐咸寂然

&nbsp;&nbsp;&nbsp;&nbsp;大王及我诸妃嫔&nbsp;&nbsp;&nbsp;&nbsp;一切无不皆安寝

&nbsp;&nbsp;&nbsp;&nbsp;彼时有佛出世间&nbsp;&nbsp;&nbsp;&nbsp;号曰吉祥功德海

&nbsp;&nbsp;&nbsp;&nbsp;显现无量神通力&nbsp;&nbsp;&nbsp;&nbsp;普遍十方诸世界

&nbsp;&nbsp;&nbsp;&nbsp;复出无量光明海&nbsp;&nbsp;&nbsp;&nbsp;等一切刹微尘数

&nbsp;&nbsp;&nbsp;&nbsp;示现种种自在身&nbsp;&nbsp;&nbsp;&nbsp;遍满十方无有尽

&nbsp;&nbsp;&nbsp;&nbsp;大地诸山皆震动&nbsp;&nbsp;&nbsp;&nbsp;发声普告佛出兴

&nbsp;&nbsp;&nbsp;&nbsp;天人龙众阿修罗&nbsp;&nbsp;&nbsp;&nbsp;闻佛出世皆欢喜

&nbsp;&nbsp;&nbsp;&nbsp;复从一一毛孔中&nbsp;&nbsp;&nbsp;&nbsp;出佛化身神变海

&nbsp;&nbsp;&nbsp;&nbsp;十方世界皆充满&nbsp;&nbsp;&nbsp;&nbsp;随众生心说妙法

&nbsp;&nbsp;&nbsp;&nbsp;我时于彼夜梦中&nbsp;&nbsp;&nbsp;&nbsp;见佛种种诸神变

&nbsp;&nbsp;&nbsp;&nbsp;亦闻演说甚深法&nbsp;&nbsp;&nbsp;&nbsp;爱乐喜叹未曾有

&nbsp;&nbsp;&nbsp;&nbsp;时有十千主夜神&nbsp;&nbsp;&nbsp;&nbsp;在王宫上空中住

&nbsp;&nbsp;&nbsp;&nbsp;同时赞佛诸功德&nbsp;&nbsp;&nbsp;&nbsp;以妙言音觉悟我

&nbsp;&nbsp;&nbsp;&nbsp;胜智贤后汝应起&nbsp;&nbsp;&nbsp;&nbsp;佛已出兴于汝国

&nbsp;&nbsp;&nbsp;&nbsp;百千劫海难值遇&nbsp;&nbsp;&nbsp;&nbsp;见者利乐皆清净

&nbsp;&nbsp;&nbsp;&nbsp;我时寝寤心欣敬&nbsp;&nbsp;&nbsp;&nbsp;即睹清净妙光明

&nbsp;&nbsp;&nbsp;&nbsp;观此光相从何来&nbsp;&nbsp;&nbsp;&nbsp;见佛坐于树王下

&nbsp;&nbsp;&nbsp;&nbsp;三十二相庄严体&nbsp;&nbsp;&nbsp;&nbsp;妙色出过宝山王

&nbsp;&nbsp;&nbsp;&nbsp;复于一切毛孔中&nbsp;&nbsp;&nbsp;&nbsp;普放广大光明海

&nbsp;&nbsp;&nbsp;&nbsp;我时见已生欢喜&nbsp;&nbsp;&nbsp;&nbsp;即发广大希有心

&nbsp;&nbsp;&nbsp;&nbsp;愿我亦当如世尊&nbsp;&nbsp;&nbsp;&nbsp;具足广大神通力

&nbsp;&nbsp;&nbsp;&nbsp;我于是时寻觉悟&nbsp;&nbsp;&nbsp;&nbsp;大王妃嫔诸眷属

&nbsp;&nbsp;&nbsp;&nbsp;咸令见佛大光明&nbsp;&nbsp;&nbsp;&nbsp;一切身心皆庆悦

&nbsp;&nbsp;&nbsp;&nbsp;我时与彼转轮王&nbsp;&nbsp;&nbsp;&nbsp;四兵千亿同围绕

&nbsp;&nbsp;&nbsp;&nbsp;及与无量诸众生&nbsp;&nbsp;&nbsp;&nbsp;俱行共诣如来所

&nbsp;&nbsp;&nbsp;&nbsp;我时经于二万岁&nbsp;&nbsp;&nbsp;&nbsp;一心供养彼如来

&nbsp;&nbsp;&nbsp;&nbsp;七宝大地四天下&nbsp;&nbsp;&nbsp;&nbsp;敬心奉施曾无倦

&nbsp;&nbsp;&nbsp;&nbsp;时彼如来为我说&nbsp;&nbsp;&nbsp;&nbsp;修多罗海功德云

&nbsp;&nbsp;&nbsp;&nbsp;以佛威力应群心&nbsp;&nbsp;&nbsp;&nbsp;发起庄严诸愿海

&nbsp;&nbsp;&nbsp;&nbsp;彼时夜神觉悟我&nbsp;&nbsp;&nbsp;&nbsp;令我见佛心增益

&nbsp;&nbsp;&nbsp;&nbsp;我时愿得如是身&nbsp;&nbsp;&nbsp;&nbsp;觉悟一切诸放逸

&nbsp;&nbsp;&nbsp;&nbsp;我从于此初发心&nbsp;&nbsp;&nbsp;&nbsp;愿趣无上菩提道

&nbsp;&nbsp;&nbsp;&nbsp;往来生死诸有海&nbsp;&nbsp;&nbsp;&nbsp;能灭众苦心无失

&nbsp;&nbsp;&nbsp;&nbsp;此后常以深信心&nbsp;&nbsp;&nbsp;&nbsp;供佛十亿那由他

&nbsp;&nbsp;&nbsp;&nbsp;恒受人天安隐乐&nbsp;&nbsp;&nbsp;&nbsp;饶益一切诸群生

&nbsp;&nbsp;&nbsp;&nbsp;初佛号名吉祥海&nbsp;&nbsp;&nbsp;&nbsp;二名功德无尽灯

&nbsp;&nbsp;&nbsp;&nbsp;第三佛号妙宝幢&nbsp;&nbsp;&nbsp;&nbsp;第四佛号虚空慧

&nbsp;&nbsp;&nbsp;&nbsp;第五佛号拘苏摩&nbsp;&nbsp;&nbsp;&nbsp;第六智月无所著

&nbsp;&nbsp;&nbsp;&nbsp;第七法月光明王&nbsp;&nbsp;&nbsp;&nbsp;第八智轮光普照

&nbsp;&nbsp;&nbsp;&nbsp;第九如来两足尊&nbsp;&nbsp;&nbsp;&nbsp;号为宝焰山灯光

&nbsp;&nbsp;&nbsp;&nbsp;第十调御天人师&nbsp;&nbsp;&nbsp;&nbsp;名曰三世大光音

&nbsp;&nbsp;&nbsp;&nbsp;如是十亿那由他&nbsp;&nbsp;&nbsp;&nbsp;我皆供养心欢喜

&nbsp;&nbsp;&nbsp;&nbsp;然犹未得智慧眼&nbsp;&nbsp;&nbsp;&nbsp;入此甚深解脱海

&nbsp;&nbsp;&nbsp;&nbsp;从此次第复有刹&nbsp;&nbsp;&nbsp;&nbsp;名一切佛宝光明

&nbsp;&nbsp;&nbsp;&nbsp;其劫名为天吉祥&nbsp;&nbsp;&nbsp;&nbsp;五百如来出兴世

&nbsp;&nbsp;&nbsp;&nbsp;初佛月轮圆满光&nbsp;&nbsp;&nbsp;&nbsp;第二佛名为日灯

&nbsp;&nbsp;&nbsp;&nbsp;第三佛号星宿幢&nbsp;&nbsp;&nbsp;&nbsp;第四佛名妙宝峰

&nbsp;&nbsp;&nbsp;&nbsp;五华焰光六海灯&nbsp;&nbsp;&nbsp;&nbsp;七焰吉祥八天德

&nbsp;&nbsp;&nbsp;&nbsp;第九法王号光幢&nbsp;&nbsp;&nbsp;&nbsp;第十普智光明王

&nbsp;&nbsp;&nbsp;&nbsp;如是五百诸如来&nbsp;&nbsp;&nbsp;&nbsp;一一我皆曾供养

&nbsp;&nbsp;&nbsp;&nbsp;尚于我爱阿赖耶&nbsp;&nbsp;&nbsp;&nbsp;不知无依计为有

&nbsp;&nbsp;&nbsp;&nbsp;从此次第复有劫&nbsp;&nbsp;&nbsp;&nbsp;名众妙色梵光明

&nbsp;&nbsp;&nbsp;&nbsp;世界具足宝庄严&nbsp;&nbsp;&nbsp;&nbsp;名胜吉祥华灯云

&nbsp;&nbsp;&nbsp;&nbsp;彼中无量佛出兴&nbsp;&nbsp;&nbsp;&nbsp;一一我皆曾供养

&nbsp;&nbsp;&nbsp;&nbsp;亦供如来大众会&nbsp;&nbsp;&nbsp;&nbsp;恭敬听法心欢喜

&nbsp;&nbsp;&nbsp;&nbsp;初佛号曰宝须弥&nbsp;&nbsp;&nbsp;&nbsp;二名光明功德海

&nbsp;&nbsp;&nbsp;&nbsp;三名法界妙音幢&nbsp;&nbsp;&nbsp;&nbsp;四号法海大声王

&nbsp;&nbsp;&nbsp;&nbsp;五法幢佛六威严&nbsp;&nbsp;&nbsp;&nbsp;七法力光八空智

&nbsp;&nbsp;&nbsp;&nbsp;第九法焰须弥光&nbsp;&nbsp;&nbsp;&nbsp;第十佛名云吉祥

&nbsp;&nbsp;&nbsp;&nbsp;如是上首等诸佛&nbsp;&nbsp;&nbsp;&nbsp;一一我皆亲供养

&nbsp;&nbsp;&nbsp;&nbsp;未能明了深法性&nbsp;&nbsp;&nbsp;&nbsp;而得入于诸佛海

&nbsp;&nbsp;&nbsp;&nbsp;此后次第复有劫&nbsp;&nbsp;&nbsp;&nbsp;其劫名为月吉祥

&nbsp;&nbsp;&nbsp;&nbsp;当于彼时有佛刹&nbsp;&nbsp;&nbsp;&nbsp;号曰日灯吉祥幢

&nbsp;&nbsp;&nbsp;&nbsp;彼时有佛出于世&nbsp;&nbsp;&nbsp;&nbsp;其数八十那由他

&nbsp;&nbsp;&nbsp;&nbsp;广陈一切庄严具&nbsp;&nbsp;&nbsp;&nbsp;皆以深心而敬奉

&nbsp;&nbsp;&nbsp;&nbsp;最初甘露味王佛&nbsp;&nbsp;&nbsp;&nbsp;第二佛名大树王

&nbsp;&nbsp;&nbsp;&nbsp;三名功德须弥峰&nbsp;&nbsp;&nbsp;&nbsp;四名平等妙宝眼

&nbsp;&nbsp;&nbsp;&nbsp;五光遍照六光严&nbsp;&nbsp;&nbsp;&nbsp;七法海佛八胜力

&nbsp;&nbsp;&nbsp;&nbsp;九名世主威力贤&nbsp;&nbsp;&nbsp;&nbsp;第十一切法光王

&nbsp;&nbsp;&nbsp;&nbsp;如是上首等诸佛&nbsp;&nbsp;&nbsp;&nbsp;我悉供养咸亲近

&nbsp;&nbsp;&nbsp;&nbsp;然犹未获深妙智&nbsp;&nbsp;&nbsp;&nbsp;能入甚深诸法海

&nbsp;&nbsp;&nbsp;&nbsp;此后无间复有劫&nbsp;&nbsp;&nbsp;&nbsp;名为寂静智威力

&nbsp;&nbsp;&nbsp;&nbsp;其刹名曰普光云&nbsp;&nbsp;&nbsp;&nbsp;金刚坚固摩尼宝

&nbsp;&nbsp;&nbsp;&nbsp;无数庄严具众色&nbsp;&nbsp;&nbsp;&nbsp;于中千佛出兴世

&nbsp;&nbsp;&nbsp;&nbsp;众生多净少烦恼&nbsp;&nbsp;&nbsp;&nbsp;离垢众会具庄严

&nbsp;&nbsp;&nbsp;&nbsp;最初佛号金刚脐&nbsp;&nbsp;&nbsp;&nbsp;第二受持无著力

&nbsp;&nbsp;&nbsp;&nbsp;第三法界影像佛&nbsp;&nbsp;&nbsp;&nbsp;四普光照十方王

&nbsp;&nbsp;&nbsp;&nbsp;第五大悲威德佛&nbsp;&nbsp;&nbsp;&nbsp;第六名为苦行海

&nbsp;&nbsp;&nbsp;&nbsp;第七忍辱圆满灯&nbsp;&nbsp;&nbsp;&nbsp;第八觉法圆满光

&nbsp;&nbsp;&nbsp;&nbsp;第九佛号海庄严&nbsp;&nbsp;&nbsp;&nbsp;最后寂静光王佛

&nbsp;&nbsp;&nbsp;&nbsp;如是上首等千佛&nbsp;&nbsp;&nbsp;&nbsp;我悉一一曾供养

&nbsp;&nbsp;&nbsp;&nbsp;然于法性未深悟&nbsp;&nbsp;&nbsp;&nbsp;平等如空性清净

&nbsp;&nbsp;&nbsp;&nbsp;及遍游行一切刹&nbsp;&nbsp;&nbsp;&nbsp;而于彼刹修诸行

&nbsp;&nbsp;&nbsp;&nbsp;次第无间复有劫&nbsp;&nbsp;&nbsp;&nbsp;其劫名为妙出生

&nbsp;&nbsp;&nbsp;&nbsp;刹号香灯云吉祥&nbsp;&nbsp;&nbsp;&nbsp;于中净秽恒相杂

&nbsp;&nbsp;&nbsp;&nbsp;于中亿佛出兴世&nbsp;&nbsp;&nbsp;&nbsp;彼刹及劫妙庄严

&nbsp;&nbsp;&nbsp;&nbsp;彼佛所说妙法轮&nbsp;&nbsp;&nbsp;&nbsp;我以念力皆能受

&nbsp;&nbsp;&nbsp;&nbsp;初无垢称二法海&nbsp;&nbsp;&nbsp;&nbsp;第三佛号云吉祥

&nbsp;&nbsp;&nbsp;&nbsp;四名法主五德云&nbsp;&nbsp;&nbsp;&nbsp;六名法山须弥冠

&nbsp;&nbsp;&nbsp;&nbsp;第七智焰威德佛&nbsp;&nbsp;&nbsp;&nbsp;第八虚空大声佛

&nbsp;&nbsp;&nbsp;&nbsp;第九复有两足尊&nbsp;&nbsp;&nbsp;&nbsp;名普出生殊胜灯

&nbsp;&nbsp;&nbsp;&nbsp;最后第十无上士&nbsp;&nbsp;&nbsp;&nbsp;号眉间光智吉祥

&nbsp;&nbsp;&nbsp;&nbsp;供彼一切人中尊&nbsp;&nbsp;&nbsp;&nbsp;未能净治无碍道

&nbsp;&nbsp;&nbsp;&nbsp;次第无间复有劫&nbsp;&nbsp;&nbsp;&nbsp;名集坚固妙高王

&nbsp;&nbsp;&nbsp;&nbsp;刹号宝峰胜顶幢&nbsp;&nbsp;&nbsp;&nbsp;上妙杂宝为严饰

&nbsp;&nbsp;&nbsp;&nbsp;有五百佛于中现&nbsp;&nbsp;&nbsp;&nbsp;色身遍满胜庄严

&nbsp;&nbsp;&nbsp;&nbsp;供彼一切自觉尊&nbsp;&nbsp;&nbsp;&nbsp;求此甚深真解脱

&nbsp;&nbsp;&nbsp;&nbsp;第一功德圆满佛&nbsp;&nbsp;&nbsp;&nbsp;二寂静音三海山

&nbsp;&nbsp;&nbsp;&nbsp;四威德佛五山王&nbsp;&nbsp;&nbsp;&nbsp;六须弥相大云声

&nbsp;&nbsp;&nbsp;&nbsp;七法自在八功德&nbsp;&nbsp;&nbsp;&nbsp;九福须弥十寂光

&nbsp;&nbsp;&nbsp;&nbsp;此等上首五百佛&nbsp;&nbsp;&nbsp;&nbsp;我皆次第兴供养

&nbsp;&nbsp;&nbsp;&nbsp;彼佛所有真净道&nbsp;&nbsp;&nbsp;&nbsp;我皆普入尽无余

&nbsp;&nbsp;&nbsp;&nbsp;然未能于佛法中&nbsp;&nbsp;&nbsp;&nbsp;成就甚深平等忍

&nbsp;&nbsp;&nbsp;&nbsp;次第无间复有劫&nbsp;&nbsp;&nbsp;&nbsp;名为安乐庄严光

&nbsp;&nbsp;&nbsp;&nbsp;刹号寂音璎珞智&nbsp;&nbsp;&nbsp;&nbsp;众生清净少烦恼

&nbsp;&nbsp;&nbsp;&nbsp;于中所有诸佛现&nbsp;&nbsp;&nbsp;&nbsp;其数八十那由他

&nbsp;&nbsp;&nbsp;&nbsp;我悉供彼人中尊&nbsp;&nbsp;&nbsp;&nbsp;修佛最胜清净道

&nbsp;&nbsp;&nbsp;&nbsp;初佛华聚拘苏摩&nbsp;&nbsp;&nbsp;&nbsp;二海藏佛三德生

&nbsp;&nbsp;&nbsp;&nbsp;第四佛号天王髻&nbsp;&nbsp;&nbsp;&nbsp;第五摩尼胜藏王

&nbsp;&nbsp;&nbsp;&nbsp;第六佛名真金山&nbsp;&nbsp;&nbsp;&nbsp;第七佛号宝聚尊

&nbsp;&nbsp;&nbsp;&nbsp;第八法幢九财胜&nbsp;&nbsp;&nbsp;&nbsp;最后名为智慧王

&nbsp;&nbsp;&nbsp;&nbsp;如是上首天人主&nbsp;&nbsp;&nbsp;&nbsp;我皆供养无不尽

&nbsp;&nbsp;&nbsp;&nbsp;此后次第复有劫&nbsp;&nbsp;&nbsp;&nbsp;其劫名为千吉祥

&nbsp;&nbsp;&nbsp;&nbsp;刹号妙灯变化幢&nbsp;&nbsp;&nbsp;&nbsp;亿那由他佛出现

&nbsp;&nbsp;&nbsp;&nbsp;最初佛名寂静幢&nbsp;&nbsp;&nbsp;&nbsp;第二佛号奢摩他

&nbsp;&nbsp;&nbsp;&nbsp;第三寂静百灯云&nbsp;&nbsp;&nbsp;&nbsp;第四世尊吉祥王

&nbsp;&nbsp;&nbsp;&nbsp;第五佛号最胜王&nbsp;&nbsp;&nbsp;&nbsp;第六佛名如云行

&nbsp;&nbsp;&nbsp;&nbsp;第七如来日威德&nbsp;&nbsp;&nbsp;&nbsp;第八胜法须弥灯

&nbsp;&nbsp;&nbsp;&nbsp;九名天焰妙吉祥&nbsp;&nbsp;&nbsp;&nbsp;十师子吼智慧灯

&nbsp;&nbsp;&nbsp;&nbsp;如是上首诸善逝&nbsp;&nbsp;&nbsp;&nbsp;我悉供养无空过

&nbsp;&nbsp;&nbsp;&nbsp;然犹未得清净忍&nbsp;&nbsp;&nbsp;&nbsp;入彼甚深诸法海

&nbsp;&nbsp;&nbsp;&nbsp;此后次第复有劫&nbsp;&nbsp;&nbsp;&nbsp;名为无著遍庄严

&nbsp;&nbsp;&nbsp;&nbsp;当于彼时有世界&nbsp;&nbsp;&nbsp;&nbsp;名无边光普吉祥

&nbsp;&nbsp;&nbsp;&nbsp;其中诸佛出兴世&nbsp;&nbsp;&nbsp;&nbsp;三十六亿那由他

&nbsp;&nbsp;&nbsp;&nbsp;初佛名普功德云&nbsp;&nbsp;&nbsp;&nbsp;第二无间虚空心

&nbsp;&nbsp;&nbsp;&nbsp;三佛妙生具庄严&nbsp;&nbsp;&nbsp;&nbsp;四名法海大吼声

&nbsp;&nbsp;&nbsp;&nbsp;第五法界大音声&nbsp;&nbsp;&nbsp;&nbsp;六妙变化功德山

&nbsp;&nbsp;&nbsp;&nbsp;第七普方威德尊&nbsp;&nbsp;&nbsp;&nbsp;第八出生法海声

&nbsp;&nbsp;&nbsp;&nbsp;第九海灯功德山&nbsp;&nbsp;&nbsp;&nbsp;第十随顺智日王

&nbsp;&nbsp;&nbsp;&nbsp;彼所出现诸如来&nbsp;&nbsp;&nbsp;&nbsp;我皆供养心欢喜

&nbsp;&nbsp;&nbsp;&nbsp;最后有佛出兴世&nbsp;&nbsp;&nbsp;&nbsp;名宝吉祥功德幢

&nbsp;&nbsp;&nbsp;&nbsp;我为天后名月面&nbsp;&nbsp;&nbsp;&nbsp;供养于彼人中尊

&nbsp;&nbsp;&nbsp;&nbsp;时佛为我说契经&nbsp;&nbsp;&nbsp;&nbsp;名无依着庄严门

&nbsp;&nbsp;&nbsp;&nbsp;成就出生诸愿海&nbsp;&nbsp;&nbsp;&nbsp;我以念力皆受持

&nbsp;&nbsp;&nbsp;&nbsp;获得广大清净眼&nbsp;&nbsp;&nbsp;&nbsp;寂静总持三昧力

&nbsp;&nbsp;&nbsp;&nbsp;恒于相续念念中&nbsp;&nbsp;&nbsp;&nbsp;悉见十方诸佛海

&nbsp;&nbsp;&nbsp;&nbsp;得彼诸佛大悲藏&nbsp;&nbsp;&nbsp;&nbsp;及普方便大慈门

&nbsp;&nbsp;&nbsp;&nbsp;增长如空大智心&nbsp;&nbsp;&nbsp;&nbsp;成就无量如来力

&nbsp;&nbsp;&nbsp;&nbsp;见诸众生颠倒心&nbsp;&nbsp;&nbsp;&nbsp;坚执常乐我净想

&nbsp;&nbsp;&nbsp;&nbsp;黑暗愚痴云所迷&nbsp;&nbsp;&nbsp;&nbsp;惑乱妄起诸烦恼

&nbsp;&nbsp;&nbsp;&nbsp;行止恒游邪见林&nbsp;&nbsp;&nbsp;&nbsp;来往入于贪欲海

&nbsp;&nbsp;&nbsp;&nbsp;积集种种轮回业&nbsp;&nbsp;&nbsp;&nbsp;堕落种种诸苦趣

&nbsp;&nbsp;&nbsp;&nbsp;一切众生诸趣中&nbsp;&nbsp;&nbsp;&nbsp;各随其业而受身

&nbsp;&nbsp;&nbsp;&nbsp;生老病死所逼迫&nbsp;&nbsp;&nbsp;&nbsp;身心恒受无边苦

&nbsp;&nbsp;&nbsp;&nbsp;为欲安乐彼众生&nbsp;&nbsp;&nbsp;&nbsp;发起最胜菩提志

&nbsp;&nbsp;&nbsp;&nbsp;愿如十方一切刹&nbsp;&nbsp;&nbsp;&nbsp;所有出现十力尊

&nbsp;&nbsp;&nbsp;&nbsp;为求成佛利众生&nbsp;&nbsp;&nbsp;&nbsp;起大愿云周法界

&nbsp;&nbsp;&nbsp;&nbsp;从是具修功德聚&nbsp;&nbsp;&nbsp;&nbsp;趣入佛道总持门

&nbsp;&nbsp;&nbsp;&nbsp;发起广大行愿云&nbsp;&nbsp;&nbsp;&nbsp;速疾普入无生道

&nbsp;&nbsp;&nbsp;&nbsp;具足广大波罗蜜&nbsp;&nbsp;&nbsp;&nbsp;法界出生无不遍

&nbsp;&nbsp;&nbsp;&nbsp;速疾普入于诸地&nbsp;&nbsp;&nbsp;&nbsp;亦入三世方便海

&nbsp;&nbsp;&nbsp;&nbsp;一念普修一切佛&nbsp;&nbsp;&nbsp;&nbsp;所有地度无碍行

&nbsp;&nbsp;&nbsp;&nbsp;我时得为佛长子&nbsp;&nbsp;&nbsp;&nbsp;得入普贤深行愿

&nbsp;&nbsp;&nbsp;&nbsp;了十法界差别门&nbsp;&nbsp;&nbsp;&nbsp;通达甚深诸佛教

善男子。于汝意云何。彼时转轮圣王名十方主能建正法绍继佛种。使不断者。岂异人乎。文殊师利童子是也。尔时夜神。觉悟我者。普贤菩萨之所化耳。善男子。我于彼时。为王宝女。蒙彼夜神觉悟于我。令我见佛。发阿耨多罗三藐三菩提心。从是以来。经佛刹极微尘数劫。未曾生于恶道之中。常生人天。恒得自在。于一切处。不舍见佛。其心坚固。乃至于功德幢宝吉祥灯佛所。得此菩萨大速疾力普喜幢无垢解脱。以此解脱。能得如是功德严身。种种供养。亲近诸佛。及善知识。成熟调伏。利益众生。令修妙行。善男子。我唯知此大速疾力普喜幢无垢解脱门。如诸菩萨摩诃萨。于念念中普诣一切诸如来所。速疾趣入一切智海。于念念中。以发趣门。入于一。切诸大愿海。于念念中。以愿海门。尽未来劫。念念出生一切诸行。一一行中。变化出生一切佛刹极微尘数身。一一身遍入一切法界门。一一法界门。一切佛刹中。应众生心。说诸妙行。一切佛刹一一尘中。悉见无边诸如来海。一一如来所悉见。遍法界诸佛神通游戏自在。一一如来所悉见。往劫修诸菩萨种种妙行。一一如来所受持守护。所有法轮常不忘失。悉见三世一切如来种种神变方便教海。而我云何能知能说彼功德行。善男子。于此如来大众会中。有主夜神。名普救护一切众生威德吉祥。汝诣彼问。菩萨云何入菩萨行。圆满清净诸菩萨道。时善财童子。礼夜神足。绕无数匝。殷勤瞻仰。一心恋慕。辞退而去。

尔时善财童子。从喜目夜神所。闻普喜幢解脱。深信趣入。随顺观察。念善知识所有教诲。心无暂舍。作意思惟。诸根不散。一心愿得遇善知识。普于十方。勤求匪懈。愿常亲近诸善知识。生诸功德。于善知识。承事供养。常令欢喜。与善知识所有善根。同一体性。得善知识巧方便行。无能破坏。依善知识。速疾增长。入精进海。与善知识。随顺共住。常不远离。作是愿已。往诣普救众生威德神所。时彼夜神。即为善财。示现菩萨调伏众生解脱神力。以诸相好。庄严其身。即于眉间。放大光明。名普智焰无垢星宿幢。无量光明以为眷属。其光普照一切世间。照世间已。入善财顶。充满其身。善财即时。得极清净圆满三昧。得三昧已。悉见喜目普救二神两处中间。所有一切地尘水尘。及以火尘金刚摩尼众宝。微尘华香。璎珞诸庄严具。如是一切所有极微一一尘中。各见佛刹极微尘数世界成坏。及见一切地水火风诸大积聚。亦见一切世界连接。皆以地轮任持而住种种形像。种种眷属种种山海。种种河池。种种树林。种种宫殿。所谓天宫殿龙宫殿。夜叉宫殿。乾闼婆阿修罗迦楼罗紧那罗摩睺罗伽人非人等。宫殿屋宅。种种庄严。地狱畜生阎罗王界。一切住处。诸趣轮转。生死往来。随业受报。各各差别。普遍出生不相杂乱。靡不知见。善财又见一切世界种种差别。所谓或有世界杂秽。或有世界清净。或有世界趣杂秽。或有世界趣清净。或有世界杂秽清净。或有世界清净杂秽。或有世界其形平正。或有世界随心想住。或有覆住。或有侧住。如是世界。一切趣类。一切生中。皆悉见此普救众生威德夜神。于一切时。遍一切处。随诸众生。如是寿量。如是信乐。形貌言辞。行解差别。以方便力。普现其前。随宜调伏。而成熟之。令地狱众生免诸苦毒。令畜生众生不相食啖。令阎罗界饿鬼众生无有饥渴。令诸龙等离一切怖。令欲界众生离欲界怖。令人趣众生离暗夜怖。毁訾怖。恶名怖。大众怖。不活怖。死怖。恶道怖。断善根怖。退菩提心怖。遇恶知识怖。离善知识怖。堕二乘地怖。种种生死怖。异类众生同住怖。恶时受生怖。恶种族中受生怖。造恶业怖。业烦恼障怖。执着诸相种种系缚怖。如是等怖。悉令舍离回向菩提。善财又见一切众生。卵生胎生。湿生化生。有色无色。有想无想。非有想。非无想。普现其前。常勤救护。为成就菩萨大愿力故。深入菩萨三昧力故。坚固菩萨神通力故。出生普贤行愿力故。增广菩萨大悲海故。得普覆众生无碍大慈故。得普与众生无量喜乐故。得普摄众生智慧方便故。得菩萨解脱自在神通故。严净一切诸佛刹故。觉悟了知一切法故。承事供养一切佛故。受持一切诸佛教故。积集一切胜善根故。修诸菩萨诸妙行故。入众生心无障碍故。知众生根能成熟故。净一切众生信解海故。破一切众生无知闇故。得一切智清净光明故。尔时善财童子。见普救众生威德夜神。入调伏一切众生解脱门。现不思议甚深境界神通力已。心大欢喜。踊跃无量。头面作礼。一心瞻仰。时彼夜神。即舍菩萨种种相好妙庄严身。还复本形。而不舍其神通变化自在威力。尔时善财童子。恭敬合掌。却住一面。观察夜神。以偈赞曰。

&nbsp;&nbsp;&nbsp;&nbsp;我见仁尊今所现&nbsp;&nbsp;&nbsp;&nbsp;如是广大神通力

&nbsp;&nbsp;&nbsp;&nbsp;令我发生欢喜心&nbsp;&nbsp;&nbsp;&nbsp;即说妙偈而称赞

&nbsp;&nbsp;&nbsp;&nbsp;我见圣者广大身&nbsp;&nbsp;&nbsp;&nbsp;殊胜妙宝庄严色

&nbsp;&nbsp;&nbsp;&nbsp;譬如星月处空中&nbsp;&nbsp;&nbsp;&nbsp;难思相好皆微妙

&nbsp;&nbsp;&nbsp;&nbsp;身放清净光明轮&nbsp;&nbsp;&nbsp;&nbsp;量等无边刹尘数

&nbsp;&nbsp;&nbsp;&nbsp;种种色相皆殊妙&nbsp;&nbsp;&nbsp;&nbsp;普照十方无不遍

&nbsp;&nbsp;&nbsp;&nbsp;于仁一一毛孔出&nbsp;&nbsp;&nbsp;&nbsp;等诸众生心数光

&nbsp;&nbsp;&nbsp;&nbsp;光中佛坐宝莲华&nbsp;&nbsp;&nbsp;&nbsp;化现能灭众生苦

&nbsp;&nbsp;&nbsp;&nbsp;光中复出妙香云&nbsp;&nbsp;&nbsp;&nbsp;普熏一切众生类

&nbsp;&nbsp;&nbsp;&nbsp;复能普雨众妙华&nbsp;&nbsp;&nbsp;&nbsp;普供十方一切佛

&nbsp;&nbsp;&nbsp;&nbsp;眉放广大光明聚&nbsp;&nbsp;&nbsp;&nbsp;宝光无垢等须弥

&nbsp;&nbsp;&nbsp;&nbsp;普照十方世界中&nbsp;&nbsp;&nbsp;&nbsp;触者令灭愚痴暗

&nbsp;&nbsp;&nbsp;&nbsp;口常普放无垢光&nbsp;&nbsp;&nbsp;&nbsp;光轮广大如千日

&nbsp;&nbsp;&nbsp;&nbsp;普照十方诸世界&nbsp;&nbsp;&nbsp;&nbsp;毗卢遮那所行境

&nbsp;&nbsp;&nbsp;&nbsp;眼放无垢光明云&nbsp;&nbsp;&nbsp;&nbsp;光明晃耀如星月

&nbsp;&nbsp;&nbsp;&nbsp;普照一切十方刹&nbsp;&nbsp;&nbsp;&nbsp;灭除三有诸痴翳

&nbsp;&nbsp;&nbsp;&nbsp;仁所化现种种身&nbsp;&nbsp;&nbsp;&nbsp;其身相状等众生

&nbsp;&nbsp;&nbsp;&nbsp;充满十方法界中&nbsp;&nbsp;&nbsp;&nbsp;调伏无量众生海

&nbsp;&nbsp;&nbsp;&nbsp;分身普往遍十方&nbsp;&nbsp;&nbsp;&nbsp;悉现一切众生前

&nbsp;&nbsp;&nbsp;&nbsp;灭除王贼水火怖&nbsp;&nbsp;&nbsp;&nbsp;令心调伏生欢喜

&nbsp;&nbsp;&nbsp;&nbsp;我承喜眼天神教&nbsp;&nbsp;&nbsp;&nbsp;念尊功德来奉事

&nbsp;&nbsp;&nbsp;&nbsp;见尊毫相放光云&nbsp;&nbsp;&nbsp;&nbsp;圆明广大无诸垢

&nbsp;&nbsp;&nbsp;&nbsp;此光普照于十方&nbsp;&nbsp;&nbsp;&nbsp;悉灭众生烦恼暗

&nbsp;&nbsp;&nbsp;&nbsp;显现种种神通力&nbsp;&nbsp;&nbsp;&nbsp;然后而来入我身

&nbsp;&nbsp;&nbsp;&nbsp;我时遇此圆满光&nbsp;&nbsp;&nbsp;&nbsp;身心安乐生欢喜

&nbsp;&nbsp;&nbsp;&nbsp;得百总持三昧海&nbsp;&nbsp;&nbsp;&nbsp;普见十方善逝尊

&nbsp;&nbsp;&nbsp;&nbsp;我于所有经行处&nbsp;&nbsp;&nbsp;&nbsp;悉见一切极微尘

&nbsp;&nbsp;&nbsp;&nbsp;于彼一一极微中&nbsp;&nbsp;&nbsp;&nbsp;各见佛刹如尘数

&nbsp;&nbsp;&nbsp;&nbsp;或有尘中无数刹&nbsp;&nbsp;&nbsp;&nbsp;一向杂染恒浊秽

&nbsp;&nbsp;&nbsp;&nbsp;众生无救受诸苦&nbsp;&nbsp;&nbsp;&nbsp;发声悲叹常号泣

&nbsp;&nbsp;&nbsp;&nbsp;或有诸刹染净杂&nbsp;&nbsp;&nbsp;&nbsp;众生少乐多忧苦

&nbsp;&nbsp;&nbsp;&nbsp;现佛独觉声闻形&nbsp;&nbsp;&nbsp;&nbsp;大悲往彼而救度

&nbsp;&nbsp;&nbsp;&nbsp;有刹先净后杂染&nbsp;&nbsp;&nbsp;&nbsp;男女端严皆可乐

&nbsp;&nbsp;&nbsp;&nbsp;菩萨充满具庄严&nbsp;&nbsp;&nbsp;&nbsp;住持无量诸佛法

&nbsp;&nbsp;&nbsp;&nbsp;十方一一极微中&nbsp;&nbsp;&nbsp;&nbsp;皆有无量净刹海

&nbsp;&nbsp;&nbsp;&nbsp;毗卢遮那于往昔&nbsp;&nbsp;&nbsp;&nbsp;普修行海所庄严

&nbsp;&nbsp;&nbsp;&nbsp;佛于十方一切刹&nbsp;&nbsp;&nbsp;&nbsp;悉坐最胜菩提场

&nbsp;&nbsp;&nbsp;&nbsp;成等正觉现神通&nbsp;&nbsp;&nbsp;&nbsp;说法调伏群生类

&nbsp;&nbsp;&nbsp;&nbsp;我见普救威德天&nbsp;&nbsp;&nbsp;&nbsp;其身普往无边刹

&nbsp;&nbsp;&nbsp;&nbsp;毗卢遮那境界中&nbsp;&nbsp;&nbsp;&nbsp;供事十方一切佛

尔时善财童子。说此偈已。白普救众生威德神言。希有圣者。乃能住此甚深解脱。得此解脱。其已久如。本修何行。而能清净。夜神告言。善男子。此处难知。一切世间天人二乘所不能测。何以故。此是住普贤菩萨行者境界故。随顺大悲藏者境界故。救护一切众生者境界故。能净一切三恶八难者境界故。能以无上清净庄严一切佛刹者境界故。能于一切诸佛刹中绍继佛种不断者境界故。能持一切诸佛正法者境界故。能于一切劫修菩萨行成满大愿海者境界故。能于一切法界海以清净智光灭无明闇障者境界故。能以一念智慧光明普照一切三世方便海者境界故。我当承佛威力。为汝宣说。善男子。乃往古世过佛刹极微尘数劫。尔时有劫。名无垢圆满。世界名毗卢遮那威德吉祥。有须弥山极微尘数如来。于中出现。其佛世界。以一切香王摩尼宝金刚为体。以天龙宫殿众宝庄严。住无垢光明摩尼王海上。其形正圆清净无垢。一切璎珞严具帐云。而覆其上。一切庄严摩尼轮山千匝围绕。十万亿那由他四天下皆妙庄严。或有四天下。恶业众生。于中止住。或有四天下。杂业众生。于中止住。或有四天下。善根众生。于中止住。或有四天下。一向清净。诸大菩萨之所止住善男子。彼界东际轮围山侧。有四天下。名宝灯华幢。国界清净。安隐丰乐。不藉耕耘而生稻粱。皆由往业胜力成熟。宫殿楼阁。悉皆奇妙。诸如意树。处处行列。种种香树。恒出香云。诸末香树。雨末香云。种种鬘树。恒出鬘云。种种华树。雨不思议众妙华云。种种宝树。雨大摩尼珍奇妙宝。无量色光。周匝照曜。诸音乐树。出诸音乐。随风吹动演妙音声。日月光明摩尼宝王。普照一切昼夜受乐。无时间断。此四天下。有百万亿那由他诸王国土。一一国土。有千大河。周匝围绕。一一皆以妙华覆上。随流漂动。出天乐音。一切宝树。列植其岸。种种珍奇。以为严饰。舟船来往。称情嬉戏。种种资缘。受用安乐。一一河间。有百万亿城。一一城有百万亿那由他聚落。如是一切城邑聚落。各有无量百千亿那由他宫殿园林。周匝围绕。以为眷属。此四天下阎浮提中。有一国土。名宝华灯。安隐丰乐。人民炽盛。宫殿严好。自在圆满。其中众生。具行十善。有转轮王。于中出现。名毗卢遮那宝莲华藏。于莲华中。欻然化生。三十二相庄严其身七宝成就。王四天下。恒以正法教导群生。王有千子。端正勇健。威力自在。能伏怨敌。百万亿那由他宫人采女。以为眷属。皆悉与王。同种善根。同修诸行。同时诞生。同以宝饰。璎珞庄严。端正姝妙。犹如天女。身真金色。常放光明。诸毛孔中。恒出妙香。良臣猛将具足十亿。王有正妃。名具足圆满吉祥面。是王女宝端严殊特。观者无厌。最胜清净。皮肤金色。目发绀青。言同梵音。身有天香。常放光明。照千由旬。其妃有女。名普喜吉祥莲华眼。形体端严。德行具足。相好圆满。如转轮王。众生见者。心无厌足。彼时众生。寿命无量。或有不定而中夭者。种种形色。种种音声。种种名字。种种族姓长短大小。勇怯愚智。贫富苦乐。信乐胜劣。无量品类。皆悉不同。时或有人。谓余人言。我身端正。汝形丑陋。作是语已。互相毁辱。集不善业。以是业故。寿命色力。一切乐事。悉皆损减。