## 大方广佛华严经普贤菩萨行愿品卷第十二

### 入不思议解脱境界普贤行愿品

时婆罗门。复告善财言。我王圆满如上种种法式清净威仪。先入道场。礼敬贤圣。上祈福祐。泽润含生。或祠祭祖宗。思报恩德。教人孝敬。冥益万方。或出游巡狩。抚俗省方。御众班师。功成告谢。水旱灾祥。省躬庆祐。祀祭之时。一心专念。恭敬无怠。如对目前。想其仪形。思其教诲。感涕荐奉。罄志无私。国内辅臣。有功有德。贤良节行。在家出家硕德高年人所宗事。设命终已。图画形容。随其行业。建诸塔庙。我王如是日日之中。内尽诚心。外精供事。饮食财宝。上妙珍奇祠敬礼拜。曾无懈废。如上十种首嚼齿木乃至祠祭。于昼初时前二分毕日初出时。先召良医。候其安否。昼夜时分。服食量宜。次召历算。占候阴阳。风雨日辰。星月运数。行度差正。隐现灾祥。福庆禳除。靡不诚告。中外款候。可以密闻。于此时中。一以言听。所为既讫。正坐临朝。十千大臣。前后围绕。共理王事。出纳王言。听事毕来。尽昼初时。为后二分。次第二时。进御王膳。奏妙音乐。种种欢娱。以悦王意。于第三时。沐浴游宴。十亿采女。内奏乐音。容止殊丽。周匝环绕。软意承旨。恒起慈心。清净园林。处处严饰。若闻若见烦恼销除。尽第四时。于王正殿。敷置众宝庄严论座。于王国内。处处请求有大智慧沙门婆罗门得道果者。演说正法。听闻其义。合掌恭敬。礼拜问讯。尽恭敬心。尽尊重心。请令安坐。然后咨问。何等善法。何等恶法。何正何邪。何损何益。可行则行。可止则止。复应数集宿旧智臣高道隐逸。咨承不逮。以达聪明。询问国政。评其德失。由斯王德渐盛渐圆。国内众生。展转安乐。能令世化为解脱因。所以者何。一切菩萨诸所施为。无非佛事。譬如白月初出渐明至十五日。光明圆满。流照十方。亦如海潮月初渐起至十五日。大起潮波。洄澓万里。法王政化亦复如是。王德增长。若无国王智臣耆旧。如船无主漩洄覆没。又如众生渴乏时。雨求天帝释。释天护念。设不降雨。经于十年。是诸众生。亦不必死。若无国王。一日之中。万姓荒乱。相残害尽。以是当知。覆护众生。王胜帝释。复次我王。由闻胜法。常自省诫。以化群生。每至临朝。力势雄猛。王德增上。威伏强邻。外设朝仪种种严卫。奏妙音乐。肃敬侍王。王与内宫眷属围绕。就师子座。身心无畏。如日出云光显自在。犹天帝释。处众天中。置四大人于殿四角。身被金甲。如四天王。左右侍卫。执诸兵仗。显示我王巍巍威德。王志含容。心卑万姓。不听不视。恒思顺行。如海吞流。如山蕴宝。乐音静息。内外一心。尔时我王遍观辅相种种威仪珍严妙饰。知如幻化。自坚其心。以慈软音。而说偈言。

&nbsp;&nbsp;&nbsp;&nbsp;合会须臾散&nbsp;&nbsp;&nbsp;&nbsp;荣贵尽无常

&nbsp;&nbsp;&nbsp;&nbsp;人命如电光&nbsp;&nbsp;&nbsp;&nbsp;强力皆归死

&nbsp;&nbsp;&nbsp;&nbsp;死魔亏盛满&nbsp;&nbsp;&nbsp;&nbsp;无常坏宝山

&nbsp;&nbsp;&nbsp;&nbsp;胜法恒坚牢&nbsp;&nbsp;&nbsp;&nbsp;应修不放逸

王说偈已。宣令群臣。各归常位。理王政事。利益众生。心无懈废。仁者当知。如是名为我王内德。善财白言。云何复名王德外化。答言仁者。一切众生。及器世间。安立护持。皆是众生自业果报。及诸国主德力任持。劫初成时。此器世间。人皆化生。肢体圆满。不藉衣食。形相充盈。照耀身光。无有昼夜。宿惑既胜。地味随生。乃至渐生自然香稻。后立田主。遐迩同归。覆育均平。为刹帝利。自是至今。王化不绝。有欲之人。无主则乱。国有君主。一切获安。故名王力能护众生。仁者当知。人有四姓。一婆罗门种。多修口业。二刹帝利种。多修手业。三吠舍种。多修田业。四戍达罗种。修驰逐业。其余杂类旃陀罗等。多皆修习恶律仪业。然此四姓。及余杂类业习不同。居处亦异。从少至老。所务虽殊。皆崇四事。云何为四。一修持艺业。二营办资财。三共受欲乐。四各求解脱。言艺业者。并从髫龀以至壮年。各于其伦。习学其事。若婆罗门业。修智慧。图书印记。纬候阴阳。身相吉凶。围陀典籍。刹帝利种。增修射御。政在养人。功存禁暴。弦歌悦众征罚不庭。吠舍田业。播种耕耘粮聚仓储人天国本。戍达罗种。通商有无。兴贩往来。务滋货殖。言营财者。业艺既成。咸务自事。各于其党。竞构资生。言受乐者。既丰财利。卜定厥居。婚乐宴游恣娱声色。言解脱者。要言二类。一婆罗门刹利王种。发既斑白。年逾五十。力迈色衰。厌世求道。情深出要。咸谓真修。所习既殊。师承自异。九十六种。各业本宗。或求生天。或计解脱。二者释种如来弟子。三乘学人。服甘露味。修习慈悲。利益群品。如是种种邪宗正宗。在家出家。精心道检。皆依王国。而得住持。并因我王演化流布故。诸学者。如世轮绳。艺业所修。如聚泥土。王行正化。如匠埏埴。巧益自他。如成众器。若无王力。功行不成。法灭无余。况能利济。又彼所修一切功德。六分之一。常属于王。王之福山。崇固难坏。其余外境。正化不行。国内之人。恣情积恶。令修善者。无以暂安。如是障修及造不善所有罪业。六分之一。还属彼王。王之罪山。牢峻难坏。是故我王福慧殊胜。时婆罗门。复告善财。仁岂不闻地神语耶。地神常言。我负大地。一切所有。及须弥山。不以为重。亦无厌心。于三种人。我恒厌倦。不欲胜持。何等为三。一心怀叛逆。谋害人王。二念弃恩亲。不孝父母。三拨无因果。毁谤三尊。破法轮僧障修善者。如是三人。我极患重。乃至一念不欲任持。复次我王。宣流正化。诸佛护念。何况龙神。以是正心。能制诸恶。如执钩策。邪法不生。能与世间作无利者。感化调伏。正见修行。亦如牛王。王若行时。一切诸牛悉皆随从。王亦如是。正化流行。一切有情悉皆随顺。又如铁钩能制狂象。王治正化。能伏恶人。究竟令其同归解脱。

复次我王建国体人。恒在三事。一念除五怖。二慎择三臣。三精修御膳。所以者何。树君养人。事先除怖。臣德允备足以弼谐。御膳精羞。爱身及物。教人忠孝亲长尊严。善财白言。云何五怖。此国独无。答言。仁者。一王德简俭。财赋均平。无国王贪夺怖。二王族贞贤。不贪为宝。无近臣侵抑怖。三宰官循职。惠恕充怀。无酷吏伤残怖。四人皆义让。国无欺枉。无盗贼偷劫怖。五邻境雍和。承风向化。无外境寇难怖。余国五怖。人必不安。是故我王圣化无外。善财白言。云何三臣王所慎择。答言。仁者。如日天王。高居日殿。去地四万二千由旬。四天下人。不睹形色。但蒙光照。瞻仰日轮。咸知所在。我王圣德。如彼日轮。大明御宇无幽不烛。开物成务。辩别除昏。十千大臣。一亿猛将。皆王照使。为国之光。慎择三臣。统兹百辟。何等为三。一者辅臣。二者将帅。三者使臣。言辅臣者。弼谐王化。代王理政。上佐王德。下恤王人。进贤任能。清心奉职。如日照曜。类辩群分。二将帅者。主兵大臣。必在忠淳。深仁厚义。德行兼茂。勇略无亏。为护众生。除恶务本。如日照曜。涤闇除昏。初自七月至十月终。严鼓戒兵。顺天肃励。乘便逐宜。安营相地。如是主将。受命临戎。攻守以时。战无不利。仁复应知。我国五城。云何为五。一者山城。凭高据崄。断岸周围。二者水城。堑以江河。沿流四绕。三者沙城。旷碛悬远。外无水草。四者土城。坚壁高垒。内实兵储。五者人城。主圣臣贤。深谋远略。如是五城。量宜相敌。人城最胜。我国所尊。故我大王。住不思议神通妙化。三使臣者。所谓行人。受使四方。往复王命。如日照使流光原湿幽谷无私。所以者何。王德精微。王居深密。万方不睹。四海莫知。皆由使臣宣布王泽。殊方款塞。八表钦承。未安者安。已安不退。是故我王。与诸耆旧宰辅大臣。精选良能。慎择其事。要言王使十德乃堪。一资忠奉信。二爱敬君亲。三强记博闻。四识量宏达。五才辩纵横。六精闲内外。七谦卑仁让。八刚正无瑕。九仪范出群。十通王密意。具兹十德。受命宣威。凡所经游。清身洁独。不惛酒色。不寝众居。醉后眠中。虑泄枢密。奉使邻国必达王言。不以利迁。不以威变。行藏进退。靡不合时。风俗土宜。任物成化。于王权变。了达无疑。务显得能。以慰殊俗。由此三臣成王德化。变恶显善。威被万方。如日流光。照物除暗。远近皆明故。我国中禀王圣化。多诸善众。动静合宜。或所游止。不狎恶人。所谓拨无因果。弃背君亲。性少慈悲。好见他过。庸贱卑猥。不畏罪违。多欲多嗔。无惭无愧。心顽性怯。忌胜嫉能。如是等人。皆不亲近。亦不乘御。[怡-台+龍]悷不调。诸恶象马亦不驯养。无益禽兽亦不经游。深山大泽。空聚冢间。旷野山崄。恶兽非人之所住处。亦不正视酒肆屠坊淫秽之处。若或遭遇胜吉祥事。右旋礼敬。为护福故。曾不履践佛法众僧父母师长大人之影及所行迹。于可尊崇有德人所。恭敬礼拜。心无轻慢。见诸佛塔灵庙僧坊仙圣所居胜人住处。自劝劝他。遵崇修葺。令其成就。以是天龙咸生欢喜。风雨以时。五谷丰登。兆庶安乐。王之左右。所使忠良。佞媚凶残。不能亲近。如栴檀林。栴檀围绕。不杂伊兰。如无热池。香流德水。无诸碱味。王远恶人。亦复如是。非如甘果猛兽所藏。善财复言。何等之人。堪典御膳。答言仁者。典御膳人。应具十德。何者为十。一种姓清净。二三业调柔。三忠孝备足。四信让谦和。五知王食性。六妙闲食禁。七善调体味。八知王食时。九体食甘毒。亦善解除。十知所应食昼夜月时。具此十德。可典王厨。量所使人。及治食处。清净香洁。监守无违。

婆罗门言。仁复应知。我常思念。天上人间。若闻若见。凡诸胜类。一切功德。观我圣王。靡不咸具。是义云何。

仁者当知。师子兽王一德最胜。谓无二心。如杀大象尽其势力。杀余小兽尽力亦然。我王亦尔。不畏大事。不轻小事。尽悲智力。究竟无遗。

仁者当知。诸水鸟王皆具二德。一审谛其心。如取鱼时。入水翘立。一心觇视。嶷然不动。二静观水族。所欲皆从。我王亦尔。高居俯视。听政万方。寂然不动。感通无碍。言不虚发。一切自成。

婆罗门言。仁复应知。我王三德。圣化流行。如金轮世调善马王。有三功德。何等为三。一心性和柔。力能致远。二不畏寒暑。涉险能安。三调怨易事。常无不足。我王亦尔。一言必柔实。以法利人。教化众生。毕竟成就。二克勤庶政。心无险易。能舍珍财。调给一切。三大智勇健。调诸怨敌。赋税量宜。恒知止足。具此三德。扇以和风。他国畏威。自境怀惠。

婆罗门言。仁复应知。我王四德。圣化流行。如摩伽国妙音鸡王有四功德。何等为四。一立信司晨。二守义均食。三对敌贾勇。四不随牝鸡。我王亦尔。一赏罚应时。二万方均济。三义伏强御。四内言不听。具兹四德。化洽无圻。

婆罗门言。仁复应知。我王五德。圣化流行。如欲天上善时鹅王有五功德。何等为五。一染合有时。二呼鸣无畏。三量宜求食。四心无放逸。五不受诸鸟谄佞言辞。我王亦尔。一清心寡欲。不纵内宫。二发言审谛。外无违命。三取与不差。务充衣食。四调心道检。离过精勤。五成就正心。不亲谄佞。具兹五德。惠及八荒。

婆罗门言。仁复应知。我王六德。圣化流行。如摩伽国胜德犬王有六功德。何等为六。一随得而食。二少得知足。三趣安便睡。四草动易觉。五贫富一心。六勇防盗贼。我王亦尔。一万方贡献。任土无违。二俭时少奉。恒怀惭愧。三所作吉祥。易得安眠。四正见在怀。动念便觉。五重德尊亲。愍哀贫贱。六思存庶品。念护无时。威勇自在。无诸寇难。具兹六德。亿兆同心。以是思惟。触类成德。仰叹我王名称高远。善摄众生。精勤匪懈。如是增数二十一种殊胜功德。我王能行。一切怨敌自然散灭。所有外寇不能入国。仁复应知。若有阙此二十一德。但有三德。亦善治化。一能散珍财。赒给一切。二宁舍身命。无虚诳言。三具大勇猛。能制怨敌。设无此三。但有一德。亦能政化。谓有大福德。如是仁王。最为第一。譬如八万四千法门终归胜义。王亦如是。种种奇谋。终归福德。王若有福。王之国土。休泰和平。无为无事。众生富乐。化及万方。近益身心。远同解脱。由王慈福仁惠所成。广说我王妙行无尽。

时婆罗门。为善财童子。如是称赞甘露火王内外功德。令欣敬已。欲重宣此义。以偈赞曰。

&nbsp;&nbsp;&nbsp;&nbsp;众生于世界&nbsp;&nbsp;&nbsp;&nbsp;三毒风所吹

&nbsp;&nbsp;&nbsp;&nbsp;将坠恶趣中&nbsp;&nbsp;&nbsp;&nbsp;非王不能制

&nbsp;&nbsp;&nbsp;&nbsp;含生着五欲&nbsp;&nbsp;&nbsp;&nbsp;贪暴由是生

&nbsp;&nbsp;&nbsp;&nbsp;王依正法持&nbsp;&nbsp;&nbsp;&nbsp;令趣真常道

&nbsp;&nbsp;&nbsp;&nbsp;倾夺于财色&nbsp;&nbsp;&nbsp;&nbsp;由无王法持

&nbsp;&nbsp;&nbsp;&nbsp;譬如河池鱼&nbsp;&nbsp;&nbsp;&nbsp;大小相吞食

&nbsp;&nbsp;&nbsp;&nbsp;王法持自他&nbsp;&nbsp;&nbsp;&nbsp;现未常安乐

&nbsp;&nbsp;&nbsp;&nbsp;正化广流布&nbsp;&nbsp;&nbsp;&nbsp;咸为解脱因

&nbsp;&nbsp;&nbsp;&nbsp;人以王为命&nbsp;&nbsp;&nbsp;&nbsp;王以法为身

&nbsp;&nbsp;&nbsp;&nbsp;世道既和平&nbsp;&nbsp;&nbsp;&nbsp;佛法由兹始

&nbsp;&nbsp;&nbsp;&nbsp;政暴人思乱&nbsp;&nbsp;&nbsp;&nbsp;刑疏于不行

&nbsp;&nbsp;&nbsp;&nbsp;恩威不爽时&nbsp;&nbsp;&nbsp;&nbsp;万国常休泰

&nbsp;&nbsp;&nbsp;&nbsp;多生事多佛&nbsp;&nbsp;&nbsp;&nbsp;福德胜为王

&nbsp;&nbsp;&nbsp;&nbsp;悲深惠益深&nbsp;&nbsp;&nbsp;&nbsp;亿兆同康乐

&nbsp;&nbsp;&nbsp;&nbsp;我王生盛族&nbsp;&nbsp;&nbsp;&nbsp;威光同日轮

&nbsp;&nbsp;&nbsp;&nbsp;忘己济群生&nbsp;&nbsp;&nbsp;&nbsp;率土无贫乏

&nbsp;&nbsp;&nbsp;&nbsp;知身本不净&nbsp;&nbsp;&nbsp;&nbsp;无常之所侵

&nbsp;&nbsp;&nbsp;&nbsp;调心大丈夫&nbsp;&nbsp;&nbsp;&nbsp;守正非余事

&nbsp;&nbsp;&nbsp;&nbsp;蒸人如旱草&nbsp;&nbsp;&nbsp;&nbsp;惠化洽油云

&nbsp;&nbsp;&nbsp;&nbsp;慈心降德音&nbsp;&nbsp;&nbsp;&nbsp;泽润诸含识

&nbsp;&nbsp;&nbsp;&nbsp;王者顺人心&nbsp;&nbsp;&nbsp;&nbsp;爱恤人稣息

&nbsp;&nbsp;&nbsp;&nbsp;威行肃贪暴&nbsp;&nbsp;&nbsp;&nbsp;赏罚称其宜

&nbsp;&nbsp;&nbsp;&nbsp;或有妙形声&nbsp;&nbsp;&nbsp;&nbsp;含毒人非爱

&nbsp;&nbsp;&nbsp;&nbsp;或具大聪睿&nbsp;&nbsp;&nbsp;&nbsp;染欲蔽其心

&nbsp;&nbsp;&nbsp;&nbsp;我主胜端严&nbsp;&nbsp;&nbsp;&nbsp;惩忿诫诸欲

&nbsp;&nbsp;&nbsp;&nbsp;心如净明镜&nbsp;&nbsp;&nbsp;&nbsp;鉴物未尝私

&nbsp;&nbsp;&nbsp;&nbsp;明镜唯照形&nbsp;&nbsp;&nbsp;&nbsp;不鉴于心想

&nbsp;&nbsp;&nbsp;&nbsp;我王心镜净&nbsp;&nbsp;&nbsp;&nbsp;洞见于心源

&nbsp;&nbsp;&nbsp;&nbsp;左右无佞邪&nbsp;&nbsp;&nbsp;&nbsp;耳目唯良善

&nbsp;&nbsp;&nbsp;&nbsp;谄媚及残暴&nbsp;&nbsp;&nbsp;&nbsp;本所不能亲

&nbsp;&nbsp;&nbsp;&nbsp;或有肆奸意&nbsp;&nbsp;&nbsp;&nbsp;欲害于王人

&nbsp;&nbsp;&nbsp;&nbsp;王心鉴未形&nbsp;&nbsp;&nbsp;&nbsp;悉使归忠正

&nbsp;&nbsp;&nbsp;&nbsp;芳林伏猛兽&nbsp;&nbsp;&nbsp;&nbsp;碱海毒清流

&nbsp;&nbsp;&nbsp;&nbsp;蠹政害良人&nbsp;&nbsp;&nbsp;&nbsp;凶邪败君德

&nbsp;&nbsp;&nbsp;&nbsp;香河流德水&nbsp;&nbsp;&nbsp;&nbsp;甘果茂甘林

&nbsp;&nbsp;&nbsp;&nbsp;八表同欢康&nbsp;&nbsp;&nbsp;&nbsp;臣贤由主圣

&nbsp;&nbsp;&nbsp;&nbsp;王持防患戒&nbsp;&nbsp;&nbsp;&nbsp;济众洁其源

&nbsp;&nbsp;&nbsp;&nbsp;富寿利群生&nbsp;&nbsp;&nbsp;&nbsp;拔出贪嗔海

&nbsp;&nbsp;&nbsp;&nbsp;慈悲既深广&nbsp;&nbsp;&nbsp;&nbsp;正法亦遐宣

&nbsp;&nbsp;&nbsp;&nbsp;老幼与孤茕&nbsp;&nbsp;&nbsp;&nbsp;护育令安乐

&nbsp;&nbsp;&nbsp;&nbsp;尊贤贵有德&nbsp;&nbsp;&nbsp;&nbsp;重齿敬其亲

&nbsp;&nbsp;&nbsp;&nbsp;戚属与妃嫔&nbsp;&nbsp;&nbsp;&nbsp;内外咸雍穆

&nbsp;&nbsp;&nbsp;&nbsp;温言调万姓&nbsp;&nbsp;&nbsp;&nbsp;和色奉师尊

&nbsp;&nbsp;&nbsp;&nbsp;祠敬无惰容&nbsp;&nbsp;&nbsp;&nbsp;福流千万代

&nbsp;&nbsp;&nbsp;&nbsp;古先无道主&nbsp;&nbsp;&nbsp;&nbsp;骄侈慢宗亲

&nbsp;&nbsp;&nbsp;&nbsp;徇己不忧人&nbsp;&nbsp;&nbsp;&nbsp;恶称恒流布

&nbsp;&nbsp;&nbsp;&nbsp;我王知幻境&nbsp;&nbsp;&nbsp;&nbsp;利物以忘身

&nbsp;&nbsp;&nbsp;&nbsp;有道庇众生&nbsp;&nbsp;&nbsp;&nbsp;具吉祥名称

&nbsp;&nbsp;&nbsp;&nbsp;贪嗔与悭嫉&nbsp;&nbsp;&nbsp;&nbsp;皆为诸苦因

&nbsp;&nbsp;&nbsp;&nbsp;愚惑常不知&nbsp;&nbsp;&nbsp;&nbsp;感报犹影响

&nbsp;&nbsp;&nbsp;&nbsp;王以人为本&nbsp;&nbsp;&nbsp;&nbsp;亿兆同一身

&nbsp;&nbsp;&nbsp;&nbsp;役使如四肢&nbsp;&nbsp;&nbsp;&nbsp;劳逸无过分

&nbsp;&nbsp;&nbsp;&nbsp;我王镜前躅&nbsp;&nbsp;&nbsp;&nbsp;垂范为元龟

&nbsp;&nbsp;&nbsp;&nbsp;动作顺人心&nbsp;&nbsp;&nbsp;&nbsp;舍恶而从善

&nbsp;&nbsp;&nbsp;&nbsp;爱人如爱己&nbsp;&nbsp;&nbsp;&nbsp;率己以随人

&nbsp;&nbsp;&nbsp;&nbsp;九族既从风&nbsp;&nbsp;&nbsp;&nbsp;百辟遵王政

&nbsp;&nbsp;&nbsp;&nbsp;八方归圣化&nbsp;&nbsp;&nbsp;&nbsp;端拱以无为

&nbsp;&nbsp;&nbsp;&nbsp;推功因理心&nbsp;&nbsp;&nbsp;&nbsp;心静曾无事

&nbsp;&nbsp;&nbsp;&nbsp;忠臣辅我主&nbsp;&nbsp;&nbsp;&nbsp;顺动如股肱

&nbsp;&nbsp;&nbsp;&nbsp;万国达聪明&nbsp;&nbsp;&nbsp;&nbsp;四海称君德

&nbsp;&nbsp;&nbsp;&nbsp;谛承诸佛教&nbsp;&nbsp;&nbsp;&nbsp;以法悟众生

&nbsp;&nbsp;&nbsp;&nbsp;令其了自心&nbsp;&nbsp;&nbsp;&nbsp;日照莲华发

&nbsp;&nbsp;&nbsp;&nbsp;国人护我主&nbsp;&nbsp;&nbsp;&nbsp;犹王护国人

&nbsp;&nbsp;&nbsp;&nbsp;如林卫兽王&nbsp;&nbsp;&nbsp;&nbsp;兽护于林薮

&nbsp;&nbsp;&nbsp;&nbsp;余国多五怖&nbsp;&nbsp;&nbsp;&nbsp;王贪及宠臣

&nbsp;&nbsp;&nbsp;&nbsp;酷吏陷非辜&nbsp;&nbsp;&nbsp;&nbsp;盗贼公偷劫

&nbsp;&nbsp;&nbsp;&nbsp;自境有四患&nbsp;&nbsp;&nbsp;&nbsp;外寇必来侵

&nbsp;&nbsp;&nbsp;&nbsp;我王内外清&nbsp;&nbsp;&nbsp;&nbsp;国人无五怖

&nbsp;&nbsp;&nbsp;&nbsp;世间有四业&nbsp;&nbsp;&nbsp;&nbsp;一智二珍财

&nbsp;&nbsp;&nbsp;&nbsp;三受五欲乐&nbsp;&nbsp;&nbsp;&nbsp;四求于解脱

&nbsp;&nbsp;&nbsp;&nbsp;诸王多未具&nbsp;&nbsp;&nbsp;&nbsp;殁世人莫称

&nbsp;&nbsp;&nbsp;&nbsp;如风持韛囊&nbsp;&nbsp;&nbsp;&nbsp;风息命随绝

&nbsp;&nbsp;&nbsp;&nbsp;我王备四法&nbsp;&nbsp;&nbsp;&nbsp;智德莹其身

&nbsp;&nbsp;&nbsp;&nbsp;富有妙珍财&nbsp;&nbsp;&nbsp;&nbsp;赒济于穷乏

&nbsp;&nbsp;&nbsp;&nbsp;五欲无伦匹&nbsp;&nbsp;&nbsp;&nbsp;不染如莲华

&nbsp;&nbsp;&nbsp;&nbsp;但为引众生&nbsp;&nbsp;&nbsp;&nbsp;后令入佛智

&nbsp;&nbsp;&nbsp;&nbsp;住如幻解脱&nbsp;&nbsp;&nbsp;&nbsp;示现处贪嗔

&nbsp;&nbsp;&nbsp;&nbsp;变化治恶人&nbsp;&nbsp;&nbsp;&nbsp;皆令向佛道

&nbsp;&nbsp;&nbsp;&nbsp;不久汝当见&nbsp;&nbsp;&nbsp;&nbsp;种种方便门

&nbsp;&nbsp;&nbsp;&nbsp;究竟利众生&nbsp;&nbsp;&nbsp;&nbsp;是故声远震

&nbsp;&nbsp;&nbsp;&nbsp;妙慧以为风&nbsp;&nbsp;&nbsp;&nbsp;常命恒无尽

&nbsp;&nbsp;&nbsp;&nbsp;汝应速瞻诣&nbsp;&nbsp;&nbsp;&nbsp;勿生懈慢心

&nbsp;&nbsp;&nbsp;&nbsp;一见胜智人&nbsp;&nbsp;&nbsp;&nbsp;过住百千岁

&nbsp;&nbsp;&nbsp;&nbsp;有或寿千岁&nbsp;&nbsp;&nbsp;&nbsp;恒食人所弃

&nbsp;&nbsp;&nbsp;&nbsp;不知三世事&nbsp;&nbsp;&nbsp;&nbsp;亦寡法财宝

&nbsp;&nbsp;&nbsp;&nbsp;饱腹资欲心&nbsp;&nbsp;&nbsp;&nbsp;人形畜无别

&nbsp;&nbsp;&nbsp;&nbsp;少学或心高&nbsp;&nbsp;&nbsp;&nbsp;易满如牛迹

&nbsp;&nbsp;&nbsp;&nbsp;如鼠手持物&nbsp;&nbsp;&nbsp;&nbsp;自谓己能多

&nbsp;&nbsp;&nbsp;&nbsp;智海广难量&nbsp;&nbsp;&nbsp;&nbsp;不测反增谤

&nbsp;&nbsp;&nbsp;&nbsp;牛饮水成乳&nbsp;&nbsp;&nbsp;&nbsp;蛇饮水成毒

&nbsp;&nbsp;&nbsp;&nbsp;智学成菩提&nbsp;&nbsp;&nbsp;&nbsp;愚学为生死

&nbsp;&nbsp;&nbsp;&nbsp;如是不了知&nbsp;&nbsp;&nbsp;&nbsp;斯由少学过

&nbsp;&nbsp;&nbsp;&nbsp;是故我国人&nbsp;&nbsp;&nbsp;&nbsp;多闻无厌怠

&nbsp;&nbsp;&nbsp;&nbsp;我王多辅臣&nbsp;&nbsp;&nbsp;&nbsp;国城亦险固

&nbsp;&nbsp;&nbsp;&nbsp;丰财饶士马&nbsp;&nbsp;&nbsp;&nbsp;邻国皆亲好

&nbsp;&nbsp;&nbsp;&nbsp;如是具七支&nbsp;&nbsp;&nbsp;&nbsp;勇智恒依住

&nbsp;&nbsp;&nbsp;&nbsp;人间与天上&nbsp;&nbsp;&nbsp;&nbsp;种种胜功德

&nbsp;&nbsp;&nbsp;&nbsp;利益诸众生&nbsp;&nbsp;&nbsp;&nbsp;如上所宣说

&nbsp;&nbsp;&nbsp;&nbsp;智人闻一义&nbsp;&nbsp;&nbsp;&nbsp;触类广无涯

&nbsp;&nbsp;&nbsp;&nbsp;要言为法王&nbsp;&nbsp;&nbsp;&nbsp;调身安万姓

&nbsp;&nbsp;&nbsp;&nbsp;世荣恒不退&nbsp;&nbsp;&nbsp;&nbsp;出世妙难思

&nbsp;&nbsp;&nbsp;&nbsp;如海纳川流&nbsp;&nbsp;&nbsp;&nbsp;包容益深广

时婆罗门。偈赞王已。告善财言。仁者当知。诸众生身。毛及毛孔。各三俱胝。今我大王。有三俱胝内行功德。外行功德亦三俱胝。以是德化。惠育含生。我向为仁才说大王一毛功德。其余王德深广难陈。我智微浅。何能思说。况我缘务无暇久言。我王今者正殿施化。汝应往诣一心瞻见。尔时善财。闻婆罗门说是语已殷勤礼足。辞诣王宫。遥见彼王处于正殿。坐那罗延金刚妙宝大莲华藏师子之座。阿僧祇众摩尼宝以为其台。阿僧祇日光明宝以为其足。阿僧祇妙宝形像以为庄严。金绳为网弥覆其上。阿僧祇摩尼宝聚光明照耀。阿僧祇天妙宝衣。敷置其上。种种天香而用普熏。种种宝华布散其地。无数宝幢四面行列。无数宝幡周遍垂布。孔雀尾色种种光明天摩尼宝以为其帐。而覆其上。尔时大王。壮年盛色。尊重可畏。相好具足。微妙庄严。如意摩尼以为宝冠。庄严其首。阎浮檀金以为半月。庄严其额。帝青摩尼无垢宝王以为耳珰。庄严其耳。无价摩尼如意宝王以为璎珞。庄严其颈。无垢光照天妙摩尼如意宝王以为印钏。庄严其臂。阎浮檀金以为伞盖。众宝间错以为轮辐。光味摩尼以为其脐。百千鬘网交络严饰清净藏宝以为其铃。恒出妙音。演无尽法。夜光摩尼。放大光明。周遍十方。以为照耀。具足圆满。毗琉璃宝以为其竿。人恒执持以覆其上。甘露火王王德增上。有大力势。威伏远方。邻国诸王。靡不钦奉。以离垢缯。而系其顶。十千大臣。前后围绕。十万猛卒。左右行列。形貌可畏。如阎罗使。攘臂嗔目。咬齿虬眉。执持器仗。见者惶怖。国内众人。有犯王法。或夺他命。或盗他财。或侵他妻。虚妄离间。粗恶无义。贪嗔邪见。作如是等种种恶业。身被五缚。将诣王所。随罪治之。或以火烧。或以汤煮。或投煻煨。或灌沸油。种种焚炙。令其糜烂。或驱上高山。推令堕落。或斩其首。或断其腰。或截耳鼻。或刖手足。或挑双目。或剥身皮。或解其体。肢节分离。聚骨成山。流血为池。复见血中人头手足骸骨遍满。复有无数猪狗野干乌鹫之类。竞趣池中。饮血啖肉发大恶声。人闻恐怖。池中死尸。种种形色。或有青瘀。或有脓流。臭秽纵横。膖胀烂坏。肠胃藏腑。悉皆出现。爪发筋脉散布池中。或有轻罪。苦楚鞭笞。断截肢解。种种刑害。呻吟号叫。出大怖声。或呼父母。或呼眷属声如雷震。酸切人心。有如是等无量苦毒。譬如众合大地狱中。善财见已。作如是念。我为利益一切众生。发阿耨多罗三藐三菩提心。修菩萨道。求菩萨行。问善知识。云何修习菩提善根。云何远离诸不善根。今见是王。舍善根法。作大恶业。逼害众生。乃至断命。曾不畏惧未来恶道苦业。现前临欲颠坠。云何于此。而欲求问。行菩萨行。学菩萨道。能生具足广博大悲。救护众生。以如是心。种种思念。作是念时。于虚空中。有天告曰。善男子。汝不忆念普眼长者善知识教。及向所见诸婆罗门赞叹此王种种功德微妙法耶。善财仰视。而白之曰。我深忆念。曾无忘失。诸天复言。善男子。汝若常念慎莫生疑。善男子。汝莫厌离善知识语。善知识者。恒以正法引导于汝。岂令汝堕险恶处乎。善男子。菩萨巧行方便智不可思议。摄受众生智不可思议。护念众生智不可思议。利乐众生智不可思议。治罚众生智不可思议。清净众生智不可思议。成熟众生智不可思议。深入众生智不可思议。度脱众生智不可思议。知众生时智不可思议。知众生根智不可思议。愍念调伏诸众生智不可思议。善男子。汝诣王所。深心请问学菩萨行修菩萨道。尔时善财。闻天语已。前诣王所。顶礼王足。绕无数匝。合掌白言。圣者我已先发阿耨多罗三藐三菩提心。而未知。菩萨云何学菩萨行。修菩萨道。我闻圣者。善能诱诲。愿为我说。时甘露火王。理王事已。执善财手。将入内宫。命之同座。而告之言。善男子。汝当观我所住宫殿。及诸资具。善财如语。即遍观察见彼宫殿。广博无比。众摩尼宝之所合成。百千众宝以为楼阁。赤真珠宝以为其柱。种种色宝间错厕钿。不思议摩尼宝。腾光普照。种种摩尼宝随处庄严。以牟萨罗孽磨妙宝。以为茵蓐。庄严其地。无数百千种种色宝。以用庄严师子之座。毗卢遮那摩尼宝王而为其帐。以覆座上。如意宝王种种色网。周匝垂覆。师子王光味摩尼微妙宝幢周回建立。复有种种妙宝池沼。池水清净具八功德。码瑙宝王砌垒其岸。种种色宝以为栏楯。处处宝树行列庄严。一一宝墙周匝围绕。侍从采女具足十亿。妙色端严令人喜见。容止美丽仪范可观。凡所施为。无非巧妙。软意承旨。常起慈心。善财见已。生希有想。王时告言。善男子。于意云何。如汝所见。诸可爱果。如是色相。如是眷属。如是荣乐。如是富饶。如是自在。岂是恶业而能感耶。白言不也。善男子。我得菩萨如幻解脱。善男子。今我国土所有众生。多行恶业如旃陀罗我于如是不受善教诸恶众生。作余无量种种方便。不能令其舍离恶业回向善道。善男子。我为调伏彼诸众生令成熟故。大悲先导。化作恶人。于恶人前。示造诸恶。及变化作忍害之人。逼恼责罚。种种苦治。令其国内作恶众生。见是事已。心生惶惧。心生恐怖。于诸欲乐。心生厌离。心生怯弱。便能永断一切恶业。发菩提心。得不退转。善男子。以是当知。汝向所见造恶众生受诸苦者。及彼能治暴恶众生。皆是变化。善男子。我以如是种种方便。令诸众生断其所作十不善业。具足修习住十善道。究竟利乐。究竟安隐。究竟圆满。永断诸苦。住于如来一切智地。善男子。我身语意忆想。未曾于一众生而行恼害。善男子。如我意者。宁尽未来。受无间苦。终不发起一念嗔心。于一蚊一螘微细众生。起恼害想。何况造作如是恶业。善男子。我自忆念。乃至梦中。未曾一念心生放逸。况于觉悟而杀人耶。所以者何。人是福田。能生一切诸善果故。譬如此中十六大国乃至一切地居众生。依于大地。安立生长。而得住故。如是一切贤圣道果。皆依于人而能修证。善男子。我唯得此如幻解脱变化法门。如诸菩萨摩诃萨得无生忍。知诸有趣悉皆如幻。知菩萨行悉皆如化。知诸世间悉皆如影。知一切法悉皆如梦。入真实相无著法门。随顺法界。修诸妙行。犹如帝网。以无著智。行于境界。无有障碍。平等普入。三昧法门。已得自在旋陀罗尼。住佛境界。如影随形。而我云何能知能说彼诸菩萨行智功德。善男子。于此南方。有城名妙光。王名大光。汝诣彼问。菩萨云何。学菩萨行。修菩萨道。时善财童子顶礼王足。绕无数匝。殷勤瞻仰。辞退而去。