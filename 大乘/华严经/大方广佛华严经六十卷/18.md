## 大方广佛华严经卷第十八

### 金刚幢菩萨十回向品第二十一之四

菩萨摩诃萨。施种种盖。所谓尊重人盖。种种妙宝而庄严之。于无量无边严饰盖中。最为第一。众宝为竿金网罗覆。杂宝璎珞周匝垂下。悬众宝铃。净琉璃珠。微动相扣出和雅音。白净宝网而绞络之。百千清净众杂宝网罗覆其上。无量百千亿杂宝庄严。无量亿那由他沉水栴檀坚固香熏。阎浮檀金清净庄严。如是等无量阿僧祇那由他盖。以离恶心广大心放舍心。而行布施。或以奉献现在诸佛。及涅槃后供养塔庙。为求法故。奉施菩萨诸善知识。或施法师。或施父母。或施众僧。或复奉施一切佛法。或施种种福伽罗福田。或施师长及诸尊重。或施初发菩提心者。或施一切贫穷下劣。诸有所求皆悉施与。菩萨摩诃萨。布施盖时。如是回向。以此善根。令一切众生。为善根所覆。又为一切诸佛荫护。令一切众生。为智慧功德之所覆护。除灭世间诸烦恼垢。令一切众生。覆以净法。除灭一切尘劳热恼。令一切众生。悉得如来内智慧藏。一切众生。乐观无厌。令一切众生。以寂静白法而自覆荫。悉得究竟不坏佛法。令一切众生。得善覆身。究竟如来清净法身。令一切众生。悉为一切而作覆盖。十力智慧普覆世间。令一切众生。得随乐智慧。皆悉出过一切世间。清净明达无所染着。令一切众生得应供盖。成胜福田受一切供。令一切众生得最上盖。自然觉悟无上智盖。是为菩萨摩诃萨布施盖时善根回向。令一切众生。受持法自在盖。以一功德盖。普覆一切法界虚空界等一切世界。示现诸佛神力自在。以一功德盖庄严法界。供养诸佛妙幡幢盖。普覆十方一切如来。令一切佛刹种种宝盖而以庄严。令一切众生。皆悉乐求无上菩提。以无上盖普覆众生。令一切众生。以不可说不可说一切众宝庄严妙盖。供养一佛。供养一切诸佛亦复如是。令一切众生。自然觉悟得最正觉功德高广微妙之盖。普覆诸佛。令一切众生。以种种宝盖。供养法界虚空界等一切世界诸佛。令一切众生。以种种摩尼宝盖。诸宝璎珞周匝垂下以为庄严。一切坚固香盖。清净杂宝而以庄严。极大高广。以白净宝网罗覆其上。以金铃网周匝悬之。自然演出微妙音声。以如是等无量不可数盖。供养诸佛。令一切众生。得无碍智盖。普覆十方一切诸佛。令一切众生。得最胜智盖。普覆众生。令一切众生。得佛功德庄严宝盖。普覆众生。令一切众生。皆悉具足清净大愿诸佛功德。令一切众生。得不思议清净心宝。令一切众生。满足诸法自在之智。令一切众生。以诸善根普覆众生。令一切众生。得无上智盖。普覆众生。令一切众生。得十力盖。普覆众生。令一切众生。以一佛刹。悉能普覆一切法界。令一切众生。悉于诸法而得自在。令一切众生。得心自在。令一切众生。智慧胜广。令一切众生。以无量功德。悉能普覆一切众生。令一切众生。以诸功德而覆其心。令一切众生以平等心普覆一切。令一切众生。以大智慧等覆一切。令一切众生。具大回向。令一切众生。满足清净正直之心。令一切众生。意根清净。是为菩萨摩诃萨施种种盖时善根回向。令一切众生。皆悉成就最大回向。普覆摄取一切众生。菩萨摩诃萨。布施种种清净幢幡。无量杂宝以为其竿。种种宝缯以为垂幡。种种杂彩周匝垂下。白净宝网罗覆其上。金铃宝网以为庄严。微风吹动出和雅音。无量无数亿那由他诸妙幢幡。以为眷属。杂宝缯彩悬以为饰。半月宝像。阎浮檀金。出大光明如日普照。严饰宝幢周满大地。以一切世界随乐业报。庄严彼幢。安住一切虚空法界等诸如来刹。菩萨摩诃萨。于诸世界。随其所乐。普施妙幢。令发正直菩提之心。或施现在一切诸佛。或施塔庙。或施法宝。或施僧宝。或施善知识。或施菩萨。或施声闻。或施缘觉。或施大众。或施福伽罗。或施贫人。诸来求者普施无遗。菩萨摩诃萨。施幢幡时。如是回向。以此善根。令一切众生。建立一切善根。功德幢幡不可毁坏。令一切众生。建立一切诸法自在幢幡。守护正法。令一切众生。护正法宝。守持诸佛菩萨深法。令一切众生。建立高显功德宝幢。然智慧灯普照众生。令一切众生。成不坏幢幡。降伏一切诸魔恶业。令一切众生。皆悉建立智力幢幡。一切诸魔所不能坏。令一切众生。得大智慧那罗延殊胜幢幡。摧灭一切世间幢幡。令一切众生。建解脱慧光圆满日幢。智慧具足普照法界。令一切众生。得智慧宝庄严幢幡。充满一切诸佛世界。建不可说胜妙幢幡。供养十方一切诸佛。令一切众生。得如来幢。摧灭一切九十六种诸邪见幢。是为菩萨摩诃萨施幢幡时善根回向。令一切众生。建高广甚深菩萨行幢。建一切菩萨自在行幢。得清净道。菩萨摩诃萨。开众宝藏行布施时。如是回向。以此善根令一切众生。常见佛宝。舍离愚痴修行正念。令一切众生。得法宝明。护持一切诸佛法藏。令一切众生。摄取僧宝。离悭行施充满其意。令一切众生。得萨婆若心宝。于清净菩提心不退转。令一切众生。度智慧宝。永离愚痴究竟佛法。令一切众生。成就菩萨诸功德宝。演说无量智慧妙宝。令一切众生。赞叹无量功德之宝。修十力智得正觉宝。令一切众生。得十六智宝三昧正受。究竟增广智慧之宝。令一切众生。成就第一福田之宝。觉悟如来无上智宝。令一切众生。成增上宝。无尽辩藏演说法宝。是为菩萨摩诃萨施众宝时善根回向。令一切众生。具足究竟无上智宝。得佛无碍清净眼宝。菩萨摩诃萨。舍庄严具惠施众生。所谓一切身庄严具肢节庄严具。令身清净庄严具。无厌足庄严具。杂宝绞饰庄严具。如是等种种无量亿那由他庄严之具。布施一切善根回向。令一切众生。身净庄严。等观一切犹如一子。超出世间得佛智乐。调伏众生使乐深法。安住一切诸佛法中。令一切众生。庄严天人悉以清净智慧。而自严饰。令一切众生。身净庄严功德相门清净具足。令一切众生。妙相严身百福具好以自庄严。令一切众生。身相具足以诸相好。而自庄严。令一切众生。言辞庄严。皆悉具足无尽辩藏。令一切众生。以诸功德庄严音声。梵音清净微妙具足。令一切众生。皆悉志乐佛法庄严。听受正法诸佛欢喜。令一切众生。以心庄严而自庄严。念佛三昧普见诸佛。令一切众生。以诸陀罗尼庄严。而自庄严。得佛法明见诸佛法。令一切众生。以平等智庄严其心。以如来智庄严法身。是为菩萨摩诃萨惠施一切庄严具时善根回向。令一切众生。于无量佛法功德智慧庄严满足。令一切众生。舍离自大憍慢放逸。菩萨摩诃萨。为灌顶大王。威力自在布施天冠髻中明珠。给施一切。摄取众生。长养施心。以施熏心。向增上施。以施修慧。施修舍根。施修广觉。菩萨摩诃萨。施髻明珠时如是回向。以此善根。令一切众生。善受一切智灌顶法王。令一切众生具足顶相。获胜智顶得到彼岸。令一切众生。得胜智宝。究竟一切功德之顶。令一切众生。悉得安住智慧宝顶。堪受一切敬心顶礼。令一切众生。皆悉冠冕智慧天冠。于一切法而得自在。令一切众生。以智慧明珠而系其顶。一切世间无能见顶。令一切众生。皆悉堪受敬心顶礼。具足慧顶照明佛法。令一切众生。成十力冠以冠其顶。智宝海藏清净具足。令一切众生。安住最上大地帝主。摧诸魔顶成最正觉。究竟具足如来十力。令一切众生。成胜顶王。得一切智顶最胜光明。是为菩萨摩诃萨舍天冠明珠善根回向。令一切众生。胜妙智慧皆悉清净。得净智慧摩尼宝冠。菩萨摩诃萨。见牢狱众生。受诸楚毒。或缚或打。闭在幽冥。杻械枷锁。拷掠流血。饥渴难忍。裸形羸瘦。被发覆身。受无量苦。无能救者。菩萨摩诃萨。见如是等苦众生已。或舍财宝妻子眷属。或舍己身。于彼狱中救苦众生。如大悲菩萨善眼王。菩萨摩诃萨。于彼狱中出众生已。随其所须而给施之。或以医药咒术。令彼安隐。先令欢喜。复为说法。皆悉安立不放逸善根。于正觉法心不退转。菩萨摩诃萨。救狱人时。如是回向。以此善根。令一切众生。解脱爱缚。令一切众生。断生死流到智慧彼岸。令一切众生。灭除痴冥得明净智。拔众使根离诸尘垢。令一切众生。断三界缚得一切智。令一切众生。永灭结漏。得离烦恼地。无碍智慧。皆悉究竟到于彼岸。令一切众生。离爱慢缚。究竟成就离爱慢慧。令一切众生。脱诸欲缚。永离一切世间贪欲。住诸世间无所染着。令一切众生。得清净深心。常为诸佛之所守护。令一切众生。得无著无缚心。广大如法界。究竟如虚空。令一切众生。得菩萨神足。遍游诸刹调伏众生。舍离世间安住大乘。是为菩萨摩诃萨救苦众生善根回向。令一切众生。究竟如来智慧之地。菩萨摩诃萨。见送狱囚趣于死地。五种系缚。忧恼切心。命在须臾。众人围绕。舍阎浮提一切乐具。永离亲爱渐之死地。或以木贯置高标上。或以刀割。或以火焚。或缠身油灌以火烧之。受如是等无量诸苦。菩萨摩诃萨。见如是已。自舍身命救彼苦难。犹如持来菩萨胜进王菩萨等诸大菩萨。自舍己身受众楚毒。以救众生。作如是言。我当舍身以代彼命。设使苦痛过彼无量。悉当代受令其解脱。复作是念。见如是苦。而不代受。为失大利。何以故。我为众生故。救护众生故。发一切智菩提之心。是故舍身以代彼命。菩萨摩诃萨。救苦人时。如是回向。以此善根。令一切众生。得无尽身命。永离炽然忧悲苦恼。令一切众生。依诸佛住。受一切智力菩提记别。令一切众生。救诸怖畏永离恶道。令一切众生。得一切命。永入不死智慧境界。令一切众生。远离怨敌。佛善知识常共摄护。令一切众生。舍离刀杖修行净业。令一切众生。离诸恐怖。坐菩提树下降伏魔军。令一切众生。离大众恐怖。于无上法中。得净无畏大师子吼。令一切众生。得无障碍师子智慧行清净业。令一切众生。到无畏处救护一切苦恼众生。是为菩萨摩诃萨自舍身命救彼死囚善根回向。令一切众生。离生死苦究竟佛乐。菩萨摩诃萨。见人来乞连肤顶发及髻明珠。菩萨是时欢喜施与。如周罗宝王菩萨胜趣菩萨等诸大菩萨。有人从乞连肤顶发及明珠时。正心思惟不念余业。离诸世间专乐寂静。清净正念一切种智。修正直心。菩萨尔时手执利刀。即割肤发合髻明珠。右膝着地。敬心合掌。正念三世诸佛菩萨所行。发大欢喜。直心清净。一切正法。充满意根。心不计苦。苦者是生灭法。是无常法。作是念已。除灭众苦。欢喜布施善根回向。令一切众生。得无见顶相。成就菩萨周罗尊塔。令一切众生。得绀青发。得金刚发。得柔软发。悉能除灭诸烦恼患。令一切众生。得不乱发得光泽发。令一切众生。得柔软旋螺发。令一切众生。得右旋发。令一切众生。得佛相发。烦恼结习皆悉除灭。令一切众生。发出大光明普照十方。令一切众生。得佛清净不乱之发。令一切众生。得应供塔发。除灭恶心见如来发。令一切众生。发离诸尘垢。悉得如来无染着发。是为菩萨摩诃萨布施顶发及髻明珠善根回向。令一切众生。悉得究竟一切陀罗尼诸三昧门一切种智及佛十力。菩萨摩诃萨。布施眼时。如欢喜菩萨满月王菩萨等无量诸大菩萨。布施眼时。修施眼心。修慧眼心。得佛法眼心。向无上道心。究竟诸通心。专求智慧心。等三世菩萨。修惠施心。于乞眼者以爱眼观。以无坏信心而施彼眼。因生佛眼。增广菩提摩诃衍心。大慈大悲调伏六根。菩萨摩诃萨。修如是心。以眼惠施。常乐施与。建立正法。舍离世间欢乐放逸。厌离五欲。乐菩提心。随彼所求悉满其愿。长养平等无二布施。随彼所须悉能施与。善根回向。令一切众生。眼得开明为世作眼。令一切众生。得无障眼开广智藏。令一切众生得净肉眼。一切世间无能坏者。令一切众生。得净天眼。悉见众生死此生彼。令一切众生。得净法眼。能随顺入如来境界。令一切众生。得净慧眼。分别了知一切世间。令一切众生。得净佛眼。悉能觉悟一切诸法。令一切众生。得普净眼。究竟境界无所障碍。令一切众生。除灭痴曀得清净眼。了众生界空无所有。令一切众生。得无障眼。得到如来十力胜处。是为菩萨摩诃萨布施眼时善根回向。令一切众生。得一切智眼。菩萨摩诃萨。布施耳时。如胜王菩萨胜无怨菩萨布施耳时。修菩萨行生如来家。修习诸佛所行布施。正念一切菩萨净行。随顺诸佛菩提。出生清净诸根智慧功德。观察世间无坚固者。令一切众生。常见一切诸佛菩萨。自于己身无所染着。随顺正念一切佛法。菩萨摩诃萨。布施耳时。其心寂静调伏诸根。免济众生崄难旷野。生智慧灯功德。成就檀波罗蜜海。施心成满。知义知法。明识诸道。得智慧行。于法自在。以不坚固身。易坚固身。菩萨摩诃萨。布施耳时。如是回向。以此善根。令一切众生。得无碍耳。悉能普闻无量法音。了达无碍。令一切众生。得无碍耳。分别了知无量音声。令一切众生。得无对耳。得佛净耳。令一切众生。得清净耳。解了耳根空无所有。令一切众生。得广大耳。皆悉寂静识无所起。令一切众生。得法界等耳。能善闻持一切佛法。令一切众生。得无著耳。悉能分别无碍诸法。令一切众生。得无坏耳。一切异论无能坏者。令一切众生。得周普耳。广大清净。令一切众生。得天耳佛耳。是为菩萨摩诃萨布施耳时善根回向。令一切众生。得清净耳。菩萨摩诃萨。布施鼻时。清净如是回向。以此善根。令一切众生。得如来鼻相。得善相鼻。得爱乐鼻。得清净鼻。得随顺鼻。得高好鼻。得伏怨鼻。得如来鼻。令一切众生。得端正面门。得一切法门。得无碍门。得善现门。得无厌门。得清净门。得离恶门。得诸如来圆满面门。得一切门。得善乐无量门。是为菩萨摩诃萨布施鼻时善根回向。令一切众生。究竟得入诸佛法中。令一切众生。摄取十方诸佛正法。令一切众生。分别深解诸佛妙法。令一切众生。于诸佛法得到彼岸。令一切众生。常见诸佛。令一切众生。得诸如来无量法门。令一切众生。得究竟清净。令一切众生。得佛法明普照诸法。令一切众生。得严净佛刹。令一切众生。得佛坚固不可坏身。是为菩萨摩诃萨布施鼻时善根回向。

菩萨摩诃萨。安住自在大王地时。能以牙齿布施众生。如华齿王菩萨六牙白象王菩萨。布施齿时。获难得心。如优昙华。清净施心。无尽施心。不浊施心。无著施心。无量施心。调伏舍诸根心。一切施心。一切智愿心。安隐众生心。成就施心。大施心。胜施心。身之要用牙齿为最。己所宝重。众所叹惜。而能惠施诸乞求者。菩萨摩诃萨。安住此法。舍牙齿时。如是回向。以此善根。令一切众生。得白净利牙。成最胜塔受天人供。令一切众生。得佛齐密无间齿相。令一切众生。行调伏心。进趣菩萨诸波罗蜜。令一切众生。口齿清净显现明白。令一切众生。念庄严口。牙相成就开现鲜洁。令一切众生。含齿四十。常出无量清净妙香。令一切众生。得安住旋牙。华色庄严。能调伏心。令一切众生。得清净牙。能放无量亿千光明。鲜洁圆满普照十方。令一切众生。得徐嚼牙。饭入口回。粒粒皆碎。无所味着。为上福田。令一切众生。得胜妙牙。放无量色光。授菩提记。是为菩萨摩诃萨施牙齿时善根回向。令一切众生。得无碍严净诸法智慧。菩萨摩诃萨。若有人来从乞舌时。于乞求者柔软语。爱语。慈愍心语。生抚慰心。如善口王菩萨不退转菩萨。及余无量菩萨摩诃萨等。于诸趣中受无量生时。有乞舌者。先安乞人处师子座舍己舌时。以欢喜心。不坏心。无嫌恨心。大心。生佛家心。建立菩萨家心。不浊心。勇猛精进心。不着自身心。无怨敌心。以右膝着地。出舌示已。作柔软语。爱语。慈愍心语。谓乞者言。汝取我舌。随意所用充满汝意。菩萨摩诃萨。布施舌时如是回向。以此善根。令一切众生。得广长舌相。能出一切具足音声。令一切众生。得覆面舌相。所言无二皆悉诚实。令一切众生舌。能遍覆一切佛刹。示现诸佛自在神力。令一切众生。得软薄舌。宣通清净第一上味。令一切众生。得正语舌。有所言说。一切欢喜疑网悉除。令一切众生。得净光舌。能放不可说百千亿那由他光明。令一切众生。得决定语。善能分别无尽法藏。令一切众生。得净胜舌。善众言音究竟教化。令一切众生。得音声智。善能随顺入语言海。令一切众生。善能演说一切诸法。于诸语言出生智慧。得到彼岸。是为菩萨摩诃萨布施舌时善根回向。令一切众生。得无碍智诸愿满足。菩萨摩诃萨。若有众生来乞头时。如无上智菩萨。善男子。迦葉王菩萨。如是等无量诸大菩萨。布施头时。欲得一切妙智慧首。欲得无上菩提之首。救护众生。欲见一切诸妙法首。欲见一切净智慧首。欲具一切无碍法首。欲见最胜妙首之地。欲得胜智慧首。一切众生皆悉爱念。欲具智慧正法藏首。一切众生所不能睹。欲得十力大智慧王。欲得满足一切诸法自在之首。一切世间所不能坏。菩萨摩诃萨。住是法住。则学一切诸佛所学。深信诸佛长养善根。有来求者。充满其意悉令欢喜。菩萨心净欢喜施与。爱乐佛法。得清净明。安住菩提。心不退转。能行大舍。诸根欢悦。增长妙法。正直善心能广大施。菩萨布施头时。如是回向。以此善根。令一切众生。得如来首。一切世间无能见顶。于一切处所不能坏。出过一切诸世界上。顶相具足旋发庄严。一切世间所未曾有。得佛首相严胜殊特。令一切众生。得智慧首。最胜首清净首。具智慧首。是为菩萨摩诃萨布施头时善根回向。令一切众生。具足胜法。逮得无上大智慧首。菩萨摩诃萨。施众生手足。如勇猛王菩萨无畏菩萨。如是等无量菩萨摩诃萨。于诸趣中无量生处。布施手足。修信心手。常行正法饶益众生。威仪庠序。宝手为首。无著施手。菩萨所行真实不虚。施心广大建立善根。远离悭贪具菩萨行。于如来所得不坏信。除灭恶道成就菩提。菩萨摩诃萨。施手足时。以无量无边旷大之心。开净法门。入诸佛海。见一切佛。成就施手。满众生意。悉能受持一切种智菩提诸愿。修清净心。离烦恼缠。得智身法身。无断无坏。不可磨灭。一切魔业不能倾动。亲近善知识。修习一切菩萨布施之所出生。菩萨摩诃萨。一切智境界。施手足时。如是回向。以此善根。令一切众生。悉得宝手具神通力。成宝手已。各相敬重生福田心。以种种宝更相供养。又以众宝庄严。供一切佛。兴妙宝云遍诸佛刹。令一切众生。修习慈悲不相恼害。游诸佛刹安住无畏。以少方便究竟神足。以宝手。香手。衣手。盖手。鬘手。华手。末香手。庄严具手。无量华手。无量香手。普手。以神通力诣诸佛刹。供养诸佛。能以一手。遍摩一切诸佛世界。能以神足自在之手。持一切众生。手相成就放无量光。能以一手普覆众生。得佛缦网手足相好。是为菩萨摩诃萨大回向手普覆众生。令一切众生。志常乐求无上菩提。令一切众生。出生无量功德大海。得忍辱心。见来求者皆大欢喜。观无厌足。入深法海。逮得诸佛所共善根。是为菩萨摩诃萨施手足时善根回向。

菩萨摩诃萨。坏身出血布施众生。如法手菩萨喜心王菩萨等。无量菩萨摩诃萨。于诸趣中无量生处于乞求者。坏身出血。而布施之。以萨婆若心施。喜菩提心施。乐修菩萨行心施。不计苦痛心施。于来乞者无慊恨心施。趣向一切菩萨心施。长养一切菩萨心施。增广菩萨善心施。以不退转心施。不休息心施。不惜己心施。菩萨摩诃萨。坏身出血布施时。如是回向。以此善根。令一切众生。具足菩萨法身智身。令一切众生。成就微密金刚之身。令一切众生。得无尽身清净不坏。令一切众生。得现化身。遍满十方一切世间。令一切众生。得可乐身。明净鲜洁不可沮坏。令一切众生。得法界生身。于如来身无所染着。令一切众生。得宝光明身无能坏者。令一切众生。得智藏身。于不死法而得自在。令一切众生。得宝海身。一切众生所见不虚。令一切众生。得虚空等身。于诸世间。无所染着。是为菩萨摩诃萨坏身出血布施善根。大乘心回向。清净心回向。大心回向。欢喜心回向。大欢喜心回向。无厌心回向。安乐心回向。不浊心善根回向。菩萨摩诃萨。见有人来乞髓肉时。欢喜软语。谓乞者言。我身髓肉随意取用。如饶益菩萨一切施王菩萨等。无量菩萨摩诃萨。于诸趣中无量生处。舍髓肉时心大欢喜。施心深广不可测量。一切菩萨所修习心。无上大乘妙善根心。舍离尘垢正直胜心。于来求者施无尽心。能舍自己爱重身心。一向专求无量善根妙功德宝所覆之心。菩萨所行无厌足心。大布施心。离疑惑心。于来乞者所布施物无中悔心。分别布施不求报心。平等布施无选择心。菩萨摩诃萨。施髓肉时。于诸佛所生尊父心。令一切众生。清净安住严净现在诸世界中一切佛刹。大悲现前救护众生。菩提现前十力明观三世。菩萨现前满足善根。无畏现前大师子吼。三世现前智慧平等。一切世间现前尽未来际修菩萨愿。无忧现前修习无数诸菩萨行。菩萨摩诃萨。施髓肉时。如是回向。以此善根。令一切众生。得金刚藏不可坏身。令一切众生。得微密身无有疏漏。令一切众生。得佛清净庄严如意法身。令一切众生。得百福德身。三十二相而自庄严。令一切众生。得八十种好妙庄严身。具足十力不可断坏。令一切众生。逮得如来常住妙身。不可测量。令一切众生。得最胜身。一切诸魔所不能坏。令一切众生。悉得一身等三世佛。令一切众生。得无碍身。微妙清净满虚空界。令一切众生。得菩萨藏身。悉能含受一切众生。是为菩萨摩诃萨布施髓肉一切智境界心善根回向。令一切众生。得佛常住无量法身。菩萨摩诃萨。见有众生来从乞心。如无忧厌菩萨不动王菩萨。如是等无量菩萨摩诃萨。见有人来从乞心时。欢喜施与。学不断施心。一切无尽施心。大檀波罗蜜心。到檀波罗蜜彼岸心。学一切菩萨行布施心。于一切施得无尽心。修习一切大布施心。建立一切菩萨施心。现前正念诸佛施心。充满一切来求施心。菩萨摩诃萨。布施心时。以清净心施。以度脱一切众生心施。以十力菩提境界心施。以满足大愿心施。以修习菩萨行心施。以得萨婆若心施。以不舍本愿心施。以此善根回向众生。令一切众生。得金刚藏心。一切金刚围山所不能坏。得金刚庄严心。离恐怖心。不可胜心。一切世间无能尽心。勇健胜幢智慧藏心。大那罗延高胜幢心。众生大海不可尽心。不可沮坏那罗延藏心。悉能坏散诸魔魔业魔军众心。威武勇健大丈夫心。无恐怖心。大誓庄严胜坚固心。最胜生菩萨心。具诸佛法菩提庄严心。坐菩提树成就一切如来正法离诸愚痴一切种智正觉之心。具十力心。是为菩萨摩诃萨施心善根回向众生。令一切众生。具足无著十力之心。菩萨摩诃萨。见有人来乞肠肾肝肺时。如难胜菩萨灭恶自在王菩萨。如是等无量菩萨摩诃萨。见有人来乞肠肾肝肺。见已欢喜。以爱眼观起菩提爱。随彼所乐悉满其意。欢喜施与心不中悔。正念观察。于不坚固身取坚固身。我此秽身虎狼狐狗众兽所食。此身无常可弃舍物。菩萨摩诃萨。如是观已。敬心谛视来乞求者。复作是念。我若不施。不得不坚固中坚固。无常中常。不净中净。菩萨摩诃萨。如是正念。则能开发清净直心。解真实法。于来乞者。生善知识心能教化。我不坚固中而取坚固。菩萨摩诃萨。作是念已。以此善根回向众生。令一切众生。得内外清净智慧藏身。令一切众生。得智慧藏腹。悉能受持一切智愿。令一切众生。得清净身见者无厌。演放坚固妙香光明。普熏十方。令一切众生。逮得如来腹不现相。身宜相称肢节具足。令一切众生。得法味食长养智身。具佛法爱柔软充满。令一切众生。得无尽身安住法身。令一切众生。得内清净总持藏身。一切辩明普照诸法。令一切众生。得清净身。内外悉净。令一切众生。得如来智修习行身。普雨甘露智慧法雨。令一切众生。悉得内身清净寂静外身。能为众生作智慧幢王。照明一切。是为菩萨摩诃萨施肠肾肝肺善根回向众生。令一切众生。悉得内外清净之身。安住坚固无障碍智菩萨摩诃萨。见有来乞肢节诸骨。如法藏菩萨夜光菩萨。如是等无量菩萨摩诃萨。施肢节骨。见来求者。生大欢喜心。明净心。寂静心慈心安。乐心无所。着心。清净心。于来乞者生满愿心。菩萨摩诃萨。以施肢节所摄善根回向众生。令一切众生。得如化身。永离世间骨血肉身。令一切众生。得金刚力身。无能坏者。无能胜者。令一切众生。得萨婆若力。具足法身。从无缚无著法界出生。令一切众生。得智力身。诸根坚固不可断坏。令一切众生。得法力身。智力自在到于彼岸。令一切众生。得坚固身不可坏散。令一切众生。得随应化身。善能调伏成熟众生。令一切众生。得智熏身。具那罗延肢节庄严。令一切众生。得坚固流注不断绝身。究竟永离一切疲倦。令一切众生。得安住力身悉皆具足勇猛精进。令一切众生。得净法身。悉能分别一切众生。入于无量智身境界。令一切众生。得功德力身。除灭众恶。见者不虚。令一切众生。得无碍身。皆悉究竟。无染着智。令一切众生。得佛所摄身。常为一切佛所守护。令一切众生。得普饶益众生之身。悉能遍入一切诸道。令一切众生。得圆应身。十方众生悉见其面。无背佛法。清净照明常现在前。令一切众生。得具足精进身。修习究竟大乘智慧。令一切众生。舍离我慢自大放逸之身。得清净身。智慧安住不可倾动。令一切众生。得坚持戒身。成就大乘一切智业。令一切众生。得生佛家身。永离世间生死秽身。是为菩萨摩诃萨施肢节诸骨善根回向。令一切众生。皆悉清净得萨婆若。菩萨摩诃萨。见有人来手执利刀乞厚薄皮。以爱眼视。欢喜恭敬为敷座处。即作是念。福田难遇。而今自来满我本愿。决定究竟一切种智。作如是言。取我身皮随汝意用如清净藏菩萨金刚胁鹿王菩萨。如是等无量菩萨摩诃萨。布施乞人厚薄皮时。如是回向。以此善根。令一切众生。得如来薄皮相金色清净。令一切众生。得金刚坚固不坏薄皮。令一切众生。得金色皮。如阎浮檀金藏。令一切众生。得无量色皮。随应现色悉令清净。令一切众生。得明净皮不受尘垢。如乐沙门如来净色。令一切众生。得第一色皮。自然清净。令一切众生。逮得如来清净色皮。微妙相好而自庄严。令一切众生。得明净皮。放大光明普覆一切。令一切众生。得明网皮。无量光明圆满具足普覆世间。令一切众生。得润泽皮。众色清净。是为菩萨摩诃萨布施自身厚薄皮时善根回向。令一切众生。逮得无上最胜菩提。皆悉具足如来功德。