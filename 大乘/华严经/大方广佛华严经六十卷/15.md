## 大方广佛华严经卷第十五

### 金刚幢菩萨十回向品第二十一之一

尔时金刚幢菩萨。承佛神力。入菩萨明智三昧正受。入正受已。十方各过百万佛刹微尘数等世界之外。各见百万佛刹微尘数诸佛。是诸如来悉号金刚幢。时彼诸佛告金刚幢菩萨言。善哉善哉。佛子。乃能入是菩萨明智三昧正受。善男子。十方各百万佛刹微尘数等世界诸佛加汝神力故。乃能入是三昧正受。又卢舍那佛本愿力故。威神力故。汝智慧清净故。诸菩萨善根力故。欲令菩萨得清净无所畏故。得无碍不断辩故。入无碍智地故。入佛一切智广大心故。具足无尽诸善根故。满足无碍白净法故。入普门法界故。显现一切佛神力变化故。净念过去际智慧不断故。分别一切佛住持诸根故。以无量法门广说法故。闻持了知无量法故。具足演说十回向故。摄取一切菩萨诸善根故。安住出世间法故。一切智不断绝故。开发大愿故。入真实义故。知法界故。令一切菩萨悉欢喜故。修一切佛同善根故。护持一切如来性故。善男子。汝当承佛神力演说此法。安住佛家故。长养出世间诸功德故。入陀罗尼光明故。入诸佛不灭度法故。普照法界故。积集白净离恶法故。住广智慧境界住故。住无障碍法光明住故。尔时诸佛。即与金刚幢菩萨无量智慧。与善方便分别句身无留碍辩。与无障碍法明。与一切如来所共之身。与无量微妙音声。与诸菩萨不可思议三昧方便。与等心回向善根智慧。与观察一切法出生无量方便。与一切处说法无断辩才。何以故。彼三昧善根力故。尔时诸佛。各申右手。摩金刚幢菩萨顶。摩其顶已。时彼菩萨即从定起。告众菩萨言。佛子。是菩萨摩诃萨不可思议大愿。悉普救护一切众生。菩萨摩诃萨。立此愿已。修学三世诸佛回向。佛子。何等为菩萨摩诃萨回向。菩萨摩诃萨回向有十。去来今佛悉共演说。何等为十。一者救护一切众生离众生相回向。二者不坏回向。三者等一切佛回向。四者至一切处回向。五者无尽功德藏回向。六者随顺平等善根回向。七者随顺等观一切众生回向。八者如相回向。九者无缚无著解脱回向。十者法界无量回向。佛子。是为菩萨摩诃萨十种回向。三世诸佛所共演说。佛子。何等为救护一切众生离众生相回向。此菩萨摩诃萨。行檀波罗蜜。净尸波罗蜜。修羼提波罗蜜。行毗梨耶波罗蜜。入禅波罗蜜。分别般若波罗蜜。修行积集慈哀愍悲欢悦喜堪忍舍。修如是等无量善根。修善根已。作如是念。我所修习善根。悉以饶益一切众生究竟清净。以此所修善根。令一切众生皆悉除灭地狱饿鬼畜生阎罗王等无量苦恼。复作是念。我以此善根回向。为一切众生作舍。令灭苦阴故。为一切众生作护。令解脱烦恼故。为一切众生作归。令离恐怖故。为一切众生作趣。令至一切智地故。为一切众生作安隐。令得究竟安隐处故。为一切众生作大明。令灭痴冥得慧光故。为一切众生作炬。令灭无明闇故。为一切众生作灯。令得安住究竟明净故。为一切众生作导。令入方便法故。为一切众生作主宝臣。令得无碍净智身故。佛子。菩萨摩诃萨。以如是等无量善根回向。令一切众生究竟一切智。佛子。此菩萨摩诃萨为怨亲故。以诸善根回向等无差别。何以故。菩萨摩诃萨。入平等观无怨亲故。常以爱眼视诸众生。若众生怀恶。于菩萨所起怨逆心。菩萨摩诃萨。为一切众生作善知识。广为分别诸深妙法。譬如大海一切众毒所不能坏。菩萨亦复如是。一切童蒙愚痴无智不知报恩。嗔恚贡高破戒生盲。如是等类无量过恶。不能动乱菩萨道心。譬如日天子出普照天下。不以盲人故隐而不现。又复不以乾闼婆城四域尘曀。阿修罗障阎浮树荫及余山障。如是等类无量障蔽故。隐而不现。菩萨摩诃萨亦复如是。常正忆念未曾散乱。深广安谛心无忧戚。正意思惟。悉欲究竟功德智慧。清净法光普照世间。示真实义。净修一切诸法智门。为诸众生常修善根。一切众生有无量恶。菩萨摩诃萨。不以恶众生故嫌恨退没不行回向。不以难调伏众生故退舍善根不行回向。虽有众生邪见嗔浊。于大庄严其心不转。不舍大愿救护众生。若见众生浊恶无信不知报恩。修习菩提未曾懈废。若与愚痴童蒙共事。心无忧恼。何以故。我以明净圆满慧日。出于世间。清净调伏一切众生。菩萨摩诃萨。不为一众生故发心求阿耨多罗三藐三菩提。善根回向。不为严净一佛刹故。不为信一佛故。不为见一佛故。不为闻一佛法故。不为满足一愿故。菩萨摩诃萨。悉欲救护一切众生故。以善根回向。具足严净一切佛刹。信一切佛见一切佛。恭敬供养一切诸佛。闻一切佛所说正法。满足一切大愿故。以诸善根。回向阿耨多罗三藐三菩提。菩萨摩诃萨。复作是念。发菩提心宝。即是如来境界之力。广大平等无有懈怠。于一切劫修学难得与诸佛等。菩萨摩诃萨。如是观诸善根。信心清净。长养大悲。以诸善根。普为众生深心回向。非但口言。于诸众生发欢喜心。明净心。柔软心。慈心。爱念心。摄取心。饶益心。安乐心。最胜心。以诸善根回向。菩萨摩诃萨。以诸善根回向时。作如是念。若我所有回向功德。令一切众生。得清净趣。得清净生。功德满足。一切世间无能坏者。不可穷尽。常得尊重心不错谬。分别了知一切诸趣。思量诸佛。具足庄严身口意业。具足庄严一切功德。复作是念。以此善根回向功德。令一切众生常见诸佛。于彼佛所得不坏信。于诸佛所听受正法离诸疑惑。忆持不忘如说修行。于如来所得柔软心净身口业。心常安住胜妙善根。永离贫法七财满足。修学一切诸佛所学。得诸善根。成就平等净妙解脱。一切种智。于一切众生得慈爱眼。其身清净相好庄严。言论辩慧功德具足。调伏诸根成就十力。发起诸善。心住满足。无所染着。令一切众生具佛快乐。得无量住住佛所住。此菩萨摩诃萨。复作是念。一切众生造作无量诸不善业。因是业故受无量苦。不见如来。不闻正法。不识净僧。此诸众生。具有无量大恶罪业。应受无量无边楚毒。我当于彼三恶道中悉代受苦令得解脱。我当代受无量苦恼。不以苦故其心退转恐怖懈怠舍离众生。何以故。我为众生荷负重担。满平等愿。度脱一切生老病死愁忧苦恼无量诸难。流转生死一切邪见。失诸善法愚痴无智。我当悉度免此众苦。众生常为爱网所缠。无明覆蔽染著有爱。为之走使不得自在。缚在苦狱随诸魔业。于诸佛所心生疑惑。不得出世道。不见安隐处。常驰无量生死旷野。受无量苦。菩萨摩诃萨。见彼众生没生死泥受众楚毒。起大悲心。饶益众生令得善利。免度苦难。善根回向。以大回向回向。如三世菩萨回向。如诸佛所说大回向经回向。令一切众生悉得清净。具足善根究竟一切智。复作是念。我当悉令一切众生得无上智王。安隐住处。不为自度。但欲令彼出生死渊。得一切智心。拔出众生恶道崄谷。救无量苦度生死流。复作是念。我当为一切众生受无量苦。令诸众生悉得免出生死沃焦。我当为一切众生。于一切刹一切地狱中。受一切苦。终不舍离。我当于一一恶道尽未来劫。代诸众生受无量苦。何以故。我宁独受诸苦。不令众生受诸楚毒。当以我身免赎一切恶道众生。令得解脱。菩萨摩诃萨。复作是念。我悉当为一切众生。作诚实语者。离恼害心不舍众生。何以故。我因众生发菩提心。度脱一切。不求尊贵。不求五欲。不求世间种种乐故。行菩萨道。何以故。五欲是世间法。诸魔境界。愚人所行诸佛诃责。彼能出生一切苦恼地狱饿鬼畜生阎罗王处。忿恚斗诤更相讼说。皆由五欲。积习五欲远离诸佛。能障生天况无上道。菩萨明见五欲有如是等无量过患。是故不以五欲修菩萨行。但欲饶益安隐众生。发菩提心求无上道。令一切众生得一切利具诸大愿。断绝众生烦恼钩饵。离无量苦。菩萨摩诃萨。复作是念。我当以诸善根回向。令一切众生得种种乐。究竟乐。饶益乐。不共乐。寂静乐。无染乐。无动乐。无量乐。不死不转乐。不灭乐。一切智乐。我当为一切众生作调御师。作主藏臣。作大明炬示安隐趣。令离诸难解一切法。我当令解诸甚深义。我当为作一切智船度生死海。我当令知无量善根回向。我当悉为示现彼岸。菩萨摩诃萨。以是无量善根回向。救护一切度生死海。令诸如来皆悉欢喜得一切智。舍离众魔远恶知识。亲近菩萨胜善知识。成就净业尽灭众恶。具足菩萨无量愿行一切善根。菩萨摩诃萨。以诸善根正回向已。作如是念。不以四天下一一众生故一一日出。但一日出世。悉能普照一切天下。又诸众生。不以自身光明知有昼夜。游行观察兴造诸业。皆由日天子出普照天下。一切众生无业不就。菩萨摩诃萨亦复如是。修诸善根回向。普为众生作如是念。彼诸众生无智慧光。尚不自照何况照他。唯我一人志独无侣。修诸善根回向。欲为度脱一切众生。普照一切众生。分别一切众生。了达一切众生。令一切众生入甚深法。摄取一切众生。成就一切众生。悦乐一切众生。柔软一切众生。灭除一切众生疑惑。菩萨摩诃萨。复作是念。我当修学如日天子普照一切不求恩报。不为恶众生故舍大庄严。亦不以一恶众生故舍离一切而不度脱。但勤修习善根回向。欲令众生得一切乐。摄少善根回向广大。若诸善根不能饶益众生者。我终不以善根回向。以诸善根悉与众生发心回向。令一切众生不着诸法故回向。以众生性回向而无所至。菩萨如是回向。亦无所著不取所有性。安住诸善根。不取相回向。业报虚妄无所有。亦无所著。不取五阴相回向。不坏五阴相回向。不取虚妄业回向。不求报。不起虚妄因缘。不生不起不住。不住坚固相。不住虚妄法。不取众生相。不分别世界。不住心颠倒想颠倒见颠倒。不着语言道。但欲令众生解真实法回向。观察一切众生平等回向。法界印印诸善根回向。离欲等法观察善根回向。解一切法。离于颠倒。得诸善根。以无二法观察法界回向。彼回向不生诸法。不灭诸法。以如是等善根回向。修行清净诸对治法回向。观一切善根。皆悉回向出世间法。于彼善根不作二相。萨婆若非即是业。亦不离业回向。观察萨婆若。不即是业。亦不离业。得萨婆若。愿智业照明清净故。报亦照明清净。报照明清净故。萨婆若亦照明清净。舍离一切动乱觉观憍慢放逸。随方便智。以诸善根回向。令一切众生。悉得真实究竟解脱。不着法性。无量无边善根回向。诸法无业报。而出生业报。菩萨摩诃萨。以如是等善根回向。则能永离一切诸恶。佛所赞叹。佛子。是名菩萨摩诃萨第一救护一切众生离众生相回向。

尔时金刚幢菩萨。承佛神力。普观十方及一切众。观察法界入深句义味。大悲普覆一切众生。护持三世佛种不断。入一切佛诸功德藏。出生诸佛清净法身。善能分别诸众生心。过去所种一切善根。知时不失。具足法身。善能示现清净色身。以偈颂曰。

&nbsp;&nbsp;&nbsp;&nbsp;不思议劫所修行&nbsp;&nbsp;&nbsp;&nbsp;常为饶益诸群生

&nbsp;&nbsp;&nbsp;&nbsp;精进坚强意无碍&nbsp;&nbsp;&nbsp;&nbsp;常求诸佛妙功德

&nbsp;&nbsp;&nbsp;&nbsp;其心清净离嗔恚&nbsp;&nbsp;&nbsp;&nbsp;恭敬供养调御师

&nbsp;&nbsp;&nbsp;&nbsp;深解诸法救众生&nbsp;&nbsp;&nbsp;&nbsp;彼能善入回向藏

&nbsp;&nbsp;&nbsp;&nbsp;勇猛精进力具足&nbsp;&nbsp;&nbsp;&nbsp;智力照明甚清净

&nbsp;&nbsp;&nbsp;&nbsp;忍心坚固不倾动&nbsp;&nbsp;&nbsp;&nbsp;常能救护诸群生

&nbsp;&nbsp;&nbsp;&nbsp;于无等所心安住&nbsp;&nbsp;&nbsp;&nbsp;踊悦欢喜意清净

&nbsp;&nbsp;&nbsp;&nbsp;菩萨忍力如大地&nbsp;&nbsp;&nbsp;&nbsp;悉能饶益诸众生

&nbsp;&nbsp;&nbsp;&nbsp;不以苦行自求乐&nbsp;&nbsp;&nbsp;&nbsp;大慈悲起无量行

&nbsp;&nbsp;&nbsp;&nbsp;常能救护诸群生&nbsp;&nbsp;&nbsp;&nbsp;彼人速入无碍地

&nbsp;&nbsp;&nbsp;&nbsp;十方一切诸世界&nbsp;&nbsp;&nbsp;&nbsp;其中众生皆摄取

&nbsp;&nbsp;&nbsp;&nbsp;常为众生心安住&nbsp;&nbsp;&nbsp;&nbsp;修学无量诸回向

&nbsp;&nbsp;&nbsp;&nbsp;以欢喜心行布施&nbsp;&nbsp;&nbsp;&nbsp;具足护持清净戒

&nbsp;&nbsp;&nbsp;&nbsp;勇猛精进心坚固&nbsp;&nbsp;&nbsp;&nbsp;清净智慧善回向

&nbsp;&nbsp;&nbsp;&nbsp;其心广大不可量&nbsp;&nbsp;&nbsp;&nbsp;忍力坚强常回向

&nbsp;&nbsp;&nbsp;&nbsp;净修一切诸禅定&nbsp;&nbsp;&nbsp;&nbsp;智慧深妙难思议

&nbsp;&nbsp;&nbsp;&nbsp;十方一切世界中&nbsp;&nbsp;&nbsp;&nbsp;具足修习清净行

&nbsp;&nbsp;&nbsp;&nbsp;智慧回向诸功德&nbsp;&nbsp;&nbsp;&nbsp;以一切乐益众生

&nbsp;&nbsp;&nbsp;&nbsp;彼人积集众善业&nbsp;&nbsp;&nbsp;&nbsp;无量无边不可数

&nbsp;&nbsp;&nbsp;&nbsp;欲令众生具修习&nbsp;&nbsp;&nbsp;&nbsp;住不思议深妙智

&nbsp;&nbsp;&nbsp;&nbsp;普为一切众生故&nbsp;&nbsp;&nbsp;&nbsp;不思议劫住地狱

&nbsp;&nbsp;&nbsp;&nbsp;菩萨心常无懈怠&nbsp;&nbsp;&nbsp;&nbsp;决定功德常回向

&nbsp;&nbsp;&nbsp;&nbsp;不求色声诸香味&nbsp;&nbsp;&nbsp;&nbsp;亦不希望一切触

&nbsp;&nbsp;&nbsp;&nbsp;常求无上最胜智&nbsp;&nbsp;&nbsp;&nbsp;度脱一切诸群生

&nbsp;&nbsp;&nbsp;&nbsp;菩萨智净如虚空&nbsp;&nbsp;&nbsp;&nbsp;普行无量大士行

&nbsp;&nbsp;&nbsp;&nbsp;最胜所行净业道&nbsp;&nbsp;&nbsp;&nbsp;无量名称常修行

&nbsp;&nbsp;&nbsp;&nbsp;菩萨游行诸世界&nbsp;&nbsp;&nbsp;&nbsp;常能安隐群生类

&nbsp;&nbsp;&nbsp;&nbsp;悉令一切皆欢喜&nbsp;&nbsp;&nbsp;&nbsp;修菩萨行无厌足

&nbsp;&nbsp;&nbsp;&nbsp;除灭一切心垢秽&nbsp;&nbsp;&nbsp;&nbsp;思惟修习无上智

&nbsp;&nbsp;&nbsp;&nbsp;不自为己求安乐&nbsp;&nbsp;&nbsp;&nbsp;常欲利益诸群生

&nbsp;&nbsp;&nbsp;&nbsp;菩萨回向到彼岸&nbsp;&nbsp;&nbsp;&nbsp;除灭无量心秽毒

&nbsp;&nbsp;&nbsp;&nbsp;具足修习三世佛&nbsp;&nbsp;&nbsp;&nbsp;无量清净诸功德

&nbsp;&nbsp;&nbsp;&nbsp;菩萨未曾染着色&nbsp;&nbsp;&nbsp;&nbsp;受想行识亦如是

&nbsp;&nbsp;&nbsp;&nbsp;不住一切诸三界&nbsp;&nbsp;&nbsp;&nbsp;所有功德悉回向

&nbsp;&nbsp;&nbsp;&nbsp;诸佛所知众生类&nbsp;&nbsp;&nbsp;&nbsp;皆悉摄取无有余

&nbsp;&nbsp;&nbsp;&nbsp;究竟度脱诸群萌&nbsp;&nbsp;&nbsp;&nbsp;是名菩萨殊胜行

&nbsp;&nbsp;&nbsp;&nbsp;菩萨一切心安住&nbsp;&nbsp;&nbsp;&nbsp;开悟弥广不可称

&nbsp;&nbsp;&nbsp;&nbsp;离痴正念伏诸根&nbsp;&nbsp;&nbsp;&nbsp;身口意业常寂然

&nbsp;&nbsp;&nbsp;&nbsp;一切内外所有法&nbsp;&nbsp;&nbsp;&nbsp;皆悉虚妄无真实

&nbsp;&nbsp;&nbsp;&nbsp;如风行空无所碍&nbsp;&nbsp;&nbsp;&nbsp;菩萨心行亦如是

&nbsp;&nbsp;&nbsp;&nbsp;所起身业常清净&nbsp;&nbsp;&nbsp;&nbsp;能令诸佛悉欢喜

&nbsp;&nbsp;&nbsp;&nbsp;于最胜所言不虚&nbsp;&nbsp;&nbsp;&nbsp;意常专向诸如来

&nbsp;&nbsp;&nbsp;&nbsp;十方无量诸世界&nbsp;&nbsp;&nbsp;&nbsp;所有最胜悉往诣

&nbsp;&nbsp;&nbsp;&nbsp;于彼睹见大悲尊&nbsp;&nbsp;&nbsp;&nbsp;悉能恭敬供养之

&nbsp;&nbsp;&nbsp;&nbsp;心常远离一切恶&nbsp;&nbsp;&nbsp;&nbsp;处大众中无所畏

&nbsp;&nbsp;&nbsp;&nbsp;心常安住如来道&nbsp;&nbsp;&nbsp;&nbsp;彼为三有清凉池

&nbsp;&nbsp;&nbsp;&nbsp;善修分析一切法&nbsp;&nbsp;&nbsp;&nbsp;具足了达诸有无

&nbsp;&nbsp;&nbsp;&nbsp;善能趣向真法性&nbsp;&nbsp;&nbsp;&nbsp;深入无诤胜三昧

&nbsp;&nbsp;&nbsp;&nbsp;修习菩萨坚固行&nbsp;&nbsp;&nbsp;&nbsp;一切众生莫能坏

&nbsp;&nbsp;&nbsp;&nbsp;明学了达甚深义&nbsp;&nbsp;&nbsp;&nbsp;于三世法无所著

&nbsp;&nbsp;&nbsp;&nbsp;究竟回向到彼岸&nbsp;&nbsp;&nbsp;&nbsp;普令众生悉清净

&nbsp;&nbsp;&nbsp;&nbsp;远离一切诸染着&nbsp;&nbsp;&nbsp;&nbsp;菩萨所行无所倚

&nbsp;&nbsp;&nbsp;&nbsp;一切众生语言法&nbsp;&nbsp;&nbsp;&nbsp;于彼智慧无障碍

&nbsp;&nbsp;&nbsp;&nbsp;谈论巧妙无爱着&nbsp;&nbsp;&nbsp;&nbsp;心常安处无碍住

&nbsp;&nbsp;&nbsp;&nbsp;菩萨如是行回向&nbsp;&nbsp;&nbsp;&nbsp;无量善心功德藏

&nbsp;&nbsp;&nbsp;&nbsp;能令十方诸世界&nbsp;&nbsp;&nbsp;&nbsp;一切如来皆欢喜

佛子。何等为菩萨摩诃萨第二不坏回向。此菩萨摩诃萨。于去来今诸如来所得不坏信。一切诸佛皆悉欢喜。于诸菩萨所。乃至初发一念求菩萨善根及一切智。于彼菩萨得不坏信。悉于一切诸佛法中。一向直心而不可坏。于诸佛教得不坏信。守护一切诸如来法得不坏信。常以爱眼等观一切。以善根回向。令彼众生获诸善利得不坏信。于白净善根得不坏信。何以故。修集一切诸善根故。于一切菩萨回向得不坏信。直心解脱得满足故。于一切菩萨诸法师所得不坏信。具足起如来想故。于如来自在神力得不坏信。谛信诸佛难思议故。于一切菩萨方便得不坏信。摄取种种无量无数行境界故。佛子。菩萨摩诃萨。如是安住不可坏信。于诸佛菩萨声闻缘觉如来正教。一切众生如是等无量境界。种诸善根。分别诸善根。长养菩提心。修习大慈所生善根。广修大悲平等观察。学佛所学随顺诸佛。摄取一切清净善根。深入实义。集功德藏。行大惠施。修诸功德。等观三世。菩萨摩诃萨。如是等善根功德。回向一切智。常见诸佛亲近善知识。常与无量诸菩萨会。念萨婆若心无散乱。受诸佛教兴护法心。教化成熟一切众生。心常不离出世回向。供养守护一切法师。解了诸法。修习满足一切大愿。菩萨摩诃萨。如是精勤修习无量善根。积集长养善根。正念思惟观察境界真实等义。恭敬供养。威仪具足。善根回向。菩萨摩诃萨。善根回向已。作如是念。以此善根回向所得依果。令我修行菩萨行时。于念念中见一切佛。令彼诸佛皆悉欢喜。于诸如来应供等正觉。如佛所应而以供养。以阿僧祇宝。阿僧祇华。阿僧祇香。阿僧祇涂香。阿僧祇鬘。阿僧祇衣。阿僧祇盖。阿僧祇幢。阿僧祇幡。阿僧祇庄严。阿僧祇庄严具。阿僧祇供给。阿僧祇末香。阿僧祇信乐。阿僧祇敬念。阿僧祇净信。烧阿僧祇坚固香。阿僧祇上味饭食。阿僧祇恭敬。阿僧祇礼拜。阿僧祇一切宝座。阿僧祇一切华座。阿僧祇一切香座。阿僧祇一切鬘座。阿僧祇一切清净栴檀座。阿僧祇一切衣座。阿僧祇一切金刚座。阿僧祇一切摩尼宝座。阿僧祇一切宝缯座。阿僧祇一切宝色座。阿僧祇一切宝轮。阿僧祇一切华轮。阿僧祇一切香轮。阿僧祇一切鬘庄严轮。阿僧祇一切宝衣轮。阿僧祇一切宝庄严轮。阿僧祇一切宝缯敷轮建立。阿僧祇一切宝多罗高显轮。阿僧祇一切宝栏楯轮。阿僧祇一切宝网轮罗覆其上。阿僧祇一切妙宝宫殿。严饰殊特出过诸天。阿僧祇一切华宫殿。阿僧祇一切香宫殿。阿僧祇一切宝鬘宫殿。阿僧祇一切栴檀宫殿。阿僧祇一切坚固香藏宫殿。阿僧祇一切金刚宫殿。阿僧祇一切摩尼宝宫殿。皆悉殊妙出过诸天。阿僧祇诸杂宝树。阿僧祇种种香树。阿僧祇诸宝衣树。阿僧祇妙音乐树。阿僧祇妙音声树。阿僧祇无厌宝树。阿僧祇垂宝缯幡树。阿僧祇宝庄严树。阿僧祇一切华。一切鬘一切香。一切涂香。一切盖。一切幢。一切幡树。如是等诸妙宝树。庄严殊特。以用庄严无数宫殿。阿僧祇宝栏楯庄严。阿僧祇宝窗庄严。阿僧祇宝偏楼阁庄严。阿僧祇内帐庄严。阿僧祇半月庄严。阿僧祇楼阁庄严。阿僧祇宝帐庄严。阿僧祇白宝网。罗覆其上。烧阿僧祇坚固香。阿僧祇宝衣以敷其地。以如是等诸庄严具。庄严无数宫殿。出过诸天。以如是等上妙供养。于无量无数不可说不可说劫。调伏诸根。敬心供养一切如来。此诸最胜般涅槃后。供养舍利。欲令一切众生皆悉欢喜。摄取一切众生善根。令一切众生离无量苦发菩提心。令一切众生以大庄严而自庄严。无量庄严超出一切众生境界示现佛法难可值遇。满足阿僧祇诸如来力。清净信心供养导师。受持守护一切佛法。如是供养现在诸佛。及涅槃后供养舍利。于无量阿僧祇劫。说供养具不可穷尽。诸佛成就无量功德。教化度脱一切众生。我常供养彼诸如来。心不退转。无有休息未曾懈怠。不怀忧恼亦无所著无有心想。于诸法中而无所染无所依止。不昧善根离一切着。以实法印印业法门。生一切法。住佛所住。观无生性。境界法印印彼发心。受持如来清净回向。观察平等法性回向。入无行方便出生诸行心舍一切回向。无量方便回向。离一切有回向。安住离相方便修习法门善根回向。菩萨从初发心修习一切诸妙善根皆悉回向。以此善根于生死中而不可坏。求一切智心不退转。处一切有寂定不乱。度脱一切众生。不着生死。得无碍智门。修菩萨行。而彼善根不可穷尽。世间诸法所不能坏具足清净诸波罗蜜。究竟一切智力。菩萨摩诃萨。如是舍离痴闇成菩提心。普照一切长白净法。善根回向具足众行。清净直心观察平等。深入诸法知业如幻。业报如电。诸行如化。因缘生法如响。菩萨行如影。无著法眼之所出生。无作所作。其性寂灭。入有为无为。于一切法了达无二解如实性。分别菩萨一切行相。不着诸相。善知方便入同事业。不舍一切白净善法。离一切障无碍无著。常为诸佛之所护念。远离愚痴。如是菩萨摩诃萨。成就善根出生善法。不坏业报明见真实。善解回向。以方便力。出生业报。究竟法性。得到彼岸。了达诸法。回向大智。诸业善根。其心清净行无所行。菩萨摩诃萨。如是善根回向。欲度脱一切众生佛种不断。灭诸恶业业报。回向一切众生。得无量智成一切智。离世境界灭诸烦恼。究竟清净成就智慧。入深方便舍生死苦。成就诸佛无量善根。摧伏魔业。得平等法印以印诸业。随顺萨婆若无上菩提。菩萨摩诃萨。行如是善根回向。善根明净普照一切。具足成就萨婆若乘。佛子。是名菩萨摩诃萨第二不坏回向。菩萨摩诃萨。安住此回向。得见无量阿僧祇佛。悉得无量清净妙法。普于众生得平等心。舍离愚痴入一切法。得诸如来自在神力。降伏众魔灭诸魔业。具足生贵菩提之心。得无碍智不由他悟。于一切法见真实义。于一切佛刹悉能受持分别其相。智慧具足普照众生菩萨摩诃萨。以此不坏回向力。摄取一切善根回向。尔时金刚幢菩萨。承佛神力普观十方。乃至以偈颂曰。

&nbsp;&nbsp;&nbsp;&nbsp;修习无量无数业&nbsp;&nbsp;&nbsp;&nbsp;所乘坚固不可坏

&nbsp;&nbsp;&nbsp;&nbsp;能令诸佛悉欢喜&nbsp;&nbsp;&nbsp;&nbsp;是名智者所回向

&nbsp;&nbsp;&nbsp;&nbsp;所供养佛难思议&nbsp;&nbsp;&nbsp;&nbsp;布施持戒伏诸根

&nbsp;&nbsp;&nbsp;&nbsp;彼为一切修回向&nbsp;&nbsp;&nbsp;&nbsp;清净无量众生故

&nbsp;&nbsp;&nbsp;&nbsp;一切上妙诸华香&nbsp;&nbsp;&nbsp;&nbsp;无量无数众宝衣

&nbsp;&nbsp;&nbsp;&nbsp;种种庄严及宝盖&nbsp;&nbsp;&nbsp;&nbsp;供养一切诸如来

&nbsp;&nbsp;&nbsp;&nbsp;如是无量诸供具&nbsp;&nbsp;&nbsp;&nbsp;不可思议旷劫中

&nbsp;&nbsp;&nbsp;&nbsp;恭敬供养调御师&nbsp;&nbsp;&nbsp;&nbsp;心常欢喜无厌足

&nbsp;&nbsp;&nbsp;&nbsp;专心观察诸最胜&nbsp;&nbsp;&nbsp;&nbsp;一切世间大明灯

&nbsp;&nbsp;&nbsp;&nbsp;现在十方一切佛&nbsp;&nbsp;&nbsp;&nbsp;皆悉睹见如目前

&nbsp;&nbsp;&nbsp;&nbsp;不可思议无量劫&nbsp;&nbsp;&nbsp;&nbsp;修行布施无厌足

&nbsp;&nbsp;&nbsp;&nbsp;不可思议无量劫&nbsp;&nbsp;&nbsp;&nbsp;修诸善根亦无厌

&nbsp;&nbsp;&nbsp;&nbsp;善分别知诸心想&nbsp;&nbsp;&nbsp;&nbsp;如实观察无虚妄

&nbsp;&nbsp;&nbsp;&nbsp;悉知诸根无有余&nbsp;&nbsp;&nbsp;&nbsp;常能饶益一切众

&nbsp;&nbsp;&nbsp;&nbsp;心大欢喜无有量&nbsp;&nbsp;&nbsp;&nbsp;信心清净而恭敬

&nbsp;&nbsp;&nbsp;&nbsp;不思议劫忍住世&nbsp;&nbsp;&nbsp;&nbsp;饶益救度一切众

&nbsp;&nbsp;&nbsp;&nbsp;一切诸佛灭度已&nbsp;&nbsp;&nbsp;&nbsp;供养舍利无厌足

&nbsp;&nbsp;&nbsp;&nbsp;悉以无量妙杂宝&nbsp;&nbsp;&nbsp;&nbsp;建立恒沙诸塔庙

&nbsp;&nbsp;&nbsp;&nbsp;造作无数尊形像&nbsp;&nbsp;&nbsp;&nbsp;宝藏净金而庄严

&nbsp;&nbsp;&nbsp;&nbsp;巍巍高大如山王&nbsp;&nbsp;&nbsp;&nbsp;其数无量不思议

&nbsp;&nbsp;&nbsp;&nbsp;修学积集诸功德&nbsp;&nbsp;&nbsp;&nbsp;胜妙坚固不可坏

&nbsp;&nbsp;&nbsp;&nbsp;菩萨善知行回向&nbsp;&nbsp;&nbsp;&nbsp;分别非有亦非无

&nbsp;&nbsp;&nbsp;&nbsp;若能如是修回向&nbsp;&nbsp;&nbsp;&nbsp;功德无量不可尽

&nbsp;&nbsp;&nbsp;&nbsp;胜妙智慧观诸法&nbsp;&nbsp;&nbsp;&nbsp;皆能了达无所生

&nbsp;&nbsp;&nbsp;&nbsp;方便修习令心净&nbsp;&nbsp;&nbsp;&nbsp;悉与一切如来等

&nbsp;&nbsp;&nbsp;&nbsp;以不可尽诸方便&nbsp;&nbsp;&nbsp;&nbsp;回向无尽如来藏

&nbsp;&nbsp;&nbsp;&nbsp;发起无上菩提心&nbsp;&nbsp;&nbsp;&nbsp;一切世间无所依

&nbsp;&nbsp;&nbsp;&nbsp;普至十方诸世界&nbsp;&nbsp;&nbsp;&nbsp;于一切众心无碍

&nbsp;&nbsp;&nbsp;&nbsp;方便启导众生心&nbsp;&nbsp;&nbsp;&nbsp;悉令出生佛菩提

&nbsp;&nbsp;&nbsp;&nbsp;观察众生心平等&nbsp;&nbsp;&nbsp;&nbsp;推求真实不可得

&nbsp;&nbsp;&nbsp;&nbsp;一切诸法悉无余&nbsp;&nbsp;&nbsp;&nbsp;了达其性无所有

&nbsp;&nbsp;&nbsp;&nbsp;回向无著清净眼&nbsp;&nbsp;&nbsp;&nbsp;永离一切世间苦

&nbsp;&nbsp;&nbsp;&nbsp;欲令诸有悉清净&nbsp;&nbsp;&nbsp;&nbsp;心不妄取诸法相

&nbsp;&nbsp;&nbsp;&nbsp;分别所有无所有&nbsp;&nbsp;&nbsp;&nbsp;能令心净大欢喜

&nbsp;&nbsp;&nbsp;&nbsp;于一佛刹无所著&nbsp;&nbsp;&nbsp;&nbsp;了诸佛土无坚固

&nbsp;&nbsp;&nbsp;&nbsp;不取一切有为法&nbsp;&nbsp;&nbsp;&nbsp;亦不染着法自性

&nbsp;&nbsp;&nbsp;&nbsp;方便回向萨婆若&nbsp;&nbsp;&nbsp;&nbsp;无上智慧自庄严

&nbsp;&nbsp;&nbsp;&nbsp;普令诸佛悉欢喜&nbsp;&nbsp;&nbsp;&nbsp;是为菩萨回向业

&nbsp;&nbsp;&nbsp;&nbsp;菩萨一心念诸佛&nbsp;&nbsp;&nbsp;&nbsp;无上智慧巧方便

&nbsp;&nbsp;&nbsp;&nbsp;如诸如来无所著&nbsp;&nbsp;&nbsp;&nbsp;令我悉获此功德

&nbsp;&nbsp;&nbsp;&nbsp;常欲救护一切众&nbsp;&nbsp;&nbsp;&nbsp;远离无量诸恶业

&nbsp;&nbsp;&nbsp;&nbsp;常行饶益众生心&nbsp;&nbsp;&nbsp;&nbsp;于饶益心无虚妄

&nbsp;&nbsp;&nbsp;&nbsp;随所住地守护法&nbsp;&nbsp;&nbsp;&nbsp;示现涅槃实不灭

&nbsp;&nbsp;&nbsp;&nbsp;一切如来无二法&nbsp;&nbsp;&nbsp;&nbsp;愿我回向亦如是

&nbsp;&nbsp;&nbsp;&nbsp;一切世界诸趣中&nbsp;&nbsp;&nbsp;&nbsp;于有为法无所著

&nbsp;&nbsp;&nbsp;&nbsp;菩萨不缘语言道&nbsp;&nbsp;&nbsp;&nbsp;亦不染着无语言

&nbsp;&nbsp;&nbsp;&nbsp;十方一切诸如来&nbsp;&nbsp;&nbsp;&nbsp;悉摄诸法无有余

&nbsp;&nbsp;&nbsp;&nbsp;离一切趣而受生&nbsp;&nbsp;&nbsp;&nbsp;于所离生无虚妄

&nbsp;&nbsp;&nbsp;&nbsp;以一庄严一切严&nbsp;&nbsp;&nbsp;&nbsp;亦不分别此诸法

&nbsp;&nbsp;&nbsp;&nbsp;了达世间悉虚妄&nbsp;&nbsp;&nbsp;&nbsp;一切所行无所有