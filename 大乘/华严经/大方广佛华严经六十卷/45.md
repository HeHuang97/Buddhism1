## 大方广佛华严经卷第四十五

### 入法界品第三十四之一

尔时佛在舍卫城祇树给孤独园。大庄严重阁讲堂。与五百菩萨摩诃萨俱。普贤菩萨。文殊师利菩萨。而为上首。夜光幢菩萨。须弥山幢菩萨。宝幢菩萨。无碍幢菩萨。华幢菩萨。离垢幢菩萨。日光幢菩萨。正幢菩萨。离尘幢菩萨。明净幢菩萨。大地端严菩萨。宝端严菩萨。大慧端严菩萨。金刚智端严菩萨。离垢端严菩萨。法日端严菩萨。功德山端严菩萨。智光端严菩萨。普妙德端严菩萨。大地藏菩萨。虚空藏菩萨。莲华藏菩萨。宝藏菩萨。日藏菩萨。净德藏菩萨。法印藏菩萨。明净藏菩萨。脐藏菩萨。莲华藏菩萨。善德眼菩萨。普见眼菩萨。清净眼菩萨。离垢眼菩萨。无碍眼菩萨。普眼菩萨。善观眼菩萨。青莲华眼菩萨。金刚眼菩萨。宝眼菩萨。虚空眼菩萨。善眼菩萨。天冠菩萨。普照法界慧天冠菩萨。道场天冠菩萨。普照十方天冠菩萨。生诸佛藏天冠菩萨。一切世间最上天冠菩萨。明净天冠菩萨。无量宝天冠菩萨。受一切如来师子座天冠菩萨。普照法界虚空天冠菩萨。梵王周罗菩萨。龙王周罗菩萨。一切佛化光明周罗菩萨。道场周罗菩萨。一切愿海音摩尼宝王周罗菩萨。出生如来光众宝自在周罗菩萨。庄严一切虚空宝摩尼宝王周罗菩萨。一切如来自在光幢摩尼王网普覆周罗菩萨。一切佛音转法轮周罗菩萨。三世慧音周罗菩萨。大光菩萨。离垢光菩萨。宝光菩萨。离尘光菩萨。夜光菩萨。法光菩萨。寂静光菩萨。日光菩萨。自在光菩萨。天光菩萨。功德幢菩萨。智幢菩萨。法幢菩萨。诸通幢菩萨。光幢菩萨。华幢菩萨。摩尼幢菩萨。菩提幢菩萨。梵幢菩萨。普光幢菩萨。梵音菩萨。海音菩萨。大地音菩萨。世主音菩萨。山相击音菩萨。充满一切法界音菩萨。一切法海雷音菩萨。降伏一切魔音菩萨。大悲方便云雷音菩萨。灭一切苦安慰音菩萨。法上菩萨。胜上菩萨。智上菩萨。功德须弥山上菩萨。功德珊瑚上菩萨。称上菩萨。普光上菩萨。大慈上菩萨。智海上菩萨。如来性起上菩萨。光妙德菩萨。胜妙德菩萨。上妙德菩萨。明净妙德菩萨。法妙德菩萨。月妙德菩萨。虚空妙德菩萨。宝妙德菩萨。妙德幢菩萨。智妙德菩萨。娑罗林王菩萨。法王菩萨。众生王菩萨。梵王菩萨。山王菩萨。宝王菩萨。离生王菩萨。寂静王菩萨。不动王菩萨。仙王菩萨。胜王菩萨。寂静音菩萨。无碍音菩萨。说大地音菩萨。大海雷音菩萨。云音菩萨。法光音菩萨。虚空音菩萨。一切众生善根雷音菩萨。开悟过去愿音菩萨。圆满道音菩萨。智须弥山音菩萨。虚空觉菩萨。离垢觉菩萨。无碍觉菩萨。善觉菩萨。普照三世觉菩萨。广觉菩萨。普光觉菩萨。法界光觉菩萨。如是等五百菩萨。此诸菩萨皆悉出生普贤之行。境界无碍。充满一切诸佛刹故。持无量身。悉能往诣一切佛故。具足无碍净眼。见一切佛明自在故。至无量处一切诸佛成正觉时。悉能往诣现前见佛无休息故。无量智光。普照一切诸法海故。于无量劫说不可尽辩清净故。究竟虚空界。智慧境界悉清净故。无所依止。随其所应现色身故。除灭痴曀。善分别知众生界故。虚空智慧放大光网。普照一切诸法界故。复与五百大声闻俱。悉觉真谛证如实际。深入法性离生死海。安住如来虚空境界。离结使缚不着一切。游行虚空。于诸佛所疑惑悉灭。深入信向诸佛大海。复与诸天王俱。悉已恭敬供养过去诸佛。长夜饶益一切众生。心常行慈未曾忘失。守护群生入胜智门。不舍一切众生。出生诸佛正法境界。守护佛法受持佛性。生如来家专求一切智门。

尔时诸菩萨声闻天人及其眷属。咸作是念。如来行。如来智境界。如来持。如来力。如来无畏。如来三昧。如来住。如来胜妙功德。如来身。如来智。如来法。一切天人无能知。无能度。无能得底。无能受。无能思惟。无能观察。无能分别。无能开发。无能宣明。无能为人如实解说。除佛持力。自在力。威神力。如来本愿力。过去善根力。亲近善知识力。清净信心方便力。乐求胜妙法力。清净正直菩提心力。深心一切智愿力。又诸大众种种意。种种欲。种种解。种种语。种种地。种种根。种种方便。种种心境界。种种依如来功德。种种乐闻法。世尊往昔发一切智。愿求一切智。菩萨诸愿清净波罗蜜。菩萨诸地。菩萨满足行。菩萨庄严。菩萨方便庄严。菩萨道庄严。菩萨出生方便海庄严。菩萨自在庄严。菩萨本生海。菩提门自在海。如来自在转法轮。如来刹清净自在。如来方便庄严众生界。如来法王法。如来道明普照一切。如来自在入一切众生处。如来为一切众生作最上福田。如来为一切众生说功德达嚫。三轮化度一切群生。唯愿世尊。大悲慈愍具足显现。尔时世尊。知诸大众心之所念。以大悲身。大悲门。大悲为首。大悲随顺方便法。入师子奋迅三昧。令一切众生乐清净法。入三昧已。时大庄严重阁讲堂忽然广博无量无边不可破坏。金刚宝地清净庄严。一切摩尼宝王遍布其地。散无量宝华。奇妙众宝琉璃为柱。以明净宝而庄严之。众宝庄校微密无间。阎浮檀宝以为楼阁。众宝栏楯却敌竂向。阿僧祇栏楯而以庄饰。诸天王宝。坚固众宝而庄严之。摩尼宝网弥覆其上。建众宝幢悬诸幡盖。放大光网普照法界。又以不可说众杂妙宝庄严其外。四边阶道众宝合成。尔时佛神力故。令祇洹林忽然广博。与不可说佛刹微尘数世界等。众宝庄严不可说宝遍布其地。阿僧祇宝以为垣墙。宝多罗树列植道侧。无量香河微流盈满。一切宝华以为波浪。皆悉右旋。演说一切佛法音声不可思议。分陀利华皆悉开敷。弥布水上。众宝华树高显荣茂。列植其岸。不可思议楼阁摩尼宝网罗覆其上。阿僧祇。妙宝庄严光明普照。阿僧祇摩尼宝王严饰其地。出众妙香。建立无量摩尼王幢香幢。衣幢幡幢。缯幢华幢。庄严具幢。鬘幢。宝垂带幢。众宝盖幢。大摩尼幢。普照摩尼宝幢。出佛音幢。师子宝王幢。出一切佛本生海幢。一切法界幢。摩尼宝王幢。以为庄严。时祇洹林上虚空中。有不可思议天宝宫殿云。不可思议众香树云。不可说须弥山云。庄严虚空。不可说不可说众宝乐器。演妙法音赞咏如来。不可说宝树云弥覆虚空。不可说众宝座云覆以宝衣。菩萨处上叹佛功德。不可说天宝像云以为庄严。不可说白净真珠网云以为庄严。不可说解脱楼阁云以为庄严。不可说妙解脱音乐云雨以为庄严。何以故。如来善根不可思议故。如来白净法不可思议故。如来威神不可思议故。如来一身充满一切法界自在不可思议故。一切佛刹庄严入一佛身不可思议故。一微尘中现一切佛一切法界不可思议故。一毛孔中尽过去际一切如来次第显现不可思议故。放一光明照一切刹不可思议故。如来一毛孔中出一切佛刹微尘等化身云充满一切世界不可思议故。如来一毛孔中现一切佛刹成坏不可思议故。如此祇树给孤独园见严净佛刹。一切法界虚空界一切世界所见严净亦复如是。如来充满来诣祇洹。菩萨充满一切如来大众海安住。普雨一切妙庄严云。雨一切众宝光明普照一切摩尼王云。雨一切盖云。庄严一切天身云。雨一切华树云。庄严一切杂色衣云。雨一切鬘云。流注庄严一切摩尼宝王庄严云。雨一切众生身杂色香云。雨宝华云。诸天女云。各持妙宝。于虚空中回转庄严。一切众宝。钵昙摩华。杂宝师子座。庄严虚空。

尔时东方。过不可说佛刹微尘等世界海。有世界。名金刚云明净灯庄严。佛号明净妙德王。彼大众中有菩萨。名明净愿光明。与不可说佛刹微尘等菩萨俱来向此土。兴种种云庄严虚空。所谓兴天华云。散天末香云。垂天鬘带云。雨天宝云。天庄严云。天宝盖云。天宝衣云。天幢盖云。充满虚空。以可悦乐众宝庄严。来诣佛所礼拜供养。即于东方化作一切庄严楼阁宝莲华藏师子之座。如意宝网罗覆其身。与其眷属结跏趺坐。南方过不可说佛刹微尘等世界。有世界。名金刚藏。佛号普照妙德王。彼大众中有菩萨。名不可坏精进势王。与不可说佛刹微尘等菩萨俱来向此土。皆悉赍持一切妙香。神力持故。普熏一切佛世界海。执持一切摩尼宝网。华鬘璎珞。宝衣宝像。妙德光明诸庄严具。一切妙师子宝以为庄严。神力持故充满一切诸佛世界。来诣佛所礼拜供养。即于南方。化作白净妙宝楼阁普照十方宝莲华藏师子之座。结跏趺坐。以宝华网罗覆其身。西方过不可说佛刹微尘等世界。有世界名宝灯须弥山幢。佛号法界智灯。彼大众中有菩萨。名无上普妙德王。与世界海微尘等菩萨俱来向此土。兴不可说佛刹微尘等种种色香须弥山云。充满一切法界。不可说佛刹微尘等种种色香水须弥山云。充满一切法界。不可说佛刹微尘等种种色摩尼宝王须弥山云。充满一切法界。不可说佛刹微尘等种种色光明庄严宝幢须弥山云。充满一切法界。不可说佛刹微尘等种种色金刚藏摩尼宝王须弥山云。充满一切法界。不可说佛刹微尘等阎浮檀宝幢须弥山云。充满一切法界。不可说佛刹微尘等摩尼宝王遍照一切法界须弥山云。普覆虚空。一切如来不可说佛刹微尘等相好摩尼宝王普照须弥山云。充满一切众生境界。一切如来为菩萨时不可说佛刹微尘等所行须弥山云。充满法界。一切如来示现不可说佛刹微尘等庄严道场。来诣佛所礼拜供养。即于西方。化作一切香王楼阁以真珠宝网罗覆其上。如帝释幢宝莲华藏师子之座。结跏趺坐。金色宝网罗覆其身。如意宝王为髻明珠。北方过不可说佛刹微尘等世界。有世界。名宝衣光明幢。佛号法界虚空妙德。彼大众中有菩萨。名无碍妙德藏王。与世界海微尘等菩萨俱来向此土以一切宝缯云庄严虚空。神力持故充满虚空。杂宝衣云。杂香熏衣云。日幢摩尼宝衣云。金色妙衣云。众宝网衣云。阎浮檀金色庄严衣云。白净宝衣云。明净宝王衣云。妙光宝衣云。海庄严宝王衣云。庄严虚空。神力持故皆悉充满一切虚空。来诣佛所礼拜供养。即于北方。化作大海摩尼宝王楼阁琉璃宝莲华藏师子之座。结跏趺坐。妙宝王网罗覆其身。清净宝王为髻明珠。东北方过不可说佛刹微尘等世界。有世界。名放离垢欢喜光明网。佛号无碍眼。彼大众中有菩萨。名法界善化愿月王。与世界海微尘等菩萨俱来向此土。兴宝楼阁云。皆悉充满一切世界。香楼阁云。香烟楼阁云。华楼阁云。栴檀楼阁云。金刚楼阁云。摩尼楼阁云。金楼阁云。宝衣楼阁云。钵昙摩楼阁云。皆悉普覆一切佛刹。来诣佛所礼拜供养。即于东北方。化作一切法界门宝山楼阁不可称香王宝莲华藏师子之座。结跏趺坐。摩尼华网罗覆其身。妙庄严藏摩尼宝王以为天冠。东南方过不可说佛刹微尘等世界。有世界。名香云庄严幢。佛号龙自在王。彼大众中有菩萨。名法义慧焰王。与世界微尘等菩萨俱来向此土。兴无量金色圆满光云。普覆虚空。无量宝色圆满光云。佛白毫相圆满光云。众宝杂色圆满光云。宝莲华藏圆满光云。众宝树华圆满光云。如来无见顶相圆满光云。阎浮檀金色圆满光云。日光圆满光云。月光圆满光云。普覆虚空。来诣佛所礼拜供养。即于东南方。化作明净摩尼宝王楼阁金刚宝莲华藏师子之座。结跏趺坐。宝焰光网罗覆其身。西南方过不可说佛刹微尘等世界。有世界。名曰光藏。佛号法月普照智王。彼大众中有菩萨。名坏散一切众魔智幢王。与世界微尘等菩萨俱来向此土。一一毛孔。普兴虚空界等宝华焰云。遍照一切世界。放香焰云。众宝焰云金刚焰云。香烟焰云。大龙自在电光焰云。明净摩尼宝焰云。金色宝焰云。妙德藏摩尼宝王网焰云。一一毛孔。各放虚空界等如来光明海云。普照三世。来诣佛所礼拜供养。即于西南方。化作一切方门光网普照法界摩尼楼阁香灯焰宝莲华藏师子之座。结跏趺坐。摩尼宝藏王妙光明网罗覆其身。冠一切众生向解脱音摩尼宝王冠。西北方过不可说佛刹微尘等世界。有世界。名净愿摩尼宝藏。佛号普明净妙德须弥山王。彼大众中有菩萨。名明净愿智幢王。与世界微尘等菩萨俱来向此土。于念念中。一切相好一切毛孔。皆出三世一切诸佛身云。充满一切虚空界。又出一切菩萨身云。一切如来眷属身云。一切如来变化身云。一切如来本生身云。一切声闻缘觉身云。一切如来道场菩提树云。一切如来自在云。一切世界王身云。一切严净佛刹云。于念念中。一切相好一切毛孔。皆出如是等云充满虚空。来诣佛所礼拜供养。即于西北方。化作诸方清净摩尼妙宝楼阁清净一切众生摩尼宝莲华藏师子之座。结跏趺坐。坚固光明真珠宝网罗覆其身。首冠普覆摩尼宝冠。下方过不可说佛刹微尘等世界。有世界。名一切如来光圆满清净。佛号无碍虚空智幢王。彼大众中有菩萨。名坏散一切障智慧势王。与世界微尘等菩萨俱来向此土。于一切毛孔。出一切众生语海音云。三世菩萨行海音云。一切菩萨愿音云。一切菩萨成满清净波罗蜜音云。一切菩萨行妙音声云。充满一切世界一切菩萨积集自在音云。一切菩萨往诣道场降伏众魔成最正觉自在音云。一切诸佛转正法轮修多罗音云。随其所应化度众生方便音云。令一切众生随时方便得妙智慧善根音云。来诣佛所礼拜供养。即于下方。化作诸佛宝光明藏庄严楼阁宝莲华藏师子之座。结跏趺坐。普照道场摩尼宝王为髻明珠。上方过不可说佛刹微尘等世界。有世界。名说无尽觉佛号圆满普智光音。彼大众中有菩萨。名分别法界智通王。与世界海微尘等菩萨俱。来向娑婆世界释迦牟尼佛所。一切相好。一切毛孔。一切肢节。一切身分。一切庄严具。一切衣服中。出卢舍那等过去一切诸佛未来一切已受记佛未受记佛现在十方一切世界一切诸佛及眷属云。皆悉显现。过去所行檀波罗蜜及受施者。皆悉显现。过去所修尸波罗蜜持戒清净。过去羼提波罗蜜。割截肢节心不动乱。过去修习毗梨耶波罗蜜。过去修习一切如来禅波罗蜜海。过去修习一切如来转净法轮。过去一切悉舍不着寿命。过去欢喜乐求诸菩萨道。过去出生菩萨清净大庄严愿。过去一切菩萨力波罗蜜。过去一切菩萨圆满智慧。皆悉具足。出如是等诸自在云。充满法界皆悉显现。来诣佛所礼拜供养。即于上方。化作金刚庄严藏楼阁青金刚宝莲华藏师子之座。结跏趺坐。一切宝网罗覆其身。三世佛号摩尼宝王为髻明珠。是诸菩萨及其眷属。皆悉具足普贤行愿。成就三世诸佛清净智眼。转一切佛净妙法轮。摄取诸佛胜妙音声修多罗海。具足一切菩萨自在究竟彼岸。于念念中。悉诣一切诸如来所。现自在力。一切充满一切世界。能于一切如来众生现清净身。于一微尘悉能示现一切世界。随所应化成熟众生未曾失时。于一毛孔出一切佛妙法雷音。知众生界皆悉如幻。知一切佛悉如电光。知一切有趣皆悉如梦。知一切果报如镜中像。知一切生如热时焰。知一切世间皆如变化。具足成就如来十力无所畏法。于大众中能师子吼。深入无尽一切辩海。决定了知一切众生语言法海。于净法界行无碍行。知一切法皆悉无诤。具足菩萨诸通妙智。勤修精进摧伏诸魔。安住三世胜妙智慧。无所染着。清净妙行得佛庄严一切智地。知一切有悉无所有。深入一切法界智海。以不坏智入一切世界。于一切世界普现自在。示现一切世界受生。知一切世界种种形色。以微细境界现广佛刹。以广佛刹现微细境界。于一念中。住一切佛住。得一切佛住持智身。得清净慧。了知十方一切刹海。于一念中。悉能出生无量自在。遍满十方一切世界海。此诸菩萨。皆悉成就如是等无量功德。满祇洹林。皆是如来威神力故。尔时诸大声闻。舍利弗。目揵连摩诃迦葉。离婆多。须菩提。阿泥卢豆。难陀。金毗罗。迦旃延。富楼那弥多罗尼子。如是等诸大声闻。在祇洹林。而悉不见如来自在。如来庄严。如来境界。如来变化。如来师子吼。如来妙功德。如来自在行。如来势力。如来住持力。清净佛刹。如是等事皆悉不见。亦复不见不可思议菩萨大会。菩萨境界自在变化。菩萨眷属随所来方妙宝庄严诸师子座。菩萨宫殿三昧自在周遍观察。菩萨奋迅勤行精进供养诸佛。菩萨授记长养善根。菩萨受身清净法身智身愿身色身相好。无量光明圆满庄严放大光网变化身云。菩萨充满一切方网菩萨诸行圆满具足。如是等事。一切声闻诸大弟子。皆悉不见。何以故。修习别异善根行故。本不修习能见如来自在善根。亦不修习净佛土行。又不赞叹见佛自在所得功德。不于生死中教化众生发阿耨多罗三藐三菩提心。亦不安立众生于佛菩提。亦不守护如来种姓令不断绝。亦不摄取一切众生。亦不成就诸波罗蜜。不为众生称叹胜妙智慧眼地。亦不修习一切智行。不求诸佛离世善根。亦不出生自在净刹。不求菩萨诸通明眼。不修菩萨境界不坏善根。亦不出生佛力住持菩萨大愿。又亦不知诸法如幻菩萨集会悉皆如梦。亦不修习菩萨离生圣行之心。不得普贤清净智眼。是诸功德。不与声闻辟支佛共。以是因缘。诸大弟子。不见不闻。不入不知。不觉不念。不能遍观。亦不生意。何以故。此是菩萨智慧境界非诸声闻智慧境界。是故诸大弟子在祇洹林。不见如来自在神力。亦无三昧清净智眼于微细处见诸境界。亦无法门神力境界。亦无诸力胜妙功德。亦无是处智。亦无智眼能见闻觉知及生意念。亦不乐说。不能赞叹。不能显现。不能施与。不能劝化安立众生于彼妙法。何以故。以声闻乘出三界故。又以满足声闻之道住声闻果。不能具足无所有智。住真实谛。常乐寂静远离大悲。常自调伏舍离众生。是故虽与如来对面。而坐不能觉知神变自在。譬如饿鬼裸形饥渴。举身烧然。为诸虎狼毒兽所逼。往诣恒河欲求水饮。或见枯竭或见灰炭。所以者何。悉由宿行罪业障故。一切声闻亦复如是。虽在祇洹不睹如来自在神力。所以者何。无明障曀覆净眼故。譬如有人于大会中昏寝。梦见诸天城郭帝释宫殿。园观林流众宝庄严。散诸杂华。宝树行列妙衣覆上。诸天男女游戏其中。自然妙音共相娱乐。受天快乐。其人自睹安住此处。见天宫殿无量庄严。其余大会悉不知见。所以者何。觉梦异故。一切菩萨世界诸王。亦复如是。如彼梦中无所不见。深入菩萨妙法门故。积集善根出生一切智愿故。决定明了佛功德故。正向菩萨弘誓道故。满足一切智故。满足普贤诸行愿故得一切菩萨圆满地故。得一切菩萨三昧自在故。行一切菩萨无碍智故。是故一切诸大菩萨。悉睹如来不可思议神变境界。深入明达究竟彼岸。一切声闻诸大弟子皆不能知譬如雪山有诸药草。贤明良医悉分别知。虽有捕猎放牧人等游止彼山悉不能知。菩萨摩诃萨亦复如是。具足一切智。出生一切菩萨自在。明了如来神足变化。彼诸声闻大弟子众。虽处祇洹悉不觉知。所以者何。常求自安不广济故。譬如地中有诸宝藏。唯咒术者悉能别知。记录库藏。以自资给奉养父母。赈恤亲属拯济贫乏。菩萨摩诃萨亦复如是。以净慧眼。入佛自在不可思议神力境界。普入无量方便大海诸三昧海。恭敬供养一切诸佛。守护正法。以四摄法摄取众生。诸大声闻虽处祇洹。不睹如来自在神变。譬如盲人至大宝洲。行住坐卧不见众宝。此诸声闻亦复如是。在祇洹林大法宝洲。亲侍世尊。不睹如来自在神变菩萨大众。所以者何。不得菩萨清净眼故。不能次第觉法界故。譬如有人以明净药而用治眼。于夜闇中处在大众。悉见众人行住坐卧。余人不见。如来亦尔。逮得无碍清净智眼。悉能知见一切世间。示现无量自在神变及菩萨众。诸大声闻。不睹如来自在神变及菩萨众。譬如比丘在大会中入一切处定。所谓地水火风天众生境界。其余大众。悉不能见地水火风乃至境界诸一切处。如来所现不可思议。菩萨悉见。诸大声闻不知不见。譬如有人以曀身药自涂其目。行住坐卧无能见者。唯有彼人悉能睹见。如来亦复如是。永离世间无能见者。唯一切智菩萨境界。非诸声闻之所能知。如人从生有二种天常随侍卫。一曰同生。二曰同名。天常见人人不见天。如来神变亦复如是。非诸声闻所能知见。唯诸菩萨乃能睹见。譬如比丘于大众中入灭尽定。不舍诸根亦不灭度。而不知见诸大众事。所以者何。灭定力故。诸大声闻亦复如是。处祇洹林大众之中。诸根现前。而不睹见如来神变。不入不知不觉不念。不生心意。所以者何。如来境界甚深弥旷。难知难见难得原底。无有限量。远离世间。不可思议无能坏者。非诸声闻缘觉境界。尔时明净愿光明菩萨。承佛神力。观察十方。以偈颂曰。

&nbsp;&nbsp;&nbsp;&nbsp;瞻察坚固人&nbsp;&nbsp;&nbsp;&nbsp;菩提难思议

&nbsp;&nbsp;&nbsp;&nbsp;祇洹林显现&nbsp;&nbsp;&nbsp;&nbsp;无量自在法

&nbsp;&nbsp;&nbsp;&nbsp;如来神力持&nbsp;&nbsp;&nbsp;&nbsp;显现无量德

&nbsp;&nbsp;&nbsp;&nbsp;世间悉迷惑&nbsp;&nbsp;&nbsp;&nbsp;不知诸佛法

&nbsp;&nbsp;&nbsp;&nbsp;法王甚深法&nbsp;&nbsp;&nbsp;&nbsp;无量难思议

&nbsp;&nbsp;&nbsp;&nbsp;显现大变化&nbsp;&nbsp;&nbsp;&nbsp;一切莫能测

&nbsp;&nbsp;&nbsp;&nbsp;如来庄严相&nbsp;&nbsp;&nbsp;&nbsp;赞叹不可尽

&nbsp;&nbsp;&nbsp;&nbsp;以法无相故&nbsp;&nbsp;&nbsp;&nbsp;宣明一切佛

&nbsp;&nbsp;&nbsp;&nbsp;最胜于祇洹&nbsp;&nbsp;&nbsp;&nbsp;显现自在力

&nbsp;&nbsp;&nbsp;&nbsp;甚深不可议&nbsp;&nbsp;&nbsp;&nbsp;远离语言道

&nbsp;&nbsp;&nbsp;&nbsp;观察无量德&nbsp;&nbsp;&nbsp;&nbsp;菩萨众云集

&nbsp;&nbsp;&nbsp;&nbsp;不思议刹来&nbsp;&nbsp;&nbsp;&nbsp;供养于最胜

&nbsp;&nbsp;&nbsp;&nbsp;悉满诸大愿&nbsp;&nbsp;&nbsp;&nbsp;常修无碍行

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;莫能知其心

&nbsp;&nbsp;&nbsp;&nbsp;一切诸缘觉&nbsp;&nbsp;&nbsp;&nbsp;无量大声闻

&nbsp;&nbsp;&nbsp;&nbsp;皆悉不能知&nbsp;&nbsp;&nbsp;&nbsp;菩萨行境界

&nbsp;&nbsp;&nbsp;&nbsp;菩萨大智慧&nbsp;&nbsp;&nbsp;&nbsp;一切莫能坏

&nbsp;&nbsp;&nbsp;&nbsp;远离诸乱想&nbsp;&nbsp;&nbsp;&nbsp;究竟深智地

&nbsp;&nbsp;&nbsp;&nbsp;最大名称人&nbsp;&nbsp;&nbsp;&nbsp;深入无量定

&nbsp;&nbsp;&nbsp;&nbsp;显现自在力&nbsp;&nbsp;&nbsp;&nbsp;充满诸法界

尔时不可坏精进势王菩萨。承佛神力。观察十方。以偈颂曰。

&nbsp;&nbsp;&nbsp;&nbsp;瞻察真佛子&nbsp;&nbsp;&nbsp;&nbsp;功德智慧藏

&nbsp;&nbsp;&nbsp;&nbsp;究竟菩萨道&nbsp;&nbsp;&nbsp;&nbsp;安隐诸世间

&nbsp;&nbsp;&nbsp;&nbsp;无量智明鉴&nbsp;&nbsp;&nbsp;&nbsp;禅定心不动

&nbsp;&nbsp;&nbsp;&nbsp;智慧甚深广&nbsp;&nbsp;&nbsp;&nbsp;境界不可测

&nbsp;&nbsp;&nbsp;&nbsp;闲静祇洹林&nbsp;&nbsp;&nbsp;&nbsp;无量妙庄严

&nbsp;&nbsp;&nbsp;&nbsp;菩萨皆充满&nbsp;&nbsp;&nbsp;&nbsp;悉依正觉住

&nbsp;&nbsp;&nbsp;&nbsp;无量大众海&nbsp;&nbsp;&nbsp;&nbsp;一切无所著

&nbsp;&nbsp;&nbsp;&nbsp;十方来会此&nbsp;&nbsp;&nbsp;&nbsp;处华师子座

&nbsp;&nbsp;&nbsp;&nbsp;除灭众虚妄&nbsp;&nbsp;&nbsp;&nbsp;一切无所染

&nbsp;&nbsp;&nbsp;&nbsp;离垢无碍心&nbsp;&nbsp;&nbsp;&nbsp;究竟诸法界

&nbsp;&nbsp;&nbsp;&nbsp;建立智慧幢&nbsp;&nbsp;&nbsp;&nbsp;不动如金刚

&nbsp;&nbsp;&nbsp;&nbsp;诸法无变化&nbsp;&nbsp;&nbsp;&nbsp;示现无量变

&nbsp;&nbsp;&nbsp;&nbsp;一切十方界&nbsp;&nbsp;&nbsp;&nbsp;无量亿佛刹

&nbsp;&nbsp;&nbsp;&nbsp;悉能遍往诣&nbsp;&nbsp;&nbsp;&nbsp;而亦不分身

&nbsp;&nbsp;&nbsp;&nbsp;瞻仰释师子&nbsp;&nbsp;&nbsp;&nbsp;无量力自在

&nbsp;&nbsp;&nbsp;&nbsp;以佛威神故&nbsp;&nbsp;&nbsp;&nbsp;十方大众集

&nbsp;&nbsp;&nbsp;&nbsp;佛子悉究竟&nbsp;&nbsp;&nbsp;&nbsp;一切语言道

&nbsp;&nbsp;&nbsp;&nbsp;佛法不可坏&nbsp;&nbsp;&nbsp;&nbsp;安住法界地

&nbsp;&nbsp;&nbsp;&nbsp;法性不可坏&nbsp;&nbsp;&nbsp;&nbsp;牟尼甚深法

&nbsp;&nbsp;&nbsp;&nbsp;句身及味身&nbsp;&nbsp;&nbsp;&nbsp;分别无穷尽

尔时无上普妙德王菩萨。承佛神力。观察十方。以偈颂曰。

&nbsp;&nbsp;&nbsp;&nbsp;瞻察坚固人&nbsp;&nbsp;&nbsp;&nbsp;智慧广圆满

&nbsp;&nbsp;&nbsp;&nbsp;善知时非时&nbsp;&nbsp;&nbsp;&nbsp;为众演说法

&nbsp;&nbsp;&nbsp;&nbsp;远离诸外道&nbsp;&nbsp;&nbsp;&nbsp;调伏诸论师

&nbsp;&nbsp;&nbsp;&nbsp;随其所应化&nbsp;&nbsp;&nbsp;&nbsp;为现自在力

&nbsp;&nbsp;&nbsp;&nbsp;正觉非量法&nbsp;&nbsp;&nbsp;&nbsp;亦非无量法

&nbsp;&nbsp;&nbsp;&nbsp;牟尼悉超越&nbsp;&nbsp;&nbsp;&nbsp;有量无量法

&nbsp;&nbsp;&nbsp;&nbsp;譬如明净日&nbsp;&nbsp;&nbsp;&nbsp;除灭一切闇

&nbsp;&nbsp;&nbsp;&nbsp;道师智亦然&nbsp;&nbsp;&nbsp;&nbsp;普照三世法

&nbsp;&nbsp;&nbsp;&nbsp;譬如十五日&nbsp;&nbsp;&nbsp;&nbsp;圆满明净月

&nbsp;&nbsp;&nbsp;&nbsp;最胜亦如是&nbsp;&nbsp;&nbsp;&nbsp;白净法圆满

&nbsp;&nbsp;&nbsp;&nbsp;譬如虚空中&nbsp;&nbsp;&nbsp;&nbsp;净日光明耀

&nbsp;&nbsp;&nbsp;&nbsp;普照于一切&nbsp;&nbsp;&nbsp;&nbsp;佛自在亦然

&nbsp;&nbsp;&nbsp;&nbsp;譬如虚空性&nbsp;&nbsp;&nbsp;&nbsp;一切无障碍

&nbsp;&nbsp;&nbsp;&nbsp;世间灯如是&nbsp;&nbsp;&nbsp;&nbsp;自在无障碍

&nbsp;&nbsp;&nbsp;&nbsp;譬如大地性&nbsp;&nbsp;&nbsp;&nbsp;能持诸群生

&nbsp;&nbsp;&nbsp;&nbsp;世间灯法轮&nbsp;&nbsp;&nbsp;&nbsp;能持亦如是

&nbsp;&nbsp;&nbsp;&nbsp;譬如大风性&nbsp;&nbsp;&nbsp;&nbsp;飘疾无障碍

&nbsp;&nbsp;&nbsp;&nbsp;佛法亦如是&nbsp;&nbsp;&nbsp;&nbsp;速遍诸世间

&nbsp;&nbsp;&nbsp;&nbsp;譬如大水轮&nbsp;&nbsp;&nbsp;&nbsp;世界所依住

&nbsp;&nbsp;&nbsp;&nbsp;智慧轮亦然&nbsp;&nbsp;&nbsp;&nbsp;三世佛所依

尔时无碍妙德藏王菩萨。承佛神力。观察十方。以偈颂曰。

&nbsp;&nbsp;&nbsp;&nbsp;譬如大宝山&nbsp;&nbsp;&nbsp;&nbsp;饶益诸群生

&nbsp;&nbsp;&nbsp;&nbsp;如来功德山&nbsp;&nbsp;&nbsp;&nbsp;饶益亦如是

&nbsp;&nbsp;&nbsp;&nbsp;譬如大海水&nbsp;&nbsp;&nbsp;&nbsp;清凉而澄净

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;能除热渴爱

&nbsp;&nbsp;&nbsp;&nbsp;譬如须弥山&nbsp;&nbsp;&nbsp;&nbsp;安峙于大海

&nbsp;&nbsp;&nbsp;&nbsp;如来山亦然&nbsp;&nbsp;&nbsp;&nbsp;安住深法海

&nbsp;&nbsp;&nbsp;&nbsp;譬如大海中&nbsp;&nbsp;&nbsp;&nbsp;能出一切宝

&nbsp;&nbsp;&nbsp;&nbsp;无师智亦然&nbsp;&nbsp;&nbsp;&nbsp;觉难觉无难

&nbsp;&nbsp;&nbsp;&nbsp;导师甚深智&nbsp;&nbsp;&nbsp;&nbsp;无量无有数

&nbsp;&nbsp;&nbsp;&nbsp;显现自在力&nbsp;&nbsp;&nbsp;&nbsp;无能思议者

&nbsp;&nbsp;&nbsp;&nbsp;譬如工幻师&nbsp;&nbsp;&nbsp;&nbsp;示现种种事

&nbsp;&nbsp;&nbsp;&nbsp;佛智亦如是&nbsp;&nbsp;&nbsp;&nbsp;现诸自在力

&nbsp;&nbsp;&nbsp;&nbsp;譬如如意珠&nbsp;&nbsp;&nbsp;&nbsp;能满一切意

&nbsp;&nbsp;&nbsp;&nbsp;最胜亦如是&nbsp;&nbsp;&nbsp;&nbsp;悉满诸净愿

&nbsp;&nbsp;&nbsp;&nbsp;譬如明净宝&nbsp;&nbsp;&nbsp;&nbsp;悉能照一切

&nbsp;&nbsp;&nbsp;&nbsp;导师智如是&nbsp;&nbsp;&nbsp;&nbsp;普照一切法

&nbsp;&nbsp;&nbsp;&nbsp;譬如随方宝&nbsp;&nbsp;&nbsp;&nbsp;正住诸方现

&nbsp;&nbsp;&nbsp;&nbsp;无碍灯亦然&nbsp;&nbsp;&nbsp;&nbsp;诸法于中现

&nbsp;&nbsp;&nbsp;&nbsp;譬如净水珠&nbsp;&nbsp;&nbsp;&nbsp;澄清诸浊水

&nbsp;&nbsp;&nbsp;&nbsp;见佛亦如是&nbsp;&nbsp;&nbsp;&nbsp;诸根悉清净

尔时法界善化愿月王菩萨。承佛神力。观察十方。以偈颂曰。

&nbsp;&nbsp;&nbsp;&nbsp;譬如青宝珠&nbsp;&nbsp;&nbsp;&nbsp;能青一切色

&nbsp;&nbsp;&nbsp;&nbsp;若有见佛者&nbsp;&nbsp;&nbsp;&nbsp;皆悉同菩提

&nbsp;&nbsp;&nbsp;&nbsp;一一微尘中&nbsp;&nbsp;&nbsp;&nbsp;最胜现自在

&nbsp;&nbsp;&nbsp;&nbsp;悉能净无量&nbsp;&nbsp;&nbsp;&nbsp;无边诸菩萨

&nbsp;&nbsp;&nbsp;&nbsp;逮得甚深法&nbsp;&nbsp;&nbsp;&nbsp;种种庄严事

&nbsp;&nbsp;&nbsp;&nbsp;唯诸菩萨境&nbsp;&nbsp;&nbsp;&nbsp;世间莫能测

&nbsp;&nbsp;&nbsp;&nbsp;具足诸庄严&nbsp;&nbsp;&nbsp;&nbsp;如来净妙行

&nbsp;&nbsp;&nbsp;&nbsp;成就菩萨道&nbsp;&nbsp;&nbsp;&nbsp;深入诸法界

&nbsp;&nbsp;&nbsp;&nbsp;正觉所示现&nbsp;&nbsp;&nbsp;&nbsp;不可思议刹

&nbsp;&nbsp;&nbsp;&nbsp;一切现在佛&nbsp;&nbsp;&nbsp;&nbsp;菩萨悉充满

&nbsp;&nbsp;&nbsp;&nbsp;释师子成就&nbsp;&nbsp;&nbsp;&nbsp;无量自在法

&nbsp;&nbsp;&nbsp;&nbsp;示现大神变&nbsp;&nbsp;&nbsp;&nbsp;无量无有边

&nbsp;&nbsp;&nbsp;&nbsp;菩萨种种行&nbsp;&nbsp;&nbsp;&nbsp;无量无有边

&nbsp;&nbsp;&nbsp;&nbsp;如来自在力&nbsp;&nbsp;&nbsp;&nbsp;为之悉显现

&nbsp;&nbsp;&nbsp;&nbsp;佛子善修学&nbsp;&nbsp;&nbsp;&nbsp;甚深诸法界

&nbsp;&nbsp;&nbsp;&nbsp;成就无碍智&nbsp;&nbsp;&nbsp;&nbsp;明了一切法

&nbsp;&nbsp;&nbsp;&nbsp;如来威神力&nbsp;&nbsp;&nbsp;&nbsp;为众转法轮

&nbsp;&nbsp;&nbsp;&nbsp;出生胜功德&nbsp;&nbsp;&nbsp;&nbsp;令世悉清净

&nbsp;&nbsp;&nbsp;&nbsp;如来净境界&nbsp;&nbsp;&nbsp;&nbsp;甚深圆满智

&nbsp;&nbsp;&nbsp;&nbsp;实智大龙王&nbsp;&nbsp;&nbsp;&nbsp;度脱一切众

尔时法义慧焰王菩萨。承佛神力。观察十方。以偈颂曰。

&nbsp;&nbsp;&nbsp;&nbsp;最胜有三世&nbsp;&nbsp;&nbsp;&nbsp;声闻诸弟子

&nbsp;&nbsp;&nbsp;&nbsp;皆悉不能知&nbsp;&nbsp;&nbsp;&nbsp;如来举足事

&nbsp;&nbsp;&nbsp;&nbsp;去来今现在&nbsp;&nbsp;&nbsp;&nbsp;一切诸缘觉

&nbsp;&nbsp;&nbsp;&nbsp;亦复不能知&nbsp;&nbsp;&nbsp;&nbsp;如来举足事

&nbsp;&nbsp;&nbsp;&nbsp;何况世凡夫&nbsp;&nbsp;&nbsp;&nbsp;结使所缠缚

&nbsp;&nbsp;&nbsp;&nbsp;愚闇覆净眼&nbsp;&nbsp;&nbsp;&nbsp;而能知导师

&nbsp;&nbsp;&nbsp;&nbsp;最胜无量德&nbsp;&nbsp;&nbsp;&nbsp;具足诸智慧

&nbsp;&nbsp;&nbsp;&nbsp;超出语言道&nbsp;&nbsp;&nbsp;&nbsp;一切莫能知

&nbsp;&nbsp;&nbsp;&nbsp;譬如明净月&nbsp;&nbsp;&nbsp;&nbsp;光明无能知

&nbsp;&nbsp;&nbsp;&nbsp;导师亦如是&nbsp;&nbsp;&nbsp;&nbsp;功德不可议

&nbsp;&nbsp;&nbsp;&nbsp;如来一方便&nbsp;&nbsp;&nbsp;&nbsp;出生无量化

&nbsp;&nbsp;&nbsp;&nbsp;无数劫思算&nbsp;&nbsp;&nbsp;&nbsp;不能知少分

&nbsp;&nbsp;&nbsp;&nbsp;如来一方便&nbsp;&nbsp;&nbsp;&nbsp;出生无量德

&nbsp;&nbsp;&nbsp;&nbsp;一切智正法&nbsp;&nbsp;&nbsp;&nbsp;皆悉无能知

&nbsp;&nbsp;&nbsp;&nbsp;若有求菩提&nbsp;&nbsp;&nbsp;&nbsp;修习菩萨行

&nbsp;&nbsp;&nbsp;&nbsp;是彼之境界&nbsp;&nbsp;&nbsp;&nbsp;所能分别知

&nbsp;&nbsp;&nbsp;&nbsp;不思议方便&nbsp;&nbsp;&nbsp;&nbsp;超度生死海

&nbsp;&nbsp;&nbsp;&nbsp;若灭吾我心&nbsp;&nbsp;&nbsp;&nbsp;是则能究竟

&nbsp;&nbsp;&nbsp;&nbsp;清净心无量&nbsp;&nbsp;&nbsp;&nbsp;大愿悉成满

&nbsp;&nbsp;&nbsp;&nbsp;逮得佛菩提&nbsp;&nbsp;&nbsp;&nbsp;最胜之境界