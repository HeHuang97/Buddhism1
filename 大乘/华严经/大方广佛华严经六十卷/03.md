## 大方广佛华严经卷第三

### 卢舍那佛品第二之一

尔时诸菩萨众。及一切世界诸王。咸作是念。何等是一切诸佛地。佛境界。佛持。佛行。佛力。佛无畏。佛三昧。佛自在。佛胜法。示现菩提。佛眼耳鼻舌身意诸根。佛光明音声。佛智海。世界海。众生海。法界方便海。佛海。波罗蜜海。法门海。化身海。佛名号海。佛寿量海。一切菩萨所修行海。发大乘心。出生诸波罗蜜愿智慧藏。唯愿如来慈悲方便。发起我心令得开解。时诸菩萨神力故。一切供养具中。出自然音而说偈言。

&nbsp;&nbsp;&nbsp;&nbsp;如来无量旷劫行&nbsp;&nbsp;&nbsp;&nbsp;自然正觉出世间

&nbsp;&nbsp;&nbsp;&nbsp;于当来世无量劫&nbsp;&nbsp;&nbsp;&nbsp;身应一切如大云

&nbsp;&nbsp;&nbsp;&nbsp;断众生疑永无余&nbsp;&nbsp;&nbsp;&nbsp;出生胜力得解脱

&nbsp;&nbsp;&nbsp;&nbsp;灭除世间无量苦&nbsp;&nbsp;&nbsp;&nbsp;令一切得正觉乐

&nbsp;&nbsp;&nbsp;&nbsp;无量刹尘诸菩萨&nbsp;&nbsp;&nbsp;&nbsp;一心合掌观最胜

&nbsp;&nbsp;&nbsp;&nbsp;随彼所愿诸境界&nbsp;&nbsp;&nbsp;&nbsp;断除疑惑开法门

&nbsp;&nbsp;&nbsp;&nbsp;何等一切诸佛地&nbsp;&nbsp;&nbsp;&nbsp;大圣境界佛诸持

&nbsp;&nbsp;&nbsp;&nbsp;佛无上智力无畏&nbsp;&nbsp;&nbsp;&nbsp;愿为佛子平等现

&nbsp;&nbsp;&nbsp;&nbsp;无量如实诸三昧&nbsp;&nbsp;&nbsp;&nbsp;诸清净行深妙法

&nbsp;&nbsp;&nbsp;&nbsp;大圣神力无有边&nbsp;&nbsp;&nbsp;&nbsp;兴大雷云雨众生

&nbsp;&nbsp;&nbsp;&nbsp;悉入法王如实趣&nbsp;&nbsp;&nbsp;&nbsp;于最胜境不退转

&nbsp;&nbsp;&nbsp;&nbsp;及无量佛诸功德&nbsp;&nbsp;&nbsp;&nbsp;愿起慈悲悉令见

&nbsp;&nbsp;&nbsp;&nbsp;如来眼根无限量&nbsp;&nbsp;&nbsp;&nbsp;耳鼻舌身亦如是

&nbsp;&nbsp;&nbsp;&nbsp;佛意如实难思议&nbsp;&nbsp;&nbsp;&nbsp;愿令众生悉知见

&nbsp;&nbsp;&nbsp;&nbsp;佛国土海众生海&nbsp;&nbsp;&nbsp;&nbsp;诸法界海调伏海

&nbsp;&nbsp;&nbsp;&nbsp;佛海无量无边际&nbsp;&nbsp;&nbsp;&nbsp;愿令佛子平等见

&nbsp;&nbsp;&nbsp;&nbsp;波罗蜜海不思议&nbsp;&nbsp;&nbsp;&nbsp;无上方便法门海

&nbsp;&nbsp;&nbsp;&nbsp;无量无边法门海&nbsp;&nbsp;&nbsp;&nbsp;愿在道场具足说

尔时世尊。知诸菩萨心之所念。即于面门及一一齿间。各放佛世界尘数光明。所谓宝幢照光明。法界妙音庄严光明。生乐垂云光明。佛十种力严净道场光明。一切宝焰云光明。清净无碍充满法界光明。能成一切世界光明。净宝金刚日幢光明。往诣菩萨大众光明。演出诸佛语轮光明。如是等一一光明。各有佛世界尘数光明。以为眷属。一一光明。照十佛土微尘等刹。彼诸菩萨见此光已。得睹莲华藏庄严世界海。佛神力故。于光明中而说偈言。

&nbsp;&nbsp;&nbsp;&nbsp;无量劫海修功德&nbsp;&nbsp;&nbsp;&nbsp;供养十方一切佛

&nbsp;&nbsp;&nbsp;&nbsp;教化无边众生海&nbsp;&nbsp;&nbsp;&nbsp;卢舍那佛成正觉

&nbsp;&nbsp;&nbsp;&nbsp;放大光明照十方&nbsp;&nbsp;&nbsp;&nbsp;诸毛孔出化身云

&nbsp;&nbsp;&nbsp;&nbsp;随众生器而开化&nbsp;&nbsp;&nbsp;&nbsp;令得方便清净道

&nbsp;&nbsp;&nbsp;&nbsp;佛于往古生死中&nbsp;&nbsp;&nbsp;&nbsp;调伏一切诸群生

&nbsp;&nbsp;&nbsp;&nbsp;于一念中悉解脱&nbsp;&nbsp;&nbsp;&nbsp;世雄无量得自在

&nbsp;&nbsp;&nbsp;&nbsp;深心净信普庄严&nbsp;&nbsp;&nbsp;&nbsp;往修满足波罗蜜

&nbsp;&nbsp;&nbsp;&nbsp;与诸刹海尘数等&nbsp;&nbsp;&nbsp;&nbsp;坚固安住一切力

&nbsp;&nbsp;&nbsp;&nbsp;出微妙音遍十方&nbsp;&nbsp;&nbsp;&nbsp;具足实智满众心

&nbsp;&nbsp;&nbsp;&nbsp;无量方便化众生&nbsp;&nbsp;&nbsp;&nbsp;是师子吼寂静法

&nbsp;&nbsp;&nbsp;&nbsp;人尊如是德无量&nbsp;&nbsp;&nbsp;&nbsp;应诣供养听受法

&nbsp;&nbsp;&nbsp;&nbsp;如佛刹等微尘数&nbsp;&nbsp;&nbsp;&nbsp;最胜诸子诣如来

&nbsp;&nbsp;&nbsp;&nbsp;各雨一切供养具&nbsp;&nbsp;&nbsp;&nbsp;一心恭敬观导师

&nbsp;&nbsp;&nbsp;&nbsp;如来所说一语中&nbsp;&nbsp;&nbsp;&nbsp;演出无边契经海

&nbsp;&nbsp;&nbsp;&nbsp;于一切众雨甘露&nbsp;&nbsp;&nbsp;&nbsp;恭敬往诣两足尊

&nbsp;&nbsp;&nbsp;&nbsp;三世诸佛无上愿&nbsp;&nbsp;&nbsp;&nbsp;大圣道场分别说

&nbsp;&nbsp;&nbsp;&nbsp;亦非集在一念中&nbsp;&nbsp;&nbsp;&nbsp;宜速时诣觐最胜

&nbsp;&nbsp;&nbsp;&nbsp;卢舍那佛大智海&nbsp;&nbsp;&nbsp;&nbsp;光明普照无有量

&nbsp;&nbsp;&nbsp;&nbsp;如实观察真谛法&nbsp;&nbsp;&nbsp;&nbsp;普照一切诸法门

尔时莲华藏庄严世界海东。次有世界海。名净莲华胜光庄严。中有佛刹。名众宝金刚藏。佛号法水觉虚空法王。于彼如来大众海中。有菩萨名观胜法妙清净王。为佛光明所开发已。与世界海尘数菩萨眷属围绕来向佛所。充满十方一切虚空。兴十种宝色光明华云。悉皆弥覆充满虚空。十种妙宝须弥山云。十种日轮云。十种宝华云。十种妙宝楼阁藏云。十种华树云。十种妙香现众色云。十种一切妙音声云。如是一切悉皆弥覆充满虚空。来诣佛所供养恭敬礼拜已。在于东方杂华光藏师子座上。结跏趺坐。此世界海南。次有世界海。名众宝月光庄严藏。中有佛刹。名无量光严。佛号普智光胜须弥山王。于彼如来大众海中。有菩萨名清净海慧。为佛光明所开发已。与世界海尘数菩萨眷属围绕来向佛所。兴十种一切妙庄严藏众宝王云。悉皆弥覆充满虚空。十种普庄严宝王云。十种妙宝藏炽然照明叹佛功德宝王云。十种妙音充满赞叹宝王云。十种菩提树庄严道场宝王云。十种普门光明佛变化宝王云。十种不坏众光明示现宝王云。十种香灯照一切刹充满宝王云。十种不可思议佛刹如来宫殿普现宝王云。十种杂宝三世诸佛法身光明宝王云。悉皆弥覆充满虚空。来诣佛所恭敬供养礼拜已。在于南方青色莲华师子座上。结跏趺坐。此世界海西。次有世界海。名宝光乐。中有佛刹。名一切胜观。佛号香光王功德宝庄严。于彼如来大众海中。有菩萨名香焰平等庄严月光。为佛光明所开发已。与世界海尘数菩萨眷属围绕来向佛所。兴十种一切杂宝香华楼阁云。悉皆弥覆充满虚空。十种一切色宝王庄严楼阁云。十种一切宝幢香焰楼阁云。十种一切解脱庄严楼阁云。十种一切宝华鬘云。十种一切宝鬘庄严宝楼阁云。十种一切普光明藏照一切庄严楼阁云。十种一切宝庄严无量庄严悉现楼阁云。十种普满庄严楼阁云。十种无量华乐云。悉皆弥覆充满虚空。来诣佛所供养恭敬礼拜已。在于西方金色杂宝庄严莲华藏化师子座上。结跏趺坐。此世界海北。次有世界海。名琉璃宝光充满藏。中有佛刹。名化青莲华庄严。佛号无量智慧音王。于彼如来大众海中。有菩萨名师子光庄严。为佛光明所开发已。与世界海尘数菩萨眷属围绕来向佛所。兴十种一切香云。悉皆弥覆充满虚空。十种一切青色华云。十种一切妙宝树云。十种一切诸杂华云。十种一切宝庄严云。十种一切宝雷音云。十种一切妙音声云。如是一切悉皆弥覆充满虚空。来诣佛所供养恭敬礼拜已。在于北方大灯变化师子座上。结跏趺坐。此世界海东南方。次有世界海。名阎浮檀玻璃色幢。中有佛刹。名宝庄严藏。佛号一切法灯无所怖畏。于彼如来大众海中。有菩萨名无尽胜灯功德法藏。为佛光明所开发已。与世界海尘数菩萨眷属围绕。来向佛所。兴十种无量色莲华藏师子座云。悉皆弥覆充满虚空。十种师子座云。十种一切庄严具庄严师子座云。十种灯明师子座云。十种能出十方一切众宝师子座云。十种一切香鬘师子座云。十种一切诸佛庄严示现师子座云。十种一切宝台栏楯庄严师子座云。十种一切宝树庄严师子座云。十种日庄严师子座云。皆悉弥覆充满虚空。来诣佛所供养恭敬礼拜已。在东南方夜光幢宝藏师子座上。结跏趺坐。此世界海西南方。次有世界海。名普照庄严。中有佛刹。名香胜离垢光明。佛号一切众生普欢喜王。于彼如来大众海中。有菩萨名普智光明慧灯。为佛光明所开发已。与世界海尘数菩萨眷属围绕来向佛所。兴十种如意宝王云。悉皆弥覆充满虚空。十种青色宝云。十种一切香云。十种一切幡云。十种一切妙色庄严云。悉皆弥覆充满虚空。来诣佛所供养恭敬礼拜已。在西南方众宝师子座上。结跏趺坐。此世界海西北方。次有世界海。名善光照。中有佛刹名意入。佛号普门智慧意入明净音。于彼如来大众海中。有菩萨名无量华照垂髻。为佛光明所开发已。与世界海尘数菩萨眷属围绕来向佛所。兴十种一切杂宝轮盖云。悉皆弥覆充满虚空。十种华盖云。十种解脱盖云。十种宝王盖云。十种杂宝盖云。十种普宝盖云。十种琉璃宝王盖云。十种一切香盖云。悉皆弥覆充满虚空。来诣佛所供养恭敬礼拜已。在西北方众善光明幢师子座上。结跏趺坐。此世界海东北方。次有世界海。名宝照光明藏。中有佛刹。名香庄严乐胜藏。佛号无量功德海。于彼如来大众海中。有菩萨名无尽清净光明王。为佛光明所开发已与世界海尘数菩萨眷属围绕来向佛所。兴十种一切宝光轮云。悉皆弥覆充满虚空。十种光轮云。十种华云。十种如来变化轮云。十种一切佛境界轮云。十种一切功德宝云。十种一切众生乐不可尽示现云。十种一切诸佛所愿示现云。悉皆弥覆充满虚空。来诣佛所供养恭敬礼拜已。在东北方清净光明不可尽师子座上。结跏趺坐。

此世界海下方。次有世界海。名莲华妙香胜藏。中有佛刹。名宝师子光。佛号明照法界。于彼如来大众海中。有菩萨名光照分别法界。为佛光明所开发已。与世界海尘数菩萨眷属围绕来向佛所。兴十种一切宝光明云。悉皆弥覆充满虚空。十种一切香光明云。十种诸佛师子吼云。十种一切佛刹功德庄严云。十种一切华楼阁云。十种一切座庄严云。悉皆弥覆充满虚空。来诣佛所。在于下方宝藏师子座上。结跏趺坐。此世界海上方。次有世界海。名杂宝光海庄严。中有佛刹名乐行清净。佛号无碍功德称离闇光王。于彼如来大众海中。有菩萨名无障碍力精进慧。为佛光明所开发已。与世界海尘数菩萨眷属围绕来向佛所。兴十种一切无量妙色宝照云。悉皆弥覆充满虚空。十种无量光普照云。十种一切庄严照明云。十种香焰云十种一切庄严云。十种佛光焰云。十种宝树华焰云。十种一切宝树坚固光明云。十种一切胜光明云。十种一切菩萨所行示现云。十种一切解脱光明云。悉皆弥覆充满虚空。来诣佛所供养恭敬礼拜已。在于上方妙音胜莲华藏师子座上。结跏趺坐。如是等十亿佛刹尘数世界海中。有十亿佛刹微尘数等大菩萨来。一一菩萨各将一佛世界尘数菩萨。以为眷属。一一菩萨各兴一佛世界微尘数等妙庄严云。悉皆弥覆充满虚空。随所来方结跏趺坐。

彼诸菩萨次第坐已。一切毛孔各出十佛世界微尘数等一切妙宝净光明云。一一光中各出十佛世界微尘数菩萨。一一菩萨一切法界方便海充满一切微尘数道。一一尘中有十佛世界尘数佛刹。一一佛刹中三世诸佛皆悉显现。念念中于一一世界。各化一佛刹尘数众生。以梦自在示现法门教化。一切诸天化生法门教化。一切菩萨行处音声法门教化。震动一切佛刹建立诸佛法门教化。一切愿海法门教化。一切众生言辞入佛音声法门教化。一切佛法云雨法门教化。法界自在光明法门教化。建立一切大众海于普贤菩萨法门教化。以如是等一切法门。随其所乐而教化之。于一念顷。能灭一切世界中各如须弥山尘数众生诸恶道苦。各如须弥山尘数众生令离邪定立正定聚。各如须弥山尘数众生令立声闻缘觉之地。各如须弥山尘数众生立无上道。各如须弥山尘数众生立一切不可尽功德智慧地。各如须弥山尘数众生令立卢舍那佛愿性海中。尔时诸菩萨光明中。以偈颂言。

&nbsp;&nbsp;&nbsp;&nbsp;一切光明出妙音&nbsp;&nbsp;&nbsp;&nbsp;说诸菩萨具足行

&nbsp;&nbsp;&nbsp;&nbsp;佛子功德悉成满&nbsp;&nbsp;&nbsp;&nbsp;普遍一切十方界

&nbsp;&nbsp;&nbsp;&nbsp;无量劫海修行道&nbsp;&nbsp;&nbsp;&nbsp;欲令众生离苦故

&nbsp;&nbsp;&nbsp;&nbsp;不自计己生死苦&nbsp;&nbsp;&nbsp;&nbsp;佛子善入大方便

&nbsp;&nbsp;&nbsp;&nbsp;无量无边无有余&nbsp;&nbsp;&nbsp;&nbsp;穷尽一切大海劫

&nbsp;&nbsp;&nbsp;&nbsp;遍行一切诸法门&nbsp;&nbsp;&nbsp;&nbsp;善说微妙寂静法

&nbsp;&nbsp;&nbsp;&nbsp;一切三世佛所愿&nbsp;&nbsp;&nbsp;&nbsp;皆得清净具足满

&nbsp;&nbsp;&nbsp;&nbsp;佛子饶益诸众生&nbsp;&nbsp;&nbsp;&nbsp;能自具行清净道

&nbsp;&nbsp;&nbsp;&nbsp;皆能往诣诸佛所&nbsp;&nbsp;&nbsp;&nbsp;清净法身照十方

&nbsp;&nbsp;&nbsp;&nbsp;佛子智海无边底&nbsp;&nbsp;&nbsp;&nbsp;普观诸法寂灭相

&nbsp;&nbsp;&nbsp;&nbsp;一光明中有无量&nbsp;&nbsp;&nbsp;&nbsp;无上大慈难思议

&nbsp;&nbsp;&nbsp;&nbsp;清净慧眼照诸法&nbsp;&nbsp;&nbsp;&nbsp;此是佛子妙境界

&nbsp;&nbsp;&nbsp;&nbsp;一毛悉受诸佛刹&nbsp;&nbsp;&nbsp;&nbsp;又能震动诸国土

&nbsp;&nbsp;&nbsp;&nbsp;能令众生无怖想&nbsp;&nbsp;&nbsp;&nbsp;是名清净方便地

&nbsp;&nbsp;&nbsp;&nbsp;一一尘中无量身&nbsp;&nbsp;&nbsp;&nbsp;复现无量庄严刹

&nbsp;&nbsp;&nbsp;&nbsp;于一念中皆悉见&nbsp;&nbsp;&nbsp;&nbsp;是无障碍净法门

&nbsp;&nbsp;&nbsp;&nbsp;三世所有一切劫&nbsp;&nbsp;&nbsp;&nbsp;于一念中能悉现

&nbsp;&nbsp;&nbsp;&nbsp;犹如幻化无所有&nbsp;&nbsp;&nbsp;&nbsp;是名诸佛无碍法

&nbsp;&nbsp;&nbsp;&nbsp;普贤诸行皆具足&nbsp;&nbsp;&nbsp;&nbsp;能令众生悉清净

&nbsp;&nbsp;&nbsp;&nbsp;诸佛子具自在法&nbsp;&nbsp;&nbsp;&nbsp;一一毛孔师子吼

尔时世尊。欲令一切菩萨大众。知佛无量无边境界自在法门故。放眉间白毫相一切宝色灯明云光。名一切菩萨慧光观察照十方藏。此光遍照一切佛刹。于一念中。皆悉普照一切法界。于一切世界。雨一切佛诸大愿云。显现普贤菩萨。示大众已。还从足下相轮中入。于彼复有大莲华生。以众宝为茎。一切宝王为庄严藏。其叶遍覆一切法界。一切宝香庄严其须。阎浮檀金以为其台。此华生已。如来眉间有一大菩萨出。名曰一切诸法胜音。与世界。海尘数菩萨众俱。敬绕世尊无量匝已。退坐莲华台上。眷属菩萨坐莲华须。一切诸法胜音菩萨成就无量法界欢喜。随顺诸佛境界深智。度不可思议佛海光明。悉能往诣一切佛所。尔时一切诸法胜音菩萨。以偈颂曰。

&nbsp;&nbsp;&nbsp;&nbsp;佛身充满诸法界&nbsp;&nbsp;&nbsp;&nbsp;普现一切众生前

&nbsp;&nbsp;&nbsp;&nbsp;应受化器悉充满&nbsp;&nbsp;&nbsp;&nbsp;佛故处此菩提树

&nbsp;&nbsp;&nbsp;&nbsp;一切佛刹微尘等&nbsp;&nbsp;&nbsp;&nbsp;尔所佛坐一毛孔

&nbsp;&nbsp;&nbsp;&nbsp;皆有无量菩萨众&nbsp;&nbsp;&nbsp;&nbsp;各为具说普贤行

&nbsp;&nbsp;&nbsp;&nbsp;无量刹海处一毛&nbsp;&nbsp;&nbsp;&nbsp;悉坐菩提莲华座

&nbsp;&nbsp;&nbsp;&nbsp;遍满一切诸法界&nbsp;&nbsp;&nbsp;&nbsp;一切毛孔自在现

尔时师子焰光奋迅音菩萨。以偈颂曰。

&nbsp;&nbsp;&nbsp;&nbsp;卢舍那如来&nbsp;&nbsp;&nbsp;&nbsp;转清净法轮

&nbsp;&nbsp;&nbsp;&nbsp;一切法方便&nbsp;&nbsp;&nbsp;&nbsp;如来云普覆

&nbsp;&nbsp;&nbsp;&nbsp;十方国土中&nbsp;&nbsp;&nbsp;&nbsp;一切世界海

&nbsp;&nbsp;&nbsp;&nbsp;佛愿力自在&nbsp;&nbsp;&nbsp;&nbsp;普现转法轮

&nbsp;&nbsp;&nbsp;&nbsp;一切佛土中&nbsp;&nbsp;&nbsp;&nbsp;无量大众海

&nbsp;&nbsp;&nbsp;&nbsp;言号各不同&nbsp;&nbsp;&nbsp;&nbsp;而转净法轮

&nbsp;&nbsp;&nbsp;&nbsp;卢舍那佛神力故&nbsp;&nbsp;&nbsp;&nbsp;一切刹中转法轮

&nbsp;&nbsp;&nbsp;&nbsp;普贤菩萨愿音声&nbsp;&nbsp;&nbsp;&nbsp;遍满一切世界海

&nbsp;&nbsp;&nbsp;&nbsp;法身充满一切刹&nbsp;&nbsp;&nbsp;&nbsp;普雨一切诸法雨

&nbsp;&nbsp;&nbsp;&nbsp;法相不生亦不灭&nbsp;&nbsp;&nbsp;&nbsp;悉照一切诸世间

&nbsp;&nbsp;&nbsp;&nbsp;无量无数亿劫中&nbsp;&nbsp;&nbsp;&nbsp;一切佛刹微尘道

&nbsp;&nbsp;&nbsp;&nbsp;卢舍那佛妙音声&nbsp;&nbsp;&nbsp;&nbsp;具足演说本所行

&nbsp;&nbsp;&nbsp;&nbsp;一切佛刹微尘数&nbsp;&nbsp;&nbsp;&nbsp;大光明网照十方

&nbsp;&nbsp;&nbsp;&nbsp;一一光中有诸佛&nbsp;&nbsp;&nbsp;&nbsp;以无上道化众生

&nbsp;&nbsp;&nbsp;&nbsp;法身坚固不可坏&nbsp;&nbsp;&nbsp;&nbsp;充满一切诸法界

&nbsp;&nbsp;&nbsp;&nbsp;普能示现诸色身&nbsp;&nbsp;&nbsp;&nbsp;随应化导诸群生

&nbsp;&nbsp;&nbsp;&nbsp;三世无量诸佛刹&nbsp;&nbsp;&nbsp;&nbsp;其中一切诸导师

&nbsp;&nbsp;&nbsp;&nbsp;一切音声及名字&nbsp;&nbsp;&nbsp;&nbsp;普见诸佛力自在

&nbsp;&nbsp;&nbsp;&nbsp;过去未来及现在&nbsp;&nbsp;&nbsp;&nbsp;如是一切诸导师

&nbsp;&nbsp;&nbsp;&nbsp;彼圣能令一切闻&nbsp;&nbsp;&nbsp;&nbsp;不可思议正法轮

如此四天下道场上见佛神力一切菩萨大众云集。一切世界海中亦复如是。

尔时普贤菩萨。于如来前。坐莲华藏师子之座。即入一切如来净藏三昧正受。普照一切法界诸如来身无所障碍。离垢满足犹如虚空。普贤菩萨。于此世界三昧正受。尽法界虚空界等一切佛刹亦复如是。普贤菩萨。入是三昧已。十方世界海诸佛悉现。彼诸如来各各赞言。善哉善哉。善男子。汝乃能入此三昧正受。是皆卢舍那佛本愿力故。又汝于诸佛所清净行愿力故。所谓转一切诸佛法轮故。开一切如来智慧海故。尽度一切诸法方便及十方海悉无余故。除一切众生烦恼得清净故。能到一切诸佛国土无障碍故。入一切诸佛境界无碍故。一切诸佛普门功德满足故。入一切法方便深乐一切智故。方便观察一切世间法故。知一切众生诸根海故。

尔时一切诸佛。与普贤菩萨入一切智力。与入无量无边法界智。与能诣三世诸佛所智。与一切世界海成坏智。与入无量众生界智。与佛甚深法门智。与一切不坏三昧住智。与入一切菩萨诸根海智。与一切众生语言海转法轮辞辩智。与一身遍满一切世界智。与一切诸佛音声智。何以故。以得此三昧法故。

尔时十方诸佛各申右手。摩普贤菩萨顶。尔时一切菩萨。见十方诸佛各申右手摩普贤菩萨顶已。彼诸菩萨。一心恭敬观察普贤菩萨。即时同声以偈颂曰。

&nbsp;&nbsp;&nbsp;&nbsp;于诸佛所修善法&nbsp;&nbsp;&nbsp;&nbsp;满足一切大愿力

&nbsp;&nbsp;&nbsp;&nbsp;出生清净妙法身&nbsp;&nbsp;&nbsp;&nbsp;如实平等同虚空

&nbsp;&nbsp;&nbsp;&nbsp;一切诸佛国土中&nbsp;&nbsp;&nbsp;&nbsp;普贤菩萨常依住

&nbsp;&nbsp;&nbsp;&nbsp;十方世界无不见&nbsp;&nbsp;&nbsp;&nbsp;无量功德智慧海

&nbsp;&nbsp;&nbsp;&nbsp;悉见十方一切佛&nbsp;&nbsp;&nbsp;&nbsp;清净身行功德海

&nbsp;&nbsp;&nbsp;&nbsp;能于一一微尘道&nbsp;&nbsp;&nbsp;&nbsp;普皆示现一切刹

&nbsp;&nbsp;&nbsp;&nbsp;一切十方佛世界&nbsp;&nbsp;&nbsp;&nbsp;无量微尘诸劫数

&nbsp;&nbsp;&nbsp;&nbsp;常见普贤真佛子&nbsp;&nbsp;&nbsp;&nbsp;无量三昧方便行

&nbsp;&nbsp;&nbsp;&nbsp;法身充满诸法界&nbsp;&nbsp;&nbsp;&nbsp;一切十方佛国土

&nbsp;&nbsp;&nbsp;&nbsp;遍游一切众生海&nbsp;&nbsp;&nbsp;&nbsp;安住深妙清净法

&nbsp;&nbsp;&nbsp;&nbsp;永度无量诸法界&nbsp;&nbsp;&nbsp;&nbsp;离众烦恼不可坏

&nbsp;&nbsp;&nbsp;&nbsp;其身周遍满虚空&nbsp;&nbsp;&nbsp;&nbsp;广说无量诸佛法

&nbsp;&nbsp;&nbsp;&nbsp;一切功德海中生&nbsp;&nbsp;&nbsp;&nbsp;普放光明如大云

&nbsp;&nbsp;&nbsp;&nbsp;坚固众生清净行&nbsp;&nbsp;&nbsp;&nbsp;微妙音说佛境界

&nbsp;&nbsp;&nbsp;&nbsp;无量无数大劫中&nbsp;&nbsp;&nbsp;&nbsp;修习普贤甚深行

&nbsp;&nbsp;&nbsp;&nbsp;无量无边诸法云&nbsp;&nbsp;&nbsp;&nbsp;雷震演说胜法界

&nbsp;&nbsp;&nbsp;&nbsp;一切佛土如实性&nbsp;&nbsp;&nbsp;&nbsp;十力修集净庄严

&nbsp;&nbsp;&nbsp;&nbsp;普入一切众生海&nbsp;&nbsp;&nbsp;&nbsp;如应为说清净法

&nbsp;&nbsp;&nbsp;&nbsp;无量无边大众海&nbsp;&nbsp;&nbsp;&nbsp;一心恭敬观普贤

&nbsp;&nbsp;&nbsp;&nbsp;无量深广智慧海&nbsp;&nbsp;&nbsp;&nbsp;愿转清净妙法轮

尔时普贤菩萨。承佛神力。观察一切诸世界海。一切众生海。法界业海。一切众生欲乐诸根海。一切三世诸佛海已。普告菩萨大众海言。佛子。诸佛一切世界海成败清净智。不可思议一切众生界起智。观察法界智。一切如来自在智。清净愿转法轮智。力无所畏不共法智。光明赞叹音声智。三种教化众生智。无量三昧法门不坏智。如来种种自在智。如是等一切皆不可思议。我当承佛神力具足演说。欲令一切众生入佛智海。

尔时普贤菩萨。从彼三昧起。从世界微尘等三昧起。念念中不坏方便智一切三世三昧起。时彼一切诸菩萨众。一一皆得世界尘数诸三昧。世界尘数方便法海。方便辩海。诸行愿海。如此会菩萨所得功德。一切世界海。一切如来众海。诸菩萨众所得功德亦复如是。是时一切世界六种震动。一切众生安隐悦乐。一切众宝种种庄严。一切如来大众海中。雨十种宝王云。所谓胜金色幢宝王云。佛光明照宝王云。金莲华宝王云。菩萨辩才光明宝王云。一切妙音众宝王云。庄严佛土道场宝王云。一切菩萨无量功德光明轮妙音宝王云。一切如来毛孔及诸光明。以偈颂曰。

&nbsp;&nbsp;&nbsp;&nbsp;普贤悉在&nbsp;&nbsp;&nbsp;&nbsp;一切佛刹

&nbsp;&nbsp;&nbsp;&nbsp;坐宝莲华&nbsp;&nbsp;&nbsp;&nbsp;师子座上

&nbsp;&nbsp;&nbsp;&nbsp;如是示现&nbsp;&nbsp;&nbsp;&nbsp;遍一切界

&nbsp;&nbsp;&nbsp;&nbsp;普入无量&nbsp;&nbsp;&nbsp;&nbsp;无边诸行

&nbsp;&nbsp;&nbsp;&nbsp;悉能示现&nbsp;&nbsp;&nbsp;&nbsp;无量种身

&nbsp;&nbsp;&nbsp;&nbsp;变化充满&nbsp;&nbsp;&nbsp;&nbsp;十方世界

&nbsp;&nbsp;&nbsp;&nbsp;妙音和雅&nbsp;&nbsp;&nbsp;&nbsp;说法无碍

&nbsp;&nbsp;&nbsp;&nbsp;一切三昧&nbsp;&nbsp;&nbsp;&nbsp;方便自在

&nbsp;&nbsp;&nbsp;&nbsp;一切佛土&nbsp;&nbsp;&nbsp;&nbsp;诸如来所

&nbsp;&nbsp;&nbsp;&nbsp;一切三昧&nbsp;&nbsp;&nbsp;&nbsp;皆得自在

&nbsp;&nbsp;&nbsp;&nbsp;悉能了知&nbsp;&nbsp;&nbsp;&nbsp;最胜境界

&nbsp;&nbsp;&nbsp;&nbsp;示现普贤&nbsp;&nbsp;&nbsp;&nbsp;无量自在

&nbsp;&nbsp;&nbsp;&nbsp;如一切土&nbsp;&nbsp;&nbsp;&nbsp;诸如来前

&nbsp;&nbsp;&nbsp;&nbsp;一切刹尘&nbsp;&nbsp;&nbsp;&nbsp;诸世界中

&nbsp;&nbsp;&nbsp;&nbsp;普贤自在&nbsp;&nbsp;&nbsp;&nbsp;亦复如是

&nbsp;&nbsp;&nbsp;&nbsp;尽卢舍那&nbsp;&nbsp;&nbsp;&nbsp;本愿底故

&nbsp;&nbsp;&nbsp;&nbsp;普贤身相&nbsp;&nbsp;&nbsp;&nbsp;犹如虚空

&nbsp;&nbsp;&nbsp;&nbsp;依于如如&nbsp;&nbsp;&nbsp;&nbsp;不依佛国

&nbsp;&nbsp;&nbsp;&nbsp;现身无量&nbsp;&nbsp;&nbsp;&nbsp;普应众生

&nbsp;&nbsp;&nbsp;&nbsp;随群萌类&nbsp;&nbsp;&nbsp;&nbsp;为现化故

&nbsp;&nbsp;&nbsp;&nbsp;一切世界&nbsp;&nbsp;&nbsp;&nbsp;无量佛土

&nbsp;&nbsp;&nbsp;&nbsp;悉能示现&nbsp;&nbsp;&nbsp;&nbsp;入诸法门

&nbsp;&nbsp;&nbsp;&nbsp;普贤菩萨&nbsp;&nbsp;&nbsp;&nbsp;具足净愿

&nbsp;&nbsp;&nbsp;&nbsp;如是等比&nbsp;&nbsp;&nbsp;&nbsp;无量自在

&nbsp;&nbsp;&nbsp;&nbsp;一切众海&nbsp;&nbsp;&nbsp;&nbsp;无量无边

&nbsp;&nbsp;&nbsp;&nbsp;各于佛土&nbsp;&nbsp;&nbsp;&nbsp;示现清净

&nbsp;&nbsp;&nbsp;&nbsp;如是一切&nbsp;&nbsp;&nbsp;&nbsp;身中悉现

&nbsp;&nbsp;&nbsp;&nbsp;随其起灭&nbsp;&nbsp;&nbsp;&nbsp;一念悉知

尔时普贤菩萨。欲令大众重欢喜故。以偈颂曰。

&nbsp;&nbsp;&nbsp;&nbsp;诸佛深智功德海&nbsp;&nbsp;&nbsp;&nbsp;充满无量无边刹

&nbsp;&nbsp;&nbsp;&nbsp;方便随众所应见&nbsp;&nbsp;&nbsp;&nbsp;卢舍那佛转法轮

&nbsp;&nbsp;&nbsp;&nbsp;不可思议佛刹海&nbsp;&nbsp;&nbsp;&nbsp;于无量劫令清净

&nbsp;&nbsp;&nbsp;&nbsp;最胜导师照一切&nbsp;&nbsp;&nbsp;&nbsp;悉能调伏众生海

&nbsp;&nbsp;&nbsp;&nbsp;众生大海难可测&nbsp;&nbsp;&nbsp;&nbsp;诸佛境界不思议

&nbsp;&nbsp;&nbsp;&nbsp;众生乐恶着诸有&nbsp;&nbsp;&nbsp;&nbsp;不能了知无上道

&nbsp;&nbsp;&nbsp;&nbsp;功德法海长养心&nbsp;&nbsp;&nbsp;&nbsp;常能亲近善知识

&nbsp;&nbsp;&nbsp;&nbsp;恒为诸佛所护念&nbsp;&nbsp;&nbsp;&nbsp;是等能度得上智

&nbsp;&nbsp;&nbsp;&nbsp;离诸谄曲心清净&nbsp;&nbsp;&nbsp;&nbsp;广大慈悲无边际

&nbsp;&nbsp;&nbsp;&nbsp;深心净信无厌足&nbsp;&nbsp;&nbsp;&nbsp;彼闻是法喜无量

&nbsp;&nbsp;&nbsp;&nbsp;普贤菩萨诸地愿&nbsp;&nbsp;&nbsp;&nbsp;安谛善住能顺行

&nbsp;&nbsp;&nbsp;&nbsp;游心法界如虚空&nbsp;&nbsp;&nbsp;&nbsp;是人乃知佛境界

&nbsp;&nbsp;&nbsp;&nbsp;一切菩萨得善利&nbsp;&nbsp;&nbsp;&nbsp;能见自在最胜尊

&nbsp;&nbsp;&nbsp;&nbsp;非余境界之所知&nbsp;&nbsp;&nbsp;&nbsp;普贤方便皆得入

&nbsp;&nbsp;&nbsp;&nbsp;无量无边诸众生&nbsp;&nbsp;&nbsp;&nbsp;一切如来所护念

&nbsp;&nbsp;&nbsp;&nbsp;于一切处转法轮&nbsp;&nbsp;&nbsp;&nbsp;卢舍那佛境界力

&nbsp;&nbsp;&nbsp;&nbsp;一切刹土及诸佛&nbsp;&nbsp;&nbsp;&nbsp;在我身内无所碍

&nbsp;&nbsp;&nbsp;&nbsp;我于一切毛孔中&nbsp;&nbsp;&nbsp;&nbsp;现佛境界谛观察

&nbsp;&nbsp;&nbsp;&nbsp;普贤菩萨所愿行&nbsp;&nbsp;&nbsp;&nbsp;无量无边悉具足

&nbsp;&nbsp;&nbsp;&nbsp;普眼境界清净身&nbsp;&nbsp;&nbsp;&nbsp;我今演说仁谛听

尔时普贤菩萨。告诸菩萨言。佛子。世界海有十种事。去来今佛之所演说。所谓说世界海。起具因缘世界海。住世界海。形世界海。体世界海。庄严世界海。清净世界海。如来出世世界海。劫世界海。坏方便世界海。诸佛子世界海。有如是等十种事为首。乃至有世界海尘数种事。诸佛子当知。一切世界海。有世界海尘数因缘具故成。已成今成当成。所谓如来神力故。法应如是故。众生行业故。一切菩萨应得无上道故。普贤菩萨善根故。菩萨严净佛土愿行解脱自在故。如来无上善根依果故。普贤菩萨自在愿力故。如是等世界海尘数因缘具故。一切世界海成。尔时普贤菩萨。以偈颂曰。

&nbsp;&nbsp;&nbsp;&nbsp;佛智境界&nbsp;&nbsp;&nbsp;&nbsp;不可思议

&nbsp;&nbsp;&nbsp;&nbsp;自在善住&nbsp;&nbsp;&nbsp;&nbsp;悉皆如是

&nbsp;&nbsp;&nbsp;&nbsp;无量无边&nbsp;&nbsp;&nbsp;&nbsp;诸世界海

&nbsp;&nbsp;&nbsp;&nbsp;卢舍那佛&nbsp;&nbsp;&nbsp;&nbsp;悉能严净

&nbsp;&nbsp;&nbsp;&nbsp;如应化度&nbsp;&nbsp;&nbsp;&nbsp;一切菩萨

&nbsp;&nbsp;&nbsp;&nbsp;无量愿海&nbsp;&nbsp;&nbsp;&nbsp;皆悉清净

&nbsp;&nbsp;&nbsp;&nbsp;十方佛土&nbsp;&nbsp;&nbsp;&nbsp;一切众生

&nbsp;&nbsp;&nbsp;&nbsp;以不思议&nbsp;&nbsp;&nbsp;&nbsp;而觉悟之

&nbsp;&nbsp;&nbsp;&nbsp;一切菩萨&nbsp;&nbsp;&nbsp;&nbsp;无量自在

&nbsp;&nbsp;&nbsp;&nbsp;度一切智&nbsp;&nbsp;&nbsp;&nbsp;方便法门

&nbsp;&nbsp;&nbsp;&nbsp;出生一切&nbsp;&nbsp;&nbsp;&nbsp;无量愿海

&nbsp;&nbsp;&nbsp;&nbsp;起诸世界&nbsp;&nbsp;&nbsp;&nbsp;犹如虚空

&nbsp;&nbsp;&nbsp;&nbsp;普行一切&nbsp;&nbsp;&nbsp;&nbsp;菩萨善行

&nbsp;&nbsp;&nbsp;&nbsp;入佛境界&nbsp;&nbsp;&nbsp;&nbsp;无量无边

&nbsp;&nbsp;&nbsp;&nbsp;悉能严净&nbsp;&nbsp;&nbsp;&nbsp;十方佛刹

&nbsp;&nbsp;&nbsp;&nbsp;一一佛土&nbsp;&nbsp;&nbsp;&nbsp;无量劫行

&nbsp;&nbsp;&nbsp;&nbsp;众生心境&nbsp;&nbsp;&nbsp;&nbsp;不可思议

&nbsp;&nbsp;&nbsp;&nbsp;业能悉起&nbsp;&nbsp;&nbsp;&nbsp;一切刹海

&nbsp;&nbsp;&nbsp;&nbsp;众生垢秽&nbsp;&nbsp;&nbsp;&nbsp;国不清净

&nbsp;&nbsp;&nbsp;&nbsp;行业无量&nbsp;&nbsp;&nbsp;&nbsp;世界不同

&nbsp;&nbsp;&nbsp;&nbsp;诸佛刹海&nbsp;&nbsp;&nbsp;&nbsp;净庄严藏

&nbsp;&nbsp;&nbsp;&nbsp;离垢杂宝&nbsp;&nbsp;&nbsp;&nbsp;以为校饰

&nbsp;&nbsp;&nbsp;&nbsp;长养无垢&nbsp;&nbsp;&nbsp;&nbsp;弘誓愿海

&nbsp;&nbsp;&nbsp;&nbsp;佛子能净&nbsp;&nbsp;&nbsp;&nbsp;无数国土

&nbsp;&nbsp;&nbsp;&nbsp;若有菩萨&nbsp;&nbsp;&nbsp;&nbsp;修普贤行

&nbsp;&nbsp;&nbsp;&nbsp;常能履行&nbsp;&nbsp;&nbsp;&nbsp;清净法界

&nbsp;&nbsp;&nbsp;&nbsp;当知是等&nbsp;&nbsp;&nbsp;&nbsp;功德如佛

&nbsp;&nbsp;&nbsp;&nbsp;能出无量&nbsp;&nbsp;&nbsp;&nbsp;如来刹海

&nbsp;&nbsp;&nbsp;&nbsp;于一念中&nbsp;&nbsp;&nbsp;&nbsp;悉遍十方

&nbsp;&nbsp;&nbsp;&nbsp;能现一切&nbsp;&nbsp;&nbsp;&nbsp;菩萨所行

&nbsp;&nbsp;&nbsp;&nbsp;甚深清净&nbsp;&nbsp;&nbsp;&nbsp;犹如虚空

&nbsp;&nbsp;&nbsp;&nbsp;等空界者&nbsp;&nbsp;&nbsp;&nbsp;自在如是

&nbsp;&nbsp;&nbsp;&nbsp;一切道场&nbsp;&nbsp;&nbsp;&nbsp;诸如来前

&nbsp;&nbsp;&nbsp;&nbsp;坐宝莲华&nbsp;&nbsp;&nbsp;&nbsp;现众妙色

&nbsp;&nbsp;&nbsp;&nbsp;于其身内&nbsp;&nbsp;&nbsp;&nbsp;容一切刹

&nbsp;&nbsp;&nbsp;&nbsp;又一念中&nbsp;&nbsp;&nbsp;&nbsp;示现三世

&nbsp;&nbsp;&nbsp;&nbsp;入巧方便&nbsp;&nbsp;&nbsp;&nbsp;起诸刹海

&nbsp;&nbsp;&nbsp;&nbsp;于三世国&nbsp;&nbsp;&nbsp;&nbsp;示现成佛

&nbsp;&nbsp;&nbsp;&nbsp;卢舍那佛&nbsp;&nbsp;&nbsp;&nbsp;此土清净

&nbsp;&nbsp;&nbsp;&nbsp;众宝成就&nbsp;&nbsp;&nbsp;&nbsp;无有边际

尔时普贤菩萨。告诸菩萨言。佛子。一一世界海所依住。如世界微尘数。所谓依一切庄严住。或依虚空住。或依一切宝住。或依佛光明住。或依幻业住。或依摩诃那伽金刚力士掌中住。或依普贤菩萨愿力住。是时普贤菩萨。以偈颂曰。

&nbsp;&nbsp;&nbsp;&nbsp;无量无边佛刹海&nbsp;&nbsp;&nbsp;&nbsp;离垢妙宝以庄严

&nbsp;&nbsp;&nbsp;&nbsp;摩尼宝王清净照&nbsp;&nbsp;&nbsp;&nbsp;最胜威神靡不见

&nbsp;&nbsp;&nbsp;&nbsp;清净刹海住虚空&nbsp;&nbsp;&nbsp;&nbsp;宝王妙藏光普照

&nbsp;&nbsp;&nbsp;&nbsp;畅发无量微妙音&nbsp;&nbsp;&nbsp;&nbsp;宣扬佛道靡不欣

&nbsp;&nbsp;&nbsp;&nbsp;种种华光善喜乐&nbsp;&nbsp;&nbsp;&nbsp;如意宝珠为庄严

&nbsp;&nbsp;&nbsp;&nbsp;无量光网弥覆上&nbsp;&nbsp;&nbsp;&nbsp;种种香云遍充满

&nbsp;&nbsp;&nbsp;&nbsp;无量无边妙莲华&nbsp;&nbsp;&nbsp;&nbsp;青琉璃宝以为台

&nbsp;&nbsp;&nbsp;&nbsp;清净国土甚奇妙&nbsp;&nbsp;&nbsp;&nbsp;一切诸佛庄严故

&nbsp;&nbsp;&nbsp;&nbsp;或有诸佛清净土&nbsp;&nbsp;&nbsp;&nbsp;以佛威神得安住

&nbsp;&nbsp;&nbsp;&nbsp;见离垢净众妙宝&nbsp;&nbsp;&nbsp;&nbsp;无量菩萨悉充满

&nbsp;&nbsp;&nbsp;&nbsp;或有诸佛清净土&nbsp;&nbsp;&nbsp;&nbsp;金刚力士掌中住

&nbsp;&nbsp;&nbsp;&nbsp;十力世雄卢舍那&nbsp;&nbsp;&nbsp;&nbsp;常为一切转法轮

&nbsp;&nbsp;&nbsp;&nbsp;或依宝树平正住&nbsp;&nbsp;&nbsp;&nbsp;依香焰云亦如是

&nbsp;&nbsp;&nbsp;&nbsp;有依水轮住坚固&nbsp;&nbsp;&nbsp;&nbsp;或依金刚海座住

&nbsp;&nbsp;&nbsp;&nbsp;有住金刚胜妙幢&nbsp;&nbsp;&nbsp;&nbsp;种种宝华弥覆上

&nbsp;&nbsp;&nbsp;&nbsp;无量自在一切处&nbsp;&nbsp;&nbsp;&nbsp;卢舍那佛令众见

&nbsp;&nbsp;&nbsp;&nbsp;众杂异色长光明&nbsp;&nbsp;&nbsp;&nbsp;普流一切佛世界

&nbsp;&nbsp;&nbsp;&nbsp;悉见种种庄严藏&nbsp;&nbsp;&nbsp;&nbsp;离垢微妙甚清净

&nbsp;&nbsp;&nbsp;&nbsp;彼以一切愿海力&nbsp;&nbsp;&nbsp;&nbsp;无量种种所依住

&nbsp;&nbsp;&nbsp;&nbsp;诸如来云悉充满&nbsp;&nbsp;&nbsp;&nbsp;常依清净虚空住

&nbsp;&nbsp;&nbsp;&nbsp;或有佛刹处上方&nbsp;&nbsp;&nbsp;&nbsp;依净菩萨天冠住

&nbsp;&nbsp;&nbsp;&nbsp;彼现无量佛自在&nbsp;&nbsp;&nbsp;&nbsp;佛子妙音净业化

&nbsp;&nbsp;&nbsp;&nbsp;诸法界等佛国土&nbsp;&nbsp;&nbsp;&nbsp;譬如电光亦如幻

&nbsp;&nbsp;&nbsp;&nbsp;绀琉璃宝广清净&nbsp;&nbsp;&nbsp;&nbsp;悉从离垢净业起

&nbsp;&nbsp;&nbsp;&nbsp;普现种种庄严藏&nbsp;&nbsp;&nbsp;&nbsp;依止虚空静安住

&nbsp;&nbsp;&nbsp;&nbsp;行业境界不可议&nbsp;&nbsp;&nbsp;&nbsp;佛令众生普得见

&nbsp;&nbsp;&nbsp;&nbsp;一切尘等诸佛刹&nbsp;&nbsp;&nbsp;&nbsp;普贤菩萨一念起

&nbsp;&nbsp;&nbsp;&nbsp;无量劫行化众生&nbsp;&nbsp;&nbsp;&nbsp;充满法界现自在

&nbsp;&nbsp;&nbsp;&nbsp;一一微尘中&nbsp;&nbsp;&nbsp;&nbsp;佛国海安住

&nbsp;&nbsp;&nbsp;&nbsp;佛云遍护念&nbsp;&nbsp;&nbsp;&nbsp;弥纶覆一切

&nbsp;&nbsp;&nbsp;&nbsp;于一微尘中&nbsp;&nbsp;&nbsp;&nbsp;佛现自在力

&nbsp;&nbsp;&nbsp;&nbsp;一切微尘中&nbsp;&nbsp;&nbsp;&nbsp;神变亦如是

&nbsp;&nbsp;&nbsp;&nbsp;诸佛及神力&nbsp;&nbsp;&nbsp;&nbsp;卢舍那示现

尔时普贤菩萨。告诸菩萨言。佛子。诸世界海有种种形。或方或圆。或非方圆。或如水洄澓。或复如华形。或种种众生形者。尔时普贤菩萨。以偈颂曰。

&nbsp;&nbsp;&nbsp;&nbsp;刹海无有量&nbsp;&nbsp;&nbsp;&nbsp;殊形异庄严

&nbsp;&nbsp;&nbsp;&nbsp;十方世界海&nbsp;&nbsp;&nbsp;&nbsp;见诸杂种相

&nbsp;&nbsp;&nbsp;&nbsp;或圆或四方&nbsp;&nbsp;&nbsp;&nbsp;或复非方圆

&nbsp;&nbsp;&nbsp;&nbsp;三维及八隅&nbsp;&nbsp;&nbsp;&nbsp;状若摩尼宝

&nbsp;&nbsp;&nbsp;&nbsp;一切诸业海&nbsp;&nbsp;&nbsp;&nbsp;种种别异故

&nbsp;&nbsp;&nbsp;&nbsp;有如金刚掌&nbsp;&nbsp;&nbsp;&nbsp;庄严坦平正

&nbsp;&nbsp;&nbsp;&nbsp;炼真金色&nbsp;&nbsp;&nbsp;&nbsp;清净妙形

&nbsp;&nbsp;&nbsp;&nbsp;入于无量&nbsp;&nbsp;&nbsp;&nbsp;正法之门

&nbsp;&nbsp;&nbsp;&nbsp;诸佛刹海&nbsp;&nbsp;&nbsp;&nbsp;种种之藏

&nbsp;&nbsp;&nbsp;&nbsp;犹如大云&nbsp;&nbsp;&nbsp;&nbsp;悬处虚空

&nbsp;&nbsp;&nbsp;&nbsp;彼宝轮地&nbsp;&nbsp;&nbsp;&nbsp;妙净分明

&nbsp;&nbsp;&nbsp;&nbsp;卢舍那佛&nbsp;&nbsp;&nbsp;&nbsp;光明悉照

&nbsp;&nbsp;&nbsp;&nbsp;诸佛国土&nbsp;&nbsp;&nbsp;&nbsp;起由心业

&nbsp;&nbsp;&nbsp;&nbsp;无量种形&nbsp;&nbsp;&nbsp;&nbsp;而以庄严

&nbsp;&nbsp;&nbsp;&nbsp;彼国一切&nbsp;&nbsp;&nbsp;&nbsp;各各自在

&nbsp;&nbsp;&nbsp;&nbsp;如来刹海&nbsp;&nbsp;&nbsp;&nbsp;现无量相

&nbsp;&nbsp;&nbsp;&nbsp;或有净秽&nbsp;&nbsp;&nbsp;&nbsp;苦乐不同。


&nbsp;&nbsp;&nbsp;&nbsp;法常流转&nbsp;&nbsp;&nbsp;&nbsp;变现如是

&nbsp;&nbsp;&nbsp;&nbsp;一切业海&nbsp;&nbsp;&nbsp;&nbsp;不可思议

&nbsp;&nbsp;&nbsp;&nbsp;一毛孔中&nbsp;&nbsp;&nbsp;&nbsp;无量佛刹

&nbsp;&nbsp;&nbsp;&nbsp;庄严清净&nbsp;&nbsp;&nbsp;&nbsp;旷然安住

&nbsp;&nbsp;&nbsp;&nbsp;彼一切处&nbsp;&nbsp;&nbsp;&nbsp;卢舍那佛

&nbsp;&nbsp;&nbsp;&nbsp;于众海中&nbsp;&nbsp;&nbsp;&nbsp;演说正法

&nbsp;&nbsp;&nbsp;&nbsp;于一尘内&nbsp;&nbsp;&nbsp;&nbsp;微细国土

&nbsp;&nbsp;&nbsp;&nbsp;一切尘等&nbsp;&nbsp;&nbsp;&nbsp;悉于中住

&nbsp;&nbsp;&nbsp;&nbsp;一切世界&nbsp;&nbsp;&nbsp;&nbsp;有种种形

&nbsp;&nbsp;&nbsp;&nbsp;悉于其中&nbsp;&nbsp;&nbsp;&nbsp;转尊法轮

&nbsp;&nbsp;&nbsp;&nbsp;是弘誓愿&nbsp;&nbsp;&nbsp;&nbsp;自在之力

&nbsp;&nbsp;&nbsp;&nbsp;一一尘中&nbsp;&nbsp;&nbsp;&nbsp;现一切刹

&nbsp;&nbsp;&nbsp;&nbsp;譬如幻化&nbsp;&nbsp;&nbsp;&nbsp;亦如虚空

&nbsp;&nbsp;&nbsp;&nbsp;诸心业力&nbsp;&nbsp;&nbsp;&nbsp;之所庄严

&nbsp;&nbsp;&nbsp;&nbsp;一一尘中&nbsp;&nbsp;&nbsp;&nbsp;众生数等

&nbsp;&nbsp;&nbsp;&nbsp;诸化佛云&nbsp;&nbsp;&nbsp;&nbsp;神力自在

&nbsp;&nbsp;&nbsp;&nbsp;于微尘中&nbsp;&nbsp;&nbsp;&nbsp;善住佛刹

&nbsp;&nbsp;&nbsp;&nbsp;卢舍那佛&nbsp;&nbsp;&nbsp;&nbsp;现法如是

尔时普贤菩萨。告诸菩萨言。佛子。诸世界海有种种体。悉应当知。所谓一切宝庄严体。或一宝体。或金刚坚固地体。或众香体。或日珠轮体。尔时普贤菩萨。以偈颂曰。

&nbsp;&nbsp;&nbsp;&nbsp;或有世界海&nbsp;&nbsp;&nbsp;&nbsp;众宝所合成

&nbsp;&nbsp;&nbsp;&nbsp;坚固不可坏&nbsp;&nbsp;&nbsp;&nbsp;安住宝莲华

&nbsp;&nbsp;&nbsp;&nbsp;或胜光明起&nbsp;&nbsp;&nbsp;&nbsp;清净晖焰照

&nbsp;&nbsp;&nbsp;&nbsp;众妙庄严刹&nbsp;&nbsp;&nbsp;&nbsp;依止虚空住

&nbsp;&nbsp;&nbsp;&nbsp;或有光明刹&nbsp;&nbsp;&nbsp;&nbsp;依止光明住

&nbsp;&nbsp;&nbsp;&nbsp;光明云庄严&nbsp;&nbsp;&nbsp;&nbsp;诸菩萨宫殿

&nbsp;&nbsp;&nbsp;&nbsp;或有佛刹海&nbsp;&nbsp;&nbsp;&nbsp;犹如电光住

&nbsp;&nbsp;&nbsp;&nbsp;言取不可得&nbsp;&nbsp;&nbsp;&nbsp;斯由愿力起

&nbsp;&nbsp;&nbsp;&nbsp;或有摩尼宝&nbsp;&nbsp;&nbsp;&nbsp;日光明藏照

&nbsp;&nbsp;&nbsp;&nbsp;贯真珠轮地&nbsp;&nbsp;&nbsp;&nbsp;菩萨悉充满

&nbsp;&nbsp;&nbsp;&nbsp;或有宝焰刹&nbsp;&nbsp;&nbsp;&nbsp;光明云荫覆

&nbsp;&nbsp;&nbsp;&nbsp;一切宝庄严&nbsp;&nbsp;&nbsp;&nbsp;悉皆有变化

&nbsp;&nbsp;&nbsp;&nbsp;或有众相体&nbsp;&nbsp;&nbsp;&nbsp;微妙相庄严

&nbsp;&nbsp;&nbsp;&nbsp;间错杂宝冠&nbsp;&nbsp;&nbsp;&nbsp;一切佛所化

&nbsp;&nbsp;&nbsp;&nbsp;心海业所起&nbsp;&nbsp;&nbsp;&nbsp;国土随乐住

&nbsp;&nbsp;&nbsp;&nbsp;谕如幻无方&nbsp;&nbsp;&nbsp;&nbsp;皆从妄想生

&nbsp;&nbsp;&nbsp;&nbsp;如来身光明&nbsp;&nbsp;&nbsp;&nbsp;摩尼刹安住

&nbsp;&nbsp;&nbsp;&nbsp;正觉云弥覆&nbsp;&nbsp;&nbsp;&nbsp;一切佛自在

&nbsp;&nbsp;&nbsp;&nbsp;或普贤菩萨&nbsp;&nbsp;&nbsp;&nbsp;化现佛刹海

&nbsp;&nbsp;&nbsp;&nbsp;一切宝校饰&nbsp;&nbsp;&nbsp;&nbsp;愿力所庄严

尔时普贤菩萨。告诸菩萨言。佛子。诸世界海。有世界海微尘等庄严。悉应当知。所谓一切境界种种云庄严。一切世界众生行业庄严。三世诸佛及普贤菩萨愿力庄严。有如是等世界海微尘数庄严。尔时普贤菩萨。以偈颂曰。

&nbsp;&nbsp;&nbsp;&nbsp;如世界海微尘等&nbsp;&nbsp;&nbsp;&nbsp;不可思议业果报

&nbsp;&nbsp;&nbsp;&nbsp;一切十方世界海&nbsp;&nbsp;&nbsp;&nbsp;种种严净广无边

&nbsp;&nbsp;&nbsp;&nbsp;无量净色普庄严&nbsp;&nbsp;&nbsp;&nbsp;上妙功德常充满

&nbsp;&nbsp;&nbsp;&nbsp;杂光明云出梵音&nbsp;&nbsp;&nbsp;&nbsp;闻于一切诸佛刹

&nbsp;&nbsp;&nbsp;&nbsp;菩萨无量功德海&nbsp;&nbsp;&nbsp;&nbsp;妙声遍满一切刹

&nbsp;&nbsp;&nbsp;&nbsp;诸誓愿云具庄严&nbsp;&nbsp;&nbsp;&nbsp;声震十方世界海

&nbsp;&nbsp;&nbsp;&nbsp;众生业海广无际&nbsp;&nbsp;&nbsp;&nbsp;净庄严云出妙音

&nbsp;&nbsp;&nbsp;&nbsp;业报如宝随应变&nbsp;&nbsp;&nbsp;&nbsp;诸佛力故悉周满

&nbsp;&nbsp;&nbsp;&nbsp;一切三世诸如来&nbsp;&nbsp;&nbsp;&nbsp;自在普现无量刹

&nbsp;&nbsp;&nbsp;&nbsp;一一境界一切佛&nbsp;&nbsp;&nbsp;&nbsp;庄严刹海皆悉见

&nbsp;&nbsp;&nbsp;&nbsp;过去未来现在劫&nbsp;&nbsp;&nbsp;&nbsp;一切十方诸世界

&nbsp;&nbsp;&nbsp;&nbsp;于无量劫净庄严&nbsp;&nbsp;&nbsp;&nbsp;一一佛刹皆悉见

&nbsp;&nbsp;&nbsp;&nbsp;一切境界诸佛云&nbsp;&nbsp;&nbsp;&nbsp;数等众生满十方

&nbsp;&nbsp;&nbsp;&nbsp;佛自在行令众知&nbsp;&nbsp;&nbsp;&nbsp;是谓如来庄严刹

&nbsp;&nbsp;&nbsp;&nbsp;众香焰流及华流&nbsp;&nbsp;&nbsp;&nbsp;一切众宝摩尼流

&nbsp;&nbsp;&nbsp;&nbsp;种种众妙庄严云&nbsp;&nbsp;&nbsp;&nbsp;皆悉校饰诸佛刹

&nbsp;&nbsp;&nbsp;&nbsp;十方世界诸道场&nbsp;&nbsp;&nbsp;&nbsp;一切众具妙庄严

&nbsp;&nbsp;&nbsp;&nbsp;靡不睹见此刹海&nbsp;&nbsp;&nbsp;&nbsp;犹如空中电光现

&nbsp;&nbsp;&nbsp;&nbsp;普贤菩萨佛子等&nbsp;&nbsp;&nbsp;&nbsp;悉能庄严诸佛刹

&nbsp;&nbsp;&nbsp;&nbsp;众生等劫净行海&nbsp;&nbsp;&nbsp;&nbsp;于此世界悉显现

尔时普贤菩萨。告诸菩萨言。佛子当知。诸世界海。有世界尘数清净。所谓菩萨亲近善知识。成就诸善根。等利一切众生。净满一切诸波罗蜜。安住一切行地。有如是等世界尘数清净。尔时普贤菩萨。以偈颂曰。

&nbsp;&nbsp;&nbsp;&nbsp;一切佛刹诸庄严&nbsp;&nbsp;&nbsp;&nbsp;无数愿海方便生

&nbsp;&nbsp;&nbsp;&nbsp;一切佛刹清净色&nbsp;&nbsp;&nbsp;&nbsp;无量行海所修集

&nbsp;&nbsp;&nbsp;&nbsp;久远亲近善知识&nbsp;&nbsp;&nbsp;&nbsp;一切净妙诸业行

&nbsp;&nbsp;&nbsp;&nbsp;慈悲普流润众生&nbsp;&nbsp;&nbsp;&nbsp;是故清净佛刹海

&nbsp;&nbsp;&nbsp;&nbsp;一切法门三昧地&nbsp;&nbsp;&nbsp;&nbsp;一切佛所净德海

&nbsp;&nbsp;&nbsp;&nbsp;禅门方便清净地&nbsp;&nbsp;&nbsp;&nbsp;是故严净佛刹海

&nbsp;&nbsp;&nbsp;&nbsp;能起无量清净心&nbsp;&nbsp;&nbsp;&nbsp;信佛坚固不可坏

&nbsp;&nbsp;&nbsp;&nbsp;以忍方便净无垢&nbsp;&nbsp;&nbsp;&nbsp;庄严刹海微妙色

&nbsp;&nbsp;&nbsp;&nbsp;兴功德云满虚空&nbsp;&nbsp;&nbsp;&nbsp;利益一切修净行

&nbsp;&nbsp;&nbsp;&nbsp;众生普获无量德&nbsp;&nbsp;&nbsp;&nbsp;是故严净佛刹海

&nbsp;&nbsp;&nbsp;&nbsp;刹海方便等无量&nbsp;&nbsp;&nbsp;&nbsp;悉净诸度无有余

&nbsp;&nbsp;&nbsp;&nbsp;修无尽愿波罗蜜&nbsp;&nbsp;&nbsp;&nbsp;是故严净佛刹海

&nbsp;&nbsp;&nbsp;&nbsp;幻化行起无有量&nbsp;&nbsp;&nbsp;&nbsp;一切诸法广清净

&nbsp;&nbsp;&nbsp;&nbsp;种种方便净众生&nbsp;&nbsp;&nbsp;&nbsp;起是可乐佛刹海

&nbsp;&nbsp;&nbsp;&nbsp;方便严净一切地&nbsp;&nbsp;&nbsp;&nbsp;具足诸佛功德海

&nbsp;&nbsp;&nbsp;&nbsp;令诸众生竭苦源&nbsp;&nbsp;&nbsp;&nbsp;是故严净佛刹海

&nbsp;&nbsp;&nbsp;&nbsp;修净力海无与等&nbsp;&nbsp;&nbsp;&nbsp;能净一切众生根

&nbsp;&nbsp;&nbsp;&nbsp;恭敬供养无量佛&nbsp;&nbsp;&nbsp;&nbsp;是故严净佛刹海

尔时普贤菩萨。告诸菩萨言。佛子当知。一一世界海。有世界海尘数诸佛。出兴于世。所谓有佛兴世。色身示现遍满法界。或有短寿。或无量劫。如是一一世界海。有世界海尘数佛出兴于世。尔时普贤菩萨。以偈颂曰。

&nbsp;&nbsp;&nbsp;&nbsp;佛以无量方便门&nbsp;&nbsp;&nbsp;&nbsp;能起一切佛刹海

&nbsp;&nbsp;&nbsp;&nbsp;随顺众生所欲乐&nbsp;&nbsp;&nbsp;&nbsp;诸佛法王出兴世

&nbsp;&nbsp;&nbsp;&nbsp;如来法身不思议&nbsp;&nbsp;&nbsp;&nbsp;无色无相无伦匹

&nbsp;&nbsp;&nbsp;&nbsp;示现色身为众生&nbsp;&nbsp;&nbsp;&nbsp;十方受化靡不见

&nbsp;&nbsp;&nbsp;&nbsp;或为众生现短命&nbsp;&nbsp;&nbsp;&nbsp;或现长寿无量劫

&nbsp;&nbsp;&nbsp;&nbsp;法身多门现十方&nbsp;&nbsp;&nbsp;&nbsp;常为世间良福田

&nbsp;&nbsp;&nbsp;&nbsp;或有能令不思议&nbsp;&nbsp;&nbsp;&nbsp;十方刹海悉清净

&nbsp;&nbsp;&nbsp;&nbsp;或有能净一刹土&nbsp;&nbsp;&nbsp;&nbsp;是彼方便愿所立

&nbsp;&nbsp;&nbsp;&nbsp;或说不可思议乘&nbsp;&nbsp;&nbsp;&nbsp;佛普示现随所乐

&nbsp;&nbsp;&nbsp;&nbsp;或有如来说一乘&nbsp;&nbsp;&nbsp;&nbsp;是佛方便无有量

&nbsp;&nbsp;&nbsp;&nbsp;自然无师得正觉&nbsp;&nbsp;&nbsp;&nbsp;或有济度少众生

&nbsp;&nbsp;&nbsp;&nbsp;或有能于一念中&nbsp;&nbsp;&nbsp;&nbsp;化度无量众生海

&nbsp;&nbsp;&nbsp;&nbsp;或有于一毛孔中&nbsp;&nbsp;&nbsp;&nbsp;化佛云出不思议

&nbsp;&nbsp;&nbsp;&nbsp;充满一切十方界&nbsp;&nbsp;&nbsp;&nbsp;无量方便化众生

&nbsp;&nbsp;&nbsp;&nbsp;或佛音声震十方&nbsp;&nbsp;&nbsp;&nbsp;随诸众生所欲乐

&nbsp;&nbsp;&nbsp;&nbsp;无量亿劫不断绝&nbsp;&nbsp;&nbsp;&nbsp;度众生海无有边

&nbsp;&nbsp;&nbsp;&nbsp;或有无量庄严刹&nbsp;&nbsp;&nbsp;&nbsp;清净大众围绕坐

&nbsp;&nbsp;&nbsp;&nbsp;充满一切世界海&nbsp;&nbsp;&nbsp;&nbsp;佛遍处众如空云

&nbsp;&nbsp;&nbsp;&nbsp;是佛方便不思议&nbsp;&nbsp;&nbsp;&nbsp;慈海充满遍一切

&nbsp;&nbsp;&nbsp;&nbsp;入诸庄严方便门&nbsp;&nbsp;&nbsp;&nbsp;悉现一切众生前

尔时普贤菩萨。告诸菩萨言。佛子当知。世界海。有世界海微尘等劫住。所谓佛刹海。或住不可数劫。或住可数劫。有如是等世界海微尘数劫住。