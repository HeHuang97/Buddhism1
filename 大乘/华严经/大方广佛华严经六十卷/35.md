## 大方广佛华严经卷第三十五

### 宝王如来性起品第三十二之二

尔时普贤菩萨摩诃萨。告诸菩萨言。佛子。云何菩萨摩诃萨。知见如来应供等正觉。此菩萨摩诃萨。知见如来具足成就无量功德。何以故。如来应供等正觉。非一法一行一身一刹化一众生故。此菩萨摩诃萨。知见如来具足成就无量法无量行无量身无量刹。平等教化一切众生故。佛子。譬如虚空。一切色处非色处。无处不至。而非至非不至。何以故。虚空无形色故。如来法身亦复如是。至一切处一切刹一切法一切众生。而无所至。何以故。诸如来身非是身故。随所应化示现其身。佛子。是为菩萨摩诃萨初入胜行门知见如来。复次佛子。譬如虚空弥广。悉能容受一切众生。而无染着。如来法身亦复如是。照一切众生。世间善根离世间善根。亦无染着。何以故。如来法身。于一切染着。悉已断故。佛子。是为菩萨摩诃萨第二胜行知见如来。复次佛子。譬如日出世间。以无量事饶益众生。所谓灭除闇冥。长养一切山林药草百谷卉木。消除冷湿。照空饶益虚空众生。照池则能开敷莲华。普悉照现一切色像。世间事业皆得究竟。何以故。日能普放无量光故。如来身日亦复如是。以无量事。普能饶益一切众生。所谓灭恶饶益。长养善法。普照饶益。除灭一切众生闇冥。大慈饶益。救护众生。大悲饶益。度脱一切。正法饶益。长养一切根力觉意。坚信饶益。除心垢浊。见法饶益。不坏因缘。天眼饶益。悉见众生死此生彼。离害饶益。不坏众生一切善根。慧光饶益。开敷一切众生心华。发心饶益究竟一切菩萨所行。何以故。如来身日。普放一切慧光明故。佛子。是为菩萨摩诃萨第三胜行知见如来。复次佛子。譬如日出。先照一切诸大山王。次照一切大山。次照金刚宝山。然后普照一切大地。日光不作是念。我当先照诸大山王。次第乃至普照大地。但彼山地有高下故照有先后。如来应供等正觉。亦复如是。成就无量无边法界智慧日轮。常放无量无碍智慧光明。先照菩萨摩诃萨等诸大山王。次照缘觉。次照声闻。次照决定善根众生。随应受化。然后悉照一切众生乃至邪定。为作未来饶益因缘。如来智慧日光不作是念。我当先照菩萨。乃至邪定。但放大智光普照一切。佛子。譬如日月出现世间。乃至深山幽谷无不普照。如来智慧日月。亦复如是。普照一切无不明了。但众生希望善根不同故。如来智光种种差别。佛子。是为菩萨摩诃萨第四胜行知见如来。复次佛子。譬如日出世间。生盲众生未曾睹见。何以故。无肉眼故。佛子。此生盲众生虽不见日。亦为日光之所饶益。因日光故。而得饮食资生众具。消除冷湿令体轻软。风寒痰[病-丙+(企-止+(套-大))]诸患悉除安隐快乐。如来慧日出现世间。亦复如是。一切邪见犯戒无智邪命生盲众生。未曾睹佛智慧日光。何以故。无信心眼故。佛子。生盲众生。虽不见如来智慧日光。然此众生。亦为如来智慧日光之所饶益。除灭四大一切诸苦。身体安乐。断一切烦恼毒痛根本。佛子。如来有光。名曰一切功德积聚。复有光明。名普照一切。复有光明。名曰清净自在普照。复有光明。名出大妙音。复有光明。名普照一切诸语言法。复有光明。名自在。除灭一切疑惑。复有光明。名无依普照。复有光明。名智慧自在。除灭一切境界虚妄。复有光明。名分别诸乘。随其所应出大妙音。复有光明。名曰圆满自在音声。庄严诸刹。悉令众生皆得清净。佛子。如来一一毛孔。放如是等千种光明。五百光明普照下方。五百光明普照上方。菩萨摩诃萨。各于其刹诸如来所。见此光已。彼诸菩萨。即时具足清净十头十眼十耳十鼻十舌十身十手十足十地十智。彼诸菩萨。因菩萨行地所得诸入皆悉清净。成就善根一切种智。声闻缘觉。皆悉除灭一切烦恼。少智生盲众生。身体柔软安隐快乐。离垢清净调伏诸根。具足成就四念处法。地狱饿鬼畜生恶道众生。众苦悉除皆得安乐。身坏命终生人天中。彼诸众生不知不觉。以何因缘何威神力来生此间。彼生盲者唯作是念。我是梵天我是梵化。尔时如来。安住普自在三昧。演出八种如来妙音。告众生言。汝等众生。非是梵天亦非梵化。蒙佛神力故。得生此间。彼诸众生。佛神力故。即识宿命所经恶道。来生此间。皆大欢喜。大欢喜已。各持优昙华云。香云。娱乐云。一切衣云盖云。幢云。末香云。妙宝云。师子幢云。半月楼阁云。赞叹庄严具云。诣如来所奉献供养。何以故。蒙佛神力慧眼开明。如来即授彼诸众生阿耨多罗三藐三菩提记。佛子当知。如来慧日。饶益生盲众生。长养具足成就善根。佛子。是为菩萨摩诃萨第五胜行知见如来。复次佛子。譬如满月。有四奇特未曾有法。何等为四。映蔽一切星宿光明。示现增减于阎浮提。一切净水影无不现。一切众生有睹见者皆悉对面。如来法身亦复如是。有四奇特未曾有法。何等为四。映蔽一切声闻缘觉学无学法功德星宿。随其所应示现寿命修短不同。法身常住未曾增减。影现一切世界净心众生菩提器中。随所闻法随解脱地应受化者。一切皆谓如来现前。其实法身无有彼此。究竟佛事。佛子。是为菩萨摩诃萨第六胜行知见如来。复次佛子。譬如三千大千世界大梵天王。以少方便。大千世界一切众生。各见梵王现在己前。亦不分身无种种身。佛子。如来亦复如是。亦不分身无种种身。于一切众生。随所应化示现其身。未曾生念。示现彼此若干众生。佛子。是为菩萨摩诃萨第七胜行知见如来。复次佛子。譬如大医王。善知众药对治之法。一切方论皆悉明练。彼大医王。阎浮提中一切药草。若现其前悉能识别。彼大医王。宿善根力。又能明了诸方论故。悉能疗治一切众病。彼大医王。临命终时作如是念。我命终后。一切众生无所归依。是故我应现巧方便。尔时医王。以药涂身。咒术自持。令我命终之后身不干燥又不散坏。犹能具足身四威仪。行住坐卧行医王事。疗治众病与本无异。如来应供等正觉无上医王。亦复如是。善能明了诸对治法。悉能除灭一切众生诸烦恼病。无量亿那由他劫修习善根。究竟般若波罗蜜。到于彼岸。善学方便药涂咒持。如来于昔。先善安住菩萨行地。般若波罗蜜巧妙方便药咒之力。住持寿命。如来以少方便施作佛事。救护众生除灭烦恼。佛子。是为菩萨摩诃萨第八胜行知见如来。复次佛子。譬如大海有摩尼宝。名普照明净藏。此宝光明触众生身。悉同一色若有见者眼即清净。随彼光明所照之处。雨目佉宝。皆悉遍满。饶益安乐无量众生。如来法身亦复如是。为大宝王功德积聚大智慧藏。如来有光名宝身智。若有众生触斯光者。皆悉得与佛身同色。若有众生见斯光者。皆悉逮得清净法眼。若有众生触斯光者。除贫贱苦尊贵富乐。乃至无上菩提快乐。佛子当知。如来法身无有彼此。悉能究竟一切众生而作佛事。佛子。是为菩萨摩诃萨第九胜行知见如来。复次。佛子。譬如大海有宝。名曰一切世间庄严如意摩尼宝王。具足成就百万功德。随彼宝王所住之处。一切众生所有苦患皆得除灭。随其所愿悉能充满。彼摩尼宝王。非少福众生所能得见。如来法身摩尼宝王。亦复如是。若有众生得闻见者。皆悉除灭生死之苦。若一切众生。一时专念。欲见如来皆悉睹见。能令欢喜所愿悉满。如来法身。非少福众生之所能见。除佛神力。随其所应而示现身。佛子。是为菩萨摩诃萨第十胜行知见如来。菩萨摩诃萨。具足成就无量净心。充满十方。深入法界住真实际。无生无灭三世平等。悉能除灭一切虚妄。入未来际。正法充满一切世间一切法界。一切佛身无量庄严。尔时普贤菩萨摩诃萨。欲重明此义。以偈颂曰。

&nbsp;&nbsp;&nbsp;&nbsp;譬如虚空性&nbsp;&nbsp;&nbsp;&nbsp;无处而不至

&nbsp;&nbsp;&nbsp;&nbsp;十方世界中&nbsp;&nbsp;&nbsp;&nbsp;一切诸佛刹

&nbsp;&nbsp;&nbsp;&nbsp;色处非色处&nbsp;&nbsp;&nbsp;&nbsp;一切众生类

&nbsp;&nbsp;&nbsp;&nbsp;去来今现在&nbsp;&nbsp;&nbsp;&nbsp;非至非不至

&nbsp;&nbsp;&nbsp;&nbsp;一切诸最胜&nbsp;&nbsp;&nbsp;&nbsp;清净妙法身

&nbsp;&nbsp;&nbsp;&nbsp;无处而不至&nbsp;&nbsp;&nbsp;&nbsp;充满诸法界

&nbsp;&nbsp;&nbsp;&nbsp;最胜妙法身&nbsp;&nbsp;&nbsp;&nbsp;一切莫能见

&nbsp;&nbsp;&nbsp;&nbsp;教化众生故&nbsp;&nbsp;&nbsp;&nbsp;导师为示现

&nbsp;&nbsp;&nbsp;&nbsp;譬如虚空性&nbsp;&nbsp;&nbsp;&nbsp;无能执持者

&nbsp;&nbsp;&nbsp;&nbsp;普令诸群生&nbsp;&nbsp;&nbsp;&nbsp;无碍造众业

&nbsp;&nbsp;&nbsp;&nbsp;虚空无是念&nbsp;&nbsp;&nbsp;&nbsp;我今何所作

&nbsp;&nbsp;&nbsp;&nbsp;云何而造作&nbsp;&nbsp;&nbsp;&nbsp;为谁而造作

&nbsp;&nbsp;&nbsp;&nbsp;如是诸最胜&nbsp;&nbsp;&nbsp;&nbsp;因此净身业

&nbsp;&nbsp;&nbsp;&nbsp;普令群生类&nbsp;&nbsp;&nbsp;&nbsp;成就白净法

&nbsp;&nbsp;&nbsp;&nbsp;如来净法身&nbsp;&nbsp;&nbsp;&nbsp;饶益无量众

&nbsp;&nbsp;&nbsp;&nbsp;法身亦无念&nbsp;&nbsp;&nbsp;&nbsp;我利诸群萌

&nbsp;&nbsp;&nbsp;&nbsp;譬如明净日&nbsp;&nbsp;&nbsp;&nbsp;出现阎浮提

&nbsp;&nbsp;&nbsp;&nbsp;除灭一切闇&nbsp;&nbsp;&nbsp;&nbsp;普照悉无余

&nbsp;&nbsp;&nbsp;&nbsp;一切众宝山&nbsp;&nbsp;&nbsp;&nbsp;大地诸华池

&nbsp;&nbsp;&nbsp;&nbsp;随事而长养&nbsp;&nbsp;&nbsp;&nbsp;饶益一切众

&nbsp;&nbsp;&nbsp;&nbsp;最胜日如是&nbsp;&nbsp;&nbsp;&nbsp;饶益一切众

&nbsp;&nbsp;&nbsp;&nbsp;悉令群生类&nbsp;&nbsp;&nbsp;&nbsp;长养诸善根

&nbsp;&nbsp;&nbsp;&nbsp;成就慧光明&nbsp;&nbsp;&nbsp;&nbsp;除灭一切闇

&nbsp;&nbsp;&nbsp;&nbsp;睹见诸导师&nbsp;&nbsp;&nbsp;&nbsp;具足一切乐

&nbsp;&nbsp;&nbsp;&nbsp;譬如日出时&nbsp;&nbsp;&nbsp;&nbsp;先照大山王

&nbsp;&nbsp;&nbsp;&nbsp;又复次第照&nbsp;&nbsp;&nbsp;&nbsp;一切诸大山

&nbsp;&nbsp;&nbsp;&nbsp;次照诸小山&nbsp;&nbsp;&nbsp;&nbsp;及余高显处

&nbsp;&nbsp;&nbsp;&nbsp;然后乃普照&nbsp;&nbsp;&nbsp;&nbsp;世界诸大地

&nbsp;&nbsp;&nbsp;&nbsp;善逝亦如是&nbsp;&nbsp;&nbsp;&nbsp;清净慧日光

&nbsp;&nbsp;&nbsp;&nbsp;先照诸菩萨&nbsp;&nbsp;&nbsp;&nbsp;功德大山王

&nbsp;&nbsp;&nbsp;&nbsp;尔乃次第照&nbsp;&nbsp;&nbsp;&nbsp;一切诸缘觉

&nbsp;&nbsp;&nbsp;&nbsp;又复次第照&nbsp;&nbsp;&nbsp;&nbsp;声闻学无学

&nbsp;&nbsp;&nbsp;&nbsp;然后次第照&nbsp;&nbsp;&nbsp;&nbsp;一切诸众生

&nbsp;&nbsp;&nbsp;&nbsp;法身无是念&nbsp;&nbsp;&nbsp;&nbsp;我有所照明

&nbsp;&nbsp;&nbsp;&nbsp;譬如明净日&nbsp;&nbsp;&nbsp;&nbsp;出现于世间

&nbsp;&nbsp;&nbsp;&nbsp;生盲虽不见&nbsp;&nbsp;&nbsp;&nbsp;而能作饶益

&nbsp;&nbsp;&nbsp;&nbsp;除灭饥渴患&nbsp;&nbsp;&nbsp;&nbsp;令身柔软乐

&nbsp;&nbsp;&nbsp;&nbsp;当知明净日&nbsp;&nbsp;&nbsp;&nbsp;无所不饶益

&nbsp;&nbsp;&nbsp;&nbsp;佛日亦如是&nbsp;&nbsp;&nbsp;&nbsp;出现于世间

&nbsp;&nbsp;&nbsp;&nbsp;虽无信心眼&nbsp;&nbsp;&nbsp;&nbsp;而为作饶益

&nbsp;&nbsp;&nbsp;&nbsp;或闻如来声&nbsp;&nbsp;&nbsp;&nbsp;或触导师光

&nbsp;&nbsp;&nbsp;&nbsp;为彼作因缘&nbsp;&nbsp;&nbsp;&nbsp;究竟成菩提

&nbsp;&nbsp;&nbsp;&nbsp;譬如盛满月&nbsp;&nbsp;&nbsp;&nbsp;映蔽诸星宿

&nbsp;&nbsp;&nbsp;&nbsp;示现一切众&nbsp;&nbsp;&nbsp;&nbsp;有增或有减

&nbsp;&nbsp;&nbsp;&nbsp;一切澄净水&nbsp;&nbsp;&nbsp;&nbsp;月影无不现

&nbsp;&nbsp;&nbsp;&nbsp;世间群生类&nbsp;&nbsp;&nbsp;&nbsp;皆悉对目见

&nbsp;&nbsp;&nbsp;&nbsp;最胜净满月&nbsp;&nbsp;&nbsp;&nbsp;映蔽于二乘

&nbsp;&nbsp;&nbsp;&nbsp;随其受化者&nbsp;&nbsp;&nbsp;&nbsp;示现寿修短

&nbsp;&nbsp;&nbsp;&nbsp;影现诸人天&nbsp;&nbsp;&nbsp;&nbsp;净心菩提器

&nbsp;&nbsp;&nbsp;&nbsp;各各皆自谓&nbsp;&nbsp;&nbsp;&nbsp;我对天人尊

&nbsp;&nbsp;&nbsp;&nbsp;譬如大梵王&nbsp;&nbsp;&nbsp;&nbsp;安住梵天宫

&nbsp;&nbsp;&nbsp;&nbsp;悉于大千界&nbsp;&nbsp;&nbsp;&nbsp;普现梵王身

&nbsp;&nbsp;&nbsp;&nbsp;具足自在力&nbsp;&nbsp;&nbsp;&nbsp;变现无量身

&nbsp;&nbsp;&nbsp;&nbsp;无处而不见&nbsp;&nbsp;&nbsp;&nbsp;其身亦不分

&nbsp;&nbsp;&nbsp;&nbsp;导师亦如是&nbsp;&nbsp;&nbsp;&nbsp;具足自在力

&nbsp;&nbsp;&nbsp;&nbsp;一切十方刹&nbsp;&nbsp;&nbsp;&nbsp;普现无量身

&nbsp;&nbsp;&nbsp;&nbsp;不可称量身&nbsp;&nbsp;&nbsp;&nbsp;一切莫能见

&nbsp;&nbsp;&nbsp;&nbsp;普应现众生&nbsp;&nbsp;&nbsp;&nbsp;而亦不分身

&nbsp;&nbsp;&nbsp;&nbsp;譬如大医王&nbsp;&nbsp;&nbsp;&nbsp;善知对治法

&nbsp;&nbsp;&nbsp;&nbsp;若有得见者&nbsp;&nbsp;&nbsp;&nbsp;无病而不除

&nbsp;&nbsp;&nbsp;&nbsp;临欲命终时&nbsp;&nbsp;&nbsp;&nbsp;而生如是念

&nbsp;&nbsp;&nbsp;&nbsp;我身终没后&nbsp;&nbsp;&nbsp;&nbsp;一切无归依

&nbsp;&nbsp;&nbsp;&nbsp;以药涂其身&nbsp;&nbsp;&nbsp;&nbsp;咒术而自持

&nbsp;&nbsp;&nbsp;&nbsp;令我命终后&nbsp;&nbsp;&nbsp;&nbsp;如本无变异

&nbsp;&nbsp;&nbsp;&nbsp;如是诸最胜&nbsp;&nbsp;&nbsp;&nbsp;无上大医王

&nbsp;&nbsp;&nbsp;&nbsp;善学方便慧&nbsp;&nbsp;&nbsp;&nbsp;具足一切智

&nbsp;&nbsp;&nbsp;&nbsp;过去无量行&nbsp;&nbsp;&nbsp;&nbsp;示现净法身

&nbsp;&nbsp;&nbsp;&nbsp;众生若见者&nbsp;&nbsp;&nbsp;&nbsp;除灭烦恼患

&nbsp;&nbsp;&nbsp;&nbsp;譬如大海中&nbsp;&nbsp;&nbsp;&nbsp;摩尼众宝王

&nbsp;&nbsp;&nbsp;&nbsp;出生无量种&nbsp;&nbsp;&nbsp;&nbsp;清净妙光明

&nbsp;&nbsp;&nbsp;&nbsp;众生触斯光&nbsp;&nbsp;&nbsp;&nbsp;皆悉同宝色

&nbsp;&nbsp;&nbsp;&nbsp;若有得睹见&nbsp;&nbsp;&nbsp;&nbsp;彼开清净眼

&nbsp;&nbsp;&nbsp;&nbsp;最胜宝如是&nbsp;&nbsp;&nbsp;&nbsp;普放慧光明

&nbsp;&nbsp;&nbsp;&nbsp;若有触斯光&nbsp;&nbsp;&nbsp;&nbsp;悉与佛同色

&nbsp;&nbsp;&nbsp;&nbsp;众生若见者&nbsp;&nbsp;&nbsp;&nbsp;具足五净眼

&nbsp;&nbsp;&nbsp;&nbsp;除灭诸闇冥&nbsp;&nbsp;&nbsp;&nbsp;安住如来地

&nbsp;&nbsp;&nbsp;&nbsp;譬如如意宝&nbsp;&nbsp;&nbsp;&nbsp;随满一切愿

&nbsp;&nbsp;&nbsp;&nbsp;若有所求者&nbsp;&nbsp;&nbsp;&nbsp;皆悉满其意

&nbsp;&nbsp;&nbsp;&nbsp;宝王不生念&nbsp;&nbsp;&nbsp;&nbsp;我饶益世间

&nbsp;&nbsp;&nbsp;&nbsp;少功德众生&nbsp;&nbsp;&nbsp;&nbsp;不见此宝王

&nbsp;&nbsp;&nbsp;&nbsp;善逝亦如是&nbsp;&nbsp;&nbsp;&nbsp;令一切愿满

&nbsp;&nbsp;&nbsp;&nbsp;若有求愿者&nbsp;&nbsp;&nbsp;&nbsp;皆悉得满足

&nbsp;&nbsp;&nbsp;&nbsp;善逝不生念&nbsp;&nbsp;&nbsp;&nbsp;我利益众生

&nbsp;&nbsp;&nbsp;&nbsp;其怀恶心者&nbsp;&nbsp;&nbsp;&nbsp;不睹如来身

佛子。菩萨摩诃萨。云何知见如来应供等正觉微妙音声。此菩萨摩诃萨。知见如来音声无处不至。如来种种微妙音声。令一切众生皆大欢喜。演说无量诸佛正法。随应化者悉得解了。教化众生未曾失时。令身清凉心定不乱。观察平等无生无灭。譬如呼响无主。知见出生长养诸善根故。知见甚深无边底故。知见正直究竟度法界故。知见无断摄法界故。知见不可坏究竟法界故。菩萨摩诃萨。知如来音声非量非无量。非主非无主。非智非无智。何以故。譬如世界将欲坏时。法如是故。自然演出四种音声。何等为四。一曰汝等当知。初禅安乐离欲嗔恚。远离欲界。众生闻已。自然皆得成就初禅。舍欲界身生梵天处。二曰汝等当知。二禅安乐离于觉观。无觉无观远离梵身。众生闻已。自然皆得成就二禅。舍梵世身生光音天。三曰汝等当知。三禅安乐离于喜爱。众生闻已。自然皆得成就三禅。舍光音身生遍净天。四曰汝等当知。四禅安乐远离众苦。众生闻已。自然皆得成就四禅。舍遍净身生果实天。佛子。是为世界将欲坏时。法如是故。自然出生四种音声。彼声无主亦无作者。如来妙音亦复如是。亦无有主无有作者。自然出生四种妙音。随顺佛法。何等为四。一曰汝等当知。一切行苦。地狱畜生饿鬼中苦。阎罗王苦。恶行者苦。无功德苦。着我我所苦。欲生人天。当种善根修诸功德。远离八难得无难处。众生闻已。舍离颠倒修习善根。远离八难生人天中。二曰汝等当知。一切行苦皆悉炽然如烧铁丸。一切众行悉磨灭法。寂灭涅槃远离炽然清凉安乐。众生闻已皆修善根。修善根已得音声忍。得音声忍已学声闻乘。三曰汝等当知。学声闻乘者。为学小智。因他觉悟。更有胜道名缘觉乘。悟不由师。汝等应学。若有众生乐胜道者。闻此音声学缘觉乘。四曰汝等当知。过声闻缘觉。更有胜道。名曰大乘。修菩萨行。究竟六波罗蜜。具菩萨行得不退转。不舍菩萨心。永离生死。向无上菩提。若有众生诸根猛利。过去修习无量善根。又复承佛威神力故。得闻此音发菩提心。诸佛如来微妙音声。不从身出不从心出。而能饶益无量众生。佛子。是为菩萨摩诃萨初胜妙行知见如来微妙音声。复次佛子。譬如呼响因山声起。无有积聚不可睹见。随种种声悉能应对。实无所应。如来妙音亦复如是。无有方处。但随所应而出音声。音声非实。不可觉知不可言说。佛子。是为菩萨摩诃萨第二胜行知见如来微妙音声。复次佛子。譬如天妙音声。于虚空中自然而出。悉能觉悟放逸天子。而告之言。汝等当知。五欲无常。虚妄颠倒须臾变异。如逆风执火。愚夫所习。汝莫放逸。若放逸者。身坏命终堕三恶道。放逸诸天闻此音声。生恐怖心厌离五欲。各舍宫殿诣正法堂。修习善法爱乐正道。佛子。天妙音声。亦无有主亦无作者。不起不灭。而能利益放逸诸天。如来妙音亦复如是。普为放逸诸众生故。出生无量正法音声。而觉悟之。谓无著声。不放逸声。无常苦空非我之声。寂灭涅槃声。皆悉充满一切法界。随其所应悉令欢喜。各随所乐修学诸乘。出生无量大智音声。不退转声。具足菩萨。诸行音声。如来一切智慧地声。众生闻此诸音声已。无量无数阿僧祇众生。修习善法。或学声闻辟支佛乘。或学无上摩诃衍乘。如来妙音超绝众相。言语道断。佛子。是为菩萨摩诃萨第三胜行知见如来微妙音声。复次佛子。譬如自在天王有天宝女。名曰善口。于一语中。演出百千娱乐音声。于彼一一娱乐音中。复出百千娱乐音声。佛子当知。一善口声。出生无量微妙音声。如来音声亦复如是。于一音中出无量声。随其所应悉令开解。佛子。是为菩萨摩诃萨第四胜行知见如来微妙音声。复次佛子。譬如大梵天王。于梵众中出梵音声。一切大众无不闻者。彼梵音声不出众外。时梵身诸天。各作是念。大梵天王唯与我语不对余天。如来应供等正觉。亦复如是出生无量无上妙音。应受化者皆悉得闻。不出众外。何以故。彼诸众生根未熟故。闻佛音者各作是念。今日如来唯为我说。不为余人。如来所出音声亦无所出。闻佛音者亦无所闻。能为众生施作佛事。佛子。是为菩萨摩诃萨第五胜行知见如来微妙音声。复次佛子。譬如水性皆同一味。随器异故味有差别。水无是念我作众味。如来妙音亦复如是。皆悉一味。谓解脱味。随诸众生受化器异。应有差别。如来音声。不作是知不作是念。我作种种别异音声。佛子。是为菩萨摩诃萨第六胜行知见如来微妙音声。复次佛子。譬如阿耨达龙王。兴大重云。满阎浮提普降大雨。百谷草木皆悉滋长江河池泉一切盈满。此大雨水。不从龙王身心中出。而能饶益无量众生。如来应供等正觉。亦复如是兴大悲云遍满世间。普雨无上甘露正法。令一切众生皆大欢喜。出生善根。长养正法。具足诸乘。如来音声不从外来亦不内出。而能饶益一切众生。佛子。是为菩萨摩诃萨第七胜行知见如来微妙音声。复次佛子。譬如摩那斯龙王。将欲降雨。先兴重云弥覆虚空。凝停七日而未降雨。先令众生究竟诸业。何以故。彼大龙王。慈悲心故。过七日已。渐降微雨普润大地。如来应供等正觉。亦复如是。将雨法雨。先兴法云普覆众生。未便即雨甘露正法。先令众生成熟诸根。诸根熟已。然后渐降甘露法雨。若即说深法。众生恐怖。是故如来渐渐微雨一切种智甘露法味。佛子。是为菩萨摩诃萨第八胜行知见如来微妙音声。复次佛子。譬如海中有大龙王。名大庄严。或连雨十日或二十日或百日或千日或百千日。佛子。雨不作是念。我雨十日乃至百千日。但彼龙王。有不可思议自在力故。或十日雨。乃至百千日雨。如来应供等正觉。亦复如是。欲雨微妙甘露正法。或十种音声。或二十或百或千或百千。或八万四千行种种音声。乃至无量亿那由他声分别说法。令一切众生皆悉欢喜。如来妙音不作是念。我能演说种种诸法。又法界清净无有差别。化众生故所说不同。佛子。是为菩萨摩诃萨第九胜行知见如来微妙音声。复次佛子。譬如娑伽罗龙王。欲现龙王大自在力。为欲饶益群生类故。从四天下乃至他化自在天处。兴大重云遍覆六天。有种种色。或有处如阎浮檀金色。或有处如琉璃色。或有处如白银色。或有处如玻璃色。或有处如玫瑰色。或有处如码瑙色。或有处如胜宝藏色。或有处如赤真珠色。或有处如妙香色。或有处如种种衣色。或有处如清净水色。或有处如种种杂色。如是等无量色云。覆四天下乃至六天。覆已出诸电光。所谓阎浮檀金色云。出琉璃电光。琉璃色云。出阎浮檀金电光。白银色云。出玻璃电光。玻璃色云。出白银电光。玫瑰色云。出码瑙电光。码瑙色云。出玫瑰电光。胜宝藏色云。出赤真珠电光。赤真珠色云。出胜宝藏电光。妙香色云。出种种衣色电光。种种衣色云。出妙香色电光。净水色云。出种种杂色电光。种种杂色云。出净水电光。广说乃至一种色云。出种种色电光。种种色云。出一种色电光。又震种种大雷音声。令众生欢喜。所谓天女歌音。天娱乐音。龙女歌音。乾闼婆女歌音。紧那罗女歌音。大地音。大海音。鹿王音。或有异类奇妙种种鸟音。或种种歌音。尔时龙王。起若干风降微细雨。饶益安乐无量众生。从四天下上至六天。普雨种种无量异雨。所谓于大海中雨名洪澍。无有断绝。于他化自在天。普雨歌颂娱乐音声。于化自在天。普雨解脱明净光宝。于兜率陀天。普雨顶髻明月神珠。于夜摩天。普雨种种众庄严具。于三十三天。普雨妙香。于四天王。普雨宝衣。于龙王宫。普雨赤明真珠。于阿修罗处。普雨兵仗。名伏怨敌。于郁单越。普雨众华。如是广说。遍四天下。雨种种雨。然彼龙王。其心平等无有彼此。但以众生根不同故。雨有差别。如来应供等正觉无上法王。亦复如是。将欲应现无量大法。先以清净身云。普覆一切法界。随其所应示现身云。或有众生。应见如来生身之云。或有众生。应见如来神力住持身云。或有众生。应见如来色身之云。或有众生。应见如来种种身云。或有众生。应见如来功德身云。或有众生。应见如来智慧身云。或有众生。应见如来不坏身云。或有众生。应见如来无畏身云。或有众生。应见如来法界身云。佛子。如来以如是等无量身云。普覆一切世界。随其所应示现光明电光。或有众生。得见如来光明电光。名无所不至。或有众生。得见如来光明电光。名照无量无边。或有众生。得见如来光明电光名曰入佛微密之教。或有众生。得见如来光明电光。名明净普照。或有众生。得见如来光明电光。名曰净照。或有众生。得见如来光明电光。名入无尽藏陀罗尼门。或有众生。得见如来光明电光。名不乱正念。或有众生。得见如来光明电光。名不退智慧。或有众生。得见如来光明电光。名顺入诸趣。或有众生。得见如来光明电光。名普令众生满足诸愿。佛子。如是如来应供等正觉。普为众生。示现如来光明电光。现电光已。出生无量诸大三昧雷震音声。所谓出正觉三昧雷声。离垢寂静海三昧雷声。一切法自在三昧雷声。金刚圆满三昧雷声。须弥山王幢三昧雷声。海印三昧雷声。日光三昧雷声。普令众生欢喜三昧雷声。无尽功德藏三昧雷声。不坏解脱阿罗汉三昧雷声。佛子。如来应供等正觉。于佛身云。出生无量种种三昧雷声。出雷声已。欲说甘露法时。先现如来大智风轮瑞相。从无障碍大慈悲起。先令一切众生及诸菩萨身心柔软皆大欢喜。如来如是。以正法云大慈悲云不可思议云。令一切众生身心柔软。然后乃雨不可思议。大法云雨。所谓为坐道场一切菩萨。雨不可坏法界大法云雨。为最后身菩萨。雨如来密教菩萨娱乐自在大法云雨。为一生补处菩萨。雨清净普照大法云雨。为得记菩萨。雨如来庄严大法云雨。为得忍菩萨。雨功德宝智华不断菩萨行大法云雨。为向行菩萨。雨不退行入化门甚深门无有疲厌大法云雨。为初发心菩萨。雨如来定行大慈大悲救护众生大法云雨。为乐缘觉者。雨深知缘起离断常见无坏解脱果法云雨。为求声闻者。雨降伏烦恼怨敌智藏法云雨。为修习长养善根众生及决定不决定众生。雨种种欢喜法门云雨。佛子。雨如是等十种无量无边大法云雨。充满法界。佛子。如来应供等正觉。其心平等无有彼此。但以众生根不同故。如来法雨现有差别。佛子。是为菩萨摩诃萨第十胜行知见如来微妙音声。

复次佛子。菩萨摩诃萨。知见如来音声十种无量。何等为十。所谓知见虚空等无量。无处不至故。知见法界等无量。无处不彻故。知见众生界等无量。令一切众生悉欢喜故。知见行业等无量。广说一切果报故。知见烦恼等无量。究竟寂灭故。知见种种音声等无量。随应受化无不闻故。知见欲乐等无量。悉分别说诸解脱故。知见三世等无量。无分际故。知见智慧等无量。深入一切法故。知见佛境界不退等无量随顺如如法界故。佛子。菩萨摩诃萨。知见如来应供等正觉音声。有如是等十种无量阿僧祇。尔时普贤菩萨。欲重明此义。以偈颂曰。

&nbsp;&nbsp;&nbsp;&nbsp;世界欲坏时&nbsp;&nbsp;&nbsp;&nbsp;于彼虚空中

&nbsp;&nbsp;&nbsp;&nbsp;众生福报力&nbsp;&nbsp;&nbsp;&nbsp;自然出四声

&nbsp;&nbsp;&nbsp;&nbsp;于彼四禅中&nbsp;&nbsp;&nbsp;&nbsp;寂乐离众苦

&nbsp;&nbsp;&nbsp;&nbsp;众生闻是已&nbsp;&nbsp;&nbsp;&nbsp;厌离欲界身

&nbsp;&nbsp;&nbsp;&nbsp;十力亦如是&nbsp;&nbsp;&nbsp;&nbsp;自然出四声

&nbsp;&nbsp;&nbsp;&nbsp;充满于法界&nbsp;&nbsp;&nbsp;&nbsp;无处而不闻

&nbsp;&nbsp;&nbsp;&nbsp;众生因缘力&nbsp;&nbsp;&nbsp;&nbsp;佛应四种声

&nbsp;&nbsp;&nbsp;&nbsp;其有闻音者&nbsp;&nbsp;&nbsp;&nbsp;永度生死海

&nbsp;&nbsp;&nbsp;&nbsp;譬如因山谷&nbsp;&nbsp;&nbsp;&nbsp;出生呼声响

&nbsp;&nbsp;&nbsp;&nbsp;从外一切音&nbsp;&nbsp;&nbsp;&nbsp;响声随应对

&nbsp;&nbsp;&nbsp;&nbsp;种种因缘起&nbsp;&nbsp;&nbsp;&nbsp;闻者亦不同

&nbsp;&nbsp;&nbsp;&nbsp;响不作是念&nbsp;&nbsp;&nbsp;&nbsp;我出种种音

&nbsp;&nbsp;&nbsp;&nbsp;如来声如是&nbsp;&nbsp;&nbsp;&nbsp;出生无量音

&nbsp;&nbsp;&nbsp;&nbsp;随应受化者&nbsp;&nbsp;&nbsp;&nbsp;一切无不闻

&nbsp;&nbsp;&nbsp;&nbsp;皆悉令欢喜&nbsp;&nbsp;&nbsp;&nbsp;调伏诸众生

&nbsp;&nbsp;&nbsp;&nbsp;音声亦无念&nbsp;&nbsp;&nbsp;&nbsp;我出种种音

&nbsp;&nbsp;&nbsp;&nbsp;譬如天妙音&nbsp;&nbsp;&nbsp;&nbsp;于彼虚空中

&nbsp;&nbsp;&nbsp;&nbsp;自然而演出&nbsp;&nbsp;&nbsp;&nbsp;觉悟诸天子

&nbsp;&nbsp;&nbsp;&nbsp;诸天子闻此&nbsp;&nbsp;&nbsp;&nbsp;正法妙音声

&nbsp;&nbsp;&nbsp;&nbsp;修习不放逸&nbsp;&nbsp;&nbsp;&nbsp;厌离于五欲

&nbsp;&nbsp;&nbsp;&nbsp;十力亦如是&nbsp;&nbsp;&nbsp;&nbsp;出生微妙声

&nbsp;&nbsp;&nbsp;&nbsp;法云音充满&nbsp;&nbsp;&nbsp;&nbsp;一切诸世界

&nbsp;&nbsp;&nbsp;&nbsp;令众生觉悟&nbsp;&nbsp;&nbsp;&nbsp;彼音无生灭

&nbsp;&nbsp;&nbsp;&nbsp;若有得闻者&nbsp;&nbsp;&nbsp;&nbsp;皆悉证菩提

&nbsp;&nbsp;&nbsp;&nbsp;如自在天王&nbsp;&nbsp;&nbsp;&nbsp;宝女名善口

&nbsp;&nbsp;&nbsp;&nbsp;于一音声中&nbsp;&nbsp;&nbsp;&nbsp;出生百千声

&nbsp;&nbsp;&nbsp;&nbsp;复于一一音&nbsp;&nbsp;&nbsp;&nbsp;出生百千声

&nbsp;&nbsp;&nbsp;&nbsp;诸天若闻者&nbsp;&nbsp;&nbsp;&nbsp;一切皆悦乐

&nbsp;&nbsp;&nbsp;&nbsp;十力亦如是&nbsp;&nbsp;&nbsp;&nbsp;于彼一音中

&nbsp;&nbsp;&nbsp;&nbsp;随应一时演&nbsp;&nbsp;&nbsp;&nbsp;众生数等音

&nbsp;&nbsp;&nbsp;&nbsp;众生闻音已&nbsp;&nbsp;&nbsp;&nbsp;除灭诸烦恼

&nbsp;&nbsp;&nbsp;&nbsp;音声不作念&nbsp;&nbsp;&nbsp;&nbsp;我能有所灭

&nbsp;&nbsp;&nbsp;&nbsp;譬如大梵王&nbsp;&nbsp;&nbsp;&nbsp;出清净梵音

&nbsp;&nbsp;&nbsp;&nbsp;一切梵天众&nbsp;&nbsp;&nbsp;&nbsp;无有不闻者

&nbsp;&nbsp;&nbsp;&nbsp;一一梵音声&nbsp;&nbsp;&nbsp;&nbsp;令梵众欢喜

&nbsp;&nbsp;&nbsp;&nbsp;遍满梵天众&nbsp;&nbsp;&nbsp;&nbsp;音声不出外

&nbsp;&nbsp;&nbsp;&nbsp;功德大梵王&nbsp;&nbsp;&nbsp;&nbsp;安处如来座

&nbsp;&nbsp;&nbsp;&nbsp;演出一妙音&nbsp;&nbsp;&nbsp;&nbsp;充满诸法界

&nbsp;&nbsp;&nbsp;&nbsp;随应受化者&nbsp;&nbsp;&nbsp;&nbsp;一切无不闻

&nbsp;&nbsp;&nbsp;&nbsp;声不出众外&nbsp;&nbsp;&nbsp;&nbsp;以无信心故

&nbsp;&nbsp;&nbsp;&nbsp;譬如诸水性&nbsp;&nbsp;&nbsp;&nbsp;皆悉同一味

&nbsp;&nbsp;&nbsp;&nbsp;清净离垢浊&nbsp;&nbsp;&nbsp;&nbsp;具足八功德

&nbsp;&nbsp;&nbsp;&nbsp;所因地不同&nbsp;&nbsp;&nbsp;&nbsp;众器各别异

&nbsp;&nbsp;&nbsp;&nbsp;随彼因缘故&nbsp;&nbsp;&nbsp;&nbsp;水味有差别

&nbsp;&nbsp;&nbsp;&nbsp;佛子应当知&nbsp;&nbsp;&nbsp;&nbsp;一切智音声

&nbsp;&nbsp;&nbsp;&nbsp;如来微妙音&nbsp;&nbsp;&nbsp;&nbsp;悉同解脱味

&nbsp;&nbsp;&nbsp;&nbsp;众生所造行&nbsp;&nbsp;&nbsp;&nbsp;若干差别故

&nbsp;&nbsp;&nbsp;&nbsp;善逝随应化&nbsp;&nbsp;&nbsp;&nbsp;所闻各不同

&nbsp;&nbsp;&nbsp;&nbsp;譬如阿耨达&nbsp;&nbsp;&nbsp;&nbsp;自在大龙王

&nbsp;&nbsp;&nbsp;&nbsp;兴云覆世间&nbsp;&nbsp;&nbsp;&nbsp;普雨润大地

&nbsp;&nbsp;&nbsp;&nbsp;长养诸丛林&nbsp;&nbsp;&nbsp;&nbsp;百谷药草等

&nbsp;&nbsp;&nbsp;&nbsp;彼所降雨水&nbsp;&nbsp;&nbsp;&nbsp;不从身心出

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;初兴大法云

&nbsp;&nbsp;&nbsp;&nbsp;普覆诸法界&nbsp;&nbsp;&nbsp;&nbsp;雨大甘露法

&nbsp;&nbsp;&nbsp;&nbsp;令众增善根&nbsp;&nbsp;&nbsp;&nbsp;除灭烦恼热

&nbsp;&nbsp;&nbsp;&nbsp;而彼甘露法&nbsp;&nbsp;&nbsp;&nbsp;不从身心出

&nbsp;&nbsp;&nbsp;&nbsp;譬如大龙王&nbsp;&nbsp;&nbsp;&nbsp;名曰摩那斯

&nbsp;&nbsp;&nbsp;&nbsp;七日起重云&nbsp;&nbsp;&nbsp;&nbsp;凝停不降雨

&nbsp;&nbsp;&nbsp;&nbsp;普令一切众&nbsp;&nbsp;&nbsp;&nbsp;究竟诸事业

&nbsp;&nbsp;&nbsp;&nbsp;渐降微细泽&nbsp;&nbsp;&nbsp;&nbsp;然后乃大雨

&nbsp;&nbsp;&nbsp;&nbsp;十力兴法云&nbsp;&nbsp;&nbsp;&nbsp;普覆诸法界

&nbsp;&nbsp;&nbsp;&nbsp;雨大甘露法&nbsp;&nbsp;&nbsp;&nbsp;饶益诸群生

&nbsp;&nbsp;&nbsp;&nbsp;随应受化者&nbsp;&nbsp;&nbsp;&nbsp;为彼说深法

&nbsp;&nbsp;&nbsp;&nbsp;闻者不恐怖&nbsp;&nbsp;&nbsp;&nbsp;究竟成菩提

&nbsp;&nbsp;&nbsp;&nbsp;譬如大龙王&nbsp;&nbsp;&nbsp;&nbsp;名曰大庄严

&nbsp;&nbsp;&nbsp;&nbsp;先布密重云&nbsp;&nbsp;&nbsp;&nbsp;然后降大雨

&nbsp;&nbsp;&nbsp;&nbsp;或十二十日&nbsp;&nbsp;&nbsp;&nbsp;乃至百千日

&nbsp;&nbsp;&nbsp;&nbsp;雨水等一味&nbsp;&nbsp;&nbsp;&nbsp;众生故不同

&nbsp;&nbsp;&nbsp;&nbsp;究竟至如来&nbsp;&nbsp;&nbsp;&nbsp;大辩之彼岸

&nbsp;&nbsp;&nbsp;&nbsp;或说十法门&nbsp;&nbsp;&nbsp;&nbsp;乃至百千门

&nbsp;&nbsp;&nbsp;&nbsp;或说八万四&nbsp;&nbsp;&nbsp;&nbsp;乃至无量行

&nbsp;&nbsp;&nbsp;&nbsp;如来不生念&nbsp;&nbsp;&nbsp;&nbsp;我分别法界

&nbsp;&nbsp;&nbsp;&nbsp;譬如海龙王&nbsp;&nbsp;&nbsp;&nbsp;名曰娑伽罗

&nbsp;&nbsp;&nbsp;&nbsp;先兴密重云&nbsp;&nbsp;&nbsp;&nbsp;弥覆四天下

&nbsp;&nbsp;&nbsp;&nbsp;普雨一切处&nbsp;&nbsp;&nbsp;&nbsp;各各悉不同

&nbsp;&nbsp;&nbsp;&nbsp;龙王心平等&nbsp;&nbsp;&nbsp;&nbsp;亦无有憎爱

&nbsp;&nbsp;&nbsp;&nbsp;最胜亦如是&nbsp;&nbsp;&nbsp;&nbsp;无上法龙王

&nbsp;&nbsp;&nbsp;&nbsp;兴起大悲云&nbsp;&nbsp;&nbsp;&nbsp;普覆于一切

&nbsp;&nbsp;&nbsp;&nbsp;为道场菩萨&nbsp;&nbsp;&nbsp;&nbsp;雨大甘露法

&nbsp;&nbsp;&nbsp;&nbsp;随其所应化&nbsp;&nbsp;&nbsp;&nbsp;如来心平等