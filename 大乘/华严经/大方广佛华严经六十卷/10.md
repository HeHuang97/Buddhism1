## 大方广佛华严经卷第十

### 明法品第十四

尔时精进慧菩萨。问法慧菩萨言。佛子。初发心菩萨。成就如是无量功德之藏。以大庄严而自庄严。乘一切智乘入菩萨离生道。远离世间志求正觉。诸佛所住皆以得住。决定成就无上菩提。彼菩萨摩诃萨。云何修习功德转胜。令诸如来皆悉欢喜。具足菩萨所住功德清净之行。大愿成满得菩萨藏。随其所应而化度之。已能不舍诸波罗蜜。随所请众生皆悉度脱。兴隆三宝永使不绝。一切所为善根境界。诸行方便皆悉不虚。善哉佛子。当为我等演说此法。愿乐欲闻。如诸菩萨所修功德。灭除痴闇降伏众魔。制诸外道。离于尘垢。具足成就一切功德。究竟永离恶道诸难。具足清净甚深智慧。菩萨一切诸地功德诸波罗蜜三昧总持六通三明清净之法。庄严一切诸佛世界。具足相好。微妙音声。清净心行。一切如来力无所畏。十八不共。萨婆若智。具足佛刹随成熟众生。随时随根。无量佛事。及诸菩萨无量功德。菩萨正法菩萨所行。菩萨之道菩萨境界。皆悉满足。速成如来一切诸佛无量法藏。悉能守护。分别广说开示显现。众魔外道所不能坏。摄持正法而无穷尽。于一切世界。悉能演说天王。龙王。夜叉王。乾闼婆王。阿修罗王。迦楼罗王。紧那罗王。摩睺罗伽王。人王。梵王。诸佛法王。皆悉守护此菩萨摩诃萨。一切世间恭敬供养尊重赞叹。常为诸佛之所护念。一切菩萨皆亦爱敬。得善根力增长白法。能开诸佛甚深法藏。以大正法而自庄严。次第演说菩萨所行。尔时精进慧菩萨。欲重宣此义。以偈颂曰。

&nbsp;&nbsp;&nbsp;&nbsp;善哉愿说大乘法&nbsp;&nbsp;&nbsp;&nbsp;菩萨所成诸功德

&nbsp;&nbsp;&nbsp;&nbsp;深入广大无量行&nbsp;&nbsp;&nbsp;&nbsp;具足清净无师智

&nbsp;&nbsp;&nbsp;&nbsp;若有菩萨初发心&nbsp;&nbsp;&nbsp;&nbsp;成就功德智慧乘

&nbsp;&nbsp;&nbsp;&nbsp;入离生道出世间&nbsp;&nbsp;&nbsp;&nbsp;决定疾得佛菩提

&nbsp;&nbsp;&nbsp;&nbsp;云何于佛正法中&nbsp;&nbsp;&nbsp;&nbsp;修习功德转增胜

&nbsp;&nbsp;&nbsp;&nbsp;令诸如来悉欢喜&nbsp;&nbsp;&nbsp;&nbsp;佛所住地而得住

&nbsp;&nbsp;&nbsp;&nbsp;所行清净大愿满&nbsp;&nbsp;&nbsp;&nbsp;具足菩萨智慧藏

&nbsp;&nbsp;&nbsp;&nbsp;悉能度脱一切众&nbsp;&nbsp;&nbsp;&nbsp;而于群生无所著

&nbsp;&nbsp;&nbsp;&nbsp;不舍一切波罗蜜&nbsp;&nbsp;&nbsp;&nbsp;诸所施为悉不虚

&nbsp;&nbsp;&nbsp;&nbsp;所请众生皆能度&nbsp;&nbsp;&nbsp;&nbsp;兴隆佛法永不绝

&nbsp;&nbsp;&nbsp;&nbsp;净眼境界无障碍&nbsp;&nbsp;&nbsp;&nbsp;具足功德求佛道

&nbsp;&nbsp;&nbsp;&nbsp;人雄所行清净道&nbsp;&nbsp;&nbsp;&nbsp;悉为具足分别说

&nbsp;&nbsp;&nbsp;&nbsp;灭除一切愚痴闇&nbsp;&nbsp;&nbsp;&nbsp;降伏众魔制外道

&nbsp;&nbsp;&nbsp;&nbsp;离垢功德皆成就&nbsp;&nbsp;&nbsp;&nbsp;得人中尊妙智慧

&nbsp;&nbsp;&nbsp;&nbsp;永离众难恶道苦&nbsp;&nbsp;&nbsp;&nbsp;清净智慧皆具足

&nbsp;&nbsp;&nbsp;&nbsp;无量甚深大功德&nbsp;&nbsp;&nbsp;&nbsp;成就最胜诸道力

&nbsp;&nbsp;&nbsp;&nbsp;得人中上妙智慧&nbsp;&nbsp;&nbsp;&nbsp;随其所应而度之

&nbsp;&nbsp;&nbsp;&nbsp;不可思议诸佛刹&nbsp;&nbsp;&nbsp;&nbsp;自在无量作佛事

&nbsp;&nbsp;&nbsp;&nbsp;一切殊胜甚深行&nbsp;&nbsp;&nbsp;&nbsp;分别人雄功德藏

&nbsp;&nbsp;&nbsp;&nbsp;常能护持最胜法&nbsp;&nbsp;&nbsp;&nbsp;世间诸难莫能坏

&nbsp;&nbsp;&nbsp;&nbsp;云何无畏如师子&nbsp;&nbsp;&nbsp;&nbsp;功德具足如满月

&nbsp;&nbsp;&nbsp;&nbsp;犹如莲华不着水&nbsp;&nbsp;&nbsp;&nbsp;功德清净如最胜

尔时法慧菩萨。告精进慧菩萨言。善哉善哉。佛子。多所饶益。多所安乐。多所惠利。哀愍世间诸天人故。能问如是菩萨甚深清净之行。佛子。汝住甚深真实智慧大精进力。一心修习得不退转。超出世间。所问自在与如来等。佛子。汝今谛听善思念之。我当承佛神力为汝少说。佛子。此菩萨摩诃萨。已得发心功德之藏。应离痴闇精勤守护灭诸放逸。佛子。菩萨摩诃萨。有十种法得不放逸。何等为十。一者持戒清净。二者远离愚痴净菩提心。三者舍离谄曲哀愍众生。四者勤修善根得不退转。五者常乐寂静远离在家出家一切凡夫。六者心不愿乐世间之乐。七者专精修习诸胜善业。八者舍离二乘求菩萨道。九者常习功德心无染污。十者善能分别自知己身。佛子。是为菩萨修十种行住不放逸。佛子。菩萨摩诃萨。已能住此不放逸法。又复正行十种净法。何等为十。佛子。此菩萨摩诃萨。如说修行念智成就。舍离调戏诸放逸行。安住甚深微妙善法。常乐求法心无厌足。随所闻法得真实观。具足出生巧妙智慧。能入佛自在。心常寂定未曾散乱。闻好闻恶心无忧喜。犹如大地。等视众生。上中下类悉如佛想。恭敬供养和尚诸师及善知识菩萨法师。念念次第如一切智。佛子。是为菩萨十种净法。佛子。菩萨摩诃萨。如是精勤修习念知。不舍方便。心无所倚。修甚深法入于无诤。无量无边深妙佛法。皆悉了知。令诸如来皆悉欢喜。佛子。菩萨摩诃萨。行十种法。能令一切诸佛欢喜。何等为十。一者所行精勤而不退转。二者不惜身命。三者不求利养。四者修一切法犹如虚空。五者巧方便慧观察诸法等同法界。六者分别诸法心无所倚。七者常发大愿。八者成就清净忍智光明。九者善知一切损益诸法。十者所行法门皆悉清净。佛子。是为菩萨行十种法能令一切诸佛欢喜。佛子。菩萨复安住十法。能令一切诸佛欢喜。何等为十。安住不放逸。安住无生法忍。安住大慈。安住大悲。安住满足诸波罗蜜。安住菩萨清净之行。安住满足无量大愿。安住巧方便。安住一切力。安住一切法。犹如虚空无所依止。佛子。是为菩萨安住十法能令一切诸佛欢喜。佛子。菩萨摩诃萨。行十种法。能速成就一切诸地。何等为十。一者心常乐行诸功德事。二者行大庄严诸波罗蜜道。三者智慧明达不随他语。四者恒不远离真善知识。五者常修精进而不退转。六者善取佛意受持诸法。七者行诸善根心无忧戚。八者以大乘庄严而自庄严明利慧光普照一切。九者安住一切诸地法门。十者同三世佛善根正法。佛子。是为菩萨行十种法能速成就一切诸地。佛子。彼菩萨摩诃萨。住诸地已。先应修习巧妙方便。随其所得诸地法门。随其所得甚深智慧。随其行业。随其依果。随其境界。随其自在。随其示现。随其分别诸胜法门。得诸胜法门已。悉善分别。于一切法而无所著。所有诸法皆由心造。菩萨摩诃萨。若能如是明了观察。则能具足一切诸地。彼菩萨摩诃萨。作如是念我应速成一切诸地。何以故。我于诸地如说行时。逮得无量诸功德藏。得无量功德藏已。渐到佛地。到佛地已能作佛事。是故菩萨摩诃萨。常勤修习不舍方便心无忧戚。得大庄严住菩萨住。佛子。菩萨摩诃萨。复行十法。悉能清净菩萨诸行。何等为十。一者悉舍一切满众生意。二者持戒清净无所毁犯。三者具足忍辱无有穷尽。四者勤修方便而不退转。五者离痴正念常定不乱。六者分别明了一切诸法。七者具足成满一切众行。八者功德尊重心如山王。九者为一切众生作清凉池。十者令一切众生同诸佛法。佛子。是为菩萨行十种法悉能清净菩萨诸行。佛子。菩萨摩诃萨。如是修行清净之行。复得十种转胜妙法。何等为十。一者他方诸佛皆悉护念。二者修习长养超胜善根。三者安住如来巧密方便。四者常乐亲近依善知识。五者安住精进修不放逸。六者分别诸法非总非别。七者安住具足无上大悲。八者观法如实出生智慧。九者能善修行巧妙方便。十者一切方便观如来力。佛子。是为菩萨十种清净转胜妙法。佛子。菩萨摩诃萨。复有十种清净之愿。何等为十。愿成就众生心无忧戚。愿长养善根严净佛刹。愿恭敬供养一切如来。愿不惜身命守护正法。愿以种种诸智慧门悉令众生生诸佛刹。愿诸菩萨入不二法门入佛法门分别诸法。愿令一切所欲见佛悉得见之。愿尽未来际一切诸劫如须臾顷。愿具足普贤菩萨所愿。愿净一切种智之门。佛子。是为菩萨摩诃萨十种清净之愿。佛子。菩萨摩诃萨。修行十法。悉能满足一切诸愿。何等为十。一者生大庄严心无忧戚。二者转向胜愿念诸菩萨。三者所闻十方严净佛刹悉愿往生。四者究竟未来际。五者究竟成就一切众生满足大愿。六者住一切劫。不觉其久。七者于一切苦不以为苦。八者于一切乐心无染着。九者悉善分别无等等解脱。十者得大涅槃无有差别。佛子。是为菩萨摩诃萨悉能满足一切诸愿。菩萨摩诃萨。满诸愿已。逮得十种无尽法藏。何等为十。得见诸佛无尽之藏。得陀罗尼无尽之藏。得分别法无尽之藏。得大悲心覆护一切无尽之藏。得诸三昧无尽之藏。得满众生意功德无尽之藏。得深智慧解法真实无尽之藏。得出生诸通分别众宝无尽之藏。得一切诸佛威神守护无尽之藏。得分别无量无边世界智慧无尽之藏。佛子。是为菩萨摩诃萨得十种无尽之藏。成就无量无边功德之藏。具足净慧。随其所应而化度之。佛子。云何菩萨摩诃萨。随其所应而化众生。此菩萨。知诸众生所宜方便。知诸众生种种因缘。知诸众生心心所念。知心念已教对治法。贪欲多者教不净观。嗔恚多者教大慈观。愚痴多者教令分别一切诸法。三毒等分教以具足胜智法门。乐生死者教三种苦。着诸有者教空法门。懈怠众生教行精进。我慢众生教平等观。心谄曲者教菩萨心寂静非有。如是一切诸烦恼患。教以无量对治法门。具足次第演说义味。分别智慧平等观法先后无违。演说诸法破坏之性。而于法界无所散灭。断除疑惑令悉欢喜。随其诸根教入真谛。教诸功德入如来海。说真实际以坏众相。教等法界开示法藏。教一切依心无所染。教平等念。一切诸佛恭敬亲近。教柔软音而无所著。教一切音而无差别。教殊胜法而无伦匹。教具足一切如来平等智身。菩萨如是。常能化度一切众生。而心寂定未曾散乱。不舍一切诸波罗蜜。具足庄严六波罗蜜。普为一切群生类故。悉能舍离内外所有。而未曾起悭吝之心。是名清净檀波罗蜜。又复不生持戒相故于戒无著。是名清净尸波罗蜜。悉能堪忍一切诸苦。闻好闻恶心无忧喜。未曾倾动犹如大地。是名清净羼提波罗蜜。勇猛精进方便修习。其心坚固而不退转。究竟成就佛智慧门。是名清净毗梨耶波罗蜜。舍一切欲离生喜乐。清净次第。入于正受而无所染。烧灭烦恼生无量定。具大神通。次第超越。入于无量诸三昧门。于一三昧门入无量三昧。悉知一切三昧境界。渐具诸佛智慧之地。是名清净禅波罗蜜。于诸佛所闻法受持。恭敬亲近诸善知识心无疲倦。常乐闻法无有厌足。所闻诸法能正观察。入真实定。舍离一切颠倒邪见。妙善方便。分别了知诸法相海无有自性。修习如来深智慧门。具足一切智慧之力。乘普门慧。能入一切智慧之门。是名清净般若波罗蜜。示现一切世间威仪。教化众生心无忧戚。随其所应示现其身。一切所行心无染着。示现童蒙黠慧所行。示现生死及解脱门。善能分别诸方便行。示现无量诸庄严事。能入一切诸生趣中。解了一切众生所行。是名清净方便波罗蜜。究竟成就一切众生。究竟严净一切世界。究竟供养一切如来。究竟解达诸法真实而无障碍。究竟修行具足法界。究竟未来劫住如须臾顷。究竟未来劫犹如一念。究竟解达一切成坏。究竟示现一切佛刹。究竟逮得诸佛智慧。是名具足愿波罗蜜。自专正力。离众烦恼。具足清净。能正他力。具足成就无能坏者。大悲力满足。大慈力平等。悉能覆护一切众生。陀罗尼力。能持一切诸方便义。妙辩才力。令诸众生皆悉欢喜。诸波罗蜜力。庄严大乘。弘誓愿力。未曾断绝。诸神通力。出生无量具佛神力覆护一切。是名清净力波罗蜜。知贪欲增。知嗔恚增。知愚痴增。又知等分分别学地。于一念中。悉知众生心心所行。能知众生诸所希望。能知一切诸法真实。解达诸佛深智慧力。普知一切诸法界门。是名清净智波罗蜜。佛子。菩萨摩诃萨。如是清净诸波罗蜜。满足诸波罗蜜。不舍诸波罗蜜。乘大庄严悉能度脱所请众生。教化一切修习善行。悉令一切永离恶道。勤修精进超出众难。贪欲多者教离欲观。嗔恚多者教平等观。邪见多者教因缘观。欲界众生。教离欲恚恶不善法。色界众生。教增上观。无色界众生。教细微智慧。乐声闻缘觉教寂静行。乐大乘者教以十力庄严大乘。如初发心时。见有众生堕诸恶道。大师子吼。我当知其心病。以诸法门而济度之。菩萨具足如此智慧。皆能度脱一切众生。佛子。菩萨摩诃萨。能如是行者。则能兴隆三宝永使不绝。所以者何。菩萨摩诃萨。教化众生发菩提心。是故能令佛宝不断。开示甚深诸妙法藏。是故能令法宝不断。具足受持威仪教法。是故能令僧宝不断。复次悉能赞叹一切大愿。是故能令佛宝不断。分别解说十二缘起。是故能令法宝不断。行六和敬。是故能令僧宝不断。复次下佛种子于众生田。生正觉芽。是故能令佛宝不断。不惜身命护持正法。是故能令法宝不断。善御大众心无忧恼。是故能令僧宝不断。去来今佛所说正法不违其教。是故能令三宝不断。菩萨如是不断三宝。一切所行无有不善。彼能悉行一切回向。决定究竟无上菩提。菩萨如是安住清净身口意业已。所说善根教化众生。种种方便所言不虚。能令众生皆得欢喜。彼菩萨摩诃萨诸所施行。乃至无有一念错谬。如是一切诸深妙行。皆为智慧方便摄持。悉能回向无上菩提。如是菩萨安住离痴清白法已。于念念中。具足出生十种庄严。何等为十。色身庄严。随应示现。语言庄严。除众疑惑悉令欢喜。意行庄严。于一念中入诸正受。佛刹庄严。灭除一切诸烦恼迹。光明庄严。普照十方。眷属庄严。能集胜众悉令欢喜。神力庄严。随其所应自在示现。佛教庄严。皆能摄取诸黠慧者。涅槃地庄严。一处成道悉能充满示现十方。持法庄严。随众随时随其器量而为说法。菩萨如是于念念中。具足出生十种庄严已。身口意行悉皆清净。永离愚痴智慧成就。如此菩萨若有亲近恭敬。随逐出家听受法教。随喜忆念乃至见闻。此等众生。必定究竟无上菩提。佛子。譬如阿伽陀药。众生见者众病悉除。菩萨成就如是无量法藏。众生见者烦恼诸病皆悉除愈。于白净法心得自在。佛子。菩萨摩诃萨。若得成就如是方便。安住此法。除灭愚痴具足智慧故降伏众魔。大慈悲心故制诸外道。具足智慧功德力故。除灭一切心垢烦恼。入金刚定故。具足善根心无忧戚。于先佛所修功德力故。能离一切恶道诸难。清净智慧悉满足故。出生菩萨清净诸地诸波罗蜜一切三昧六通三明四无所畏次第方便智慧力故。净诸佛刹。相好庄严身口意净白净法力故。得佛十力四无所畏十八不共平等佛法。智慧分别速解诸法。一切种智平等正觉诸大愿力。如来神力大智慧力。随顺众生现诸佛刹。随应受化转大法轮。度脱无量无边众生。佛子。菩萨摩诃萨。如是修行无量法藏。次第具足得如来处。于无量刹修菩萨行。护持正法为大法师。守护摄持如来法藏。成就四辩。于大众中演畅深法。身相端严说法周备。于四辩才。具足无量巧妙方便。能得无尽诸智慧门。音声殊妙。演一法言能悦一切。随宜顺导令得开解入智慧门。菩萨以如是等无量方便。普为众生开阐法藏。而未曾生懈怠之心。于大众中而无所畏。一切世间无能坏者。具足增上般若波罗蜜。次第分别一切法相而无断绝。胜妙四辩说一切法。种种譬谕不可穷尽。具足大悲。能令一切清凉悦乐。修习大慈充遍十方。处师子座。广为众生说微妙法。唯除如来无能过者。无能见顶。无能观察。无能屈者。无能问难。若能穷其言论之辩。无有是处。佛子。菩萨摩诃萨。成就如是胜妙法已。无边世界满中大众。彼一一身。犹如三千大千世界。菩萨摩诃萨。处彼众中其身殊特。映蔽大会。皆悉不现。以大慈心普覆一切。甚深智慧分别彼心。成就无畏具足辩才。广为说法皆令欢喜。何以故。菩萨摩诃萨。成就无量净智慧故。成就无量巧方便故。成就无量正念力故。成就无尽巧方便故。成就分别诸法陀罗尼故。成就分别诸法深智慧故。成就诸佛威神力故。成就三世诸佛实智慧故。成就三世诸佛清净巧方便故。成就广说一切诸佛甚深法藏护持法故。成就三世诸佛胜妙智慧菩萨大愿智慧力故。尔时法慧菩萨说是渐增功德藏已。欲重宣此义。承佛威神。以偈颂曰。

&nbsp;&nbsp;&nbsp;&nbsp;菩萨住初地&nbsp;&nbsp;&nbsp;&nbsp;长养功德藏

&nbsp;&nbsp;&nbsp;&nbsp;修习不放逸&nbsp;&nbsp;&nbsp;&nbsp;慧光照十方

&nbsp;&nbsp;&nbsp;&nbsp;菩萨菩提心&nbsp;&nbsp;&nbsp;&nbsp;守护常不妄

&nbsp;&nbsp;&nbsp;&nbsp;十方诸如来&nbsp;&nbsp;&nbsp;&nbsp;心皆大欢喜

&nbsp;&nbsp;&nbsp;&nbsp;勤修行精进&nbsp;&nbsp;&nbsp;&nbsp;正念力坚固

&nbsp;&nbsp;&nbsp;&nbsp;所行不退转&nbsp;&nbsp;&nbsp;&nbsp;不着于世间

&nbsp;&nbsp;&nbsp;&nbsp;常乐甚深法&nbsp;&nbsp;&nbsp;&nbsp;成就无诤定

&nbsp;&nbsp;&nbsp;&nbsp;十方诸最胜&nbsp;&nbsp;&nbsp;&nbsp;一切皆欢喜

&nbsp;&nbsp;&nbsp;&nbsp;诸佛欢喜已&nbsp;&nbsp;&nbsp;&nbsp;究竟精进度

&nbsp;&nbsp;&nbsp;&nbsp;成就功德藏&nbsp;&nbsp;&nbsp;&nbsp;无量深智慧

&nbsp;&nbsp;&nbsp;&nbsp;一切行清净&nbsp;&nbsp;&nbsp;&nbsp;具足于诸地

&nbsp;&nbsp;&nbsp;&nbsp;十方佛本愿&nbsp;&nbsp;&nbsp;&nbsp;皆悉具足满

&nbsp;&nbsp;&nbsp;&nbsp;如是智慧成&nbsp;&nbsp;&nbsp;&nbsp;得诸深法藏

&nbsp;&nbsp;&nbsp;&nbsp;得是法藏已&nbsp;&nbsp;&nbsp;&nbsp;随顺于世间

&nbsp;&nbsp;&nbsp;&nbsp;成就巧方便&nbsp;&nbsp;&nbsp;&nbsp;分别众生心

&nbsp;&nbsp;&nbsp;&nbsp;随所应教化&nbsp;&nbsp;&nbsp;&nbsp;而为演说法

&nbsp;&nbsp;&nbsp;&nbsp;已能广说法&nbsp;&nbsp;&nbsp;&nbsp;不舍于自行

&nbsp;&nbsp;&nbsp;&nbsp;具足波罗蜜&nbsp;&nbsp;&nbsp;&nbsp;成就大功德

&nbsp;&nbsp;&nbsp;&nbsp;已具波罗蜜&nbsp;&nbsp;&nbsp;&nbsp;本所请众生

&nbsp;&nbsp;&nbsp;&nbsp;无量生死海&nbsp;&nbsp;&nbsp;&nbsp;皆悉究竟度

&nbsp;&nbsp;&nbsp;&nbsp;如是常修习&nbsp;&nbsp;&nbsp;&nbsp;日夜无休懈

&nbsp;&nbsp;&nbsp;&nbsp;兴隆佛法僧&nbsp;&nbsp;&nbsp;&nbsp;永使不断绝

&nbsp;&nbsp;&nbsp;&nbsp;所修无量行&nbsp;&nbsp;&nbsp;&nbsp;清白悉具足

&nbsp;&nbsp;&nbsp;&nbsp;一切皆究竟&nbsp;&nbsp;&nbsp;&nbsp;成就最胜地

&nbsp;&nbsp;&nbsp;&nbsp;菩萨所修行&nbsp;&nbsp;&nbsp;&nbsp;真实无虚伪

&nbsp;&nbsp;&nbsp;&nbsp;度脱众生类&nbsp;&nbsp;&nbsp;&nbsp;离诸烦恼垢

&nbsp;&nbsp;&nbsp;&nbsp;成就如是法&nbsp;&nbsp;&nbsp;&nbsp;除灭愚痴闇

&nbsp;&nbsp;&nbsp;&nbsp;降伏一切魔&nbsp;&nbsp;&nbsp;&nbsp;究竟得菩提

&nbsp;&nbsp;&nbsp;&nbsp;佛子如是行&nbsp;&nbsp;&nbsp;&nbsp;具足如来智

&nbsp;&nbsp;&nbsp;&nbsp;悉能分别说&nbsp;&nbsp;&nbsp;&nbsp;诸佛甚深藏

&nbsp;&nbsp;&nbsp;&nbsp;若能如是说&nbsp;&nbsp;&nbsp;&nbsp;法师中第一

&nbsp;&nbsp;&nbsp;&nbsp;等为诸群生&nbsp;&nbsp;&nbsp;&nbsp;普雨甘露法

&nbsp;&nbsp;&nbsp;&nbsp;无极大慈悲&nbsp;&nbsp;&nbsp;&nbsp;充满十方界

&nbsp;&nbsp;&nbsp;&nbsp;悉能分别知&nbsp;&nbsp;&nbsp;&nbsp;一切众生心

&nbsp;&nbsp;&nbsp;&nbsp;已了众生心&nbsp;&nbsp;&nbsp;&nbsp;及诸余心行

&nbsp;&nbsp;&nbsp;&nbsp;为彼说深法&nbsp;&nbsp;&nbsp;&nbsp;无量无有数

&nbsp;&nbsp;&nbsp;&nbsp;进止常安谛&nbsp;&nbsp;&nbsp;&nbsp;犹如大象王

&nbsp;&nbsp;&nbsp;&nbsp;威猛如师子&nbsp;&nbsp;&nbsp;&nbsp;一切莫能害

&nbsp;&nbsp;&nbsp;&nbsp;不动如须弥&nbsp;&nbsp;&nbsp;&nbsp;智慧如大海

&nbsp;&nbsp;&nbsp;&nbsp;普雨甘露水&nbsp;&nbsp;&nbsp;&nbsp;除灭烦恼热

法慧菩萨。说是偈已。如来随喜。大众奉行。