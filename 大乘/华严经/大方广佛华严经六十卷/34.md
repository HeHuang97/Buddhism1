## 大方广佛华严经卷第三十四

### 普贤菩萨行品第三十一

尔时普贤菩萨摩诃萨。告诸菩萨言。佛子。如向所说是微少说。何以故。一切如来应供等正觉。为受化者随应说法。愚痴众生诸缠所缠。计我我所。着吾我见。常随颠倒。生邪见惑。起邪虚妄。为缚所缚。流转生死。远如来道。为如是等诸众生故。如来应供等正觉。出兴于世。佛子。若菩萨摩诃萨。起一嗔恚心者。一切恶中无过此恶。何以故。佛子。菩萨摩诃萨。起嗔恚心。则受百千障碍法门。何等百千。所谓受不见菩提障。不闻正法障。生不净国障。生恶道障。生八难处障。多疾病障。多被谤毁障。生闇钝趣障。失正念障。少智慧障。眼耳鼻舌身意等障。近恶知识障。近恶伴党障。近恶人障。与恶人同止障。不乐贤善共事障。远正见障。生外道家障。离佛正教障。入魔境界障。不见善知识障。诸善根障。增不善法障。生恶家障。生边地障。生恶人中障。生天贫穷障。生诸龙夜叉乾闼婆阿修罗迦楼罗紧那罗摩睺罗伽罗刹中障。不乐佛法障。习童蒙法障。乐小乘障。不乐大乘障。多生惊怖障。乐生死障。着三界障。不护佛法障。不乐闻佛自在神力障。菩萨清净诸根障。离菩萨行障。离菩萨深心希望障。不摄正念障。不发起一切智心障。不净施行障。不净业障。不净报障。不成长诸力障。断智慧根障。不受持菩萨诸行障。诽谤佛法障。远离菩提障。不入佛境障。堕诸魔界障。不能求佛法障。闻诸菩萨大庄严事生恐怖障。不乐菩萨共住障。不乐求菩萨善根业障。邪见盖疑障。增益愚痴障。舍菩萨戒随顺破戒障。不信如来戒障。闻佛赞叹诸持戒者生嗔恚心障。离忍辱乐常懈怠障。谤诸菩萨不退精进障。舍三昧慧障。诽谤般若波罗蜜巧方便障。不知是处非处方便障。不知度脱众生方便障。不入菩萨诸深智障。不出生菩萨诸道障。于菩萨十种眼生盲障。于菩萨法不能出生无碍法流障。无碍耳鼻障。不具相好障。无碍舌障。不能别知众生音声障。于众生中生懈怠心障。狂乱业障。离三种戒障。无碍诸人障。口四过意恶业障。生增上贪恚邪见障。不求正法障。于菩萨法懈怠心障。菩萨精进法中疑惑心障。舍离菩萨决定法障。损减菩萨智慧门障。损减正念障。远离佛法障。不习菩萨离生法障。菩萨谦下心障。远离声闻缘觉离生法障。不顺三世诸佛菩萨障。佛子。菩萨摩诃萨。起一嗔恚心。受如是等百障法门。乃至百千障碍法门。何以故。佛子。我不见有一恶法出过菩萨一嗔恚心。佛子。是故菩萨摩诃萨。欲疾具足菩萨行者。应当修习十种正法。何等为十。所谓不舍一切众生。于诸菩萨生如来想。常不诽谤一切佛法。于诸佛刹得无尽智恭敬信乐菩萨所行。不舍虚空法界等菩提之心。分别菩提究竟佛力到于彼岸。修习菩萨一切诸辩。教化众生心无疲厌。于一切世界示现受生而不乐着。佛子。菩萨摩诃萨。安住如是十种正法。则能摄取十种清净之法。何等为十。所谓于甚深法究竟清净。亲近善知识清净。能护诸佛正法清净。悉能分别空界清净。善入法界清净。智慧了诸心行清净。令诸菩萨善根清净。心常不着诸劫清净。智慧观察三世清净。成就诸佛种姓清净。佛子。菩萨摩诃萨。安住如是清净正法。则能具足十种正智。何等为十。所谓分别众生心心行智。分别众生诸业报智。普照一切诸佛法智。于诸佛法得方便次第智。具足一切总持门智。成就一切文字辩智。善知众生一切语智。示现一切世界身智。具足普照一切众生智。于一切趣得一切智。佛子。菩萨摩诃萨。安住如是十种正智。则入十种巧随顺入。何等为十。所谓一切世界入一毛道。一毛道出不可思议刹。一切众生身悉入一身于一身出无量诸身。不可说劫悉入一念令一念入不可说劫。一切佛法悉入一法令一法入一切佛法。一切诸入入于一入令一入入一切诸入。一切诸根入于一根令一根入一切诸根。一切诸根入非根法非根法入一切诸根。一切诸相悉入一相一相入于一切诸相。一切语音入一语音一语音入一切语音。一切三世悉入一世令一世入一切三世。佛子。菩萨摩诃萨。分别如是十种入法。则能安住十种直心。何等为十。所谓安住一切世界语言非语言法直心。安住正念一切众生直心。安住虚空界直心。安住法界无量无边直心。安住一切佛顺正法直心。安住甚深善法不坏正法直心。安住除灭一切疑惑直心。安住等观三世法直心。安住三世诸佛平等直心。安住诸佛无量力直心。佛子。菩萨摩诃萨。安住如是十种直心。则得诸佛十种巧方便法。何等为十。所谓得巧方便。普照一切诸佛深法。得巧方便。出生诸佛甚深胜法。得巧方便。分别演说一切诸佛庄严之法。得巧方便。深入一切佛平等法。得巧方便。分别别相一切佛法。得巧方便。入不可坏诸佛正法。得巧方便。入一切佛诸庄严法。得巧方便。以一方便入一切佛法。得巧方便。入佛无量诸方便法。得巧方便。于一切佛法心得自在而不退转。佛子。是为十种巧方便法。佛子。是故菩萨摩诃萨。应当一心恭敬听受是法。何以故。菩萨摩诃萨。得闻是法。以少方便。疾得阿耨多罗三藐三菩提。与三世佛等。尔时佛神力故。法如是故。十不可说亿那由他佛刹微尘等世界六种震动。雨出过诸天一切华云雨。妙香云雨。末香云雨。衣盖幢幡众宝庄严具云雨。妓乐云雨。诸菩萨云雨。不可说赞叹佛云雨。不可说赞叹善哉云雨。佛音声满法界云雨。不可说净世界云雨。不可说长养菩萨功德云雨。不可说光明云雨。不可说种种神力自在云雨。如此世界四天下佛坐道场。雨如是等种种云雨演说诸法。十方世界亦复如是。尔时佛神力故。法如是故。过十不可说世界微尘等刹。有十佛世界微尘数菩萨摩诃萨。来诣此土充满十方。作如是言。善哉善哉。佛子。能说如是诸佛如来最大誓愿授记深法。我等同号皆名普贤。于诸普胜世界诸普幢自在如来所。来诣此土。一切世界亦说此法。如是句身味身一切诸行无有增减。是故来此为汝作证。如是十佛世界微尘数菩萨摩诃萨。来此作证。一切十方诸如来所亦复如是。

尔时普贤菩萨摩诃萨。以佛神力自善根力。观察十方及诸法界。欲明诸菩萨行诸佛菩提。欲说大愿。欲分别一切世界诸劫。欲明随时示现佛出世间。欲随众生根悉令受化。欲明如来诸所说法无有虚妄。欲随种善根果报不虚。欲明菩萨清净法身。出妙音声。觉悟众生。起菩提心故。以偈颂曰。

&nbsp;&nbsp;&nbsp;&nbsp;一切众欢喜&nbsp;&nbsp;&nbsp;&nbsp;除灭诸阴盖

&nbsp;&nbsp;&nbsp;&nbsp;一心恭敬听&nbsp;&nbsp;&nbsp;&nbsp;菩萨诸愿行

&nbsp;&nbsp;&nbsp;&nbsp;随三世菩萨&nbsp;&nbsp;&nbsp;&nbsp;所行诸愿行

&nbsp;&nbsp;&nbsp;&nbsp;我当次第说&nbsp;&nbsp;&nbsp;&nbsp;菩萨胜妙法

&nbsp;&nbsp;&nbsp;&nbsp;一切诸劫数&nbsp;&nbsp;&nbsp;&nbsp;及世界业数

&nbsp;&nbsp;&nbsp;&nbsp;我说无等等&nbsp;&nbsp;&nbsp;&nbsp;应化兴于世

&nbsp;&nbsp;&nbsp;&nbsp;见过去诸佛&nbsp;&nbsp;&nbsp;&nbsp;于彼发大愿

&nbsp;&nbsp;&nbsp;&nbsp;饶益众生类&nbsp;&nbsp;&nbsp;&nbsp;除灭一切苦

&nbsp;&nbsp;&nbsp;&nbsp;菩萨论师王&nbsp;&nbsp;&nbsp;&nbsp;所行无断绝

&nbsp;&nbsp;&nbsp;&nbsp;得无等等法&nbsp;&nbsp;&nbsp;&nbsp;一切诸境界

&nbsp;&nbsp;&nbsp;&nbsp;菩萨见过去&nbsp;&nbsp;&nbsp;&nbsp;一切诸导师

&nbsp;&nbsp;&nbsp;&nbsp;放大光明网&nbsp;&nbsp;&nbsp;&nbsp;普照十方界

&nbsp;&nbsp;&nbsp;&nbsp;发如是大愿&nbsp;&nbsp;&nbsp;&nbsp;我为世间灯

&nbsp;&nbsp;&nbsp;&nbsp;功德庄严身&nbsp;&nbsp;&nbsp;&nbsp;具足十力智

&nbsp;&nbsp;&nbsp;&nbsp;一切诸群生&nbsp;&nbsp;&nbsp;&nbsp;贪恚痴炽然

&nbsp;&nbsp;&nbsp;&nbsp;我当为除灭&nbsp;&nbsp;&nbsp;&nbsp;无量恶道苦

&nbsp;&nbsp;&nbsp;&nbsp;发如是誓愿&nbsp;&nbsp;&nbsp;&nbsp;坚固不退转

&nbsp;&nbsp;&nbsp;&nbsp;具修菩萨众&nbsp;&nbsp;&nbsp;&nbsp;究竟无碍力

&nbsp;&nbsp;&nbsp;&nbsp;如是誓愿已&nbsp;&nbsp;&nbsp;&nbsp;世间行不转

&nbsp;&nbsp;&nbsp;&nbsp;所行无虚妄&nbsp;&nbsp;&nbsp;&nbsp;究竟论王法

&nbsp;&nbsp;&nbsp;&nbsp;于一贤劫中&nbsp;&nbsp;&nbsp;&nbsp;千佛出于世

&nbsp;&nbsp;&nbsp;&nbsp;随彼佛正法&nbsp;&nbsp;&nbsp;&nbsp;次第分别说

&nbsp;&nbsp;&nbsp;&nbsp;如此贤劫佛&nbsp;&nbsp;&nbsp;&nbsp;无量劫亦然

&nbsp;&nbsp;&nbsp;&nbsp;未来诸佛法&nbsp;&nbsp;&nbsp;&nbsp;我当次第说

&nbsp;&nbsp;&nbsp;&nbsp;如一佛刹性&nbsp;&nbsp;&nbsp;&nbsp;无量刹亦然

&nbsp;&nbsp;&nbsp;&nbsp;一切佛国性&nbsp;&nbsp;&nbsp;&nbsp;我悉分别说

&nbsp;&nbsp;&nbsp;&nbsp;诸佛次兴世&nbsp;&nbsp;&nbsp;&nbsp;随愿随名号

&nbsp;&nbsp;&nbsp;&nbsp;随彼所得记&nbsp;&nbsp;&nbsp;&nbsp;随其所寿命

&nbsp;&nbsp;&nbsp;&nbsp;随所修正法&nbsp;&nbsp;&nbsp;&nbsp;专求无碍道

&nbsp;&nbsp;&nbsp;&nbsp;随所化众生&nbsp;&nbsp;&nbsp;&nbsp;正法住于世

&nbsp;&nbsp;&nbsp;&nbsp;随所净佛刹&nbsp;&nbsp;&nbsp;&nbsp;众生及法轮

&nbsp;&nbsp;&nbsp;&nbsp;说法时非时&nbsp;&nbsp;&nbsp;&nbsp;次第净群生

&nbsp;&nbsp;&nbsp;&nbsp;随彼众生行&nbsp;&nbsp;&nbsp;&nbsp;种种诸业性

&nbsp;&nbsp;&nbsp;&nbsp;上中下差别&nbsp;&nbsp;&nbsp;&nbsp;随应所受化

&nbsp;&nbsp;&nbsp;&nbsp;如是甚深智&nbsp;&nbsp;&nbsp;&nbsp;菩萨入是行

&nbsp;&nbsp;&nbsp;&nbsp;修习普贤业&nbsp;&nbsp;&nbsp;&nbsp;具足智慧轮

&nbsp;&nbsp;&nbsp;&nbsp;身业无障碍&nbsp;&nbsp;&nbsp;&nbsp;口业悉清净

&nbsp;&nbsp;&nbsp;&nbsp;意业亦无碍&nbsp;&nbsp;&nbsp;&nbsp;通达三世法

&nbsp;&nbsp;&nbsp;&nbsp;菩萨如是行&nbsp;&nbsp;&nbsp;&nbsp;究竟普贤道

&nbsp;&nbsp;&nbsp;&nbsp;出生净智日&nbsp;&nbsp;&nbsp;&nbsp;普照诸法界

&nbsp;&nbsp;&nbsp;&nbsp;于不可说劫&nbsp;&nbsp;&nbsp;&nbsp;及一切佛刹

&nbsp;&nbsp;&nbsp;&nbsp;菩萨一念知&nbsp;&nbsp;&nbsp;&nbsp;于彼无所著

&nbsp;&nbsp;&nbsp;&nbsp;行者入如是&nbsp;&nbsp;&nbsp;&nbsp;奇特甚深地

&nbsp;&nbsp;&nbsp;&nbsp;菩萨妙法中&nbsp;&nbsp;&nbsp;&nbsp;我当说少分

&nbsp;&nbsp;&nbsp;&nbsp;智慧无边际&nbsp;&nbsp;&nbsp;&nbsp;究竟佛境界

&nbsp;&nbsp;&nbsp;&nbsp;善入一切处&nbsp;&nbsp;&nbsp;&nbsp;成就不退转

&nbsp;&nbsp;&nbsp;&nbsp;具普贤净慧&nbsp;&nbsp;&nbsp;&nbsp;满足普贤愿

&nbsp;&nbsp;&nbsp;&nbsp;菩萨究竟行&nbsp;&nbsp;&nbsp;&nbsp;深入无等智

&nbsp;&nbsp;&nbsp;&nbsp;于一微尘中&nbsp;&nbsp;&nbsp;&nbsp;悉内一切刹

&nbsp;&nbsp;&nbsp;&nbsp;见彼无量佛&nbsp;&nbsp;&nbsp;&nbsp;具闻演说法

&nbsp;&nbsp;&nbsp;&nbsp;如一微尘中&nbsp;&nbsp;&nbsp;&nbsp;一切尘亦然

&nbsp;&nbsp;&nbsp;&nbsp;见刹及诸佛&nbsp;&nbsp;&nbsp;&nbsp;是不思议智

&nbsp;&nbsp;&nbsp;&nbsp;一一微尘中&nbsp;&nbsp;&nbsp;&nbsp;普现三世法

&nbsp;&nbsp;&nbsp;&nbsp;五趣生死道&nbsp;&nbsp;&nbsp;&nbsp;皆悉分别知

&nbsp;&nbsp;&nbsp;&nbsp;一一微尘中&nbsp;&nbsp;&nbsp;&nbsp;有无量佛刹

&nbsp;&nbsp;&nbsp;&nbsp;一中知无量&nbsp;&nbsp;&nbsp;&nbsp;无量中知一

&nbsp;&nbsp;&nbsp;&nbsp;如是法界等&nbsp;&nbsp;&nbsp;&nbsp;一切诸佛土

&nbsp;&nbsp;&nbsp;&nbsp;同性及异性&nbsp;&nbsp;&nbsp;&nbsp;皆悉能了知

&nbsp;&nbsp;&nbsp;&nbsp;深入微细智&nbsp;&nbsp;&nbsp;&nbsp;分别诸世界

&nbsp;&nbsp;&nbsp;&nbsp;一切劫成坏&nbsp;&nbsp;&nbsp;&nbsp;悉能分别说

&nbsp;&nbsp;&nbsp;&nbsp;知诸劫修短&nbsp;&nbsp;&nbsp;&nbsp;三世即一念

&nbsp;&nbsp;&nbsp;&nbsp;同行不同行&nbsp;&nbsp;&nbsp;&nbsp;皆悉分别知

&nbsp;&nbsp;&nbsp;&nbsp;深入诸世界&nbsp;&nbsp;&nbsp;&nbsp;清净不清净

&nbsp;&nbsp;&nbsp;&nbsp;身中无量刹&nbsp;&nbsp;&nbsp;&nbsp;一刹无量身

&nbsp;&nbsp;&nbsp;&nbsp;一切十方中&nbsp;&nbsp;&nbsp;&nbsp;无量诸世界

&nbsp;&nbsp;&nbsp;&nbsp;种种无数性&nbsp;&nbsp;&nbsp;&nbsp;一切悉能知

&nbsp;&nbsp;&nbsp;&nbsp;一切三世中&nbsp;&nbsp;&nbsp;&nbsp;无量佛国土

&nbsp;&nbsp;&nbsp;&nbsp;具足甚深智&nbsp;&nbsp;&nbsp;&nbsp;悉了彼成败

&nbsp;&nbsp;&nbsp;&nbsp;十方诸世界&nbsp;&nbsp;&nbsp;&nbsp;有成或有败

&nbsp;&nbsp;&nbsp;&nbsp;普贤悉深入&nbsp;&nbsp;&nbsp;&nbsp;一切能了知

&nbsp;&nbsp;&nbsp;&nbsp;以净慧眼见&nbsp;&nbsp;&nbsp;&nbsp;无量诸佛土

&nbsp;&nbsp;&nbsp;&nbsp;分别知诸业&nbsp;&nbsp;&nbsp;&nbsp;随行故清净

&nbsp;&nbsp;&nbsp;&nbsp;菩萨摩诃萨&nbsp;&nbsp;&nbsp;&nbsp;善知众生行

&nbsp;&nbsp;&nbsp;&nbsp;以诸恶业故&nbsp;&nbsp;&nbsp;&nbsp;而得不净土

&nbsp;&nbsp;&nbsp;&nbsp;无量无边刹&nbsp;&nbsp;&nbsp;&nbsp;即知为一刹

&nbsp;&nbsp;&nbsp;&nbsp;如是入诸刹&nbsp;&nbsp;&nbsp;&nbsp;一切莫能知

&nbsp;&nbsp;&nbsp;&nbsp;一切诸世界&nbsp;&nbsp;&nbsp;&nbsp;令入一刹中

&nbsp;&nbsp;&nbsp;&nbsp;世界不积聚&nbsp;&nbsp;&nbsp;&nbsp;亦复不离散

&nbsp;&nbsp;&nbsp;&nbsp;或伏或有仰&nbsp;&nbsp;&nbsp;&nbsp;或高或复下

&nbsp;&nbsp;&nbsp;&nbsp;世界众生相&nbsp;&nbsp;&nbsp;&nbsp;菩萨皆悉知

&nbsp;&nbsp;&nbsp;&nbsp;或有翻覆刹&nbsp;&nbsp;&nbsp;&nbsp;无量诸佛土

&nbsp;&nbsp;&nbsp;&nbsp;知种种是一&nbsp;&nbsp;&nbsp;&nbsp;知一是种种

&nbsp;&nbsp;&nbsp;&nbsp;普贤真佛子&nbsp;&nbsp;&nbsp;&nbsp;以不思议智

&nbsp;&nbsp;&nbsp;&nbsp;知难思议刹&nbsp;&nbsp;&nbsp;&nbsp;了达无边际

&nbsp;&nbsp;&nbsp;&nbsp;知诸世界化&nbsp;&nbsp;&nbsp;&nbsp;刹化众生化

&nbsp;&nbsp;&nbsp;&nbsp;了知诸法化&nbsp;&nbsp;&nbsp;&nbsp;究竟诸佛化

&nbsp;&nbsp;&nbsp;&nbsp;甚深世间法&nbsp;&nbsp;&nbsp;&nbsp;种种庄严事

&nbsp;&nbsp;&nbsp;&nbsp;众生无量报&nbsp;&nbsp;&nbsp;&nbsp;皆心业庄严

&nbsp;&nbsp;&nbsp;&nbsp;真佛子善学&nbsp;&nbsp;&nbsp;&nbsp;甚深妙法界

&nbsp;&nbsp;&nbsp;&nbsp;具自在神力&nbsp;&nbsp;&nbsp;&nbsp;充满十方刹

&nbsp;&nbsp;&nbsp;&nbsp;众生等诸劫&nbsp;&nbsp;&nbsp;&nbsp;常说世界法

&nbsp;&nbsp;&nbsp;&nbsp;一切莫能知&nbsp;&nbsp;&nbsp;&nbsp;唯除等正觉

&nbsp;&nbsp;&nbsp;&nbsp;世界及如来&nbsp;&nbsp;&nbsp;&nbsp;种种诸名号

&nbsp;&nbsp;&nbsp;&nbsp;无量劫演说&nbsp;&nbsp;&nbsp;&nbsp;犹不能究竟

&nbsp;&nbsp;&nbsp;&nbsp;何况心境界&nbsp;&nbsp;&nbsp;&nbsp;三世诸佛法

&nbsp;&nbsp;&nbsp;&nbsp;真实妙法界&nbsp;&nbsp;&nbsp;&nbsp;诸佛一切地

&nbsp;&nbsp;&nbsp;&nbsp;清净无碍念&nbsp;&nbsp;&nbsp;&nbsp;具足无碍智

&nbsp;&nbsp;&nbsp;&nbsp;分别说法界&nbsp;&nbsp;&nbsp;&nbsp;智慧到彼岸

&nbsp;&nbsp;&nbsp;&nbsp;如是诸世界&nbsp;&nbsp;&nbsp;&nbsp;无量业庄严

&nbsp;&nbsp;&nbsp;&nbsp;菩萨一念中&nbsp;&nbsp;&nbsp;&nbsp;悉知三世刹

&nbsp;&nbsp;&nbsp;&nbsp;于彼世界中&nbsp;&nbsp;&nbsp;&nbsp;行诸最胜行

&nbsp;&nbsp;&nbsp;&nbsp;究竟等正觉&nbsp;&nbsp;&nbsp;&nbsp;显现自在力

&nbsp;&nbsp;&nbsp;&nbsp;如是未来世&nbsp;&nbsp;&nbsp;&nbsp;一切世界中

&nbsp;&nbsp;&nbsp;&nbsp;诸佛次兴世&nbsp;&nbsp;&nbsp;&nbsp;菩萨悉能知

&nbsp;&nbsp;&nbsp;&nbsp;彼行诸妙愿&nbsp;&nbsp;&nbsp;&nbsp;境界修功德

&nbsp;&nbsp;&nbsp;&nbsp;随劫成正觉&nbsp;&nbsp;&nbsp;&nbsp;菩萨分别知

&nbsp;&nbsp;&nbsp;&nbsp;亦知彼寿量&nbsp;&nbsp;&nbsp;&nbsp;及所化众生

&nbsp;&nbsp;&nbsp;&nbsp;随方便法门&nbsp;&nbsp;&nbsp;&nbsp;为众转法轮

&nbsp;&nbsp;&nbsp;&nbsp;菩萨如是知&nbsp;&nbsp;&nbsp;&nbsp;具普贤行地

&nbsp;&nbsp;&nbsp;&nbsp;成就一切智&nbsp;&nbsp;&nbsp;&nbsp;与诸如来等

&nbsp;&nbsp;&nbsp;&nbsp;现在十方界&nbsp;&nbsp;&nbsp;&nbsp;无量诸佛土

&nbsp;&nbsp;&nbsp;&nbsp;深入此世界&nbsp;&nbsp;&nbsp;&nbsp;通达诸法界

&nbsp;&nbsp;&nbsp;&nbsp;于彼世界中&nbsp;&nbsp;&nbsp;&nbsp;现在无数佛

&nbsp;&nbsp;&nbsp;&nbsp;无碍论山王&nbsp;&nbsp;&nbsp;&nbsp;究竟自在法

&nbsp;&nbsp;&nbsp;&nbsp;知净土及众&nbsp;&nbsp;&nbsp;&nbsp;应化自在力

&nbsp;&nbsp;&nbsp;&nbsp;尽无量亿劫&nbsp;&nbsp;&nbsp;&nbsp;常思惟是事

&nbsp;&nbsp;&nbsp;&nbsp;调御世间尊&nbsp;&nbsp;&nbsp;&nbsp;成就自在力

&nbsp;&nbsp;&nbsp;&nbsp;菩萨究竟度&nbsp;&nbsp;&nbsp;&nbsp;深入智慧藏

&nbsp;&nbsp;&nbsp;&nbsp;菩萨具出生&nbsp;&nbsp;&nbsp;&nbsp;无碍眼耳身

&nbsp;&nbsp;&nbsp;&nbsp;无碍广长舌&nbsp;&nbsp;&nbsp;&nbsp;令众悉欢喜

&nbsp;&nbsp;&nbsp;&nbsp;最胜无碍心&nbsp;&nbsp;&nbsp;&nbsp;无量普清净

&nbsp;&nbsp;&nbsp;&nbsp;甚深无碍智&nbsp;&nbsp;&nbsp;&nbsp;悉了三世法

&nbsp;&nbsp;&nbsp;&nbsp;善学一切化&nbsp;&nbsp;&nbsp;&nbsp;刹化众生化

&nbsp;&nbsp;&nbsp;&nbsp;能化世间化&nbsp;&nbsp;&nbsp;&nbsp;究竟化彼岸

&nbsp;&nbsp;&nbsp;&nbsp;种种业庄严&nbsp;&nbsp;&nbsp;&nbsp;严饰诸世间

&nbsp;&nbsp;&nbsp;&nbsp;成就佛智慧&nbsp;&nbsp;&nbsp;&nbsp;善知一切相

&nbsp;&nbsp;&nbsp;&nbsp;一一如来身&nbsp;&nbsp;&nbsp;&nbsp;以无量方便

&nbsp;&nbsp;&nbsp;&nbsp;随其所应化&nbsp;&nbsp;&nbsp;&nbsp;度脱无量众

&nbsp;&nbsp;&nbsp;&nbsp;深入智境界&nbsp;&nbsp;&nbsp;&nbsp;出世间慧日

&nbsp;&nbsp;&nbsp;&nbsp;所行不退转&nbsp;&nbsp;&nbsp;&nbsp;遍游一切刹

&nbsp;&nbsp;&nbsp;&nbsp;深解诸世间&nbsp;&nbsp;&nbsp;&nbsp;如梦如幻化

&nbsp;&nbsp;&nbsp;&nbsp;一切众生界&nbsp;&nbsp;&nbsp;&nbsp;了达悉如电

&nbsp;&nbsp;&nbsp;&nbsp;不取虚妄劫&nbsp;&nbsp;&nbsp;&nbsp;及一切世间

&nbsp;&nbsp;&nbsp;&nbsp;善解非真实&nbsp;&nbsp;&nbsp;&nbsp;于彼无所著

&nbsp;&nbsp;&nbsp;&nbsp;无量无数劫&nbsp;&nbsp;&nbsp;&nbsp;解之即一念

&nbsp;&nbsp;&nbsp;&nbsp;知念亦非念&nbsp;&nbsp;&nbsp;&nbsp;世间无实念

&nbsp;&nbsp;&nbsp;&nbsp;不动于本座&nbsp;&nbsp;&nbsp;&nbsp;一念游十方

&nbsp;&nbsp;&nbsp;&nbsp;无量无边劫&nbsp;&nbsp;&nbsp;&nbsp;常化诸众生

&nbsp;&nbsp;&nbsp;&nbsp;不可说诸劫&nbsp;&nbsp;&nbsp;&nbsp;即是一念顷

&nbsp;&nbsp;&nbsp;&nbsp;亦不令劫短&nbsp;&nbsp;&nbsp;&nbsp;究竟刹那法

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;及诸众生心

&nbsp;&nbsp;&nbsp;&nbsp;非一亦非二&nbsp;&nbsp;&nbsp;&nbsp;菩萨悉了知

&nbsp;&nbsp;&nbsp;&nbsp;众生世界劫&nbsp;&nbsp;&nbsp;&nbsp;诸佛及佛法

&nbsp;&nbsp;&nbsp;&nbsp;皆悉如幻化&nbsp;&nbsp;&nbsp;&nbsp;法界无有二

&nbsp;&nbsp;&nbsp;&nbsp;普于十方刹&nbsp;&nbsp;&nbsp;&nbsp;示现无量身

&nbsp;&nbsp;&nbsp;&nbsp;不取虚妄身&nbsp;&nbsp;&nbsp;&nbsp;法界无所著

&nbsp;&nbsp;&nbsp;&nbsp;无二智慧中&nbsp;&nbsp;&nbsp;&nbsp;出生人师子

&nbsp;&nbsp;&nbsp;&nbsp;不着不二法&nbsp;&nbsp;&nbsp;&nbsp;知无一二故

&nbsp;&nbsp;&nbsp;&nbsp;菩萨知诸法&nbsp;&nbsp;&nbsp;&nbsp;如焰如电光

&nbsp;&nbsp;&nbsp;&nbsp;如响亦如梦&nbsp;&nbsp;&nbsp;&nbsp;如幻如变化

&nbsp;&nbsp;&nbsp;&nbsp;如是随顺入&nbsp;&nbsp;&nbsp;&nbsp;一切佛境界

&nbsp;&nbsp;&nbsp;&nbsp;成就平等智&nbsp;&nbsp;&nbsp;&nbsp;普照深法界

&nbsp;&nbsp;&nbsp;&nbsp;以无量大悲&nbsp;&nbsp;&nbsp;&nbsp;观察诸众生

&nbsp;&nbsp;&nbsp;&nbsp;远离染着心&nbsp;&nbsp;&nbsp;&nbsp;清净观世间

&nbsp;&nbsp;&nbsp;&nbsp;广净无尽身&nbsp;&nbsp;&nbsp;&nbsp;深入方便地

&nbsp;&nbsp;&nbsp;&nbsp;菩萨常正念&nbsp;&nbsp;&nbsp;&nbsp;论师子妙法

&nbsp;&nbsp;&nbsp;&nbsp;见世众苦恼&nbsp;&nbsp;&nbsp;&nbsp;发无量大愿

&nbsp;&nbsp;&nbsp;&nbsp;所行皆清净&nbsp;&nbsp;&nbsp;&nbsp;普遍诸法界

&nbsp;&nbsp;&nbsp;&nbsp;诸佛及菩萨&nbsp;&nbsp;&nbsp;&nbsp;佛法与世间

&nbsp;&nbsp;&nbsp;&nbsp;菩萨方便观&nbsp;&nbsp;&nbsp;&nbsp;通达无差别

&nbsp;&nbsp;&nbsp;&nbsp;清净法身藏&nbsp;&nbsp;&nbsp;&nbsp;一切诸世间

&nbsp;&nbsp;&nbsp;&nbsp;世间及法身&nbsp;&nbsp;&nbsp;&nbsp;二俱无所著

&nbsp;&nbsp;&nbsp;&nbsp;譬如净水中&nbsp;&nbsp;&nbsp;&nbsp;见影无所有

&nbsp;&nbsp;&nbsp;&nbsp;法身至十方&nbsp;&nbsp;&nbsp;&nbsp;而亦无所至

&nbsp;&nbsp;&nbsp;&nbsp;如此无所著&nbsp;&nbsp;&nbsp;&nbsp;世间清净身

&nbsp;&nbsp;&nbsp;&nbsp;虽身而非身&nbsp;&nbsp;&nbsp;&nbsp;诸法无生故

&nbsp;&nbsp;&nbsp;&nbsp;深入无尽身&nbsp;&nbsp;&nbsp;&nbsp;非生亦非灭

&nbsp;&nbsp;&nbsp;&nbsp;非常非无常&nbsp;&nbsp;&nbsp;&nbsp;示现诸世间

&nbsp;&nbsp;&nbsp;&nbsp;除灭恶邪见&nbsp;&nbsp;&nbsp;&nbsp;成就于正见

&nbsp;&nbsp;&nbsp;&nbsp;平等观诸法&nbsp;&nbsp;&nbsp;&nbsp;不着我我所

&nbsp;&nbsp;&nbsp;&nbsp;譬如工幻师&nbsp;&nbsp;&nbsp;&nbsp;示现种种幻

&nbsp;&nbsp;&nbsp;&nbsp;本无所从来&nbsp;&nbsp;&nbsp;&nbsp;去亦无所至

&nbsp;&nbsp;&nbsp;&nbsp;幻亦非有量&nbsp;&nbsp;&nbsp;&nbsp;亦复非无量

&nbsp;&nbsp;&nbsp;&nbsp;于彼大众中&nbsp;&nbsp;&nbsp;&nbsp;示现量无量

&nbsp;&nbsp;&nbsp;&nbsp;以此寂灭心&nbsp;&nbsp;&nbsp;&nbsp;修习诸善根

&nbsp;&nbsp;&nbsp;&nbsp;出生诸佛法&nbsp;&nbsp;&nbsp;&nbsp;非量非无量

&nbsp;&nbsp;&nbsp;&nbsp;有量有无量&nbsp;&nbsp;&nbsp;&nbsp;皆悉是妄想

&nbsp;&nbsp;&nbsp;&nbsp;分别一切趣&nbsp;&nbsp;&nbsp;&nbsp;不着量无量

&nbsp;&nbsp;&nbsp;&nbsp;诸佛甚深法&nbsp;&nbsp;&nbsp;&nbsp;寂灭最深妙

&nbsp;&nbsp;&nbsp;&nbsp;甚深无量智&nbsp;&nbsp;&nbsp;&nbsp;知甚深诸趣

&nbsp;&nbsp;&nbsp;&nbsp;菩萨离愚痴&nbsp;&nbsp;&nbsp;&nbsp;心意净无量

&nbsp;&nbsp;&nbsp;&nbsp;修习诸善根&nbsp;&nbsp;&nbsp;&nbsp;具足无量愿

&nbsp;&nbsp;&nbsp;&nbsp;度无量众生&nbsp;&nbsp;&nbsp;&nbsp;令至安隐处

&nbsp;&nbsp;&nbsp;&nbsp;平等观法界&nbsp;&nbsp;&nbsp;&nbsp;于彼无所著

&nbsp;&nbsp;&nbsp;&nbsp;深解真实际&nbsp;&nbsp;&nbsp;&nbsp;诸法无所有

&nbsp;&nbsp;&nbsp;&nbsp;觉悟诸世间&nbsp;&nbsp;&nbsp;&nbsp;诸法无生灭

&nbsp;&nbsp;&nbsp;&nbsp;深知一切法&nbsp;&nbsp;&nbsp;&nbsp;随应化众生

&nbsp;&nbsp;&nbsp;&nbsp;普雨甘露法&nbsp;&nbsp;&nbsp;&nbsp;充满诸世间

&nbsp;&nbsp;&nbsp;&nbsp;化无量众生&nbsp;&nbsp;&nbsp;&nbsp;令发菩提心

&nbsp;&nbsp;&nbsp;&nbsp;不舍菩萨行&nbsp;&nbsp;&nbsp;&nbsp;皆得不退转

&nbsp;&nbsp;&nbsp;&nbsp;随顺佛正法&nbsp;&nbsp;&nbsp;&nbsp;究竟得法身

&nbsp;&nbsp;&nbsp;&nbsp;悉了知世间&nbsp;&nbsp;&nbsp;&nbsp;一切众生身

&nbsp;&nbsp;&nbsp;&nbsp;分别诸众生&nbsp;&nbsp;&nbsp;&nbsp;及一切佛刹

&nbsp;&nbsp;&nbsp;&nbsp;深入智慧海&nbsp;&nbsp;&nbsp;&nbsp;通达十方海

&nbsp;&nbsp;&nbsp;&nbsp;如来净身中&nbsp;&nbsp;&nbsp;&nbsp;普现众生身

&nbsp;&nbsp;&nbsp;&nbsp;菩萨明净眼&nbsp;&nbsp;&nbsp;&nbsp;悉皆能睹见

&nbsp;&nbsp;&nbsp;&nbsp;无量亿劫中&nbsp;&nbsp;&nbsp;&nbsp;赞叹如来身

&nbsp;&nbsp;&nbsp;&nbsp;穷尽一切劫&nbsp;&nbsp;&nbsp;&nbsp;犹尚不究竟

&nbsp;&nbsp;&nbsp;&nbsp;菩萨摩诃萨&nbsp;&nbsp;&nbsp;&nbsp;于佛涅槃后

&nbsp;&nbsp;&nbsp;&nbsp;能于念念中&nbsp;&nbsp;&nbsp;&nbsp;分布诸舍利

&nbsp;&nbsp;&nbsp;&nbsp;如是未来世&nbsp;&nbsp;&nbsp;&nbsp;有求佛道者

&nbsp;&nbsp;&nbsp;&nbsp;无量菩提心&nbsp;&nbsp;&nbsp;&nbsp;决定智能知

&nbsp;&nbsp;&nbsp;&nbsp;如是三世中&nbsp;&nbsp;&nbsp;&nbsp;诸佛出于世

&nbsp;&nbsp;&nbsp;&nbsp;安住普贤行&nbsp;&nbsp;&nbsp;&nbsp;皆悉分别知

&nbsp;&nbsp;&nbsp;&nbsp;如是分别知&nbsp;&nbsp;&nbsp;&nbsp;无量诸行地

&nbsp;&nbsp;&nbsp;&nbsp;成就坚固智&nbsp;&nbsp;&nbsp;&nbsp;能转不退转

&nbsp;&nbsp;&nbsp;&nbsp;无量深智慧&nbsp;&nbsp;&nbsp;&nbsp;究竟如来境

&nbsp;&nbsp;&nbsp;&nbsp;普贤明净智&nbsp;&nbsp;&nbsp;&nbsp;深入不退转

&nbsp;&nbsp;&nbsp;&nbsp;一切最胜尊&nbsp;&nbsp;&nbsp;&nbsp;深入妙境界

&nbsp;&nbsp;&nbsp;&nbsp;究竟不退转&nbsp;&nbsp;&nbsp;&nbsp;得无上菩提

&nbsp;&nbsp;&nbsp;&nbsp;无量无边心&nbsp;&nbsp;&nbsp;&nbsp;一切种种业

&nbsp;&nbsp;&nbsp;&nbsp;修习诸想行&nbsp;&nbsp;&nbsp;&nbsp;能于一念知

&nbsp;&nbsp;&nbsp;&nbsp;染污不染污&nbsp;&nbsp;&nbsp;&nbsp;学心无学心

&nbsp;&nbsp;&nbsp;&nbsp;菩萨一念中&nbsp;&nbsp;&nbsp;&nbsp;觉悟无量心

&nbsp;&nbsp;&nbsp;&nbsp;了知非一二&nbsp;&nbsp;&nbsp;&nbsp;非秽亦非净

&nbsp;&nbsp;&nbsp;&nbsp;亦复非积集&nbsp;&nbsp;&nbsp;&nbsp;皆从因缘起

&nbsp;&nbsp;&nbsp;&nbsp;如是分别知&nbsp;&nbsp;&nbsp;&nbsp;一切众生心

&nbsp;&nbsp;&nbsp;&nbsp;世间诸佛刹&nbsp;&nbsp;&nbsp;&nbsp;悉皆是虚妄

&nbsp;&nbsp;&nbsp;&nbsp;如是妙方便&nbsp;&nbsp;&nbsp;&nbsp;深入菩萨行

&nbsp;&nbsp;&nbsp;&nbsp;皆与普贤等&nbsp;&nbsp;&nbsp;&nbsp;如来法化生

&nbsp;&nbsp;&nbsp;&nbsp;一切众生类&nbsp;&nbsp;&nbsp;&nbsp;善恶想不同

&nbsp;&nbsp;&nbsp;&nbsp;或有生天上&nbsp;&nbsp;&nbsp;&nbsp;或堕诸恶道

&nbsp;&nbsp;&nbsp;&nbsp;菩萨见世间&nbsp;&nbsp;&nbsp;&nbsp;皆从业缘起

&nbsp;&nbsp;&nbsp;&nbsp;常着虚妄想&nbsp;&nbsp;&nbsp;&nbsp;流转于生死

&nbsp;&nbsp;&nbsp;&nbsp;十方诸众生&nbsp;&nbsp;&nbsp;&nbsp;虚诳网所覆

&nbsp;&nbsp;&nbsp;&nbsp;菩萨一念中&nbsp;&nbsp;&nbsp;&nbsp;方便令解脱

&nbsp;&nbsp;&nbsp;&nbsp;如是诸根入&nbsp;&nbsp;&nbsp;&nbsp;眼耳鼻舌身

&nbsp;&nbsp;&nbsp;&nbsp;分别知意业&nbsp;&nbsp;&nbsp;&nbsp;世间想不同

&nbsp;&nbsp;&nbsp;&nbsp;一一眼境界&nbsp;&nbsp;&nbsp;&nbsp;出生无量眼

&nbsp;&nbsp;&nbsp;&nbsp;种种相不同&nbsp;&nbsp;&nbsp;&nbsp;无量无有边

&nbsp;&nbsp;&nbsp;&nbsp;随众生所行&nbsp;&nbsp;&nbsp;&nbsp;一切善恶业

&nbsp;&nbsp;&nbsp;&nbsp;于彼得果报&nbsp;&nbsp;&nbsp;&nbsp;像类悉不同

&nbsp;&nbsp;&nbsp;&nbsp;普贤清净眼&nbsp;&nbsp;&nbsp;&nbsp;深入诸地力

&nbsp;&nbsp;&nbsp;&nbsp;一一眼境界&nbsp;&nbsp;&nbsp;&nbsp;出生无量智

&nbsp;&nbsp;&nbsp;&nbsp;如是诸世间&nbsp;&nbsp;&nbsp;&nbsp;悉能分别知

&nbsp;&nbsp;&nbsp;&nbsp;究竟一切行&nbsp;&nbsp;&nbsp;&nbsp;逮得不退转

&nbsp;&nbsp;&nbsp;&nbsp;佛说菩萨说&nbsp;&nbsp;&nbsp;&nbsp;刹说众生说

&nbsp;&nbsp;&nbsp;&nbsp;三世一切说&nbsp;&nbsp;&nbsp;&nbsp;菩萨分别知

&nbsp;&nbsp;&nbsp;&nbsp;过去是未来&nbsp;&nbsp;&nbsp;&nbsp;未来是过去

&nbsp;&nbsp;&nbsp;&nbsp;显在是去来&nbsp;&nbsp;&nbsp;&nbsp;菩萨悉了知

&nbsp;&nbsp;&nbsp;&nbsp;如是无量世&nbsp;&nbsp;&nbsp;&nbsp;觉悟相不同

&nbsp;&nbsp;&nbsp;&nbsp;方便究竟行&nbsp;&nbsp;&nbsp;&nbsp;具足诸佛智

### 宝王如来性起品第三十二之一

尔时如来眉间白毫相中。放大光明。名曰明如来法。无量亿那由他阿僧祇光以为眷属。普照十方一切世界。围绕十匝显现如来无量自在。觉悟无数亿那由他诸菩萨众。一切世界六种震动。除灭一切诸恶道苦。映蔽一切诸魔光明犹若聚墨。显现一切如来菩提。显现一切诸佛大众。究竟庄严。普照法界虚空界等一切世界。复还围绕一切菩萨诸大众已。入如来性起妙德菩萨顶。尔时一切大众。心大欢喜身意柔软。作如是念。甚奇希有。如来今者放大光网。必当演说甚深正法。尔时如来性起妙德菩萨。于莲华座起。偏袒右肩。以右膝着莲华台上。一心合掌正向如来。以偈颂曰。

&nbsp;&nbsp;&nbsp;&nbsp;正觉一切法&nbsp;&nbsp;&nbsp;&nbsp;究竟诸境界

&nbsp;&nbsp;&nbsp;&nbsp;三世大仙等&nbsp;&nbsp;&nbsp;&nbsp;是故恭敬礼

&nbsp;&nbsp;&nbsp;&nbsp;究竟无相境&nbsp;&nbsp;&nbsp;&nbsp;相好庄严身

&nbsp;&nbsp;&nbsp;&nbsp;普放离垢光&nbsp;&nbsp;&nbsp;&nbsp;除灭一切魔

&nbsp;&nbsp;&nbsp;&nbsp;震动十方界&nbsp;&nbsp;&nbsp;&nbsp;一切诸佛刹

&nbsp;&nbsp;&nbsp;&nbsp;众生不恐怖&nbsp;&nbsp;&nbsp;&nbsp;是佛威神力

&nbsp;&nbsp;&nbsp;&nbsp;安住如虚空&nbsp;&nbsp;&nbsp;&nbsp;清净法界等

&nbsp;&nbsp;&nbsp;&nbsp;除灭一切恶&nbsp;&nbsp;&nbsp;&nbsp;令众得清净

&nbsp;&nbsp;&nbsp;&nbsp;无量劫苦行&nbsp;&nbsp;&nbsp;&nbsp;一心求佛道

&nbsp;&nbsp;&nbsp;&nbsp;得无碍境智&nbsp;&nbsp;&nbsp;&nbsp;与诸如来等

&nbsp;&nbsp;&nbsp;&nbsp;普放无量光&nbsp;&nbsp;&nbsp;&nbsp;震动一切刹

&nbsp;&nbsp;&nbsp;&nbsp;显现自在力&nbsp;&nbsp;&nbsp;&nbsp;来入我身中

&nbsp;&nbsp;&nbsp;&nbsp;善学诸菩萨&nbsp;&nbsp;&nbsp;&nbsp;皆悉来集会

&nbsp;&nbsp;&nbsp;&nbsp;是故我发心&nbsp;&nbsp;&nbsp;&nbsp;应有法王事

&nbsp;&nbsp;&nbsp;&nbsp;大众皆清净&nbsp;&nbsp;&nbsp;&nbsp;究竟菩萨行

&nbsp;&nbsp;&nbsp;&nbsp;智慧无染着&nbsp;&nbsp;&nbsp;&nbsp;成就无所畏

&nbsp;&nbsp;&nbsp;&nbsp;大仙行无量&nbsp;&nbsp;&nbsp;&nbsp;智慧力精进

&nbsp;&nbsp;&nbsp;&nbsp;开发菩萨心&nbsp;&nbsp;&nbsp;&nbsp;如来甚深法

&nbsp;&nbsp;&nbsp;&nbsp;正觉微妙义&nbsp;&nbsp;&nbsp;&nbsp;谁能演说者

&nbsp;&nbsp;&nbsp;&nbsp;我今欲请问&nbsp;&nbsp;&nbsp;&nbsp;愿佛为显示

说是偈已。时如来口中放大光明。名无碍无畏。无量亿那由他阿僧祇光以为眷属。普照十方一切世界。围绕十匝。显现如来无量自在。觉悟无数亿那由他诸菩萨众。一切世界六种震动。除灭一切诸恶道苦。映蔽一切诸魔光明犹若聚墨。显现一切如来菩提。显现一切诸佛大众。究竟庄严。普照法界虚空界等一切世界。复还围绕一切菩萨诸大众已。入普贤菩萨摩诃萨口。尔时普贤菩萨摩诃萨身及师子座。殊胜百倍诸菩萨身及师子座。唯除如来所处之座。尔时如来性起妙德菩萨。问普贤菩萨摩诃萨言。佛子。佛所显现大威神力不可思议。是何瑞相。尔时普贤菩萨摩诃萨。答如来性起妙德菩萨言。佛子。如我惟忖。如我所见。过去如来应供等正觉。放大光明。必说如来性起正法。是故今佛放大光明。显自在力。必说如来性起正法。时如来性起妙德菩萨。闻如来性起正法名已。一切大地六种震动。出生无量论难光明。尔时如来性起妙德菩萨。问普贤菩萨摩诃萨言。佛子。云何菩萨摩诃萨。知如来应供等正觉性起正法。佛子。无数亿那由他菩萨摩诃萨清净众会。善学修行清净诸业。念慧成就。诸佛庄严。究竟彼岸。住佛威仪具如来行。正念诸佛未曾散乱。大悲观察一切众生。决定智慧。分别菩萨诸妙神通。得佛神力。安住一切诸佛功德。成就如是无量功德。诸大菩萨皆来集会。仁者。曾于无量亿那由他佛所。恭敬供养种诸善根。成就菩萨无上妙行诸三昧门。皆得自在。深入一切如来秘密。于诸佛法除众疑惑。深入佛法。善知一切众生诸根。随众生性而为说法。随顺佛智。分别演说一切佛法。究竟彼岸。成就如是等无量功德。善哉佛子。愿说如来性起正法。尔时如来性起妙德菩萨。欲重明此义。向普贤菩萨。以偈颂曰。

&nbsp;&nbsp;&nbsp;&nbsp;善哉无碍智&nbsp;&nbsp;&nbsp;&nbsp;觉悟一切法

&nbsp;&nbsp;&nbsp;&nbsp;具足平等慧&nbsp;&nbsp;&nbsp;&nbsp;说佛无量境

&nbsp;&nbsp;&nbsp;&nbsp;诸佛子闻已&nbsp;&nbsp;&nbsp;&nbsp;心皆大欢喜

&nbsp;&nbsp;&nbsp;&nbsp;愿时为敷演&nbsp;&nbsp;&nbsp;&nbsp;如来性起法

&nbsp;&nbsp;&nbsp;&nbsp;何等如来身&nbsp;&nbsp;&nbsp;&nbsp;清净妙音声

&nbsp;&nbsp;&nbsp;&nbsp;云何如来心&nbsp;&nbsp;&nbsp;&nbsp;及无量境界

&nbsp;&nbsp;&nbsp;&nbsp;何等如来行&nbsp;&nbsp;&nbsp;&nbsp;及诸佛菩提

&nbsp;&nbsp;&nbsp;&nbsp;修习何等法&nbsp;&nbsp;&nbsp;&nbsp;速成等正觉

&nbsp;&nbsp;&nbsp;&nbsp;云何转法轮&nbsp;&nbsp;&nbsp;&nbsp;清净妙胜法

&nbsp;&nbsp;&nbsp;&nbsp;愿为分别说&nbsp;&nbsp;&nbsp;&nbsp;善逝涅槃法

&nbsp;&nbsp;&nbsp;&nbsp;佛子等闻已&nbsp;&nbsp;&nbsp;&nbsp;欢喜心无量

&nbsp;&nbsp;&nbsp;&nbsp;十方众生类&nbsp;&nbsp;&nbsp;&nbsp;皆见诸法王

&nbsp;&nbsp;&nbsp;&nbsp;恭敬供养佛&nbsp;&nbsp;&nbsp;&nbsp;于彼种善根

&nbsp;&nbsp;&nbsp;&nbsp;若有见诸佛&nbsp;&nbsp;&nbsp;&nbsp;恭敬种善根

&nbsp;&nbsp;&nbsp;&nbsp;功德藏无量&nbsp;&nbsp;&nbsp;&nbsp;愿为分别说

&nbsp;&nbsp;&nbsp;&nbsp;若有闻一切&nbsp;&nbsp;&nbsp;&nbsp;如来之名号

&nbsp;&nbsp;&nbsp;&nbsp;十方现在佛&nbsp;&nbsp;&nbsp;&nbsp;及已般涅槃

&nbsp;&nbsp;&nbsp;&nbsp;无尽功德藏&nbsp;&nbsp;&nbsp;&nbsp;闻名欢喜者

&nbsp;&nbsp;&nbsp;&nbsp;彼得何等利&nbsp;&nbsp;&nbsp;&nbsp;哀愍分别说

&nbsp;&nbsp;&nbsp;&nbsp;清净真佛子&nbsp;&nbsp;&nbsp;&nbsp;愿为广敷演

&nbsp;&nbsp;&nbsp;&nbsp;分别深境界&nbsp;&nbsp;&nbsp;&nbsp;无量功德海

&nbsp;&nbsp;&nbsp;&nbsp;一切诸菩萨&nbsp;&nbsp;&nbsp;&nbsp;皆一心合掌

&nbsp;&nbsp;&nbsp;&nbsp;恭敬观善逝&nbsp;&nbsp;&nbsp;&nbsp;瞻仁兼及我

&nbsp;&nbsp;&nbsp;&nbsp;巧语微妙音&nbsp;&nbsp;&nbsp;&nbsp;愿说真实义

&nbsp;&nbsp;&nbsp;&nbsp;除灭诸疑惑&nbsp;&nbsp;&nbsp;&nbsp;清净如虚空

&nbsp;&nbsp;&nbsp;&nbsp;因缘及譬谕&nbsp;&nbsp;&nbsp;&nbsp;为我分别说

&nbsp;&nbsp;&nbsp;&nbsp;无量众闻已&nbsp;&nbsp;&nbsp;&nbsp;皆发菩提心

&nbsp;&nbsp;&nbsp;&nbsp;一切诸如来&nbsp;&nbsp;&nbsp;&nbsp;相好庄严身

&nbsp;&nbsp;&nbsp;&nbsp;充满十方国&nbsp;&nbsp;&nbsp;&nbsp;方便度众生

&nbsp;&nbsp;&nbsp;&nbsp;出微妙音声&nbsp;&nbsp;&nbsp;&nbsp;演说无量法

&nbsp;&nbsp;&nbsp;&nbsp;因谕随应化&nbsp;&nbsp;&nbsp;&nbsp;示悟佛菩提

&nbsp;&nbsp;&nbsp;&nbsp;十方一切界&nbsp;&nbsp;&nbsp;&nbsp;无量佛刹中

&nbsp;&nbsp;&nbsp;&nbsp;不可称说劫&nbsp;&nbsp;&nbsp;&nbsp;是会甚难见

&nbsp;&nbsp;&nbsp;&nbsp;如此大众集&nbsp;&nbsp;&nbsp;&nbsp;清净诸佛子

&nbsp;&nbsp;&nbsp;&nbsp;无量亿劫中&nbsp;&nbsp;&nbsp;&nbsp;难见亦难闻

&nbsp;&nbsp;&nbsp;&nbsp;是故真佛子&nbsp;&nbsp;&nbsp;&nbsp;愿说微妙义

&nbsp;&nbsp;&nbsp;&nbsp;显现广无量&nbsp;&nbsp;&nbsp;&nbsp;如来性起法

&nbsp;&nbsp;&nbsp;&nbsp;一切诸菩萨&nbsp;&nbsp;&nbsp;&nbsp;皆一心合掌

&nbsp;&nbsp;&nbsp;&nbsp;渴仰于大乘&nbsp;&nbsp;&nbsp;&nbsp;愿雨甘露法

尔时普贤菩萨摩诃萨。告如来性起妙德菩萨等诸大众言。佛子。如来应供等正觉性起正法不可思议。所以者何。非少因缘。成等正觉出兴于世。佛子。以十种无量无数百千阿僧祇因缘。成等正觉出兴于世。何等为十。一者发无量菩提之心不舍一切众生。二者过去无数劫修诸善根正直深心。三者无量慈悲救护众生。四者行无量行不退大愿。五者积无量功德心无厌足。六者恭敬供养无量诸佛教化众生。七者出生无量方便智慧。八者成就无量诸功德藏。九者具足无量庄严智慧。十者分别演说无量诸法实义。佛子。如是等十种无量无数百千阿僧祇法门。成等正觉出兴于世。佛子。譬如三千大千世界。非少因缘成。以无量因缘乃能得成。所谓兴大云雨。因大雨故起四风轮。何等为四。一名曰持。能持大水。二名渐消。渐消大水。三名曰起。起诸处所。四名庄严。庄严三千大千世界众生业报。如是四种皆众生业报及诸菩萨善根所起。佛子。如是等无量因缘。乃成三千大千世界。法如是故。无有作者亦无成者。如来应供等正觉亦复如是。非少因缘成。以无量因缘。成等正觉出兴于世。所谓菩萨摩诃萨。曾于过去无量佛所。闻受正法甘露大雨。因是能起如来四种智慧风轮。何等为四。一者正念持陀罗尼未曾忘失。如来大智风轮。能持如来一切法雨。二者止观如来大智风轮。悉能消灭一切烦恼。三者善回向如来大智风轮。成就一切功德善根。四者出生离垢诸庄严法如来大智风轮。皆令众生诸根清净相好庄严。如来无漏善根所成。法如是故。无有作者亦无成者。佛子。是为第一最胜法门成等正觉出兴于世。菩萨摩诃萨应如是知。复次佛子。譬如三千大千世界成时。大云降雨名曰洪澍。一切世界不能容持。除大千世界初始成时。如来应供等正觉。亦复如是。出兴于世。演说如来性起法雨。一切声闻缘觉不能受持。除成就诸力菩萨摩诃萨。佛子是为第二因缘成等正觉出兴于世。菩萨摩诃萨应如是知。复次佛子。譬如众生业报大云降雨。无所从来去无所至。如来应供等正觉。亦复如是。以诸菩萨善根力故。演说如来性起法雨。无所从来去无所至。佛子。是为第三因缘成等正觉出兴于世。菩萨摩诃萨应如是知。复次佛子。譬如大云降雨。大千世界一切众生无能知数。若欲算计令心狂乱。除大千世界主摩醯首罗天王。乃至一渧无不知者。以本善根果报力故。如来应供等正觉亦复如是。出兴于世。说如来性起甘露法雨。一切众生声闻缘觉所不能知。若欲思量令心狂乱。除一切世界主。菩萨摩诃萨乃至一句一味悉分别知。于过去佛所修地力故。佛子。是为第四因缘成等正觉出兴于世。菩萨摩诃萨应如是知。复次佛子。譬如大云降雨。名灭炽然。或名能起。或名能坏。或名成宝。或名分别大千世界。如来应供等正觉。亦复如是。出兴于世。雨正法雨名曰除灭。除灭众生烦恼盛火。或有法雨名曰能起。能起众生一切善根。或有法雨名曰能坏。能坏众生诸恶邪见。或有法雨名曰成宝。能成众生一切智宝。或有法雨名曰分别。分别众生心心所行。佛子。是为第五因缘成等正觉出兴于世。菩萨摩诃萨应如是知。复次佛子。譬如大云雨一味水。随其所雨而有差别。如来应供等正觉。亦复如是。雨于大悲一味法雨。随所应化种种不同。佛子。是为第六因缘成等正觉出兴于世。菩萨摩诃萨应如是知。复次佛子。譬如三千大千世界初始成时。先成色界诸天宫殿。次成欲界诸天宫殿。次成人处及余众生诸所住处。如来应供等正觉。亦复如是。出兴于世。先起菩萨诸行智慧。次起缘觉声闻及余众生一切善根。佛子。譬如大云雨一味水。随诸众生善根力故。起种种宫殿。如来大悲一味法水。随众生器根不同故。法雨差别。佛子。是为第七因缘成等正觉出兴于世。菩萨摩诃萨应如是知。复次佛子。譬如世界初始成时。有大水轮。遍满三千大千世界。满世界已。生大莲华名如来起。诸功德宝以为庄严。遍覆三千大千世界。光照十方一切国土。时摩醯首罗净居天等。见莲华已。即决定知如莲华数诸佛兴世。佛子。尔时有风轮起名净光明。能成色界诸天宫殿。又风轮起名净庄严。能成欲界诸天宫殿。又风轮起名不可坏。能成大小围山及金刚山。又风轮起名曰胜高。能成须弥山王。又风轮起名曰不动。能成十种大山。何等为十。所谓芭蕉山。仙人山。伏魔山。大伏魔山。持劫山。黑山。目真邻陀山。摩诃目真邻陀山。香山。雪山。又风轮起名曰安住。能成大地。又风轮起名曰庄严。能成地天宫殿乾闼婆宫殿。又风轮起名无尽藏。能成三千大千世界海。又风轮起名明净藏。能成大千世界珍宝。又风轮起名坚固根。能成一切如意树。佛子。是为大云雨一味水。以众生善根果报力故。法如是故。起种种风轮。风轮差别故。大千世界形类不同。如来应供等正觉。亦复如是。出兴于世。具诸善根。有光明。名无上大智不断如来性起不思议智。普照十方世界。授一切菩萨如来记。号成等正觉出兴于世。又能善知一一佛所有几菩萨成就功德。复有光明。名离垢净如来大智。能成如来无漏无生智。复有光明。名曰普照如来大智。能成如来不可思议法界智。复有光明。名持佛性如来大智。能成如来不动诸力。复有光明。名无坏最胜如来大智。能成如来无所畏智。复有光明。名一切明如来大智。能成如来坚固不退一切种智。复有光明。名出生变化如来大智。能令见闻恭敬供养诸如来者。善根不虚。复有光明。名普随顺至如来大智。能成如来无尽功德智慧清净法身。饶益众生。复有光明。名不可究竟如来大智。能成如来甚深妙智。不断三宝。复有光明。名种种庄严如来大智。能成如来相好严身。令一切众生皆悉欢喜得一切智。复为光明。名不可坏如来大智。能成如来法界虚空界等无有穷尽殊胜寿命。佛子。如来大悲一味之水。以诸菩萨善根力故。及余众生根差别故。法如是故。如来智慧应化不同。佛子。如来性起正法。一切如来平等智慧光明所起。一切如来一味智慧。出生无量无边功德。众生念言。此诸功德如来所造。佛子。此非如来神力所造。佛子。乃至一菩萨成无上道言佛造者无有是处。诸佛为一切群生作善知识。众生依此得大智慧。无有作法亦无作者。佛子。是为第八因缘成等正觉出兴于世。菩萨摩诃萨。应如是知。复次佛子。譬如有四风轮依虚空住能持水轮。何等为四。所谓安住。不动。常住。坚固是名为四。能持水轮。水轮能持大地令不散坏。是故说大地依水轮。水轮依风轮。风轮依虚空。虚空无所依。虚空虽无所依。能令三千大千世界而得安住。如来应供等正觉。亦复如是。依如来起四种无碍大智风轮。能持一切众生善根。何等为四。所谓摄取众生皆令欢喜大智风轮。分别诸法令众生乐求大智风轮。守护众生一切善根大智风轮。决定了知无漏法界大智风轮。是名四种大智风轮。大慈为众生归依。大悲度脱众生。大慈大悲饶益众生。大慈大悲依方便智。大方便智依于如来。如来无所依。无碍慧光普照十方一切世界。佛子。是为第九因缘成等正觉出兴于世。菩萨摩诃萨应如是知。复次佛子。譬如大千世界成已种种饶益无量众生。水性众生得水安乐。陆地众生得地安乐。宫殿众生得宫殿安乐。空中众生得虚空安乐。如来应供等正觉亦复如是。出兴于世。种种饶益一切众生。见闻如来踊跃欢喜修诸善根。住尸罗者得佛戒乐。住四禅四无量者。得圣无上智明之乐。住法门者。得真实乐。住照明者。得净智乐。如是等无量法门种种饶益一切众生。佛子。是为第十因缘成等正觉出兴于世。菩萨摩诃萨应如是知。

佛子。菩萨摩诃萨。又复应知。如来性起正法。功德无量。行无量故。充满十方。无来去故。离生住灭。无有行故。离心意识。无有身故。性如虚空。悉平等故。一切众生无我我所。无有尽故。一切刹无尽。无有转故。不断未来际。无有退故。如来智无疑。无二平等。观察有为无为故。成等正觉饶益众生。本行回向自在满足故。尔时普贤菩萨。欲重明此义。以偈颂曰。

&nbsp;&nbsp;&nbsp;&nbsp;一切众谛听&nbsp;&nbsp;&nbsp;&nbsp;如来十力法

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;最胜无有上

&nbsp;&nbsp;&nbsp;&nbsp;悉与无等等&nbsp;&nbsp;&nbsp;&nbsp;亦与虚空等

&nbsp;&nbsp;&nbsp;&nbsp;功德无等者&nbsp;&nbsp;&nbsp;&nbsp;境界不可量

&nbsp;&nbsp;&nbsp;&nbsp;一切诸如来&nbsp;&nbsp;&nbsp;&nbsp;功德无有量

&nbsp;&nbsp;&nbsp;&nbsp;诸余众生类&nbsp;&nbsp;&nbsp;&nbsp;无能思议者

&nbsp;&nbsp;&nbsp;&nbsp;如来一法门&nbsp;&nbsp;&nbsp;&nbsp;一切诸群生

&nbsp;&nbsp;&nbsp;&nbsp;无量亿劫中&nbsp;&nbsp;&nbsp;&nbsp;思量不能尽

&nbsp;&nbsp;&nbsp;&nbsp;十方诸佛刹&nbsp;&nbsp;&nbsp;&nbsp;尽末为微尘

&nbsp;&nbsp;&nbsp;&nbsp;有人能计算&nbsp;&nbsp;&nbsp;&nbsp;悉了知其数

&nbsp;&nbsp;&nbsp;&nbsp;彼人无量劫&nbsp;&nbsp;&nbsp;&nbsp;算数诸如来

&nbsp;&nbsp;&nbsp;&nbsp;一毛之功德&nbsp;&nbsp;&nbsp;&nbsp;莫能知少分

&nbsp;&nbsp;&nbsp;&nbsp;譬如一士夫&nbsp;&nbsp;&nbsp;&nbsp;能量虚空界

&nbsp;&nbsp;&nbsp;&nbsp;又第二士夫&nbsp;&nbsp;&nbsp;&nbsp;随算知量数

&nbsp;&nbsp;&nbsp;&nbsp;于亿无数劫&nbsp;&nbsp;&nbsp;&nbsp;算量空可尽

&nbsp;&nbsp;&nbsp;&nbsp;如来诸功德&nbsp;&nbsp;&nbsp;&nbsp;不可得穷尽

&nbsp;&nbsp;&nbsp;&nbsp;譬如有士夫&nbsp;&nbsp;&nbsp;&nbsp;能于一念中

&nbsp;&nbsp;&nbsp;&nbsp;数三世众生&nbsp;&nbsp;&nbsp;&nbsp;心心之所行

&nbsp;&nbsp;&nbsp;&nbsp;众生数等劫&nbsp;&nbsp;&nbsp;&nbsp;数之犹可尽

&nbsp;&nbsp;&nbsp;&nbsp;如来无量德&nbsp;&nbsp;&nbsp;&nbsp;其数不可尽

&nbsp;&nbsp;&nbsp;&nbsp;譬如诸法界&nbsp;&nbsp;&nbsp;&nbsp;分际不可得

&nbsp;&nbsp;&nbsp;&nbsp;一切非一切&nbsp;&nbsp;&nbsp;&nbsp;非见不可取

&nbsp;&nbsp;&nbsp;&nbsp;如是诸如来&nbsp;&nbsp;&nbsp;&nbsp;境界不可量

&nbsp;&nbsp;&nbsp;&nbsp;一切非一切&nbsp;&nbsp;&nbsp;&nbsp;法界无穷尽

&nbsp;&nbsp;&nbsp;&nbsp;譬如如如性&nbsp;&nbsp;&nbsp;&nbsp;离虚妄寂灭

&nbsp;&nbsp;&nbsp;&nbsp;亦无有生者&nbsp;&nbsp;&nbsp;&nbsp;亦无有灭者

&nbsp;&nbsp;&nbsp;&nbsp;如是诸如来&nbsp;&nbsp;&nbsp;&nbsp;及一切境界

&nbsp;&nbsp;&nbsp;&nbsp;亦同如如性&nbsp;&nbsp;&nbsp;&nbsp;不增亦不减

&nbsp;&nbsp;&nbsp;&nbsp;譬如未来际&nbsp;&nbsp;&nbsp;&nbsp;真实际无际

&nbsp;&nbsp;&nbsp;&nbsp;三世性自离&nbsp;&nbsp;&nbsp;&nbsp;真实不可得

&nbsp;&nbsp;&nbsp;&nbsp;等正觉如是&nbsp;&nbsp;&nbsp;&nbsp;境界亦复然

&nbsp;&nbsp;&nbsp;&nbsp;一切三世中&nbsp;&nbsp;&nbsp;&nbsp;通达无障碍

&nbsp;&nbsp;&nbsp;&nbsp;诸法无变易&nbsp;&nbsp;&nbsp;&nbsp;性空无作故

&nbsp;&nbsp;&nbsp;&nbsp;离垢无染污&nbsp;&nbsp;&nbsp;&nbsp;其性如虚空

&nbsp;&nbsp;&nbsp;&nbsp;一切诸如来&nbsp;&nbsp;&nbsp;&nbsp;清净性亦然

&nbsp;&nbsp;&nbsp;&nbsp;一切性无性&nbsp;&nbsp;&nbsp;&nbsp;非有亦非无

&nbsp;&nbsp;&nbsp;&nbsp;正法性远离&nbsp;&nbsp;&nbsp;&nbsp;一切语言道

&nbsp;&nbsp;&nbsp;&nbsp;一切趣非趣&nbsp;&nbsp;&nbsp;&nbsp;皆悉寂灭性

&nbsp;&nbsp;&nbsp;&nbsp;一切诸如来&nbsp;&nbsp;&nbsp;&nbsp;境界亦如是

&nbsp;&nbsp;&nbsp;&nbsp;远离语言道&nbsp;&nbsp;&nbsp;&nbsp;不可为譬谕

&nbsp;&nbsp;&nbsp;&nbsp;诸佛觉悟法&nbsp;&nbsp;&nbsp;&nbsp;性相皆寂灭

&nbsp;&nbsp;&nbsp;&nbsp;如鸟飞空中&nbsp;&nbsp;&nbsp;&nbsp;足迹不可得

&nbsp;&nbsp;&nbsp;&nbsp;无量大愿果&nbsp;&nbsp;&nbsp;&nbsp;成就净色身

&nbsp;&nbsp;&nbsp;&nbsp;具十力功德&nbsp;&nbsp;&nbsp;&nbsp;示现大神变

&nbsp;&nbsp;&nbsp;&nbsp;如来甚深法&nbsp;&nbsp;&nbsp;&nbsp;若有欲知者

&nbsp;&nbsp;&nbsp;&nbsp;应当净其意&nbsp;&nbsp;&nbsp;&nbsp;犹若如虚空

&nbsp;&nbsp;&nbsp;&nbsp;远离虚妄想&nbsp;&nbsp;&nbsp;&nbsp;及邪见颠倒

&nbsp;&nbsp;&nbsp;&nbsp;修习清净道&nbsp;&nbsp;&nbsp;&nbsp;究竟得净意

&nbsp;&nbsp;&nbsp;&nbsp;是故诸佛子&nbsp;&nbsp;&nbsp;&nbsp;一心善谛听

&nbsp;&nbsp;&nbsp;&nbsp;诸善逝境界&nbsp;&nbsp;&nbsp;&nbsp;我当说少分

&nbsp;&nbsp;&nbsp;&nbsp;一切诸十力&nbsp;&nbsp;&nbsp;&nbsp;功德不可数

&nbsp;&nbsp;&nbsp;&nbsp;觉悟群生故&nbsp;&nbsp;&nbsp;&nbsp;我今少演说

&nbsp;&nbsp;&nbsp;&nbsp;一切诸导师&nbsp;&nbsp;&nbsp;&nbsp;起清净身业

&nbsp;&nbsp;&nbsp;&nbsp;口业及意业&nbsp;&nbsp;&nbsp;&nbsp;境界悉清净

&nbsp;&nbsp;&nbsp;&nbsp;如来深境界&nbsp;&nbsp;&nbsp;&nbsp;清净妙法轮

&nbsp;&nbsp;&nbsp;&nbsp;涅槃诸善根&nbsp;&nbsp;&nbsp;&nbsp;我当分别说

&nbsp;&nbsp;&nbsp;&nbsp;譬如大千界&nbsp;&nbsp;&nbsp;&nbsp;国土初成时

&nbsp;&nbsp;&nbsp;&nbsp;非是少因缘&nbsp;&nbsp;&nbsp;&nbsp;能成于世界

&nbsp;&nbsp;&nbsp;&nbsp;无量方便力&nbsp;&nbsp;&nbsp;&nbsp;一切因缘起

&nbsp;&nbsp;&nbsp;&nbsp;三千大千界&nbsp;&nbsp;&nbsp;&nbsp;安置诸群生

&nbsp;&nbsp;&nbsp;&nbsp;如来诸最胜&nbsp;&nbsp;&nbsp;&nbsp;如是性起法

&nbsp;&nbsp;&nbsp;&nbsp;无量功德藏&nbsp;&nbsp;&nbsp;&nbsp;一切莫能知

&nbsp;&nbsp;&nbsp;&nbsp;十方诸世界&nbsp;&nbsp;&nbsp;&nbsp;皆末为微尘

&nbsp;&nbsp;&nbsp;&nbsp;算数诸微尘&nbsp;&nbsp;&nbsp;&nbsp;及知众生心

&nbsp;&nbsp;&nbsp;&nbsp;微尘众生心&nbsp;&nbsp;&nbsp;&nbsp;犹尚可知数

&nbsp;&nbsp;&nbsp;&nbsp;一切诸十力&nbsp;&nbsp;&nbsp;&nbsp;功德不可知

&nbsp;&nbsp;&nbsp;&nbsp;譬如因重云&nbsp;&nbsp;&nbsp;&nbsp;能澍降大雨

&nbsp;&nbsp;&nbsp;&nbsp;四种风轮起&nbsp;&nbsp;&nbsp;&nbsp;能成三千界

&nbsp;&nbsp;&nbsp;&nbsp;众生诸善根&nbsp;&nbsp;&nbsp;&nbsp;菩萨功德力

&nbsp;&nbsp;&nbsp;&nbsp;三千世界起&nbsp;&nbsp;&nbsp;&nbsp;安置众生类

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;因缘法云起

&nbsp;&nbsp;&nbsp;&nbsp;大智慧风轮&nbsp;&nbsp;&nbsp;&nbsp;离垢清净意

&nbsp;&nbsp;&nbsp;&nbsp;一切诸佛所&nbsp;&nbsp;&nbsp;&nbsp;修习诸善根

&nbsp;&nbsp;&nbsp;&nbsp;回向与众生&nbsp;&nbsp;&nbsp;&nbsp;速成等正觉

&nbsp;&nbsp;&nbsp;&nbsp;譬如虚空中&nbsp;&nbsp;&nbsp;&nbsp;云雨名洪澍

&nbsp;&nbsp;&nbsp;&nbsp;一切余世界&nbsp;&nbsp;&nbsp;&nbsp;无堪受持者

&nbsp;&nbsp;&nbsp;&nbsp;除三千大千&nbsp;&nbsp;&nbsp;&nbsp;世界初成时

&nbsp;&nbsp;&nbsp;&nbsp;不可动风轮&nbsp;&nbsp;&nbsp;&nbsp;依止虚空界

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;初成等正觉

&nbsp;&nbsp;&nbsp;&nbsp;十方一切界&nbsp;&nbsp;&nbsp;&nbsp;法云降大雨

&nbsp;&nbsp;&nbsp;&nbsp;充满胜法界&nbsp;&nbsp;&nbsp;&nbsp;无有能持者

&nbsp;&nbsp;&nbsp;&nbsp;唯诸大菩萨&nbsp;&nbsp;&nbsp;&nbsp;成就无量德

&nbsp;&nbsp;&nbsp;&nbsp;空中兴云雨&nbsp;&nbsp;&nbsp;&nbsp;无作无造者

&nbsp;&nbsp;&nbsp;&nbsp;本无所从来&nbsp;&nbsp;&nbsp;&nbsp;去亦无所至

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;法云雨甘露

&nbsp;&nbsp;&nbsp;&nbsp;本无所从来&nbsp;&nbsp;&nbsp;&nbsp;去亦无所至

&nbsp;&nbsp;&nbsp;&nbsp;一切诸菩萨&nbsp;&nbsp;&nbsp;&nbsp;修习无量行

&nbsp;&nbsp;&nbsp;&nbsp;随所应受化&nbsp;&nbsp;&nbsp;&nbsp;为彼雨正法

&nbsp;&nbsp;&nbsp;&nbsp;譬如大云雨&nbsp;&nbsp;&nbsp;&nbsp;无有能数者

&nbsp;&nbsp;&nbsp;&nbsp;唯摩醯首罗&nbsp;&nbsp;&nbsp;&nbsp;悉能分别知

&nbsp;&nbsp;&nbsp;&nbsp;善逝亦如是&nbsp;&nbsp;&nbsp;&nbsp;雨无量法雨

&nbsp;&nbsp;&nbsp;&nbsp;充满诸佛刹&nbsp;&nbsp;&nbsp;&nbsp;无有能数者

&nbsp;&nbsp;&nbsp;&nbsp;唯无上法王&nbsp;&nbsp;&nbsp;&nbsp;一切世界主

&nbsp;&nbsp;&nbsp;&nbsp;悉能分别知&nbsp;&nbsp;&nbsp;&nbsp;如观掌中宝

&nbsp;&nbsp;&nbsp;&nbsp;应灭能寂灭&nbsp;&nbsp;&nbsp;&nbsp;应起能令起

&nbsp;&nbsp;&nbsp;&nbsp;除灭诸邪见&nbsp;&nbsp;&nbsp;&nbsp;长养功德宝

&nbsp;&nbsp;&nbsp;&nbsp;如来雨正法&nbsp;&nbsp;&nbsp;&nbsp;除灭诸烦恼

&nbsp;&nbsp;&nbsp;&nbsp;出生不可数&nbsp;&nbsp;&nbsp;&nbsp;无量诸善根

&nbsp;&nbsp;&nbsp;&nbsp;修习于正见&nbsp;&nbsp;&nbsp;&nbsp;远离诸颠倒

&nbsp;&nbsp;&nbsp;&nbsp;一切诸最胜&nbsp;&nbsp;&nbsp;&nbsp;深解功德宝

&nbsp;&nbsp;&nbsp;&nbsp;譬如虚空中&nbsp;&nbsp;&nbsp;&nbsp;普雨一味水

&nbsp;&nbsp;&nbsp;&nbsp;众生果报力&nbsp;&nbsp;&nbsp;&nbsp;所起物不同

&nbsp;&nbsp;&nbsp;&nbsp;如来雨正法&nbsp;&nbsp;&nbsp;&nbsp;大悲一味水

&nbsp;&nbsp;&nbsp;&nbsp;随应受化故&nbsp;&nbsp;&nbsp;&nbsp;种种差别说

&nbsp;&nbsp;&nbsp;&nbsp;世界初成时&nbsp;&nbsp;&nbsp;&nbsp;先起色界宫

&nbsp;&nbsp;&nbsp;&nbsp;复于欲界天&nbsp;&nbsp;&nbsp;&nbsp;次第起宫殿

&nbsp;&nbsp;&nbsp;&nbsp;次复于人间&nbsp;&nbsp;&nbsp;&nbsp;各各造住处

&nbsp;&nbsp;&nbsp;&nbsp;然后次第起&nbsp;&nbsp;&nbsp;&nbsp;乾闼诸龙处

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;始成等正觉

&nbsp;&nbsp;&nbsp;&nbsp;初起菩萨行&nbsp;&nbsp;&nbsp;&nbsp;次成缘觉乘

&nbsp;&nbsp;&nbsp;&nbsp;又化心自在&nbsp;&nbsp;&nbsp;&nbsp;一切诸声闻

&nbsp;&nbsp;&nbsp;&nbsp;然后令众生&nbsp;&nbsp;&nbsp;&nbsp;修习诸善根

&nbsp;&nbsp;&nbsp;&nbsp;见清净莲华&nbsp;&nbsp;&nbsp;&nbsp;诸天知佛出

&nbsp;&nbsp;&nbsp;&nbsp;因雨能起风&nbsp;&nbsp;&nbsp;&nbsp;风能起世界

&nbsp;&nbsp;&nbsp;&nbsp;如来放光明&nbsp;&nbsp;&nbsp;&nbsp;分别佛菩萨

&nbsp;&nbsp;&nbsp;&nbsp;能起智慧轮&nbsp;&nbsp;&nbsp;&nbsp;通达诸佛法

&nbsp;&nbsp;&nbsp;&nbsp;水依风轮住&nbsp;&nbsp;&nbsp;&nbsp;地依于水轮

&nbsp;&nbsp;&nbsp;&nbsp;众宝树依地&nbsp;&nbsp;&nbsp;&nbsp;虚空无所依

&nbsp;&nbsp;&nbsp;&nbsp;智轮依如来&nbsp;&nbsp;&nbsp;&nbsp;慈悲依智慧

&nbsp;&nbsp;&nbsp;&nbsp;功德依方便&nbsp;&nbsp;&nbsp;&nbsp;法身无所依

&nbsp;&nbsp;&nbsp;&nbsp;譬如大地起&nbsp;&nbsp;&nbsp;&nbsp;饶益诸众生

&nbsp;&nbsp;&nbsp;&nbsp;水陆群萌类&nbsp;&nbsp;&nbsp;&nbsp;各各得安乐

&nbsp;&nbsp;&nbsp;&nbsp;依虚空众生&nbsp;&nbsp;&nbsp;&nbsp;及欲色诸天

&nbsp;&nbsp;&nbsp;&nbsp;二足四足等&nbsp;&nbsp;&nbsp;&nbsp;一切悉饶益

&nbsp;&nbsp;&nbsp;&nbsp;法王亦如是&nbsp;&nbsp;&nbsp;&nbsp;出兴于世间

&nbsp;&nbsp;&nbsp;&nbsp;令一切众生&nbsp;&nbsp;&nbsp;&nbsp;皆悉得饶益

&nbsp;&nbsp;&nbsp;&nbsp;若人有见闻&nbsp;&nbsp;&nbsp;&nbsp;恭敬供养者

&nbsp;&nbsp;&nbsp;&nbsp;除灭诸烦恼&nbsp;&nbsp;&nbsp;&nbsp;深解如来法

&nbsp;&nbsp;&nbsp;&nbsp;如来性起法&nbsp;&nbsp;&nbsp;&nbsp;世间莫能知

&nbsp;&nbsp;&nbsp;&nbsp;我所说少分&nbsp;&nbsp;&nbsp;&nbsp;饶益众生故