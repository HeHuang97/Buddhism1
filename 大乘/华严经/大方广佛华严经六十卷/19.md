## 大方广佛华严经卷第十九

### 金刚幢菩萨十回向品第二十一之五

菩萨摩诃萨。见有人来乞手足指。如坚固精进菩萨。阎浮提自在王金光菩萨等。无量菩萨摩诃萨。施手足指时。心大欢喜颜色无异。乘大乘施。不求五欲施。不求名闻施。建立檀波罗蜜施。大施心施。离悭垢施。离嫉妒施。随顺佛施。以是施手足指所摄善根回向众生。令一切众生。得佛长指相。令一切众生。得指密相圆佣纤直。令一切众生。得赤铜甲相筒密清净。令一切众生。得大人指相。悉能摄持一切诸法。令一切众生。得具足随好十力相指。令一切众生。得大人指相纤佣紧密。令一切众生。手足指端轮相庄严。指节平满文相明显。令一切众生。得莲华色指。十力业报相好庄严。令一切众生得光明指放光明网。普照十方诸佛世界。令一切众生。得净妙指。以诸相好具足庄严。是为菩萨摩诃萨施指善根回向众生。令一切众生。心皆清净。复次菩萨摩诃萨。请求法时。若有人言。汝能施我连肉爪者。当与汝法。菩萨答言。但与我法。随汝所须恣意取用。如求法王菩萨。无尽菩萨。如是等无量菩萨摩诃萨。为求法故。欲令一切众生具正法故。以是善根回向众生。令一切众生。悉得赤铜如来相爪。令一切众生。得润泽爪。令一切众生。得佛具足清净光爪。令一切众生。得具足大人一切智爪。令一切众生。得无比爪。于诸世间无所染着。令一切众生。得庄严爪。普照众生。令一切众生。得细妙爪。微密清净不可破坏。令一切众生。得佛具足方便相好大智清净。令一切众生。得善生爪。菩萨清净行业果报。令一切众生。得萨婆若善方便爪。放无量色妙光明藏。是为菩萨摩诃萨施爪肉善根回向众生。令一切众生。得一切智爪。具足庄严如来法身。皆悉满足无障碍力。菩萨摩诃萨。为求法故。为难得法故。能施法者。作如是言。若能投身七仞火坑。当与汝法。菩萨闻此欢喜无量。作是思惟。我为法故。尚于阿鼻地狱诸恶趣中。受无量苦。况入人间微小火坑。而得闻法。奇哉正法甚为易得。免于地狱无量楚毒。入小火坑而闻正法。汝但说法我入火坑。如求善法王菩萨金刚思惟菩萨。为法欢喜入火善根回向众生。令一切众生。得佛所住一切智法。于无上道坚固不退。令一切众生。皆悉除灭恶趣火坑。受如来乐。令一切众生。得无畏心离众恐怖。令一切众生。常乐求法。皆得欢喜佛法庄严。令一切众生。离诸恶道。悉能除灭三毒炽火。令一切众生。悉得快乐。成就如来最胜妙乐。令一切众生。得菩萨心。悉能除灭贪恚痴火。令一切众生。悉得菩萨诸三昧乐。普见诸佛心大欢喜。令一切众生。常闻正法。究竟佛道未曾忘失。令一切众生。悉得菩萨自在诸通快乐。究竟具足萨婆若智。是为菩萨摩诃萨为求法故。赴火善根回向众生。令一切众生。具智慧火。远离一切诸不善业。菩萨摩诃萨。为求法故。举身具受无量诸苦。为正法故。为广说正法故。建立菩萨道故。开无上菩提故。具足无上智故。修习十力故。增广一切智心故。得无碍智故。令一切众生清净故。入一切菩萨境界故。守护大乘佛菩提故。如求正法菩萨勇健王菩萨。如是等无量菩萨摩诃萨。为求法故受无量苦乃至谤正法人。极大恶人。恶业障人。持魔业人。为正法故。代彼恶人具受诸苦。菩萨摩诃萨。为求法故。代诸众生受苦。善根回向众生。令一切众生。离一切苦得安乐利道。令一切众生。离诸苦受成就妙乐。令一切众生。永灭苦阴得如电光乐。令一切众生。超出苦狱。具足究竟智慧之行。令一切众生。见安隐道离苦恼趣。令一切众生。得法爱乐充满具足。究竟寂灭一切众苦。令一切众生。发大悲心。悉欲济度一切苦海。令一切众生。得诸佛乐断生死苦。令一切众生。得无比净乐。其身永离一切苦受。令一切众生。得一切胜乐。究竟具足佛无碍乐。是为菩萨摩诃萨为求法故悉受众苦善根回向救护众生。令一切众生。安住萨婆若无碍解脱。菩萨摩诃萨。为求法故。为法难得故。能舍大地四海国土。大小诸城村邑丘聚。国土丰乐人民炽盛。园林浴池华果繁茂。如是种种无量庄严。天下太平无有怨敌。金银宝藏妻子眷属皆悉能舍。于不坚固中求坚固法。饶益一切诸众生故。令一切众生。得佛无碍清净解脱萨婆若道。如大势妙德菩萨胜趣王菩萨。如是等无量菩萨摩诃萨。为求正法故。乃至一句一味。五体投地。敬礼顶受。正念三世诸佛勤求正法。于正法中心常欣乐。修习诸愿。求离贪法。舍离世间帝王自在之法。乐求无上法王自在胜法。不念不着一切世间。以离世法自长养心。远离一切世间恶语。寂静安立诸佛所住。菩萨摩诃萨。为求正法。以施四天下大地国土。所摄善根回向众生。令一切众生。悉能舍离内外所有。令一切众生。能舍一切心无中悔。令一切众生。不惜身命资生之具。常求正法。令一切众生。悉得法利。断除无量众生疑惑。令一切众生。常乐正法。于诸佛法得深法爱。令一切众生。能舍身命世间自在。乐求佛法大心。修习无上菩提。令一切众生。恭敬尊重诸佛正法。能舍身命究竟正法。令一切众生。护持佛法。修习如来难得闻法。令一切众生。悉得诸佛菩提明照。毕菩萨行不由他悟。令一切众生。于诸佛法而得自在。拔出疑刺心常清净。是为菩萨摩诃萨为求难得法故布施国土善根回向。令一切众生知见满足。复次菩萨摩诃萨。行法自在时。悉教断除阎浮提内城邑聚落一切屠杀二足四足。普施无畏离怨敌心。修菩萨行以政治国。灭除众生一切苦难。发起一切众生安隐心宝。具足正直胜妙心宝。能自具足三种戒法。亦令众生具三种戒。菩萨摩诃萨。以不杀等五戒善根。回向众生。令一切众生。得长寿慧。具菩提心。命根无量。令一切众生。得无量寿。恭敬供养一切诸佛。令一切众生。具足修习离老死法。一切众难不能害命。令一切众生。逮得无量离病苦身。命根自在能随意住。令一切众生。得无尽命。尽未来劫。悉具修习菩萨所行。调伏化度一切众生。令一切众生。得净命门。十力善根皆悉来入。令一切众生。善根具足。寿命无量诸愿成满。令一切众生。悉见诸佛。修习无尽长寿善根。令一切众生。于如来家学诸所学。具足成就无尽命根。于圣法中得欢喜心。令一切众生。得无老病不死命根。无尽精进安住佛智。是为菩萨摩诃萨以离杀等五戒善根回向众生。令一切众生。安住如来三种净戒。具足究竟十力智慧。菩萨摩诃萨若见众生残害不仁。若人若兽毁其男形。令身残阙受诸楚毒。见此苦已。起大慈悲而救度之。悉令贵乐珍宝具足。菩萨摩诃萨。谓恶人言。汝为何利造此恶业。随汝所须尽相资给。汝今便可舍是恶业。不能正念肆其贪欲。害彼自利以求己乐。无有是处。如此恶行诸不善法。一切如来所不赞叹。菩萨摩诃萨。悉能舍离一切所有。令彼众生不行恶业。又为彼人说微妙法。谓寂静法。长养净行除灭不善。修习慈心不恼众生。时彼恶人闻此法言。即舍恶行修清净业。菩萨摩诃萨。以慈救善根回向众生。令一切众生。得佛大人阴藏之相。令一切众生。具足男形。得丈夫意清净梵行。令一切众生。成就丈夫无欲之身。乘无碍智究竟不退。令一切众生。得大人身。永离欲心无所染着。令一切众生。皆悉成就善男子法。诸佛赞叹智慧具足。令一切众生。得大人力。具足成就十力善根。令一切众生。常得成就男子之形。坚固安住未曾有法。令一切众生。于五欲中。无著无缚。心得解脱。厌离三界。修菩萨行。令一切众生。皆得成就第一智人。一切信伏皆受道化。令一切众生。成就菩萨丈夫深智。究竟一切大乘佛趣。是为菩萨摩诃萨救毁形者善根回向。令一切众生皆悉救护诸善男子。生贤圣家。智慧具足。修习履行男子胜智。善能示现七丈夫趣。具足无上丈夫正法。常能化度一切众生善根回向。令一切众生。得佛清净丈夫胜法。复次菩萨摩诃萨。若有如来兴出于世。以大音声普告一切。如来出世如来出世。令一切众生得闻佛音。闻佛音已舍离自大憍慢放逸。得见诸佛。坚固安住念佛三昧。修佛境界。未曾废忘。恭敬供养一切诸佛。常乐见佛。以百千劫难值遇故。广为众生说佛难遇。众生闻已。常欲乐见一切诸佛。心大欢喜。恭敬供养。尊重赞叹。于如来所。闻诸佛名。于无量佛所。种诸善根。修习增长。无量众生。因如来故。悉皆清净。无量众生因如来故。悉净调伏。彼诸众生于菩萨所。生善知识心。因菩萨故。诸众生等悉具佛法。彼诸众生。无量劫中所修善根。悉作佛事。菩萨摩诃萨。以叹佛善根。回向众生。令一切众生常见诸佛。初不失时。如应受化。令佛欢喜。令一切众生。常乐见佛未曾废忘。令一切众生修习智慧。能持一切诸佛法藏。令一切众生。不离佛法。于无量劫修菩萨行。常闻正法。令一切众生。得不忘念。悉持一切诸如来智。令一切众生。不念异业。正念诸佛修习十力。令一切众生。随方见佛尽虚空界。一切如来悉得奉见。令一切众生。得佛身自在。于一切世界现成佛道。令一切众生。于善知识所。闻佛正法。于诸如来得不坏信。令一切众生。赞佛出世皆悉不虚。化度众生普令清净。是为菩萨摩诃萨叹佛出世善根回向。令一切众生。悉见诸佛如应受化。于无上道一切佛法究竟清净。复次菩萨摩诃萨。布施大地。或布施佛。起立殿堂。或施菩萨及善知识。随意所用。或施圣僧。造立坊舍。或奉父母。兴建屋宅。或施余人。声闻缘觉。一切福田诸乞求者。或施四众随意受用。令无所乏。或奉如来造立塔庙。如是等施随彼受用悉离怨敌一切恐怖。菩萨摩诃萨。以施大地善根回向。令一切众生。得萨婆若清净佛地。究竟得到普贤菩萨所行彼岸。令一切众生。得大地陀罗尼离痴正念。悉能受持诸佛妙法。令一切众生。持一切法守护佛法。令一切众生。得大地等心。于众生所。清净正直不生恶念。令一切众生。持佛族姓不断佛种。次第成立一切菩萨诸地善根。令一切众生。普为一切作安隐依。悉令调伏成就清净。令一切众生。与如来等饶益众生安立佛力。令一切众生。悉为一切之所爱乐。安住诸佛所爱乐处。令一切众生。坚固安住如来诸力无畏法中。令一切众生。得萨婆若地。于诸佛法自在究竟。是为菩萨摩诃萨布施大地善根回向。令一切众生界。究竟如来清净道地。复次菩萨摩诃萨。布施僮使。或奉诸佛菩萨知识。为欲增长如来法故。或施僧宝。或奉给父母尊重福田。或复给施诸病瘦者。全济其命。一切贫穷。诸乞求者皆悉施与。或施塔庙供给洒扫。若有人能书写佛经。为护法故。以无量亿僮仆净人。给其使令。此诸给使皆悉聪达。明了黠慧柔软调伏。常勤精进未曾懈怠。成正直心。饶益心。安乐心。慈心。离怨敌心。此诸僮仆以如是心奉给于彼。菩萨摩诃萨。随彼受者方俗所宜才能技术。以此僮仆而施与之。悉是菩萨净业所起。能令僮仆悦可彼意。菩萨摩诃萨。以施僮使善根回向。令一切众生。得调伏心。奉给诸佛。修习善根。令一切众生。随顺奉给一切诸佛。悉能闻持诸佛所说。令一切众生。随意自在进现如来。常修正念无余恶心。令一切众生。绍继佛种。随顺如来所摄善根。令一切众生。奉给如来。常不失时。所见诸佛。皆悉不虚。令一切众生。悉摄一切诸佛妙义。言辞清净游行无畏。令一切众生。悉睹诸佛。乐观无厌。于诸如来。不惜身命。令一切众生。得见诸佛。心无染着离世所依。令一切众生。依止诸佛。远离一切世间吉祥。令一切众生。随顺佛趣。一向乐求无上菩提。是为菩萨摩诃萨布施僮使善根回向。令一切众生。永离垢染。得佛净地。如来法身自在无碍。菩萨摩诃萨。以身布施为给使时。舍离憍慢谦下心。给使心如大地心。忍一切苦心。供给一切无厌足心。无懈怠心。与一切贫贱众生诸善根心。一切尊贵富乐。乃至童蒙愚小皆悉恭敬供养心。坚固安住最胜法门。正念修习一切善根心。菩萨摩诃萨。以身布施善根回向。令一切众生。僮使无乏。修菩萨行。心不退转。未曾违失菩萨正义一心专求菩萨之道。了达菩萨平等正法。得在如来种姓之数。修真实法。增菩萨行。令诸世间得净佛法。深心解脱。究竟菩提。令一切众生。增长清净胜大善根。令一切众生。向大功德。究竟一切智。菩萨摩诃萨。复作是念。以身供给。所摄善根。令一切众生。善能给侍一切诸佛。其心调柔。常闻正法。受持法。守护法。不忘法。不坏法。不选择法。不离法。善调伏法。善能调伏不调伏法。调伏寂灭法。令彼众生。于诸佛所善能随顺。以随顺功德。令一切众生。作第一塔。悉能堪受众生供养。令一切众生。作第一福田。自然正觉无上菩提。令一切众生。作最胜福田。普能饶益一切众生。令一切众生。悉作殊胜功德义藏。皆能穷尽善根源底。令一切众生。作净妙福田。悉能出生果报无量。令一切众生。得胜出道。悉能超出一切世间。令一切众生。作第一调御。随其所应悉能示导。令一切众生。得最胜陀罗尼。悉能受持诸如来法。令一切众生。逮得无量最胜法界。具足虚空无碍正道。是为菩萨摩诃萨布施己身善根回向。令一切众生逮得如来应供智身。菩萨摩诃萨。悉得法爱清净喜心。能以自身。普覆诸佛。常乐修习无上法宝。于诸佛所。生父母心。欲得究竟无碍道法。成就无数那由他智慧妙宝。诸善根门。于诸如来无量法门正念不忘。深解如来诸境界义。能以如来微密梵音。普雨一切诸佛法雨。如来法云。遍覆一切。而无所畏。能分别说一切智人地。具足究竟萨婆若乘。以无量无边大法。成满诸根。菩萨摩诃萨。于诸佛所。闻甚深法。欢喜无量。修习正道。自能除灭一切疑惑。又令众生欢喜无量。疑网悉除。功德成满。善根具足。修习无量法门。普行大愿。饶益众生安住不动。金刚藏智。正心专求无上菩提。悉能严净一切佛刹。恭敬亲近无量如来。菩萨摩诃萨。安住此法。自身普覆一切诸佛。以此善根。回向众生。令一切众生。妙身具足。悉能普覆一切诸佛。令一切众生。依如来住。常见诸佛。未曾远离。令一切众生。得最胜身。具足一切功德智慧。令一切众生。行离有梵行。能令一切诸佛欢喜。令一切众生。得无我所身。于我我所心无所著。令一切众生。悉能分身遍一切刹。于诸世界而无来去。令一切众生。得自在身。离我我所自在游方。令一切众生。出生佛身。处在如来无上身家。令一切众生。得法力身。安住法座。忍力成就。心不可坏。令一切众生。得无比身。具足如来清净法身。令一切众生。得出世间功德之身。于空法界。而得出生。是为菩萨摩诃萨自身覆佛所摄善根回向众生。令一切众生。成三世佛胜妙功德。菩萨摩诃萨。以身布施一切众生时。作如是念。令一切众生。成就善根。令一切众生。常念善根。令一切众生。能为明灯。令一切众生。安隐乐住。令一切众生。得法藏腹。悉能含受一切众生。令一切众生。作世间明。灭除众闇。令一切众生。悉作一切善根因缘。为善知识展转相成。开示正道。得无上乐。令一切众生。作明净日。菩萨摩诃萨。以身布施一切众生所摄善根。回向众生。令一切众生。究竟诸佛智慧道地。令一切众生。随顺正道。悉令究竟无上菩提。令一切众生。常处佛会。悉受正化。令一切众生。威仪具足。成就诸佛清净威仪。令一切众生。悉得涅槃深解法义。令一切众生。悉得胜法。而无厌足。常遇胜法。生如来家。令一切众生。舍世希望。逮得如来真实希望。令一切众生。坐菩提树。出生无量清净善根。令一切众生。摧灭一切烦恼怨敌。发无害心。令一切众生。得无畏法。悉能护持一切佛法。是为菩萨摩诃萨布施自身善根回向。令一切众生。饶益安隐。得无上法。菩萨摩诃萨。自以己身。奉给诸佛。于一切如来。生报恩心。生父母心。于诸佛所。生清净深心。以明净心。受持菩提。得诸佛法。舍世间法。生如来家。随顺诸佛。守护自法。远离一切众魔境界。修佛境界。自以己身。成就一切诸佛法器。菩萨摩诃萨。修如是法。自身奉给一切诸佛所摄善根。回向众生。令一切众生。安住净心。一切智宝而自庄严。令一切众生。得调伏众生与其同事。远离一切诸不善业。令一切众生。得不坏眷属。悉能摄持诸佛正法。令一切众生。悉为如来清净弟子。成就灌顶菩萨之地。令一切众生。悉为诸佛之所摄护。远离一切诸恶知识。令一切众生。随顺诸佛。修习最胜生地菩萨法行。令一切众生。入佛境界。悉皆得受一切智记。令一切众生。与如来等。于诸佛法。而得自在。令一切众生。悉为诸佛之所摄取。行无著业。令一切众生。悉为诸佛第一侍者。智慧具足。悦可诸佛。是为菩萨摩诃萨身奉事佛善根。回向无上菩提。回向救护一切众生。回向。众生超出三界。回向自心悉令清净。回向无量广大菩提。回向诸佛照明智慧。回向己身为佛所摄。回向受持一切佛法。回向乐求一切佛法。回向善根悉与三世诸如来等。回向清凉心得一切佛法。

菩萨摩诃萨。布施国土时。舍世帝王自在之心。无著无缚。不求自在。远离恶业。普于众生。悉起饶益安乐之心。菩萨摩诃萨。以施国土善根回向。令一切众生。远离愚痴。明识业报。令一切众生。不乐世法。令一切众生不着一切世间生处。令一切众生。不取世界坚固之相。令一切众生。心不染着阴界诸入。令一切众生。心不染着我我所法。令一切众生。心不忘失诸菩萨行。令一切众生。未曾舍离诸善知识。令一切众生。能悉受持菩萨愿行。令一切众生。诸善知识皆悉欢喜。菩萨摩诃萨。以施国土善根回向。令一切众生得法王处。于自在法。得到彼岸。令一切众生。得法王法。调伏一切结王怨敌。令一切众生。与法王同止。赞叹佛法如来智慧。令一切众生。住佛境界法王之家。能自在转无上法轮。令一切众生。出生如来巧妙方便。得法自在。护持佛法永使不绝。令一切众生。护持无量法王正法。皆悉成就胜大菩萨。令一切众生。于净法界。得为法王。出兴于世。相继不绝。令一切众生。于诸世界作智慧王。调伏成熟一切众生。令一切众生。普为法界虚空界等世界众生。作法施主。建立一切诸众生界于摩诃衍。令一切众生。得法王法。与三世佛善根齐等。是为菩萨摩诃萨布施王位善根回向。令一切众生。皆悉究竟安隐之处。菩萨摩诃萨。见有人来乞王京都严饰大城。以欢喜心施。不乱心施。一向正求菩提心施。无量愿心施。大慈心施。大悲心施。清凉心施。为利一切众生故施。自安立摩诃衍故施。以诸佛法平等心施。行善法心施。欲一切智王心施。求法王自在意故施。欲增上智慧心施。欲一切清净功德心施。坚固广大心施。长养一切善根故施。远离众魔恐怖具足佛智故施。安住菩萨心力故施。究竟一切境界一切智菩萨所行及诸大愿故施。菩萨摩诃萨。布施京都严饰大城。所摄善根。回向众生。令一切众生。净一切刹施佛令住。令一切众生。常乐阿兰若处。安住寂静。令一切众生。不着一切国土都邑聚落大小诸城。究竟离欲。得上寂静。令一切众生。心不亲近一切世间。悉皆永离世间语言。令一切众生。得离欲心。布施所有心不中悔。令一切众生。不着家业。得净直心。令一切众生。悉舍一切。无所缚着。善施成就。令一切众生。不着住处。舍离一切居家贪着。令一切众生。舍诸苦恼。除灭一切恐怖忧戚。令一切众生。以一切世界为严净刹奉施诸佛。是为菩萨摩诃萨布施京都严饰大城善根回向。令一切众生。严净佛住。菩萨摩诃萨。布施宝女侍人眷属。技术悉备。才能巧妙。善于言戏。威仪具足。奉给恭顺。能感人心。世间功德。无不备举。庄严绮丽回动天人。言音和雅而无粗陋。侍主尽礼。不失其意。姿容殊妙。见者无厌。千亿技直供侍宝女。皆是菩萨净业果报。而用布施。以无著心施。离虚妄心施。不缚一切欲施。于一切色无所著施。不贪欲乐施。离欲觉观施。于宝女形色不生想施。菩萨摩诃萨。布施宝女眷属善根回向回向一切众生出离生死。回向悉得诸佛喜乐。回向不坚固中而得坚固。回向金刚界智不可坏心回向如来圆满大众。回向摄取坚固真实。回向无上菩提之心。回向智慧分别诸法。回向出生一切善根。回向不违三世佛教。菩萨摩诃萨住如是法。生如来家。出生一切智道。深入一切菩萨智业。舍离一切世间尘垢。调伏宝心功德。圆满无上福田。广说妙法。安立众生。令一切众生。皆悉清净。修习摄取一切善根。菩萨摩诃萨。布施宝女眷属所摄善根回向众生。令一切众生。逮得无量三昧眷属。又得菩萨不坏三昧。令一切众生。悉入诸佛庄严三昧。常乐观佛。令一切众生。悉行菩萨不可思议自在游戏三昧。安住无量自在三昧。令一切众生。入如实三昧。不坏其心。令一切众生。悉得菩萨甚深三昧。于一切三昧。皆得自在。令一切众生。皆悉成就三昧眷属。心得解脱。令一切众生。善能分别种种三昧。悉能善取诸三昧相。令一切众生。得胜智三昧。修习一切诸三昧门。令一切众生。得无碍三昧。能决定入不坏正受。令一切众生。得无著三昧。心常念行不二三昧。令一切众生。得不可坏清净眷属。菩萨眷属。令一切众生。普发清净菩提之心。满足佛法。令一切众生。萨婆若力清净满足。得无上智。令一切众生。得随顺眷属。悉与众生同意安住。令一切众生。悉得满足一切智功德。成就一切胜妙善根。令一切众生。得真实眷属。成就如来清净法身。令一切众生。成就诸辩无缚无著。广说诸佛无尽法藏。令一切众生。各为一切。作善知识。成就一切胜妙善根。令一切众生。净业满足。成就一切诸清净法。令一切众生。满足诸佛净妙法门。以诸净法。庄严世间。是为菩萨摩诃萨布施宝女眷属善根回向。

复次菩萨摩诃萨。布施妻妾男女。如须达拏太子。现庄严王菩萨。如是等无量菩萨摩诃萨。乘萨婆若乘。行一切施。具足成满檀波罗蜜。严净菩萨布施之道。长养清净不悔施心。入一切施宝萨婆若心。令一切众生。皆悉清净。具正直心。具足清净正直心已。一切菩提。皆悉满足。志常乐求菩萨净道。受持诸佛菩提门愿。修习一切如来家心。如是菩萨摩诃萨。意力成就。求如来处。自知己身系属一切不得自在随彼走使。普于众生。行一切施。于未满足者。悉令满足。护持安慰一切众生。欲令自身普为世间作第一塔。令一切众生皆悉欢喜。欲于一切具平等心。欲为世间作清凉池。欲为世间作施乐主。欲为一切作大施主。智慧为首。习菩萨行。如说修行。欲成一切种智。大誓庄严。欲常专求智慧福田。悉请众生。长养善根。建立己身。崇顺正教。普为一切作智慧明。正念菩萨一切施心。一切诸佛常现在前。菩萨摩诃萨。以布施妻妾男女所摄善根。无著无缚解脱心。回向众生。令一切众生。普出无量变化之身。充满十方一切世界。转不退法轮。安立一切众生于无上道。令一切众生。不贪着身。诸愿具足。悉诣十方诸佛世界。令一切众生。得离憎爱心。断爱恚结。令一切众生。为佛真子。行如来家。令一切众生。于诸佛所。生自己心。不可沮坏。令一切众生。常为佛子。从法化生。令一切众生。得正希望成萨婆若。令一切众生。修习善根。究竟具足无上菩提。令一切众生。成就诸佛菩提解脱。施无上法。令一切众生。得无生心。不坏因缘。令一切众生。坐菩提树。得最正觉。成无上道。化生无量真法男女。是为菩萨摩诃萨布施妻妾男女善根回向。令一切众生。得无著解脱无碍智慧。菩萨摩诃萨。见有人来从乞家者。以家庄严具。具足庄严。而布施之。修习威仪。于家无著。远离居家。一切觉观。厌恶家业资生之具。于家珍妙玩好之物。不生贪心。无所味着。于家众具无染缚心。解家磨灭须臾变易。出家求道。究竟佛法。安住菩萨住。佛法庄严心。能舍一切。而不中悔。常为诸佛之所称叹。于资生物一切住处心无染着。见来求者。欢喜无量。能决定施。菩萨摩诃萨。以家布施所摄善根如是回向众生。令一切众生。舍离妻子常乐出家。令一切众生。信家非家。舍家求道。于佛法中。净修梵行。令一切众生。乐一切施。心不中退。安住离悭。令一切众生。永离家法。少欲知足。无所藏积。令一切众生。不乐俗家。常乐佛家。令一切众生。悉皆永离障碍之法。灭除一切诸障碍道。令一切众生。不染家属。虽现在家。心无所著。令一切众生。善化一切。虽现在家。说正觉智。令一切众生。示现在家。住佛所住。心常随顺如来智慧。令一切众生。在家悉能悦喜众生住佛所住。是为菩萨摩诃萨以施家善根回向。令一切众生。悉行菩萨种种诸行。满足诸愿智慧自在。