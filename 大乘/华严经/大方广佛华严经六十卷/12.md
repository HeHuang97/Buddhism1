## 大方广佛华严经卷第十二

### 功德华聚菩萨十行品第十七之二

佛子。何等为菩萨摩诃萨第六善现行。此菩萨。成就寂灭身口意业。无所有无所示现。身口意业。无缚无脱。身口意业。无缚无脱。诸所示现。无所依无所住。随心住。无量心性等一切法性。等无性相。示现无相相。甚深无底。如如性离业报。善方便出生离生。不生不灭。寂灭涅槃等。非有说有。语言道断。离一切世间。无所依住。长养菩萨所起善根。入离虚妄无缚无著法门。入真实法门。入离世间法门。分别一切世间法。菩萨作如是念。一切众生无性为性。一切诸法无为为性。一切佛刹无相为相。究竟三世皆悉无性。言语道断。于一切法而无所依。菩萨解如是等诸甚深法。解一切世间悉皆寂灭。解一切诸佛甚深妙法。解佛法世间法等无差别。世间法入佛法。佛法入世间法。佛法世间法而不杂乱。世间法不坏佛法。真实法界不可破坏。安住三世平等正法。亦不舍菩提心。不舍教化众生心。增长大慈大悲心。悉欲救度一切众生。菩萨作是念。我不成就众生。谁当成就。我不调伏众生。谁当调伏。我不寂静众生谁当寂静。我不令众生欢喜谁当令欢喜。我不清净众生谁当令清净。菩萨复作是念。我以解了此甚深法。见诸众生受大苦恼趣危险径。为诸烦恼之所缠缚。如重病人常被苦痛。恩爱系缚在生死狱。常不离地狱饿鬼畜生阎罗王处。不能永灭无量苦聚。不离三障。常处愚痴暗。不见真实明。受无穷生死不得解脱道。轮回八难。愚痴所病诸垢所染。没在无量深烦恼海。邪见所惑不睹正道。菩萨作如是观察。众生若未成熟。而舍取正觉。是所不应。我当先教化众生。于无量劫修菩萨行。未成熟者教令成熟。未调伏者教令调伏。诸未度者教令得度。是菩萨住此行时。诸天世人魔王释梵沙门婆罗门诸天乾闼婆等。见此菩萨欢喜敬仰。若有众生。恭敬供养尊重礼拜。乃至见闻皆悉不虚。毕定究竟阿耨多罗三藐三菩提。是名菩萨摩诃萨第六善现行。

佛子。何等为菩萨摩诃萨第七无著行。此菩萨以无著心。于念念中。能观察阿僧祇世界。严净阿僧祇佛刹。于诸佛刹心无染着。往诣阿僧祇诸如来所。礼拜恭敬。以阿僧祇华香涂香末香。众宝华鬘天衣杂宝。宝盖幢幡诸庄严具。各阿僧祇以用供养心无所著。阿僧祇诸方便行而无所行。阿僧祇思无思法住。于念念中。见无量诸佛。于诸佛所心无所著。于佛相好心无所著。于佛光明心无所著。于诸佛刹心无所著。闻佛说法心无所著。于十方世界心无所著。于如来众心无所著。于菩萨众心无所著。闻法欢喜心无所著。正心增广摄意不乱。行菩萨行不着佛法。此菩萨摩诃萨。于十方刹一一佛所。无量无边阿僧祇劫。恭敬礼拜供养心无厌足。见佛闻法心无所著。见诸如来菩萨大众。以为庄严心无所著。见不净刹心不憎恶。何以故。菩萨摩诃萨。寂灭平等观诸法故。诸法无垢无净。无暗无明。无分别无不分别。无虚妄无真实。无安隐无危险。无正道无邪道。菩萨如是观真实法性。入众生性。教化调伏成熟众生。于彼众生心无所著。受持诸法。而于诸法心无所著。不舍菩萨心。而住佛所住。于佛所住心无所著。入种种语言道。于语言道心无所著。入众生道。于众生道心无所著。分别诸三昧正受。皆悉能入心无所著。往诣无量无边不可说诸佛国土。见彼佛国心无所著。若去佛国心无余恋。菩萨摩诃萨。于诸佛国。以无贪着心解佛实教。于无上道而无障碍。于佛正教已得安立。具足菩萨行。安住菩萨心。成就菩萨寂灭解脱不念不着菩萨所行。住菩萨净道受真实记。得授记已作如是念。凡夫愚痴。不知真谛不见真谛。暗钝无信心不真实。常行染着流转生死。不见诸佛离善知识。离于正道迷惑邪见。不求调御师。不敬十力王。不知菩萨恩。亲近恶知识。闻诸法空心大恐怖。不正思惟诽谤正法。弃舍正道好从邪径。入魔罗网远离诸佛。常着诸有受种种苦。尔时菩萨。见彼众生受诸苦已。增长大悲观诸善根心无所著。尔时菩萨。作如是念。我当为十方一一众生故。住无量无边阿僧祇劫。成熟众生心无疲厌。常共止住。不欲舍离去如毫端。以一毫端。悉遍量度十方世界。为一众生故。于一一毫端处。各住无量无边阿僧祇劫。如为一众生。为一切众生亦复如是以此大悲心。念念次第未曾断绝。而于众生心无所著。于一一毫端处。具足修习尽过去。未来际诸菩萨行。不着身不着法。不着念不着愿。不着三昧不着行。不着寂静不着境界。不着教化成熟众生。不着入深法界。何以故。菩萨如是观察。一切法界如幻。诸佛法如电。菩萨行如梦。所闻法如响。一切世界如化。业报所起如摩[少/(兔-、)]摩化身。知一切众生犹如画像。种种异形皆由心画。所说诸法皆如实际。于一念中。遍满十方修菩萨行。广大如法界。究竟如虚空。于一念中。悉知诸佛决定方便。了知心相回转迅速。而于此心无所染着。菩萨如是观察无我。见佛化度一切众生。于佛法中得无量喜。起大慈悲救护一切。心无忧恼得欢喜愿。未成熟者当令成熟。未调伏者当令调伏。远离世间。而能随顺一切世间。若闻诸方国土众生音声。众生诸业众生施设。众生和合众生流转。众生诸行众生境界。众生诸地众生兴起。我当乘大愿之力普至彼处。终不舍弘誓。教化众生。乃至不起一念染着。所以者何。以无所著故。自利利彼清净满足。是名菩萨摩诃萨第七无著行。

佛子。何等为菩萨摩诃萨第八尊重行。此菩萨成就尊重善根。不坏善根。最胜善根。不思议善根。无尽善根。不退善根。无比善根。寂静善根。一切佛法善根。此菩萨修习行时。心常爱乐诸佛妙法。一向专求无上菩提。未曾暂舍菩萨大愿。于无量劫行菩萨道。不计众苦而生忧恼。一切众魔所不能坏。一切诸佛悉共护念。常行菩萨诸清净行。精勤修习一切菩萨无量苦行未曾懈倦。得不退转大乘弘愿。此菩萨安住尊重菩萨行已。于念念中能转阿僧祇劫生死苦难。长养菩萨无量大愿。若有众生。恭敬供养乃至见闻。斯等皆得住不退转。决定究竟无上菩提。彼菩萨观察众生。了达非有而不舍一切。譬如河水。不至彼岸不来此岸。不断中流。能度众生于彼此岸。以流通故。菩萨摩诃萨亦复如是。不趣生死不趣涅槃。亦复不住生死中流。而能济度此岸群生。到于彼岸。安隐无畏无忧恼处。于众生数心无所著。不离一众生着多众生。不离多众生着一众生。不增众生界。不损众生界。不生众生界。不灭众生界。不尽众生界。不长众生界。不虚众生界。不二众生界。何以故。菩萨深解众生界如法界。众生界法界无有二。无二法中无增无损。无生无灭。法性真实无来无去。无所猗着不作二相。何以故。菩萨解一切法界无二相故。菩萨如是以善方便。解深法界住无相住。清净妙相庄严其身。善能分别一切诸相。决定究竟到于彼岸。悉分别知众生之数。普能现身一切佛刹。于诸佛刹心无所著。深入佛法亦无所染。分别义味广为人说。于一切法离诸欲际。而不断菩萨道。不舍菩萨行。行无尽功德。入清净法界。譬如火珠出火不可穷尽。如是菩萨诸功德藏不可穷尽。教化众生亦不可尽。而菩萨摩诃萨。非究竟非不究竟。非离取非不离取。非依非无依。非世间法非佛法。非凡夫非得果。如是菩萨成就尊重心。修习菩萨行不教声闻辟支佛乘。不教佛法不教世间法。不教众生。不坏众生。不教正道不坏正道。不教垢不教净。何以故。菩萨解了诸法无垢无净。知一切法无受无转。亦无有退。行是寂灭甚深法时。亦不生念。我今行此法已行此法当行此法。未曾生念。有阴界入内世间外世间内外世间一切大愿诸波罗蜜。何以故。一切法中。无向声闻缘觉菩萨佛乘。亦复无向诸凡夫界。亦复无向垢净生死及涅槃界。何以故。诸法无二无不二故。譬如虚空。求之十方无有差别。非无虚空。菩萨如是观一切法悉无差别。非不究竟成等正觉。彼最真实不违正行。普能示现菩萨所行。而不舍离无量大愿。调伏众生转大法轮。不坏因果不违寂灭。平等观法。此菩萨悉与三世诸如来等。不断佛性不坏正法。兴隆正法辩才无尽。于诸法中心无所著。安住法堂分别深法住无所畏。不舍佛住不违世法。普现世间。等于世间心无所著。菩萨如是成就尊重智慧。修菩萨行。令一切众生永离世间恶道诸难。教化成就安置三世诸佛法中坚固不动。如是教已。复作是念。一切众生不知恩义更相杀害。邪见增盛迷惑正道。烦恼充满痴冥所覆。设有善知识充满世间。皆悉明达智慧具足者。我不为此等修菩萨行。何以故。我于善恶人所。不求利养不徇名誉。乃至一缕及一爱言。于无量劫行菩萨道。不生一念自求己安。但欲调伏一切众生。净一切众生。度一切众生。何以故。一切诸佛法如是故。不求利养不计人恶。常应等心行菩萨道。怨亲等观而无差别。欲令究竟至于彼岸。具足成就无上菩提。是名菩萨摩诃萨第八尊重行。

佛子。何等为菩萨摩诃萨第九善法行。此菩萨为诸天人沙门婆罗门乾闼婆等一切众生。作清凉法地。守护正法。佛种不绝。得清净陀罗尼故。说法无障碍。得义陀罗尼故。义辩不可尽。得法陀罗尼故。法辩不可尽。得正语陀罗尼故。辞辩不可尽。得无障碍陀罗尼故。说义味不可尽。得佛甘露灌顶陀罗尼故。令众生欢喜辩不可尽。得自觉悟陀罗尼故。同辩不可尽。入同辩陀罗尼故。说种种义名味句身不可尽。得正语陀罗尼故。无量辩不可尽。得无量赞叹陀罗尼故。于三千大千世界。变身如佛妙音具足。于一切法无所障碍而作佛事。随所应化随所解音随众生根。以广长舌清净音声。随时说法不违大悲。随其所应。于一一言出无量音。皆令欢喜。设有众生。悉知无量不可计阿僧祇诸语言法。知无量业知无量报。如是等无量无数阿僧祇众生。充满无量无边阿僧祇世界。与菩萨为眷属。菩萨处此会中。出一法言。悉令此等众生皆得开解。有如是等无量无边阿僧祇诸大众。与菩萨为眷属。亦复如是。尔时菩萨复作是念。设一毛端处于一念中。有无量无边阿僧祇大众来会。如是念念次第。尽过去未来一切诸劫。大众来会犹故不尽。彼诸大众。言声不同所问各异。菩萨闻如是等一切问难心无所畏。而作是念。设令一切众生悉来问难。犹以一言决其疑网皆令欢喜。菩萨说法言不虚妄。于一一言。有无量无边智慧庄严。成就无边诸功德藏。慧光普照一切诸法。具足成就一切种智。此菩萨安住善法行已。能自清净。亦能饶益一切众生。如此三千大千世界。乃至无量无边不可称数诸世界中。自化其身为真金色。妙音具足。于一切法无所障碍而作佛事。以无量无边清净法门化度众生。佛子。此菩萨摩诃萨。有十种身。入无量无边法界身。除灭一切世间故。未来身。一切趣生故。不生身。深乐不生平等法故。不灭身。一切诸法言语断故。不实身。如如真实故。离痴妄身。随应化故。无来去身。离死此生彼故。不坏身。法界性无坏故。一相身。三世语言道断故。无相身。善分别诸法相故。菩萨摩诃萨。成就如是十种身。能为一切众生作舍。长养善根故。为一切众生救护。与大无畏故。为一切众生归依。令大安隐住故。为一切众生尊导。开示无上道门故。为一切众生师方便。令入真实法故。为一切众生灯。令见业报故。为一切众生明。得甚深法故。为一切众生炬。令离愚痴解真法故。为一切众生光。令得明地故。为一切众生趣趣灯。显现如来自在力故。是名菩萨摩诃萨第九善法行。此菩萨摩诃萨。安住善法行已。为一切众生。作清凉法池。得佛甚深诸法底故。

佛子。何等为菩萨摩诃萨真实行。此菩萨成就第一诚谛之语。如说能行如行能说。此菩萨学三世诸佛真实语。入三世诸佛性。与三世诸佛善根等。此菩萨成就如是等一切善根。学三世诸佛无二语。随顺如来一切智慧。此菩萨成就众生是处非处智。众生去来现在一切业报智。众生诸根具足不具足智。众生种种性智。众生种种欲智。众生一切至处道智。一切禅定解脱三昧正受垢净起时非时转智。过去一切世界成坏智。无障碍天眼智。漏尽智。而不舍一切菩萨所行。何以故。欲令一切众生调伏清净故。菩萨复作是念。我见众生受无量苦。若未度此等先成正觉是所不应。我当满足大愿然后成佛。令一切众生志求菩提究竟无余涅槃。何以故。非众生请我发菩提心行菩萨行。我自发心普为众生。欲令究竟得一切种智。是故。我于一切最为殊胜。不着众生故。我于一切得为最上。调御众生故。我离一切闇。解无众生际故。我得所应得本愿具足故。我善变化。菩萨功德庄严故。我有善摄取。三世诸佛所护念故。此菩萨摩诃萨。不舍本愿故。得入无上智慧庄严。随一切众生所应悉能化度。随其本愿悉满足已。得一切法自在智慧。令一切众生皆得清净。于念念中。悉能遍游十方世界。于念念中。悉能往诣无量佛国。于念念中。悉见无量无数诸佛及庄严刹。示现如来自在神力。究竟法界虚空界等。其身无量随应悉现。无量无碍而无所依。于自身中普现佛刹。一切众生一切诸法。三世诸佛皆悉显现。此菩萨知众生种种想。种种欲。业报清净。随其所应为现其身。而调伏之。解一切法如幻如化如电众生如梦。此菩萨义身味身不可穷尽。清净正念决定了知一切诸法。入诸三昧无上智慧。寂静观察不二之地。一切众生皆依二法。菩萨摩诃萨。住大悲心修习如是诸深妙法。寂静究竟得佛十力。入因陀罗网法界自在。成就如来无碍解脱。人中雄猛大师子吼得无所畏。为法转轮王。能转无碍清净法轮。成就智慧解脱。了知一切世间所行。绝生死回流。入智慧大海。悉能饶益一切众生。护持三世诸佛正法。穷尽诸佛方便大海。是名菩萨摩诃萨第十真实行。此菩萨安住真实行已。能令一切天人八部无量众生清净欢喜。

尔时佛神力故。十方世界六种震动。如来威神法应如是雨天华云。雨天香云。雨天末香云。雨天鬘云。雨天衣云。雨天宝云。雨天庄严云雨。又自然出天妓乐音。天妙光明普照一切。演出诸天微妙音声。如此四天下夜摩天宫说十行法。佛神力故。十方世界亦复如是。尔时十方各过十万佛刹尘数世界。有十万佛刹尘数菩萨。充满十方来诣此土。到已。语功德林菩萨言。善哉佛子。乃能演说诸菩萨行。我等诸来菩萨。皆同一字名功德林。我等世界皆名功德幢。佛同号普功德。我等佛所亦说十行。名味句身次第义味众会眷属亦复如是。不增不减。是故佛子。我等承佛神力。来诣此土。为汝作证。如此四天下夜摩天宫宝庄严殿说十行法我来为证。十方世界亦复如是。尔时功德林菩萨。承佛神力。普观十方一切法界及诸眷属。欲令佛种永不断绝。欲令菩萨种性清净。欲令菩萨愿种不转。欲令行种不断。欲令摄取三世佛种。欲分别说众生善根种。欲观察一切众生时根。欲乐垢净心所行种。欲普照一切诸佛菩萨种。以偈颂曰。

&nbsp;&nbsp;&nbsp;&nbsp;敬心顶礼十力尊&nbsp;&nbsp;&nbsp;&nbsp;清净离垢慧无碍

&nbsp;&nbsp;&nbsp;&nbsp;境界深远无等伦&nbsp;&nbsp;&nbsp;&nbsp;其道清净如虚空

&nbsp;&nbsp;&nbsp;&nbsp;人中最胜无障碍&nbsp;&nbsp;&nbsp;&nbsp;功德无量无所畏

&nbsp;&nbsp;&nbsp;&nbsp;智慧无二无等等&nbsp;&nbsp;&nbsp;&nbsp;一切所行皆清净

&nbsp;&nbsp;&nbsp;&nbsp;十方现在诸导师&nbsp;&nbsp;&nbsp;&nbsp;解真实义无所畏

&nbsp;&nbsp;&nbsp;&nbsp;无等功德离诸恶&nbsp;&nbsp;&nbsp;&nbsp;彼速究竟无上道

&nbsp;&nbsp;&nbsp;&nbsp;一切如来人中雄&nbsp;&nbsp;&nbsp;&nbsp;先已具发大慈悲

&nbsp;&nbsp;&nbsp;&nbsp;游心清净法界中&nbsp;&nbsp;&nbsp;&nbsp;所行饶益诸群生

&nbsp;&nbsp;&nbsp;&nbsp;十方三世无与等&nbsp;&nbsp;&nbsp;&nbsp;自然正觉灭痴冥

&nbsp;&nbsp;&nbsp;&nbsp;一切佛法悉平等&nbsp;&nbsp;&nbsp;&nbsp;彼之功德不可坏

&nbsp;&nbsp;&nbsp;&nbsp;十方一切世界中&nbsp;&nbsp;&nbsp;&nbsp;悉得睹见诸如来

&nbsp;&nbsp;&nbsp;&nbsp;于诸如来无虚妄&nbsp;&nbsp;&nbsp;&nbsp;彼人所行不退转

&nbsp;&nbsp;&nbsp;&nbsp;若见清净真法界&nbsp;&nbsp;&nbsp;&nbsp;甚深微妙第一义

&nbsp;&nbsp;&nbsp;&nbsp;一切痴妄莫能惑&nbsp;&nbsp;&nbsp;&nbsp;彼行能成功德藏

&nbsp;&nbsp;&nbsp;&nbsp;方便善知众生类&nbsp;&nbsp;&nbsp;&nbsp;入于真实妙法界

&nbsp;&nbsp;&nbsp;&nbsp;自然觉悟不由他&nbsp;&nbsp;&nbsp;&nbsp;彼人所行如虚空

&nbsp;&nbsp;&nbsp;&nbsp;无量无边诸世界&nbsp;&nbsp;&nbsp;&nbsp;观察究竟悉寂灭

&nbsp;&nbsp;&nbsp;&nbsp;一切诸法无障碍&nbsp;&nbsp;&nbsp;&nbsp;彼人所行胜牟尼

&nbsp;&nbsp;&nbsp;&nbsp;具足坚固不可转&nbsp;&nbsp;&nbsp;&nbsp;成就尊重最胜法

&nbsp;&nbsp;&nbsp;&nbsp;清净愿满到彼岸&nbsp;&nbsp;&nbsp;&nbsp;谛听菩萨诸所行

&nbsp;&nbsp;&nbsp;&nbsp;无量无边一切地&nbsp;&nbsp;&nbsp;&nbsp;智慧明达无障碍

&nbsp;&nbsp;&nbsp;&nbsp;甚深微妙为境界&nbsp;&nbsp;&nbsp;&nbsp;是名无畏论师行

&nbsp;&nbsp;&nbsp;&nbsp;句句广分别&nbsp;&nbsp;&nbsp;&nbsp;深入妙智慧

&nbsp;&nbsp;&nbsp;&nbsp;真实解诸法&nbsp;&nbsp;&nbsp;&nbsp;彼修大牟尼

&nbsp;&nbsp;&nbsp;&nbsp;远离一切恶&nbsp;&nbsp;&nbsp;&nbsp;常能利众生

&nbsp;&nbsp;&nbsp;&nbsp;彼人功德藏&nbsp;&nbsp;&nbsp;&nbsp;等诸调御师

&nbsp;&nbsp;&nbsp;&nbsp;普于诸群生&nbsp;&nbsp;&nbsp;&nbsp;常施以无畏

&nbsp;&nbsp;&nbsp;&nbsp;清净无染着&nbsp;&nbsp;&nbsp;&nbsp;所行无伦比

&nbsp;&nbsp;&nbsp;&nbsp;意净无所著&nbsp;&nbsp;&nbsp;&nbsp;寂静无口过

&nbsp;&nbsp;&nbsp;&nbsp;具足妙功德&nbsp;&nbsp;&nbsp;&nbsp;彼修最胜行

&nbsp;&nbsp;&nbsp;&nbsp;究竟度深义&nbsp;&nbsp;&nbsp;&nbsp;功德定无尽

&nbsp;&nbsp;&nbsp;&nbsp;彼修不死行&nbsp;&nbsp;&nbsp;&nbsp;诸佛常护念

&nbsp;&nbsp;&nbsp;&nbsp;离我嗔恚心&nbsp;&nbsp;&nbsp;&nbsp;妙音满十方

&nbsp;&nbsp;&nbsp;&nbsp;安住正法教&nbsp;&nbsp;&nbsp;&nbsp;所行无可谕

&nbsp;&nbsp;&nbsp;&nbsp;布施到彼岸&nbsp;&nbsp;&nbsp;&nbsp;百福自庄严

&nbsp;&nbsp;&nbsp;&nbsp;彼慧最第一&nbsp;&nbsp;&nbsp;&nbsp;能令众欢喜

&nbsp;&nbsp;&nbsp;&nbsp;善入深智地&nbsp;&nbsp;&nbsp;&nbsp;安住心不动

&nbsp;&nbsp;&nbsp;&nbsp;彼行如金刚&nbsp;&nbsp;&nbsp;&nbsp;坚固不可沮

&nbsp;&nbsp;&nbsp;&nbsp;悉入诸法界&nbsp;&nbsp;&nbsp;&nbsp;随顺到彼岸

&nbsp;&nbsp;&nbsp;&nbsp;究竟得自在&nbsp;&nbsp;&nbsp;&nbsp;法日之所行

&nbsp;&nbsp;&nbsp;&nbsp;无等等牟尼&nbsp;&nbsp;&nbsp;&nbsp;修习不二法

&nbsp;&nbsp;&nbsp;&nbsp;心常乐寂静&nbsp;&nbsp;&nbsp;&nbsp;智慧无障碍

&nbsp;&nbsp;&nbsp;&nbsp;细微世界中&nbsp;&nbsp;&nbsp;&nbsp;容受大世界

&nbsp;&nbsp;&nbsp;&nbsp;境界无不了&nbsp;&nbsp;&nbsp;&nbsp;智慧山王行

&nbsp;&nbsp;&nbsp;&nbsp;普于诸世间&nbsp;&nbsp;&nbsp;&nbsp;心净无所著

&nbsp;&nbsp;&nbsp;&nbsp;持戒到彼岸&nbsp;&nbsp;&nbsp;&nbsp;净行之所行

&nbsp;&nbsp;&nbsp;&nbsp;智慧不可量&nbsp;&nbsp;&nbsp;&nbsp;虚空法界等

&nbsp;&nbsp;&nbsp;&nbsp;深入具足智&nbsp;&nbsp;&nbsp;&nbsp;是胜金刚行

&nbsp;&nbsp;&nbsp;&nbsp;智慧悉充满&nbsp;&nbsp;&nbsp;&nbsp;三世诸法界

&nbsp;&nbsp;&nbsp;&nbsp;心常无懈怠&nbsp;&nbsp;&nbsp;&nbsp;入于最胜境

&nbsp;&nbsp;&nbsp;&nbsp;一切所至道&nbsp;&nbsp;&nbsp;&nbsp;分别十力法

&nbsp;&nbsp;&nbsp;&nbsp;身行无障碍&nbsp;&nbsp;&nbsp;&nbsp;胜智之所行

&nbsp;&nbsp;&nbsp;&nbsp;一切十方界&nbsp;&nbsp;&nbsp;&nbsp;无量众生类

&nbsp;&nbsp;&nbsp;&nbsp;菩萨悉救护&nbsp;&nbsp;&nbsp;&nbsp;离痴之所行

&nbsp;&nbsp;&nbsp;&nbsp;修习诸佛法&nbsp;&nbsp;&nbsp;&nbsp;精勤无懈怠

&nbsp;&nbsp;&nbsp;&nbsp;普令世间净&nbsp;&nbsp;&nbsp;&nbsp;大龙之所行

&nbsp;&nbsp;&nbsp;&nbsp;悉知众生根&nbsp;&nbsp;&nbsp;&nbsp;究竟种种欲

&nbsp;&nbsp;&nbsp;&nbsp;了达无量性&nbsp;&nbsp;&nbsp;&nbsp;平等之所行

&nbsp;&nbsp;&nbsp;&nbsp;普于十方界&nbsp;&nbsp;&nbsp;&nbsp;久受无量苦

&nbsp;&nbsp;&nbsp;&nbsp;其心无忧恼&nbsp;&nbsp;&nbsp;&nbsp;欢喜之所行

&nbsp;&nbsp;&nbsp;&nbsp;放诸光明网&nbsp;&nbsp;&nbsp;&nbsp;普照诸世间

&nbsp;&nbsp;&nbsp;&nbsp;具足智慧明&nbsp;&nbsp;&nbsp;&nbsp;善修慧所行

&nbsp;&nbsp;&nbsp;&nbsp;皆悉能震动&nbsp;&nbsp;&nbsp;&nbsp;十方无量界

&nbsp;&nbsp;&nbsp;&nbsp;常能利一切&nbsp;&nbsp;&nbsp;&nbsp;不令生恐怖

&nbsp;&nbsp;&nbsp;&nbsp;善解语言法&nbsp;&nbsp;&nbsp;&nbsp;分别到彼岸

&nbsp;&nbsp;&nbsp;&nbsp;离垢智慧明&nbsp;&nbsp;&nbsp;&nbsp;不动之所行

&nbsp;&nbsp;&nbsp;&nbsp;善解俯仰国&nbsp;&nbsp;&nbsp;&nbsp;分别到彼岸

&nbsp;&nbsp;&nbsp;&nbsp;成就无尽地&nbsp;&nbsp;&nbsp;&nbsp;最胜慧所行

&nbsp;&nbsp;&nbsp;&nbsp;无量诸功德&nbsp;&nbsp;&nbsp;&nbsp;常行求菩提

&nbsp;&nbsp;&nbsp;&nbsp;到彼功德岸&nbsp;&nbsp;&nbsp;&nbsp;大称无尽行

&nbsp;&nbsp;&nbsp;&nbsp;无上大论师&nbsp;&nbsp;&nbsp;&nbsp;最胜师子吼

&nbsp;&nbsp;&nbsp;&nbsp;令众悉清净&nbsp;&nbsp;&nbsp;&nbsp;离垢之所行

&nbsp;&nbsp;&nbsp;&nbsp;佛甘露灌顶&nbsp;&nbsp;&nbsp;&nbsp;授以法王记

&nbsp;&nbsp;&nbsp;&nbsp;究竟方便法&nbsp;&nbsp;&nbsp;&nbsp;大心之所行

&nbsp;&nbsp;&nbsp;&nbsp;分别一切众&nbsp;&nbsp;&nbsp;&nbsp;其心无染着

&nbsp;&nbsp;&nbsp;&nbsp;决定持法藏&nbsp;&nbsp;&nbsp;&nbsp;法王之所行

&nbsp;&nbsp;&nbsp;&nbsp;一一语言中&nbsp;&nbsp;&nbsp;&nbsp;能出无量音

&nbsp;&nbsp;&nbsp;&nbsp;众生各各解&nbsp;&nbsp;&nbsp;&nbsp;无碍慧所行

&nbsp;&nbsp;&nbsp;&nbsp;究竟语言法&nbsp;&nbsp;&nbsp;&nbsp;分别悉了知

&nbsp;&nbsp;&nbsp;&nbsp;远离诸虚妄&nbsp;&nbsp;&nbsp;&nbsp;真实见所行

&nbsp;&nbsp;&nbsp;&nbsp;安住法海印&nbsp;&nbsp;&nbsp;&nbsp;善印一切法

&nbsp;&nbsp;&nbsp;&nbsp;了法无实相&nbsp;&nbsp;&nbsp;&nbsp;方便身所行

&nbsp;&nbsp;&nbsp;&nbsp;能于一一刹&nbsp;&nbsp;&nbsp;&nbsp;无量无数劫

&nbsp;&nbsp;&nbsp;&nbsp;穷尽诸劫行&nbsp;&nbsp;&nbsp;&nbsp;其心无忧厌

&nbsp;&nbsp;&nbsp;&nbsp;无数诸如来&nbsp;&nbsp;&nbsp;&nbsp;名号各不同

&nbsp;&nbsp;&nbsp;&nbsp;见之一毛孔&nbsp;&nbsp;&nbsp;&nbsp;善修之所行

&nbsp;&nbsp;&nbsp;&nbsp;如一毛端处&nbsp;&nbsp;&nbsp;&nbsp;普见无量佛

&nbsp;&nbsp;&nbsp;&nbsp;一切诸世界&nbsp;&nbsp;&nbsp;&nbsp;见佛亦如是

&nbsp;&nbsp;&nbsp;&nbsp;无量无数劫&nbsp;&nbsp;&nbsp;&nbsp;能作一念顷

&nbsp;&nbsp;&nbsp;&nbsp;非长亦非短&nbsp;&nbsp;&nbsp;&nbsp;解脱人所行

&nbsp;&nbsp;&nbsp;&nbsp;见者悉不虚&nbsp;&nbsp;&nbsp;&nbsp;所修皆真实

&nbsp;&nbsp;&nbsp;&nbsp;业行不可坏&nbsp;&nbsp;&nbsp;&nbsp;最胜之所行

&nbsp;&nbsp;&nbsp;&nbsp;无量无数劫&nbsp;&nbsp;&nbsp;&nbsp;观佛无厌足

&nbsp;&nbsp;&nbsp;&nbsp;能令众欢喜&nbsp;&nbsp;&nbsp;&nbsp;无碍慧所行

&nbsp;&nbsp;&nbsp;&nbsp;无量无数劫&nbsp;&nbsp;&nbsp;&nbsp;观察众生界

&nbsp;&nbsp;&nbsp;&nbsp;众生非众生&nbsp;&nbsp;&nbsp;&nbsp;坚固士所行

&nbsp;&nbsp;&nbsp;&nbsp;具足智慧藏&nbsp;&nbsp;&nbsp;&nbsp;清凉功德池

&nbsp;&nbsp;&nbsp;&nbsp;饶益一切众&nbsp;&nbsp;&nbsp;&nbsp;第一人所行

&nbsp;&nbsp;&nbsp;&nbsp;法界无边际&nbsp;&nbsp;&nbsp;&nbsp;无量如虚空

&nbsp;&nbsp;&nbsp;&nbsp;语言无所著&nbsp;&nbsp;&nbsp;&nbsp;无畏论师行

&nbsp;&nbsp;&nbsp;&nbsp;于一三昧中&nbsp;&nbsp;&nbsp;&nbsp;入无量三昧

&nbsp;&nbsp;&nbsp;&nbsp;升彼无上堂&nbsp;&nbsp;&nbsp;&nbsp;净月论师行

&nbsp;&nbsp;&nbsp;&nbsp;究竟忍彼岸&nbsp;&nbsp;&nbsp;&nbsp;堪忍寂灭法

&nbsp;&nbsp;&nbsp;&nbsp;远离嗔恚心&nbsp;&nbsp;&nbsp;&nbsp;无量智所行

&nbsp;&nbsp;&nbsp;&nbsp;不离一世界&nbsp;&nbsp;&nbsp;&nbsp;不起一坐处

&nbsp;&nbsp;&nbsp;&nbsp;普现十方刹&nbsp;&nbsp;&nbsp;&nbsp;无量身所行

&nbsp;&nbsp;&nbsp;&nbsp;无量诸佛刹&nbsp;&nbsp;&nbsp;&nbsp;能入一世界

&nbsp;&nbsp;&nbsp;&nbsp;佛刹不增减&nbsp;&nbsp;&nbsp;&nbsp;不思议所行

&nbsp;&nbsp;&nbsp;&nbsp;分别处非处&nbsp;&nbsp;&nbsp;&nbsp;审谛入诸力

&nbsp;&nbsp;&nbsp;&nbsp;无上力成就&nbsp;&nbsp;&nbsp;&nbsp;第一力所行

&nbsp;&nbsp;&nbsp;&nbsp;去来现在世&nbsp;&nbsp;&nbsp;&nbsp;一切诸业报

&nbsp;&nbsp;&nbsp;&nbsp;智慧不退转&nbsp;&nbsp;&nbsp;&nbsp;明智之所行

&nbsp;&nbsp;&nbsp;&nbsp;善知时非时&nbsp;&nbsp;&nbsp;&nbsp;调伏一切众

&nbsp;&nbsp;&nbsp;&nbsp;教化不失时&nbsp;&nbsp;&nbsp;&nbsp;善知时所行

&nbsp;&nbsp;&nbsp;&nbsp;身行悉皆善&nbsp;&nbsp;&nbsp;&nbsp;口意行亦然

&nbsp;&nbsp;&nbsp;&nbsp;一切无所著&nbsp;&nbsp;&nbsp;&nbsp;净智意所行

&nbsp;&nbsp;&nbsp;&nbsp;智慧善分别&nbsp;&nbsp;&nbsp;&nbsp;法辩无穷尽

&nbsp;&nbsp;&nbsp;&nbsp;境界等如实&nbsp;&nbsp;&nbsp;&nbsp;如来之所行

&nbsp;&nbsp;&nbsp;&nbsp;无碍功德藏&nbsp;&nbsp;&nbsp;&nbsp;喜乐总持门

&nbsp;&nbsp;&nbsp;&nbsp;深入诸法界&nbsp;&nbsp;&nbsp;&nbsp;随入之所行

&nbsp;&nbsp;&nbsp;&nbsp;悉与三世佛&nbsp;&nbsp;&nbsp;&nbsp;等心无异想

&nbsp;&nbsp;&nbsp;&nbsp;一相无差别&nbsp;&nbsp;&nbsp;&nbsp;无碍境界行

&nbsp;&nbsp;&nbsp;&nbsp;深入智慧海&nbsp;&nbsp;&nbsp;&nbsp;除灭诸痴闇

&nbsp;&nbsp;&nbsp;&nbsp;能与清净眼&nbsp;&nbsp;&nbsp;&nbsp;净眼之所行

&nbsp;&nbsp;&nbsp;&nbsp;一切诸导师&nbsp;&nbsp;&nbsp;&nbsp;常行不二法

&nbsp;&nbsp;&nbsp;&nbsp;神通力自在&nbsp;&nbsp;&nbsp;&nbsp;具足行所行

&nbsp;&nbsp;&nbsp;&nbsp;十方佛刹中&nbsp;&nbsp;&nbsp;&nbsp;普雨妙法雨

&nbsp;&nbsp;&nbsp;&nbsp;令众解实义&nbsp;&nbsp;&nbsp;&nbsp;法云之所行

&nbsp;&nbsp;&nbsp;&nbsp;普于诸佛所&nbsp;&nbsp;&nbsp;&nbsp;逮得坚固信

&nbsp;&nbsp;&nbsp;&nbsp;一切智解脱&nbsp;&nbsp;&nbsp;&nbsp;所学悉究竟

&nbsp;&nbsp;&nbsp;&nbsp;彼于一念中&nbsp;&nbsp;&nbsp;&nbsp;悉知众生心

&nbsp;&nbsp;&nbsp;&nbsp;究竟解心性&nbsp;&nbsp;&nbsp;&nbsp;无性性所行

&nbsp;&nbsp;&nbsp;&nbsp;不思议世界&nbsp;&nbsp;&nbsp;&nbsp;变化无量身

&nbsp;&nbsp;&nbsp;&nbsp;无等遍游行&nbsp;&nbsp;&nbsp;&nbsp;诸行中无比

&nbsp;&nbsp;&nbsp;&nbsp;无量世界中&nbsp;&nbsp;&nbsp;&nbsp;现在诸如来

&nbsp;&nbsp;&nbsp;&nbsp;菩萨摩诃萨&nbsp;&nbsp;&nbsp;&nbsp;常现彼佛前

&nbsp;&nbsp;&nbsp;&nbsp;菩萨入三昧&nbsp;&nbsp;&nbsp;&nbsp;众生见一身

&nbsp;&nbsp;&nbsp;&nbsp;菩萨出三昧&nbsp;&nbsp;&nbsp;&nbsp;众见无量身

&nbsp;&nbsp;&nbsp;&nbsp;所行甚深妙&nbsp;&nbsp;&nbsp;&nbsp;未曾有口过

&nbsp;&nbsp;&nbsp;&nbsp;悦乐心无量&nbsp;&nbsp;&nbsp;&nbsp;令众悉欢喜

&nbsp;&nbsp;&nbsp;&nbsp;逮得无著智&nbsp;&nbsp;&nbsp;&nbsp;分别知诸根

&nbsp;&nbsp;&nbsp;&nbsp;其心无所染&nbsp;&nbsp;&nbsp;&nbsp;无上调伏行

&nbsp;&nbsp;&nbsp;&nbsp;方便分别法&nbsp;&nbsp;&nbsp;&nbsp;于法得自在

&nbsp;&nbsp;&nbsp;&nbsp;一切世界中&nbsp;&nbsp;&nbsp;&nbsp;常作诸佛事

&nbsp;&nbsp;&nbsp;&nbsp;菩萨微妙行&nbsp;&nbsp;&nbsp;&nbsp;所行如虚空

&nbsp;&nbsp;&nbsp;&nbsp;何人得闻此&nbsp;&nbsp;&nbsp;&nbsp;其心不欣悦

&nbsp;&nbsp;&nbsp;&nbsp;彼智无与等&nbsp;&nbsp;&nbsp;&nbsp;慧眼见一切

&nbsp;&nbsp;&nbsp;&nbsp;方便无伦匹&nbsp;&nbsp;&nbsp;&nbsp;无等智所行

&nbsp;&nbsp;&nbsp;&nbsp;无尽妙功德&nbsp;&nbsp;&nbsp;&nbsp;能灭一切恶

&nbsp;&nbsp;&nbsp;&nbsp;到彼清净岸&nbsp;&nbsp;&nbsp;&nbsp;无比之所行

&nbsp;&nbsp;&nbsp;&nbsp;成就庄严法&nbsp;&nbsp;&nbsp;&nbsp;安住不退转

&nbsp;&nbsp;&nbsp;&nbsp;度脱无量众&nbsp;&nbsp;&nbsp;&nbsp;而无众生想

&nbsp;&nbsp;&nbsp;&nbsp;所修无诤行&nbsp;&nbsp;&nbsp;&nbsp;一切智微妙

&nbsp;&nbsp;&nbsp;&nbsp;正法化众生&nbsp;&nbsp;&nbsp;&nbsp;净眼之所行

&nbsp;&nbsp;&nbsp;&nbsp;恭敬一切佛&nbsp;&nbsp;&nbsp;&nbsp;具足究竟慧

&nbsp;&nbsp;&nbsp;&nbsp;成就无所畏&nbsp;&nbsp;&nbsp;&nbsp;方便智所行

&nbsp;&nbsp;&nbsp;&nbsp;普能入一切&nbsp;&nbsp;&nbsp;&nbsp;世界及诸法

&nbsp;&nbsp;&nbsp;&nbsp;亦入群生类&nbsp;&nbsp;&nbsp;&nbsp;度脱无量众

&nbsp;&nbsp;&nbsp;&nbsp;遍于十方界&nbsp;&nbsp;&nbsp;&nbsp;击无上法鼓

&nbsp;&nbsp;&nbsp;&nbsp;常施无量法&nbsp;&nbsp;&nbsp;&nbsp;不死之所行

&nbsp;&nbsp;&nbsp;&nbsp;一身跏趺坐&nbsp;&nbsp;&nbsp;&nbsp;充满无量刹

&nbsp;&nbsp;&nbsp;&nbsp;众生不迫迮&nbsp;&nbsp;&nbsp;&nbsp;清净法身力

&nbsp;&nbsp;&nbsp;&nbsp;一味一义中&nbsp;&nbsp;&nbsp;&nbsp;分别无量义

&nbsp;&nbsp;&nbsp;&nbsp;演说无穷尽&nbsp;&nbsp;&nbsp;&nbsp;无边慧所行

&nbsp;&nbsp;&nbsp;&nbsp;修习佛解脱&nbsp;&nbsp;&nbsp;&nbsp;智慧无障碍

&nbsp;&nbsp;&nbsp;&nbsp;成就无所畏&nbsp;&nbsp;&nbsp;&nbsp;无量方便德

&nbsp;&nbsp;&nbsp;&nbsp;了诸世界海&nbsp;&nbsp;&nbsp;&nbsp;一切佛刹海

&nbsp;&nbsp;&nbsp;&nbsp;法海智慧海&nbsp;&nbsp;&nbsp;&nbsp;度脱众生海

&nbsp;&nbsp;&nbsp;&nbsp;或有见菩萨&nbsp;&nbsp;&nbsp;&nbsp;入胎及出生

&nbsp;&nbsp;&nbsp;&nbsp;或见成正觉&nbsp;&nbsp;&nbsp;&nbsp;无量功德行

&nbsp;&nbsp;&nbsp;&nbsp;处处佛刹中&nbsp;&nbsp;&nbsp;&nbsp;示现般涅槃

&nbsp;&nbsp;&nbsp;&nbsp;真实无涅槃&nbsp;&nbsp;&nbsp;&nbsp;无畏师常住

&nbsp;&nbsp;&nbsp;&nbsp;金刚身无异&nbsp;&nbsp;&nbsp;&nbsp;随应现众生

&nbsp;&nbsp;&nbsp;&nbsp;真实无差别&nbsp;&nbsp;&nbsp;&nbsp;一身行所行

&nbsp;&nbsp;&nbsp;&nbsp;平等法界一&nbsp;&nbsp;&nbsp;&nbsp;具足无量义

&nbsp;&nbsp;&nbsp;&nbsp;常乐观三世&nbsp;&nbsp;&nbsp;&nbsp;一相无相法

&nbsp;&nbsp;&nbsp;&nbsp;到彼诸持岸&nbsp;&nbsp;&nbsp;&nbsp;正法安众生

&nbsp;&nbsp;&nbsp;&nbsp;逮得诸佛持&nbsp;&nbsp;&nbsp;&nbsp;最胜之所行

&nbsp;&nbsp;&nbsp;&nbsp;无染妙法身&nbsp;&nbsp;&nbsp;&nbsp;慧眼清净耳

&nbsp;&nbsp;&nbsp;&nbsp;是悉无障碍&nbsp;&nbsp;&nbsp;&nbsp;无碍之所行

&nbsp;&nbsp;&nbsp;&nbsp;究竟诸神通&nbsp;&nbsp;&nbsp;&nbsp;具足深智慧

&nbsp;&nbsp;&nbsp;&nbsp;智慧最殊胜&nbsp;&nbsp;&nbsp;&nbsp;方便智所行

&nbsp;&nbsp;&nbsp;&nbsp;心定未曾乱&nbsp;&nbsp;&nbsp;&nbsp;智慧不可量

&nbsp;&nbsp;&nbsp;&nbsp;境界无不照&nbsp;&nbsp;&nbsp;&nbsp;一切见所行

&nbsp;&nbsp;&nbsp;&nbsp;到彼功德岸&nbsp;&nbsp;&nbsp;&nbsp;度脱无量众

&nbsp;&nbsp;&nbsp;&nbsp;其心无疲厌&nbsp;&nbsp;&nbsp;&nbsp;常修之所行

&nbsp;&nbsp;&nbsp;&nbsp;一切知见人&nbsp;&nbsp;&nbsp;&nbsp;在诸佛家生

&nbsp;&nbsp;&nbsp;&nbsp;普于三世佛&nbsp;&nbsp;&nbsp;&nbsp;法中而化生

&nbsp;&nbsp;&nbsp;&nbsp;语言法成就&nbsp;&nbsp;&nbsp;&nbsp;摧伏诸论师

&nbsp;&nbsp;&nbsp;&nbsp;究竟无量行&nbsp;&nbsp;&nbsp;&nbsp;随入佛菩提

&nbsp;&nbsp;&nbsp;&nbsp;能放一光明&nbsp;&nbsp;&nbsp;&nbsp;普照无量刹

&nbsp;&nbsp;&nbsp;&nbsp;世间大明曜&nbsp;&nbsp;&nbsp;&nbsp;除灭一切暗

&nbsp;&nbsp;&nbsp;&nbsp;随其所应见&nbsp;&nbsp;&nbsp;&nbsp;为现如来身

&nbsp;&nbsp;&nbsp;&nbsp;调伏群生类&nbsp;&nbsp;&nbsp;&nbsp;严净一切刹

&nbsp;&nbsp;&nbsp;&nbsp;菩萨行无量&nbsp;&nbsp;&nbsp;&nbsp;一切莫能知

&nbsp;&nbsp;&nbsp;&nbsp;示现一切行&nbsp;&nbsp;&nbsp;&nbsp;欲度众生故

&nbsp;&nbsp;&nbsp;&nbsp;无量不可数&nbsp;&nbsp;&nbsp;&nbsp;众生法界等

&nbsp;&nbsp;&nbsp;&nbsp;无数劫赞叹&nbsp;&nbsp;&nbsp;&nbsp;菩萨德无尽

&nbsp;&nbsp;&nbsp;&nbsp;菩萨德无量&nbsp;&nbsp;&nbsp;&nbsp;究竟一切德

&nbsp;&nbsp;&nbsp;&nbsp;诸佛无量劫&nbsp;&nbsp;&nbsp;&nbsp;叹此德无尽

&nbsp;&nbsp;&nbsp;&nbsp;何况世间人&nbsp;&nbsp;&nbsp;&nbsp;声闻及缘觉

&nbsp;&nbsp;&nbsp;&nbsp;无量劫赞叹&nbsp;&nbsp;&nbsp;&nbsp;而能得穷尽