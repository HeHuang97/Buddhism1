## 大方广佛华严经卷第十六

### 金刚幢菩萨十回向品第二十一之二

佛子。何等为菩萨摩诃萨第三等诸佛回向。此菩萨摩诃萨。随顺学过去未来现在诸佛回向。此菩萨。修菩萨行时。见好恶色。其心清净而无憎爱。欢喜悦乐起无坏心。离诸忧恼得正直心。身意柔软诸根清凉。此菩萨。得如是乐时。回向诸佛。作如是念。一切诸佛。虽有无上净妙快乐。复愿诸佛具不思议佛所住乐。具足摄取不可称量佛三昧乐。成就无量大悲快乐。具足成就不可计议佛解脱乐。具足摄取诸佛神足自在快乐。无上尊重最妙快乐。普覆如来常令具足诸佛无量力乐。永离一切诸觉之乐。无上寂静不变易乐。具足无碍法门。心常寂定而无散乱。佛无二行不可坏乐。菩萨摩诃萨。以如是善根。回向诸佛已。又复回向一切菩萨。令愿未满者悉令满足。未净直心者令净直心。未满诸波罗蜜者悉令满足安住金刚菩提之心。于一切智得不退转。不舍大庄严。守护菩提门及诸善根。能令一切众生舍离放逸。发菩提心所愿成满。安住一切菩萨所住。得诸菩萨明利诸根。修习善根。证萨婆若。如是菩萨摩诃萨。以诸善根回向菩萨已。又复回向。一切众生回向。一切众生见佛闻法敬心近僧回向。具足专心念佛回向。具足念净妙法回向。念僧尊重恭敬回向。见佛未曾远离回向。成就诸清净心回向。分别诸如来法回向。成就无量功德回向。清净诸通善根回向。除灭一切疑惑如佛回向。开化一切众生声闻缘觉及诸菩萨菩萨善根回向。一切众生亦复如是。令一切众生。永离地狱饿鬼畜生阎罗王处一切恶趣无量众难。菩萨摩诃萨。令彼一切众生。悉发无上菩提之心。长养无上菩提之心。一心专求一切种智。舍离诽谤诸佛正法。常乐具足一切智地。令一切众生。究竟清净得一切智。菩萨摩诃萨所行善根。以诸大愿。摄取行等行。积聚等积聚。长养等长养。皆悉广大具足充满。菩萨摩诃萨。若在家时。与妻子俱未曾暂离菩提之心。正念思惟萨婆若境界。自度度彼。直心平等。方便示现妻子眷属菩萨善方便智皆悉成就究竟解脱。虽与同止心无所著。以本大悲故处在家属。以大慈故随顺妻子。于菩萨净道无所障碍。菩萨摩诃萨。若在家时。应以如是萨婆若心善根回向。所谓被着衣裳。若饮若食。服诸汤药。行住坐卧身口意业具足清净。诸根调伏皆悉安谛。洗浴涂身寂静徐步。回旋顾眄举足下足。若眠若觉不失威仪。善摄诸根未曾散乱。菩萨摩诃萨。以如是等一切诸行。未曾远离萨婆若心善根回向。饶益安乐一切众生。无量诸愿皆悉成就。摄取无量广大善根。修习善根救护一切。除灭一切放逸憍慢。一心正念一切种智。欲觉一切诸佛菩提。舍离烦恼及顺烦恼法修习一切菩萨所学。于一切智道无所障碍。乐修智地及诸善根。常乐爱语增长善根。令一切众生永离苦恼不着所行。一心受持诸佛教法。是为菩萨摩诃萨处在家属摄取善根一心回向无上菩提。菩萨摩诃萨。复作是念。乃至小犬及余畜生。当令此等具足修习不放逸行。离畜生趣得饶益乐。究竟解脱永度苦海。苦受。苦阴。苦觉。增上大苦。苦行。苦藏。苦根。苦舍。如是等无量无边一切众苦。菩萨摩诃萨。欲令众生悉得除灭。以净善根回向无上菩提。教一切众生回向如是境界。正念思惟彼彼善根以为上首。所谓回向一切种智。发菩提心。摄菩提心。远离生死。修习善根。出生死渊。得诸如来无碍快乐。修如来慈充满十方。大悲饶益一切众生。普令一切得清净乐。守护一切诸胜善根。令一切众生究竟佛法。远离一切诸魔境界。入彼甚深如来境界。普能拔出一切世间。具足一切如来善根。住三世佛平等法中。如是菩萨摩诃萨今集善根。已集善根。当集善根。皆悉回向。复作是念。如彼过去菩萨所行。恭敬供养一切诸佛。度脱众生。救护一切修诸善根。回向菩提而无所著。不依色。不着受。不颠倒想不作行。不取识。离六入。不住世法。乐出世法。知法如空。究竟得至非趣彼岸。照解诸法不生不灭无真实相无所染着。一切诸法无有虚妄。无所归趣。无所破坏。安住实际。无有自性。离诸性故。于一念中解一切法。无性为性。常乐习行普门善根。具足如来圆满功德显现一切。如彼过去一切如来善根回向。我亦如是。乐如是法证如是法。如是发心。修习诸法不违法相。所有起法。犹如幻化电光水月镜中之像。因缘和合假持诸法。悉分别知从业因起。唯如来地是究竟处。菩萨摩诃萨。如是随学过去诸佛所学回向。未来现在。亦复如是。菩萨摩诃萨。学三世佛所学回向诸善根已。作如是念。如彼诸佛所知菩萨回向。我亦如是回向。第一回向。胜回向。最胜回向。上回向。无上回向。无等回向。无等等回向。无比回向。无对回向。尊回向。妙回向。平等回向。正直回向。大功德回向。大愿回向。明净回向。善回向。清净回向。离恶回向。不随恶回向。如是菩萨摩诃萨。以诸善根正回向已。成就清净妙身口意。所作行业皆悉清净。住菩萨住。离诸恶住。修习善根。离身口恶业。心无选择。修萨婆若。住无量住。入一切法空无自在。修出世法。于世间法心无染着。分别了知无量诸业。成就巧方便回向诸法心无所倚。佛子。是为菩萨摩诃萨第三等诸佛回向。菩萨安住此回向已。深入一切诸如来业。趣诸如来胜妙功德。入深清净智慧境界。不离一切诸菩萨业。善能分别巧妙方便。入深法界巧妙方便。次第成就菩萨善根。入于一切诸如来性。以巧方便分别了知无量无边一切诸法。虽复示现世界中生。于诸世界心无所著。佛子。是为菩萨摩诃萨等诸佛回向。尔时金刚幢菩萨。承佛神力普观十方。以偈颂曰。

&nbsp;&nbsp;&nbsp;&nbsp;彼诸菩萨摩诃萨&nbsp;&nbsp;&nbsp;&nbsp;修过去佛回向法

&nbsp;&nbsp;&nbsp;&nbsp;亦学未来现在世&nbsp;&nbsp;&nbsp;&nbsp;无量导师之所行

&nbsp;&nbsp;&nbsp;&nbsp;一切种种微妙乐&nbsp;&nbsp;&nbsp;&nbsp;诸佛如来所赞叹

&nbsp;&nbsp;&nbsp;&nbsp;成就明净胜法眼&nbsp;&nbsp;&nbsp;&nbsp;回向一切诸导师

&nbsp;&nbsp;&nbsp;&nbsp;菩萨身根种种乐&nbsp;&nbsp;&nbsp;&nbsp;眼耳鼻舌诸情根

&nbsp;&nbsp;&nbsp;&nbsp;种种上妙无量乐&nbsp;&nbsp;&nbsp;&nbsp;回向一切诸最胜

&nbsp;&nbsp;&nbsp;&nbsp;一切世间诸善根&nbsp;&nbsp;&nbsp;&nbsp;及诸如来所成就

&nbsp;&nbsp;&nbsp;&nbsp;于彼悉摄无有余&nbsp;&nbsp;&nbsp;&nbsp;随喜回向益众生

&nbsp;&nbsp;&nbsp;&nbsp;菩萨随喜无有量&nbsp;&nbsp;&nbsp;&nbsp;亦以回向一切众

&nbsp;&nbsp;&nbsp;&nbsp;人中师子所有乐&nbsp;&nbsp;&nbsp;&nbsp;愿令众生悉具足

&nbsp;&nbsp;&nbsp;&nbsp;诸佛如来所知见&nbsp;&nbsp;&nbsp;&nbsp;一切众生清净乐

&nbsp;&nbsp;&nbsp;&nbsp;欲令众生皆悉得&nbsp;&nbsp;&nbsp;&nbsp;世界灯明所受乐

&nbsp;&nbsp;&nbsp;&nbsp;菩萨所得种种乐&nbsp;&nbsp;&nbsp;&nbsp;回向诸佛为众生

&nbsp;&nbsp;&nbsp;&nbsp;欲令众生常安隐&nbsp;&nbsp;&nbsp;&nbsp;于彼回向无所著

&nbsp;&nbsp;&nbsp;&nbsp;菩萨修此回向时&nbsp;&nbsp;&nbsp;&nbsp;兴发无量大悲心

&nbsp;&nbsp;&nbsp;&nbsp;如佛所知回向德&nbsp;&nbsp;&nbsp;&nbsp;令我具足悉成满

&nbsp;&nbsp;&nbsp;&nbsp;如诸最胜所知见&nbsp;&nbsp;&nbsp;&nbsp;一切智乘微妙乐

&nbsp;&nbsp;&nbsp;&nbsp;如我在世诸所行&nbsp;&nbsp;&nbsp;&nbsp;一切菩萨无量乐

&nbsp;&nbsp;&nbsp;&nbsp;一切趣中众快乐&nbsp;&nbsp;&nbsp;&nbsp;柔软调伏诸根乐

&nbsp;&nbsp;&nbsp;&nbsp;皆悉回向为众生&nbsp;&nbsp;&nbsp;&nbsp;普令成就无上智

&nbsp;&nbsp;&nbsp;&nbsp;身口意净离诸恶&nbsp;&nbsp;&nbsp;&nbsp;巧妙方便心平等

&nbsp;&nbsp;&nbsp;&nbsp;以此回向群生类&nbsp;&nbsp;&nbsp;&nbsp;悉令成就无上智

&nbsp;&nbsp;&nbsp;&nbsp;菩萨所修诸行业&nbsp;&nbsp;&nbsp;&nbsp;积集无量净功德

&nbsp;&nbsp;&nbsp;&nbsp;随顺如来生佛家&nbsp;&nbsp;&nbsp;&nbsp;寂然不乱正回向

&nbsp;&nbsp;&nbsp;&nbsp;十方无量世界中&nbsp;&nbsp;&nbsp;&nbsp;摄取一切众生类

&nbsp;&nbsp;&nbsp;&nbsp;无量善根悉回向&nbsp;&nbsp;&nbsp;&nbsp;普令众生得安乐

&nbsp;&nbsp;&nbsp;&nbsp;不为己身自求乐&nbsp;&nbsp;&nbsp;&nbsp;欲令一切悉安隐

&nbsp;&nbsp;&nbsp;&nbsp;远离一切虚妄心&nbsp;&nbsp;&nbsp;&nbsp;悉解诸法空无我

&nbsp;&nbsp;&nbsp;&nbsp;十方无量诸最胜&nbsp;&nbsp;&nbsp;&nbsp;所见一切真佛子

&nbsp;&nbsp;&nbsp;&nbsp;以诸功德回向彼&nbsp;&nbsp;&nbsp;&nbsp;速令究竟无上道

&nbsp;&nbsp;&nbsp;&nbsp;一切世间众生类&nbsp;&nbsp;&nbsp;&nbsp;等心摄取无有余

&nbsp;&nbsp;&nbsp;&nbsp;以我所行诸净业&nbsp;&nbsp;&nbsp;&nbsp;令彼众生速成佛

&nbsp;&nbsp;&nbsp;&nbsp;无量无边清净愿&nbsp;&nbsp;&nbsp;&nbsp;无等最胜所演说

&nbsp;&nbsp;&nbsp;&nbsp;皆悉清净离诸垢&nbsp;&nbsp;&nbsp;&nbsp;普令佛子究竟满

&nbsp;&nbsp;&nbsp;&nbsp;一切功德尽回向&nbsp;&nbsp;&nbsp;&nbsp;悉令十方诸佛刹

&nbsp;&nbsp;&nbsp;&nbsp;种种净妙而庄严&nbsp;&nbsp;&nbsp;&nbsp;菩萨如是学回向

&nbsp;&nbsp;&nbsp;&nbsp;心不称量诸二法&nbsp;&nbsp;&nbsp;&nbsp;了达觉悟法无二

&nbsp;&nbsp;&nbsp;&nbsp;诸法非二非不二&nbsp;&nbsp;&nbsp;&nbsp;不作虚妄是佛子

&nbsp;&nbsp;&nbsp;&nbsp;一切世间所有想&nbsp;&nbsp;&nbsp;&nbsp;究竟悉度无有余

&nbsp;&nbsp;&nbsp;&nbsp;亦不坏想及非想&nbsp;&nbsp;&nbsp;&nbsp;决定了知众生想

&nbsp;&nbsp;&nbsp;&nbsp;彼诸菩萨身净已&nbsp;&nbsp;&nbsp;&nbsp;则意清净无瑕秽

&nbsp;&nbsp;&nbsp;&nbsp;口业已净无散乱&nbsp;&nbsp;&nbsp;&nbsp;当知意净无所著

&nbsp;&nbsp;&nbsp;&nbsp;一心正念过去佛&nbsp;&nbsp;&nbsp;&nbsp;分别未来诸导师

&nbsp;&nbsp;&nbsp;&nbsp;现在十方天人尊&nbsp;&nbsp;&nbsp;&nbsp;菩萨遍学彼佛教

&nbsp;&nbsp;&nbsp;&nbsp;三世无量诸最胜&nbsp;&nbsp;&nbsp;&nbsp;慧心明达无障碍

&nbsp;&nbsp;&nbsp;&nbsp;所行无量求菩提&nbsp;&nbsp;&nbsp;&nbsp;回向饶益诸世间

&nbsp;&nbsp;&nbsp;&nbsp;彼胜妙慧广大慧&nbsp;&nbsp;&nbsp;&nbsp;四真谛慧离倒慧

&nbsp;&nbsp;&nbsp;&nbsp;平等实慧清净慧&nbsp;&nbsp;&nbsp;&nbsp;无比慧等皆回向

佛子。何等为菩萨摩诃萨第四至一切处回向。此菩萨摩诃萨。修习一切诸善根时。以彼善根。如是回向。令此善根功德之力至一切处。譬如实际无处不至。至一切世间。至一切有。至一切众生。至一切刹。至一切法。至一切虚空。至一切三世。至一切有为及无为法。至一切语言音声。我此善根亦复如是。遍至一切诸如来所。供养三世一切诸佛。过去诸佛所愿悉满。未来诸佛具佛庄严。虚空法界等世界中现在诸佛。及无量大众以为庄严。皆悉供养犹如诸天。于一念中。悉能充满无量无边一切世界广大功德智慧无碍善根回向故。菩萨摩诃萨。复作是念。以此善根虚空法界等一切世界。世界性种种业所起。十方不可说世界。不可说佛刹。种种世界诸佛境界。无分齐世界。转翻覆世界。伏世界。转世界。一切无余世界中。现在诸佛显现无量自在神力。彼有菩萨。解虚空法界等一切诸法。为诸众生。于一切世界中。现为如来出兴于世。示现至一切处智。无量无边自在受生。法身遍至不坏法界。平等普入同佛身藏。不生不灭普应一切。善巧方便出现世间。从真实法性起。坚固不转无碍所持。诸佛无碍功德所生。菩萨摩诃萨。于诸如来应供等正觉所。种诸善根。以众杂华种种诸香鬘盖幢幡珍宝灯明。以如是等诸妙供具。供养尊像及诸塔庙。以此一切善根回向。以一心。不乱心。不动心。尊重心。离嗔心。无住心。无著心。无众生心。无谄害心。寂静心回向。复作是念。虚空法界等一切劫中去来今佛。相好具足而自庄严。以妙法界庄严。而自庄严。彼佛眷属。充满虚空法界等一切世界。随时出世未曾失时。我以善根回向。供养诸佛。以无量香盖。无量香幢。无量香幡。无量香宫殿。无量香网。无量香像。无量香光。无量香焰。无量香云。无量香座。无量香轮。无量香住处。无量香佛世界。无量香须弥山王。无量香海。无量香河。无量香树。无量香衣。无量香莲华。以如是等无量无数众香庄严。以为供养以无量华盖。广说如上。乃至无量无数众华庄严。以为供养。以无数鬘盖乃至无数众鬘庄严。以为供养。以不可思议涂香盖乃至不可思议涂香庄严。以为供养。以不可称末香盖乃至不可称末香庄严。以为供养。以无分齐妙衣盖乃至无分齐妙衣庄严。以为供养。以无边宝盖乃至无边众宝庄严。以为供养。以无量灯盖乃至无量众灯庄严。以为供养。以不可说庄严具盖乃至不可说众庄严具。以为供养。以不可说不可说摩尼宝盖。如是摩尼宝幢。摩尼宝幡。摩尼宝帐。摩尼宝网。摩尼宝鬘。摩尼宝光。摩尼宝焰。摩尼宝云。摩尼宝座。摩尼宝轮。摩尼宝宫殿。摩尼宝世界。摩尼宝须弥山王。摩尼宝海。摩尼宝河。摩尼宝树。摩尼宝衣。摩尼宝莲华。如是等不可说不可说摩尼宝庄严。以为供养。于一一境界中。各有阿僧祇栏楯。阿僧祇庄严。阿僧祇宫殿。阿僧祇楼阁。阿僧祇偏楼阁。阿僧祇半月庄严。阿僧祇内小帏帐。阿僧祇窗牖。阿僧祇清净宝。阿僧祇一切宝庄严。清净一切世界悉无有余。如是庄严。令一切众生。超出生死。成就如来十种力地。于诸法中得无碍法明。教化众生一切善根回向。调伏众生无量心。充满虚空法界等一切佛刹法无所至。出生三世无量善根。令一切众生悉得睹见无量诸佛。安住一切诸善根中。成就大乘不着诸法。具足诸善根。究竟无量行。普入无量无边一切法界善根回向。入一切如来自在神力。令一切众生。因此善根得萨婆若成无上道。譬如无我不离诸法。我诸善根亦复如是。摄取一切佛。恭敬供养故。摄取一切法。离障碍故。摄取一切菩萨。究竟一切同善根故。摄取菩萨一切行。满诸愿故。摄取菩萨一切法明。决定无碍故。摄取一切佛自在神力。成就无量诸善根故。摄取一切佛力无所畏。发无量心满一切故。摄取一切善萨三昧辩才陀罗尼门。解了世间无二法故。摄取一切佛巧妙方便。示现如来大神力故。摄取三世一切诸佛出生得道转净法轮示现涅槃。兴发供养化众生故。摄取一切世界。无上佛刹庄严故。摄取一切劫。不断一切菩萨行故。摄取一切趣。示现受生故。摄取一切众生。具足普贤菩萨行故。摄取一切众生。净烦恼习故。摄取一切众生诸根。化度无量故。摄取一切众生诸欲。净诸烦恼故。摄取一切众生。调伏成熟随其所应为现身故。摄取一切众生。令解众生如变化故。摄取一切如来性。守护受持一切佛法故。菩萨摩诃萨。如是善根回向。了无所有。业中不取虚妄报。报中不取虚妄业。离诸虚妄入深法界。心常安住胜妙善根。远离散心修习善法。不信不入一切诸法。不见有法自性成就。作者坏者皆不可得。知一切法悉无自在。解了法界无有见者无有知者。如是菩萨摩诃萨。圆满具足解了诸法。得一切法众因缘地。见一切法身。离欲实际等观诸法。解了世间犹如变化。明达众生皆是一法分别无二。不舍诸业境界方便。于有为界出无为界。而亦不坏有为之性。于无为界出有为界。而亦不坏无为之性。如是菩萨摩诃萨。乐观诸法寂灭之相。出生一切清净善根。皆悉回向救护众生。精勤修习离愚痴法。深达明了一切法海。以虚空等一切善根回向。具足无上坚固功德。得离痴冥明净法眼。善知方便回向功德。菩萨摩诃萨。如是善根回向。令一切众生净一切刹得佛自在。教化众生持诸佛法。一切世间最上福田。为诸众生作采宝导师。为一切世间出明净日。一一善根充满法界。善根回向救护众生。令一切众生悉皆成就清净功德。菩萨摩诃萨。如是善根回向。守护受持诸如来性。教化成熟诸众生性。严净一切诸佛刹性。不坏业性。分别法性。等观不二性。遍游十方性。广说离欲性。具足解脱性。普照诸根性。佛子。是名菩萨摩诃萨第四至一切处回向。菩萨摩诃萨。安住此回向。能以一切善根回向。得至一切处身业。善能应现一切世界故。得至一切处口业。微妙音声充满十方一切世界故。得至一切处意业。悉能受持一切诸佛所说法故。得至一切处神足。善能随顺一切世间行故。得至一切处法。随顺一切法故。得至一切处随顺法陀罗尼辩才。令一切众生悉欢喜故。得至一切处顺入法界。于一毛道悉能普入一切世界故。得至一切处身。令一切众生身入一众生身故。得至一切处劫。于一切劫中常见诸佛故。得至一切处刹那。于一刹那现一切佛兴于世故。佛子。菩萨摩诃萨。得至一切处善根回向。能以一切善根回向。尔时金刚幢菩萨。承佛神力普观十方。以偈颂曰。

&nbsp;&nbsp;&nbsp;&nbsp;一切内外诸世间&nbsp;&nbsp;&nbsp;&nbsp;菩萨大士无所著

&nbsp;&nbsp;&nbsp;&nbsp;不舍饶益众生事&nbsp;&nbsp;&nbsp;&nbsp;如是妙智人中胜

&nbsp;&nbsp;&nbsp;&nbsp;不着一切诸世界&nbsp;&nbsp;&nbsp;&nbsp;不取十方坚固性

&nbsp;&nbsp;&nbsp;&nbsp;不取众生寿命相&nbsp;&nbsp;&nbsp;&nbsp;亦不妄取诸世间

&nbsp;&nbsp;&nbsp;&nbsp;一切十方世界中&nbsp;&nbsp;&nbsp;&nbsp;摄取众生悉无余

&nbsp;&nbsp;&nbsp;&nbsp;观察有无得自在&nbsp;&nbsp;&nbsp;&nbsp;至一切处善回向

&nbsp;&nbsp;&nbsp;&nbsp;摄取有为无为法&nbsp;&nbsp;&nbsp;&nbsp;心不妄取诸世间

&nbsp;&nbsp;&nbsp;&nbsp;世间诸法无差别&nbsp;&nbsp;&nbsp;&nbsp;照世灯明如是觉

&nbsp;&nbsp;&nbsp;&nbsp;一切所行诸业行&nbsp;&nbsp;&nbsp;&nbsp;上中下品各不同

&nbsp;&nbsp;&nbsp;&nbsp;智者诸业悉回向&nbsp;&nbsp;&nbsp;&nbsp;一切十方诸如来

&nbsp;&nbsp;&nbsp;&nbsp;菩萨回向到彼岸&nbsp;&nbsp;&nbsp;&nbsp;随如来学悉成就

&nbsp;&nbsp;&nbsp;&nbsp;分别甚深微妙智&nbsp;&nbsp;&nbsp;&nbsp;具足最胜殊特法

&nbsp;&nbsp;&nbsp;&nbsp;清净善根悉回向&nbsp;&nbsp;&nbsp;&nbsp;常能利益诸群生

&nbsp;&nbsp;&nbsp;&nbsp;悉令十方一切众&nbsp;&nbsp;&nbsp;&nbsp;成就无上照世灯

&nbsp;&nbsp;&nbsp;&nbsp;未曾虚妄取众生&nbsp;&nbsp;&nbsp;&nbsp;亦不妄想念诸法

&nbsp;&nbsp;&nbsp;&nbsp;不染不着一切世&nbsp;&nbsp;&nbsp;&nbsp;亦复不舍诸众生

&nbsp;&nbsp;&nbsp;&nbsp;菩萨常乐寂灭法&nbsp;&nbsp;&nbsp;&nbsp;随顺得至寂灭境

&nbsp;&nbsp;&nbsp;&nbsp;亦不舍离众生道&nbsp;&nbsp;&nbsp;&nbsp;得如是等微妙智

&nbsp;&nbsp;&nbsp;&nbsp;不起诸业虚妄想&nbsp;&nbsp;&nbsp;&nbsp;于诸果报亦不着

&nbsp;&nbsp;&nbsp;&nbsp;一切世间从缘起&nbsp;&nbsp;&nbsp;&nbsp;不离因缘见诸法

&nbsp;&nbsp;&nbsp;&nbsp;如是境界随顺至&nbsp;&nbsp;&nbsp;&nbsp;远离一切虚妄想

&nbsp;&nbsp;&nbsp;&nbsp;一切众生调御师&nbsp;&nbsp;&nbsp;&nbsp;具足明了善回向

佛子。何等为菩萨摩诃萨第五无尽功德藏回向。此菩萨摩诃萨。修悔过善根。离一切业障。于去来今佛一切善根及三世一切众生善根。皆悉随喜。于诸如来尊重恭敬礼拜供养所生善根。劝请诸佛所生善根。佛所说法闻持忆念如说修行入不思议境界善根。三世诸佛无尽善根。一切菩萨所修善根。三世诸佛得菩提时无上善根。菩萨摩诃萨。于此一切善根。皆悉随喜。随喜已。安住彼善根。三世诸佛转净法轮。度无量众生。彼诸众生所得善根。菩萨摩诃萨。皆悉随喜。三世诸佛从初发心修菩萨行。乃至成佛示现涅槃。于其中间所获善根。皆悉随喜。彼诸如来般涅槃已。受持守护诸佛正法。乃至法灭所修善根。念佛境界所修善根。自己境界所修善根。乃至无上菩提境界善根。菩萨摩诃萨。以此诸善根皆悉回向。菩萨摩诃萨。作如是念。此诸善根。若修。若学。若积集。若开解。若随喜。若具足。若成就。若有所行。若有所得。若正忆念。若受持。若坚固难坏。如此善根。尽过去际劫一切诸佛庄严世界。无量行业之所兴起。佛智所知菩萨所识。应众生起随欲清净。如来所持。如来出世净业所成。普贤菩萨净业所起。彼诸世界。若有众生成无上道。现自在力。未来一切如来应供等正觉庄严佛刹与法界等。无量无边虚空法界等。一切世界中尽未来际劫。一切诸佛。彼诸如来成就智慧。当净佛刹。杂宝庄严一切无厌。上香庄严。雨一切华庄严。一切衣云庄严。一切功德藏庄严。一切如来持智庄严。一切佛刹庄严。不可说庄严。修习不可思议功德庄严。如来等正觉净威神庄严。未来一切诸佛庄严佛刹。一切世间所不能睹。菩萨净眼之所照见。菩萨摩诃萨。修胜善根。悉入一切诸清净法。受持一切诸清净法。犹如变化。普行菩萨诸清净业。入菩萨不可思议自在三昧。佛慧光明普照世间。如未来诸佛严净佛刹。现在诸佛严净世界亦复如是。种种庄严清净具足功德普覆。无量妙色不可思议香。无量杂宝。无量宝树。阿僧祇庄严。阿僧祇宫殿。阿僧祇微妙音声。随善知识显现无量。一切功德殊胜庄严不可穷尽。一切香庄严。一切鬘庄严。一切华庄严。一切末香庄严。一切宝庄严。一切衣庄严。一切幢庄严。一切幡庄严。一切缯彩庄严。一切宝栏楯庄严。阿僧祇白宝网普覆庄严。阿僧祇河庄严。阿僧祇云雨庄严。阿僧祇自然妙音无所不闻。以如是等无量无边诸庄严具。庄严无量无边不可思议诸佛世界。彼诸世界中。若佛刹庄严。佛刹清净。佛刹平等。佛刹妙善。佛刹功德。佛刹殊胜。佛刹安乐。佛刹不坏。佛刹无尽。佛刹无量功德不可尽。佛刹不退。佛刹无所畏。佛刹光明。佛刹快乐。佛刹无厌。佛刹普照。佛刹照明。佛刹方正。佛刹第一。佛刹胜佛刹最胜。佛刹微妙。佛刹无比。佛刹无等。佛刹上。佛刹无上。佛刹无等等。如是等三世一切诸佛佛刹庄严。菩萨摩诃萨。以此善根皆悉回向。普令一切佛刹清净庄严。如是庄严于一世界中。三世一切庄严佛刹具足。清净周遍。清净积聚。等起庄严具足。庄严住持皆悉具足。如一世界中。无量无边虚空法界等世界。悉以三世诸佛庄严佛刹而庄严之。佛刹功德。佛刹观无厌足。佛刹无量。佛刹弥广。佛刹无数。佛刹不可思议。佛刹无胜。佛刹不可称。佛刹无边。皆悉具足。菩萨摩诃萨。复如是回向。令其所修一切佛刹。菩萨摩诃萨皆悉充满。此诸菩萨。具足一切清净功德。成就智慧。善能分别一切世界及众生界。入深法界。舍离愚痴入空寂界。成就念佛念不思议法。念清净僧成就念舍。法日圆满慧光普照。深智无碍。从无所有寂灭法生。出生无量清净佛法。成就殊特胜妙善根。清净善根。最胜善根。增上善根。建立无上菩提之心。善能随顺入如来力。心常志求一切种智。净诸魔业。了众生性知法空寂。舍离颠倒除灭愚痴。修诸善根满足大愿。成就如是等无量无边功德。菩萨充满其刹。悉从无量法门中生。安住如是一切功德。成就无等等胜妙善根。常作佛事。善巧方便得菩提光明。具足无痴法界智慧。一身充满一切法界。现自在力。成就大智一切智境界。善巧方便出生智慧。分别无量法界。遍游诸刹而无所著。心净如空。悉能分别一切法界。于诸菩萨不可思议三昧正受。以巧方便善能入出。趣萨婆若住诸佛刹。善能了知诸佛威神。善能分别阿僧祇诸深妙法而无所畏。随顺三世诸佛善根。普照一切如来法界。悉能受持一切诸佛所说正法。善能演出不可思议清净音声。善能分别阿僧祇诸语言法。得无上道佛自在地。悉能周遍一切世界而无障碍。悉摄一切无诤之法。心无虚妄无所染着。修习增广菩提之心。善解智慧。随时应化权变无方。了真实义具足演说。成就如是等无量功德。诸大菩萨。庄严世界。充满世界。种种庄严。顺至安住。善修熏修。淳净无杂。周遍清净惔然宴寂。于一佛刹少分处。所有无量菩萨。无数菩萨。不思议菩萨。不可称菩萨。不可量菩萨。无等菩萨。不可究竟菩萨。无分齐菩萨。不可说菩萨。不可说不可说菩萨。如一佛刹一一少分处有如是等大菩萨摩诃萨。虚空法界等一切世界。菩萨摩诃萨皆悉充满亦复如是。菩萨摩诃萨。以诸善根方便回向。回向一切佛刹。一切菩萨摩诃萨。一切如来。一切无上菩提。一切大愿。一切出要。一切众生净。一切世界常见如来。如来寿命无量。转不退转法轮与法界等。如是菩萨摩诃萨善根回向。令一切佛刹清净。令一切众生界清净。令一切菩萨清净。令一切诸佛充满法界。令如来清净法身充满一切佛刹。菩萨摩诃萨。以如是等无等等回向。趣萨婆若。心净如虚空。不动如大地。入不可思议回向。乐观一切业报皆悉寂灭。无尽功德回向。平等随顺一切法界。菩萨摩诃萨。行如是回向已。不虚妄取我及我所。不虚妄取佛及诸佛法。不虚妄取佛刹及刹清净。不虚妄取众生及调伏众生。不虚妄取诸业及取业报。不着意业及业果报。不坏因果。不取有法不坏有法。生死非杂乱。涅槃非寂静。如来境界道非他所作无法同止。菩萨摩诃萨。如是起诸善根决定回向。成熟具足等观取相。善取境界分别称量。离诸虚妄而无所著。菩萨摩诃萨。如是善根回向已。得无尽善根。常念三世一切诸佛得一切无尽善根。度无量菩萨得无尽善根。净诸佛刹得无尽善根。净众生界得无尽善根。入深法界得无尽善根。修无量心净如虚空得无尽善根。解了一切诸佛境界得无尽善根。修习一切菩萨净业得无尽善根。了达三世得无尽善根。以如是等善根回向。悉能度脱一切众生。入众生界不见众生回向。解一切法无有寿命回向。知一切法真实无有自在回向。一切诸法无福伽罗回向。观察一切诸法离诸忿诤回向。一切诸法从因缘起无有坚固回向。知一切法真实无所著回向。一切佛刹无所染着回向。不取菩萨行坚固相回向。分别了知一切境界空无所有回向。菩萨摩诃萨。如是回向。眼终不见不净佛刹。亦复不见异相众生行法不见法入智无所入。解了一切犹如虚空。于如来身得一切法。满足成就无量诸功德力。具足至一切处善根安乐众生。此菩萨摩诃萨于念念中。得不可说不可说十力地。具一切种清净善根。悉能摄取一切众生。彼菩萨摩诃萨。成就如意功德宝藏。随所游方悉能严净一切佛刹。令不可说不可说众生安住摄取诸功德力。菩萨摩诃萨。如是回向时。以此回向威力故。一切所行无有伦匹。一切世间所不能坏。威摄众魔莫能瞻对。具足成就不退功德。无量大愿皆悉成就。其心弥广等一切智。于一念中悉能周遍无量佛刹。得无量智力。悉能了知诸佛境界。常乐受持一切佛法。安住无量无边大智。菩萨初发菩提心力。悉与虚空诸法界等。佛子。是名菩萨摩诃萨第五无尽功德藏回向。菩萨摩诃萨。安住此无尽功德藏回向。复得十种无尽功德之藏。何等为十。一者常见诸佛无尽功德之藏。于一一毛孔中见无量阿僧祇诸佛。二者入无尽法功德之藏。以如来智慧。等观一切法即是一法。三者受持正念无尽功德之藏。闻一切佛所说正法闻持不忘。四者得无尽慧功德之藏。于一切如来所说经法。善能次第解其句义。五者无尽趣法功德之藏。善能分别一切法趣。六者无尽佛愿功德之藏。智慧如空。充满三世一切诸法。七者无尽功德功德之藏。充满一切诸众生意犹不可尽八者无尽智功德之藏。一切众生愚痴曀障悉能除灭。九者无尽辩才功德之藏。令一切众生悉解一切佛法平等无二。十者无尽十力四无所畏功德之藏。具足修习菩萨所行。受法王职得一切智。佛子。是名菩萨摩诃萨得十无尽功德之藏。以此无尽功德之藏。皆悉回向一切功德。尔时金刚幢菩萨。普观十方以偈颂曰。

&nbsp;&nbsp;&nbsp;&nbsp;菩萨成就直心力&nbsp;&nbsp;&nbsp;&nbsp;于一切法得自在

&nbsp;&nbsp;&nbsp;&nbsp;随喜所获诸功德&nbsp;&nbsp;&nbsp;&nbsp;无碍方便善回向

&nbsp;&nbsp;&nbsp;&nbsp;三世一切诸最胜&nbsp;&nbsp;&nbsp;&nbsp;严净刹土及世间

&nbsp;&nbsp;&nbsp;&nbsp;具足一切胜功德&nbsp;&nbsp;&nbsp;&nbsp;回向净刹亦如是

&nbsp;&nbsp;&nbsp;&nbsp;三世一切最胜法&nbsp;&nbsp;&nbsp;&nbsp;菩萨悉能谛分别

&nbsp;&nbsp;&nbsp;&nbsp;净心摄取一切法&nbsp;&nbsp;&nbsp;&nbsp;如是庄严诸佛刹

&nbsp;&nbsp;&nbsp;&nbsp;穷尽三世无量劫&nbsp;&nbsp;&nbsp;&nbsp;赞一佛刹诸功德

&nbsp;&nbsp;&nbsp;&nbsp;三世诸劫犹可尽&nbsp;&nbsp;&nbsp;&nbsp;佛刹功德无穷极

&nbsp;&nbsp;&nbsp;&nbsp;如是一切诸佛刹&nbsp;&nbsp;&nbsp;&nbsp;一切最胜悉严净

&nbsp;&nbsp;&nbsp;&nbsp;菩萨严净一切刹&nbsp;&nbsp;&nbsp;&nbsp;与诸导师等无异

&nbsp;&nbsp;&nbsp;&nbsp;彼真佛子心清净&nbsp;&nbsp;&nbsp;&nbsp;悉从如来法化生

&nbsp;&nbsp;&nbsp;&nbsp;一切功德庄严心&nbsp;&nbsp;&nbsp;&nbsp;充满一切诸佛刹

&nbsp;&nbsp;&nbsp;&nbsp;彼诸菩萨悉具足&nbsp;&nbsp;&nbsp;&nbsp;无量相好庄严身

&nbsp;&nbsp;&nbsp;&nbsp;一切诸辩悉成满&nbsp;&nbsp;&nbsp;&nbsp;不可穷尽如大海

&nbsp;&nbsp;&nbsp;&nbsp;观察境界心平等&nbsp;&nbsp;&nbsp;&nbsp;安住一切三昧门

&nbsp;&nbsp;&nbsp;&nbsp;成就清净无等心&nbsp;&nbsp;&nbsp;&nbsp;光明普照十方界

&nbsp;&nbsp;&nbsp;&nbsp;如是无余诸佛刹&nbsp;&nbsp;&nbsp;&nbsp;此诸菩萨悉充满

&nbsp;&nbsp;&nbsp;&nbsp;未曾想念声闻乘&nbsp;&nbsp;&nbsp;&nbsp;亦复不求缘觉道

&nbsp;&nbsp;&nbsp;&nbsp;菩萨如是心清净&nbsp;&nbsp;&nbsp;&nbsp;善根回向诸群生

&nbsp;&nbsp;&nbsp;&nbsp;普令众生成正觉&nbsp;&nbsp;&nbsp;&nbsp;具足三世诸佛法

&nbsp;&nbsp;&nbsp;&nbsp;十方一切诸魔王&nbsp;&nbsp;&nbsp;&nbsp;菩萨威德悉调伏

&nbsp;&nbsp;&nbsp;&nbsp;勇猛安住莫能坏&nbsp;&nbsp;&nbsp;&nbsp;决定修行究竟法

&nbsp;&nbsp;&nbsp;&nbsp;菩萨具足诸愿力&nbsp;&nbsp;&nbsp;&nbsp;回向功德无障碍

&nbsp;&nbsp;&nbsp;&nbsp;深入无尽功德藏&nbsp;&nbsp;&nbsp;&nbsp;三世果报无穷尽

&nbsp;&nbsp;&nbsp;&nbsp;善能观察一切法&nbsp;&nbsp;&nbsp;&nbsp;了达其性不自在

&nbsp;&nbsp;&nbsp;&nbsp;已能分别空无我&nbsp;&nbsp;&nbsp;&nbsp;是故不妄取业报

&nbsp;&nbsp;&nbsp;&nbsp;无有色法及无色&nbsp;&nbsp;&nbsp;&nbsp;亦无有想无无想

&nbsp;&nbsp;&nbsp;&nbsp;亦无有法及无法&nbsp;&nbsp;&nbsp;&nbsp;一切诸法无所有

&nbsp;&nbsp;&nbsp;&nbsp;亦复非有亦非无&nbsp;&nbsp;&nbsp;&nbsp;亦复非因非无因

&nbsp;&nbsp;&nbsp;&nbsp;于彼一切诸缘中&nbsp;&nbsp;&nbsp;&nbsp;其心了达无染惑

&nbsp;&nbsp;&nbsp;&nbsp;一切众生语言法&nbsp;&nbsp;&nbsp;&nbsp;悉能了知无所著

&nbsp;&nbsp;&nbsp;&nbsp;悉知世间施设法&nbsp;&nbsp;&nbsp;&nbsp;决定诸法无有我

&nbsp;&nbsp;&nbsp;&nbsp;平等观察众生类&nbsp;&nbsp;&nbsp;&nbsp;谛了诸法无二相

&nbsp;&nbsp;&nbsp;&nbsp;普观三世无差别&nbsp;&nbsp;&nbsp;&nbsp;佛刹诸业亦如是

&nbsp;&nbsp;&nbsp;&nbsp;菩萨如是知回向&nbsp;&nbsp;&nbsp;&nbsp;随所行业功德生

&nbsp;&nbsp;&nbsp;&nbsp;明达诸佛真实性&nbsp;&nbsp;&nbsp;&nbsp;解一切佛深妙法

&nbsp;&nbsp;&nbsp;&nbsp;菩萨如是净回向&nbsp;&nbsp;&nbsp;&nbsp;心能分别善思量

&nbsp;&nbsp;&nbsp;&nbsp;了知自性悉非性&nbsp;&nbsp;&nbsp;&nbsp;于一切法无所著

&nbsp;&nbsp;&nbsp;&nbsp;摄取一切诸境界&nbsp;&nbsp;&nbsp;&nbsp;回向一切群生类

&nbsp;&nbsp;&nbsp;&nbsp;除灭一切愚痴闇&nbsp;&nbsp;&nbsp;&nbsp;于真实性觉如如

&nbsp;&nbsp;&nbsp;&nbsp;菩萨一切虚妄见&nbsp;&nbsp;&nbsp;&nbsp;已灭已弃永无余

&nbsp;&nbsp;&nbsp;&nbsp;远离世间烦恼热&nbsp;&nbsp;&nbsp;&nbsp;得到究竟清凉趣

&nbsp;&nbsp;&nbsp;&nbsp;不坏一切诸法性&nbsp;&nbsp;&nbsp;&nbsp;明达真实无所生

&nbsp;&nbsp;&nbsp;&nbsp;解了诸法犹如响&nbsp;&nbsp;&nbsp;&nbsp;悉于一切无所著

&nbsp;&nbsp;&nbsp;&nbsp;了知三世众生类&nbsp;&nbsp;&nbsp;&nbsp;悉从因缘和合起

&nbsp;&nbsp;&nbsp;&nbsp;善解烦恼诸习气&nbsp;&nbsp;&nbsp;&nbsp;不坏诸法真实性

&nbsp;&nbsp;&nbsp;&nbsp;了达业性非是业&nbsp;&nbsp;&nbsp;&nbsp;亦复不坏诸业性

&nbsp;&nbsp;&nbsp;&nbsp;又亦不坏业果报&nbsp;&nbsp;&nbsp;&nbsp;宣扬赞叹缘起法

&nbsp;&nbsp;&nbsp;&nbsp;众生所生无有生&nbsp;&nbsp;&nbsp;&nbsp;亦无流转生死中

&nbsp;&nbsp;&nbsp;&nbsp;不着众生说众生&nbsp;&nbsp;&nbsp;&nbsp;善能随顺诸世间