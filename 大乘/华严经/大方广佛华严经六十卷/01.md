## 大方广佛华严经卷第一

### 世间净眼品第一之一

如是我闻。一时佛在摩竭提国寂灭道场。始成正觉。其地金刚具足严净。众宝杂华。以为庄饰。上妙宝轮。圆满清净。无量妙色。种种庄严。犹如大海。宝幢幡盖。光明照耀。妙香华鬘。周匝围绕。七宝罗网。弥覆其上。雨无尽宝。显现自在。诸杂宝树。华叶光茂佛神力故。令此场地广博严净。光明普照。一切奇特。妙宝积聚。无量善根庄严道场。其菩提树。高显殊特。清净琉璃以为其干。妙宝枝条。庄严清净。宝叶垂布犹如重云。杂色宝华间错其间。如意摩尼以为其果。树光普照十方世界。种种现化施作佛事。不可尽极。普现大乘菩萨道教。佛神力故。常出一切众妙之音。赞扬如来无量功德。不可思议师子之座。犹如大海。众妙宝华而为严饰。流光如云。周遍普照无数菩萨大海之藏。大音远震。不可思议如来光明逾摩尼尊。弥覆其上。种种变化施作佛事。一切悉睹无所挂碍。于一念顷一切现化。充满法界。如来妙藏无不遍至。无量众宝庄严宝台。如来处此宝师子座。于一切法成最正觉。了三世法平等智身。普入一切世间之身。妙音遍至一切世界。不可穷尽。犹如虚空。平等法相智慧行处。犹如虚空。等心随顺一切众生。其身遍坐一切道场。悉知一切众生所行。智慧日光照除众冥。悉能显现诸佛国土。普放三世智海光明照净境界。无量光明充满十方。不坏法云遍覆一切。以力无畏。显现无量自在力光。开方便门教化众生。悉能普现一切众会。犹如虚空而无来去。了达一切无有自性。随顺诸法平等之相。一切光明普现三世诸佛所行诸佛世界。犹如大海。不可思议音声语言悉能随顺。

与十佛世界微尘数等大菩萨俱。其名曰普贤菩萨。普德智光菩萨。普明师子菩萨。普胜宝光菩萨。普德海幢菩萨。普慧光照菩萨。普宝华幢菩萨。普胜软音菩萨。普净德焰菩萨。普相光明菩萨。大光海月菩萨。云音海藏菩萨。德宝胜月菩萨。净慧光焰自在王菩萨。超趣华光菩萨。无量智云日光菩萨。大力精进金刚菩萨。香焰光幢菩萨。月德妙音菩萨。光明尊德菩萨。与如是等诸菩萨俱。皆是卢舍那佛。宿世善友。一切成就功德大海。诸波罗蜜周满普照。慧眼清净等观三世。于诸三昧具足明净。辩才大海深广无尽普现诸佛功德光耀。善知一切众生心行如应调伏。以金刚智普照境界。同一法性觉慧广大。甚深智境靡不明达。住于一地。普摄一切诸地功德。无上智愿皆已成满。具足如来深广密教。悉得一切佛所共法。皆同如来行地德力。一切三昧海门皆得自在。于众生海如应示现。随其所行善能建立。善入一切诸法之海。回转总持如来一切功德法海。充满其身。遍游一切佛世界海。出生一切净土愿海。悉得诸佛达未来际方便智慧。一切如来坐道场者。普能往诣礼事供养。悉得一切普贤愿海。于诸众生智身满足。复有佛世界微尘数金刚力士。其名曰坚固光耀力士。日光耀力士。须弥华力士。净云音力士。阿修罗主力士。胜光明力士。树音声力士。师子王力士。淳厚光藏力士。珠髻华光力士。与如是等诸力士俱。已于阿僧祇劫。发大誓愿。侍卫诸佛。佛愿行处皆已具足。无量功德皆已清净。悉行深广三昧境界。无量神力佛所游处。无不遍至。皆悉能行不可思议解脱境界。处一切众其身殊特无能映蔽。随诸众生所应度者。能现其身如应化之。复有佛世界微尘数诸道场神。其名曰净庄严神。宝积光明神。吼音声神。雨众华神。庄严宝光神。善超香神。金色云神。乐华树神。庄严光神。与如是等道场神俱。皆于先佛造立愿行。复与佛世界微尘数诸龙神俱。其名曰摩尼光龙。杂庄严龙。喜宝光龙净身光龙。香庄严龙。宝目光龙。如是一切皆于过去不可思议阿僧祇劫。常为如来庄严法堂。复与佛世界微尘数诸地神俱。其名曰净华光神。善思光明神。杂华庄严神。散宝焰神。随时乐观神。金眼胜神。毛孔散香神。应时和音神。如是一切皆同德本。于过去佛所普修愿行。复与不可思议诸树神俱。其名曰杂华云神。杂种光神。净胜光神。垂庄严神。庄严光神。乐和音神。普胜等神。华果味神。如是一切皆悉成就大喜普照。复与无边药草神俱。其名曰光焰神。栴檀香神。净光神。普称神。普力神。普净神。普光神。爱香神。胜现神。如是一切皆悉成就大悲普照。复与无量诸谷神俱。其名曰胜味神。华净神。善力神。势味神。根果神。净华神。乐净神。净光神。如是一切大喜成就。复与无量诸河神俱。其名曰普流神。胜洄澓神。洪流声神。养水性神。净海光神。普爱神。妙幢神。胜水神。海具光神。如是一切常能精勤利益众生。复与不可思议诸海神俱。其名曰宝胜光明神金刚慧神。普涌浪神。杂华龙胜神。宝华光明神。须弥庄严神。海音声神。如是一切以佛无量功德之海而自充满。复与无量阿僧祇诸火神俱。其名曰炽然光藏神。炽然光轮神。广明耀神。无尽神。杂宝胜神。照除诸冥神。焰云光明神。如是一切悉为众生照除闇冥。复与无量诸风神俱。其名曰无碍照明虚空神。遍超胜神。散须弥神。焰净味神。净除味神。发行大音神。树峰华林神。持世界神。如是一切皆能和合众生令不分散。复与无边虚空神俱。其名曰普光净胜神。无边深广神。起风神。离一切障神。广超神。无对光焰神。无碍力胜神。最上妙音神。示现十方神。如是一切心皆无垢坚固净妙。复与无量主方神俱。其名曰善住神。充满神。无量现光神。光庄严神。普转渐行神。不惑转神。净游虚空神。普行世间神。行甚深神。如是一切皆能善照一切众生。复与无量主夜神俱。其名曰妙光神。净光神。善观众生神。静时坚固神。方便胜具神。生一切树果神。无尽眷属神。主知乐净游戏神。和诤神。净福具神。如是一切于助道法深重爱乐。复与无量主昼神俱。其名曰现宫殿神。善解安立战场神。乐庄严普胜神。喜华香神。普集胜药神。乐见王神。净目高显普胜神。大悲艳光神。光明善照神。普胜垂华神。如是一切皆悉信乐正法庄严。复与无量阿修罗神俱。其名曰罗睺罗王。毗摩质多罗王。睒婆利王。明月王。金刚坚锦王。大智慧力王。胜集天女王。如是一切悉能降伏憍慢放逸。复与无量伽留罗王俱。其名曰大勇猛力王。无畏宝髻王。勇猛净眼王。不退庄严王。持大海光王。持法坚固王。胜根光明王。充满普现王。普游诸方王。普眼等观王。如是一切成就方便广润众生。复与无量紧那罗王俱。其名曰善慧王。善幢王。杂华行王。离爱慢音王。宝树光明王。善爱现王。庄严光王。善华幢王。胜地王。胜慧王。如是一切普于众生精勤劝发能使乐法。复与无量摩睺罗伽王俱。其名曰善慧王。净端严音王。众妙慧聚王。灯幢王。猛光王。师子香熏王。杂璎珞音王。坚固乐明王。如是一切普为众生除诸疑网。复与无量鸠槃荼王俱。其名曰毗楼勒王。善修幢王。足平鲜白王。能除恐怖王。净须弥林王。无量净眼王。无量目门王。如是一切皆悉修习无碍法门。复与无量鬼神王俱。其名曰毗沙门王。大音声王。净地王。大主王焰眼王。坚固眼王。庄严胜军王。大富净身王。须弥力王。如是一切普能勤护一切众生。复与无量月身天子俱。其名曰月天子。曜华天子。胜流庄严天子。乐诸世乐天子。眼光天子。净光天子。普游净光天子。星宿王天子。净觉天子。端严善光天子。如是一切勤以智慧普发众生无上宝心。复与无量日天子俱。其名曰日天子。眼焰光天子。须弥光胜天子。净宝眼天子。勇猛不退天子。妙华鬘光天子。宝觉天子。明眼天子。胜地童天子。普胜光天子。如是一切皆悉成就清净善根。常欲饶益一切众生。复与无量三十三天王俱。其名曰释提桓因天王。普称满天王。髻目天王宝光称天王。乐喜天王。乐念天王。胜音天王。净华天王。如是一切皆悉具足清净善业。能令众生生净妙处。复与无量夜摩天王俱。其名曰善时天王。无尽智天王。妙善化天王。乐乐焰天王。须弥光天王。不思议慧天王。脐轮天王。不思议天王。月姿颜天王。普庄严天王。如是一切皆悉勤修出生欢喜信乐知足。复与无量兜率天王俱。其名曰善喜天王。海乐天王。胜德天王。百光明天王。善眼天王。宝山月天王。超勇月天王。金刚善曜天王。乐超天王。如是一切皆悉成就念佛三昧。复与不可思议化乐天王俱。其名曰善化天王。净光天王。最上云音天王。妙色庄严天王。乐智慧天王。华光月天王。照方天王。如是一切皆悉成就寂静法门调伏众生。复与无量他化自在天王俱。其名曰自在转天王。善眼天王。杂宝冠天王。精进慧天王。众华音天王。乐光明天王。寂静处天王。杂色轮天王。智慧妙光天王。大力光天王。如是一切普皆勤修自在正法。复与不可思议大梵天俱。其名曰尸弃大梵。智光大梵。善光大梵。普音大梵。随世音大梵。寂静方便妙光大梵。净眼光大梵。柔软音大梵。如是一切悉具大慈度脱众生。照除热恼清凉柔软。复与无量光音天子俱。其名曰乐光天子。净光天子。大音天子。乐净音天子。善思音天子。解脱音天子。深妙音天子。无垢光天子。最高净光天子。如是一切安住喜光寂静法门。复与阿僧祇遍净天俱。其名曰净智王天。现胜天。寂胜天。须弥时天。念净眼天。无上爱光天。世慧音天。智慧炽然天。乐法化心天。化高天。如是一切常令众生安住广乐。复与无量果实天子俱。其名曰法华光天。净坚固天。慧光天。智慧王天。普门慧眼天。不转爱天。无垢静光天。净曜天。如是一切皆悉善住寂静意门。复与摩醯首罗天等无量净居天俱。其名曰善光天。大主天。大称光天。功德净眼天。大智慧光天。不动光音天。善施眼天。乐大乘天。普音声天。乐称光天。如是一切已修无相平等法界。悉在如来大众海数。于一切众生悉行平等。无量妙色皆已成就。于十力中能善安住。处一切众而不倾动。随所至方无能坏者。如来所乘常现在前。离烦恼障其心清净。诸结使山皆已摧灭。睹佛姿颜无量妙色光明普照。所以者何。如来往昔。于无量劫行菩萨道时。以四摄法善摄众生。于诸如来集诸善根。种种因缘。方便教化立如来道。深植无量如来善根。皆令安立一切智道。逮得无量功德势力。皆悉成就如来愿海。菩萨所行具足清净。各随本行皆得出要。悉由如来光明照故。乘解脱力入如来海。于佛法门悉得自在。

善海摩醯首罗天。于法界虚空寂静方便光明法门。而得自在。大自在称光明天。于一切法普游法门。而得自在。功德净眼天。于一切法不生不灭方便法门。而得自在。大慧光天。于一切法方便智海游光法门。而得自在。静光音天。于一切禅无量喜乐普起法门。而得自在。施善眼天。于转痴畏游静法门。而得自在。不思议天。于无量境界入不起法门。而得自在。乐大乘天。于一切法不来不去无所依住法门。而得自在。普杂音天。于佛境界寂静法门。而得自在。乐称光天。于无量境界法门。而得自在。尔时善光海大自在天。以如来神力故。观察一切自在天众。以偈颂曰。

&nbsp;&nbsp;&nbsp;&nbsp;无尽平等妙法界&nbsp;&nbsp;&nbsp;&nbsp;悉皆充满如来身

&nbsp;&nbsp;&nbsp;&nbsp;无取无起永寂灭&nbsp;&nbsp;&nbsp;&nbsp;为一切归故出世

&nbsp;&nbsp;&nbsp;&nbsp;诸佛法王出世间&nbsp;&nbsp;&nbsp;&nbsp;能立无上正教法

&nbsp;&nbsp;&nbsp;&nbsp;如来境界无边际&nbsp;&nbsp;&nbsp;&nbsp;世间自在称无上

&nbsp;&nbsp;&nbsp;&nbsp;佛难思议无伦匹&nbsp;&nbsp;&nbsp;&nbsp;相好光明照十方

&nbsp;&nbsp;&nbsp;&nbsp;大圣世尊正教道&nbsp;&nbsp;&nbsp;&nbsp;犹如净眼观明珠

&nbsp;&nbsp;&nbsp;&nbsp;一切世间众生类&nbsp;&nbsp;&nbsp;&nbsp;不能思议佛功德

&nbsp;&nbsp;&nbsp;&nbsp;消灭一切愚痴闇&nbsp;&nbsp;&nbsp;&nbsp;超升无上智慧台

&nbsp;&nbsp;&nbsp;&nbsp;如来功德难思议&nbsp;&nbsp;&nbsp;&nbsp;众生见者烦恼灭

&nbsp;&nbsp;&nbsp;&nbsp;得见不动自在尊&nbsp;&nbsp;&nbsp;&nbsp;能生无量悦乐心

&nbsp;&nbsp;&nbsp;&nbsp;众生大海痴蔽心&nbsp;&nbsp;&nbsp;&nbsp;为现寂静微妙法

&nbsp;&nbsp;&nbsp;&nbsp;能然无上智慧灯&nbsp;&nbsp;&nbsp;&nbsp;是则方便真净眼

&nbsp;&nbsp;&nbsp;&nbsp;如来清净妙色身&nbsp;&nbsp;&nbsp;&nbsp;悉能显现遍十方

&nbsp;&nbsp;&nbsp;&nbsp;此身非有无所依&nbsp;&nbsp;&nbsp;&nbsp;如是见佛真实观

&nbsp;&nbsp;&nbsp;&nbsp;如来音声无挂碍&nbsp;&nbsp;&nbsp;&nbsp;应受化者无不闻

&nbsp;&nbsp;&nbsp;&nbsp;湛然不动无往返&nbsp;&nbsp;&nbsp;&nbsp;是名善慧乐法门

&nbsp;&nbsp;&nbsp;&nbsp;一切十方无边佛&nbsp;&nbsp;&nbsp;&nbsp;寂静法门天人主

&nbsp;&nbsp;&nbsp;&nbsp;如来光明靡不照&nbsp;&nbsp;&nbsp;&nbsp;是庄严幢妙法门

&nbsp;&nbsp;&nbsp;&nbsp;佛于无边诸劫海&nbsp;&nbsp;&nbsp;&nbsp;常求正觉悟众生

&nbsp;&nbsp;&nbsp;&nbsp;无量方便化一切&nbsp;&nbsp;&nbsp;&nbsp;清净广称如是见

复有乐业光明天王。于观一切众生诸根法云法门而得自在。净坚固天。于一切佛妙色方便念观法门而得自在。乐乐天王。于一毛孔见不思议诸佛国土境界法门而得自在。普门慧眼天。于入普门观察法界法门而得自在。不转爱天于转一切众生处处受生法门而得自在。善慧光天。于入一切世间境界不可思议法门而得自在。无垢净光天。于一切众生一切法中出要法门而得自在。无垢光天。于受化者能使入佛境界法门而得自在。尔时乐业光明天王。承佛神力。观察一切果实天众。以偈颂曰。

&nbsp;&nbsp;&nbsp;&nbsp;一切佛境界&nbsp;&nbsp;&nbsp;&nbsp;甚深难思议

&nbsp;&nbsp;&nbsp;&nbsp;诸余众生类&nbsp;&nbsp;&nbsp;&nbsp;莫能测量者

&nbsp;&nbsp;&nbsp;&nbsp;如来善开导&nbsp;&nbsp;&nbsp;&nbsp;无量诸群生

&nbsp;&nbsp;&nbsp;&nbsp;能令悉愿乐&nbsp;&nbsp;&nbsp;&nbsp;志求无上道

&nbsp;&nbsp;&nbsp;&nbsp;佛以神通力&nbsp;&nbsp;&nbsp;&nbsp;住世普开化

&nbsp;&nbsp;&nbsp;&nbsp;一切众生类&nbsp;&nbsp;&nbsp;&nbsp;各随其所闻

&nbsp;&nbsp;&nbsp;&nbsp;痴惑障永除&nbsp;&nbsp;&nbsp;&nbsp;慧命净无秽

&nbsp;&nbsp;&nbsp;&nbsp;能睹诸如来&nbsp;&nbsp;&nbsp;&nbsp;众妙净法海

&nbsp;&nbsp;&nbsp;&nbsp;诸法真实相&nbsp;&nbsp;&nbsp;&nbsp;寂灭无所依

&nbsp;&nbsp;&nbsp;&nbsp;如来方便力&nbsp;&nbsp;&nbsp;&nbsp;能为众生现

&nbsp;&nbsp;&nbsp;&nbsp;如来于诸法&nbsp;&nbsp;&nbsp;&nbsp;无性无所依

&nbsp;&nbsp;&nbsp;&nbsp;而能现众像&nbsp;&nbsp;&nbsp;&nbsp;显相犹明灯

&nbsp;&nbsp;&nbsp;&nbsp;以诸缘譬谕&nbsp;&nbsp;&nbsp;&nbsp;方便随所乐

&nbsp;&nbsp;&nbsp;&nbsp;为现诸如来&nbsp;&nbsp;&nbsp;&nbsp;智慧神通力

&nbsp;&nbsp;&nbsp;&nbsp;因悟各异门&nbsp;&nbsp;&nbsp;&nbsp;无量难思议

&nbsp;&nbsp;&nbsp;&nbsp;为建正法幢&nbsp;&nbsp;&nbsp;&nbsp;令入功德海

&nbsp;&nbsp;&nbsp;&nbsp;如来神通力&nbsp;&nbsp;&nbsp;&nbsp;能于一毛孔

&nbsp;&nbsp;&nbsp;&nbsp;各为众演说&nbsp;&nbsp;&nbsp;&nbsp;无上寂灭法

&nbsp;&nbsp;&nbsp;&nbsp;一一诸如来&nbsp;&nbsp;&nbsp;&nbsp;各为其眷属

&nbsp;&nbsp;&nbsp;&nbsp;显法无量门&nbsp;&nbsp;&nbsp;&nbsp;功德之大海

&nbsp;&nbsp;&nbsp;&nbsp;皆悉师子吼&nbsp;&nbsp;&nbsp;&nbsp;演说诸佛法

&nbsp;&nbsp;&nbsp;&nbsp;是则大智尊&nbsp;&nbsp;&nbsp;&nbsp;无上方便力

&nbsp;&nbsp;&nbsp;&nbsp;十方诸佛土&nbsp;&nbsp;&nbsp;&nbsp;一切群生类

&nbsp;&nbsp;&nbsp;&nbsp;悉能为彼现&nbsp;&nbsp;&nbsp;&nbsp;如来之正法

&nbsp;&nbsp;&nbsp;&nbsp;如来未曾有&nbsp;&nbsp;&nbsp;&nbsp;去来之异相

&nbsp;&nbsp;&nbsp;&nbsp;皆令彼欢喜&nbsp;&nbsp;&nbsp;&nbsp;不退慧境界

&nbsp;&nbsp;&nbsp;&nbsp;如来为众生&nbsp;&nbsp;&nbsp;&nbsp;普现业报相

&nbsp;&nbsp;&nbsp;&nbsp;犹若日光照&nbsp;&nbsp;&nbsp;&nbsp;众像靡不现

&nbsp;&nbsp;&nbsp;&nbsp;又为彼众生&nbsp;&nbsp;&nbsp;&nbsp;演说寂灭法

&nbsp;&nbsp;&nbsp;&nbsp;令彼见真实&nbsp;&nbsp;&nbsp;&nbsp;甚深智慧处

&nbsp;&nbsp;&nbsp;&nbsp;如来自观察&nbsp;&nbsp;&nbsp;&nbsp;甚深微妙义

&nbsp;&nbsp;&nbsp;&nbsp;随彼众生根&nbsp;&nbsp;&nbsp;&nbsp;普雨甘露法

&nbsp;&nbsp;&nbsp;&nbsp;为开诸法门&nbsp;&nbsp;&nbsp;&nbsp;无量难思议

&nbsp;&nbsp;&nbsp;&nbsp;悉归入寂灭&nbsp;&nbsp;&nbsp;&nbsp;平等真实观

&nbsp;&nbsp;&nbsp;&nbsp;无数无量劫&nbsp;&nbsp;&nbsp;&nbsp;广修习大悲

&nbsp;&nbsp;&nbsp;&nbsp;逮成等正觉&nbsp;&nbsp;&nbsp;&nbsp;度脱群生类

&nbsp;&nbsp;&nbsp;&nbsp;普雨甘露法&nbsp;&nbsp;&nbsp;&nbsp;随器皆充满

&nbsp;&nbsp;&nbsp;&nbsp;如龙兴庆云&nbsp;&nbsp;&nbsp;&nbsp;等雨于一切

复有净智天王。于观察众生善根法门而得自在。显妙天王。于一切有觉照法门而得自在。胜妙天王。于总持辩才法门而得自在。普灯天王。于乐佛出世解脱法门而得自在。智焰天王。于一切众生甚深法中能生欢喜法门而得自在。乐化天王。于化菩萨功德周备入无尽法门而得自在。踊化天王。于普观无量苦恼众生慈悲智满法门而得自在。尔时净智天王。承佛神力。普观遍净天众。以偈颂曰。

&nbsp;&nbsp;&nbsp;&nbsp;诸佛正法无障碍&nbsp;&nbsp;&nbsp;&nbsp;周满十方无量界

&nbsp;&nbsp;&nbsp;&nbsp;现佛境界难思议&nbsp;&nbsp;&nbsp;&nbsp;离垢法门无量海

&nbsp;&nbsp;&nbsp;&nbsp;如来处世无所依&nbsp;&nbsp;&nbsp;&nbsp;法身清净无起灭

&nbsp;&nbsp;&nbsp;&nbsp;而能照现无量土&nbsp;&nbsp;&nbsp;&nbsp;一切悉见天中天

&nbsp;&nbsp;&nbsp;&nbsp;无量劫海修方便&nbsp;&nbsp;&nbsp;&nbsp;光明普照十方界

&nbsp;&nbsp;&nbsp;&nbsp;清净法界如如住&nbsp;&nbsp;&nbsp;&nbsp;寂灭微妙最无上

&nbsp;&nbsp;&nbsp;&nbsp;众生愚痴瞽心目&nbsp;&nbsp;&nbsp;&nbsp;无眼轮回生死中

&nbsp;&nbsp;&nbsp;&nbsp;如来导以清净道&nbsp;&nbsp;&nbsp;&nbsp;开示无上最胜门

&nbsp;&nbsp;&nbsp;&nbsp;如来所乘无上道&nbsp;&nbsp;&nbsp;&nbsp;一切众生莫能思

&nbsp;&nbsp;&nbsp;&nbsp;佛现一切妙色门&nbsp;&nbsp;&nbsp;&nbsp;善念乐观净眼见

&nbsp;&nbsp;&nbsp;&nbsp;佛说微妙总持门&nbsp;&nbsp;&nbsp;&nbsp;如一切刹微尘等

&nbsp;&nbsp;&nbsp;&nbsp;调伏一切众生故&nbsp;&nbsp;&nbsp;&nbsp;清净慧眼能照见

&nbsp;&nbsp;&nbsp;&nbsp;如来出世甚难值&nbsp;&nbsp;&nbsp;&nbsp;无量亿劫时一遇

&nbsp;&nbsp;&nbsp;&nbsp;离诸难处适众会&nbsp;&nbsp;&nbsp;&nbsp;唯佛世尊能应时

&nbsp;&nbsp;&nbsp;&nbsp;一切众生难思议&nbsp;&nbsp;&nbsp;&nbsp;佛能悉现净妙法

&nbsp;&nbsp;&nbsp;&nbsp;睹见如来无量德&nbsp;&nbsp;&nbsp;&nbsp;犹如明照见众像

&nbsp;&nbsp;&nbsp;&nbsp;三世诸佛所得法&nbsp;&nbsp;&nbsp;&nbsp;教化众生难思议

&nbsp;&nbsp;&nbsp;&nbsp;悉观念此功德已&nbsp;&nbsp;&nbsp;&nbsp;乐法踊跃大欢喜

&nbsp;&nbsp;&nbsp;&nbsp;众生没在烦恼海&nbsp;&nbsp;&nbsp;&nbsp;愚痴邪浊大恐怖

&nbsp;&nbsp;&nbsp;&nbsp;佛以慈悲究竟度&nbsp;&nbsp;&nbsp;&nbsp;见净境界如天幢

&nbsp;&nbsp;&nbsp;&nbsp;佛放无量大光明&nbsp;&nbsp;&nbsp;&nbsp;一一光明无量佛

&nbsp;&nbsp;&nbsp;&nbsp;无数方便皆悉现&nbsp;&nbsp;&nbsp;&nbsp;化度一切众生类

复有爱乐天子。于寂静爱乐灭众生苦法门而得自在。妙杂光天。于诸众生心净离垢广修德海法门而得自在。自在音天。于一切众生一劫所修功德于一念中出生法门而得自在。胜念智天。于世间生住灭种种清净功德法门而得自在。净乐音天。于一切菩萨在兜率宫广说供养法门而得自在。善思音天。于一劫中说诸地义以一念顷悉能受说法门而得自在。解脱光音天。于庄严道场法门而得自在。甚深音天。于无尽神足诸功德海法门而得自在。离垢称天。于一切佛诸功德海境界法门而得自在。出净光天。于过去诸佛愿力所持欢喜功德力藏法门而得自在。尔时光音天子。承佛神力。遍观光音天众。以偈颂曰。

&nbsp;&nbsp;&nbsp;&nbsp;我忆如来过去行&nbsp;&nbsp;&nbsp;&nbsp;我行供养亦忆念

&nbsp;&nbsp;&nbsp;&nbsp;如本所修清净喜&nbsp;&nbsp;&nbsp;&nbsp;佛光明故今悉见

&nbsp;&nbsp;&nbsp;&nbsp;如来无垢庄严身&nbsp;&nbsp;&nbsp;&nbsp;增长众生清净心

&nbsp;&nbsp;&nbsp;&nbsp;安住慈悲喜舍中&nbsp;&nbsp;&nbsp;&nbsp;是名庄严净法门

&nbsp;&nbsp;&nbsp;&nbsp;如来广大方便法&nbsp;&nbsp;&nbsp;&nbsp;无量劫海所修集

&nbsp;&nbsp;&nbsp;&nbsp;彼生灭法如如相&nbsp;&nbsp;&nbsp;&nbsp;法主音声方便门

&nbsp;&nbsp;&nbsp;&nbsp;如来神力遍十方&nbsp;&nbsp;&nbsp;&nbsp;普照无量诸佛刹

&nbsp;&nbsp;&nbsp;&nbsp;十方诸佛皆悉现&nbsp;&nbsp;&nbsp;&nbsp;胜念方便灭愚痴

&nbsp;&nbsp;&nbsp;&nbsp;无量刹海尘数佛&nbsp;&nbsp;&nbsp;&nbsp;供养恭敬生欢喜

&nbsp;&nbsp;&nbsp;&nbsp;故能断除群生闇&nbsp;&nbsp;&nbsp;&nbsp;是名妙音胜境界

&nbsp;&nbsp;&nbsp;&nbsp;无量劫海甚弥旷&nbsp;&nbsp;&nbsp;&nbsp;说方便地无伦匹

&nbsp;&nbsp;&nbsp;&nbsp;所演妙法无穷尽&nbsp;&nbsp;&nbsp;&nbsp;心方便门得自在

&nbsp;&nbsp;&nbsp;&nbsp;如来无量自在力&nbsp;&nbsp;&nbsp;&nbsp;于念念中普示现

&nbsp;&nbsp;&nbsp;&nbsp;降神成道权无量&nbsp;&nbsp;&nbsp;&nbsp;是则名为妙法门

&nbsp;&nbsp;&nbsp;&nbsp;佛持深广无与等&nbsp;&nbsp;&nbsp;&nbsp;神足示现不可量

&nbsp;&nbsp;&nbsp;&nbsp;能令诸根悉清净&nbsp;&nbsp;&nbsp;&nbsp;得住甚深微妙地

&nbsp;&nbsp;&nbsp;&nbsp;如来智慧无边际&nbsp;&nbsp;&nbsp;&nbsp;行净无比无挂碍

&nbsp;&nbsp;&nbsp;&nbsp;普见一切两足尊&nbsp;&nbsp;&nbsp;&nbsp;无上离垢称方便

&nbsp;&nbsp;&nbsp;&nbsp;于过去世菩萨时&nbsp;&nbsp;&nbsp;&nbsp;供养无量诸佛海

&nbsp;&nbsp;&nbsp;&nbsp;立大誓愿难思议&nbsp;&nbsp;&nbsp;&nbsp;是故逮得无上智

复有尸弃大梵天。于照现诸法入不思议法门而得自在。智光明梵。于一切禅等观寂静善住法门而得自在。智光心梵。于照诸法不可思议入方便法门而得自在。普音云梵。于一切佛妙音声海平等度入法门而得自在。应时音梵。于摄伏众生最胜法门而得自在。寂静光梵。于一切刹能起安住分别诸法法门而得自在。喜光梵。于无量方便化众生法门而得自在。坚固梵。于诸法净相住寂行法门而得自在。乐目光梵。于一切有无来无去无所依止勇猛法门而得自在。柔软音梵。于无尽法随行普照法门而得自在。尔时尸弃大梵。承佛神力。遍观一切诸大梵众。以偈颂曰。

&nbsp;&nbsp;&nbsp;&nbsp;佛身清净常寂然&nbsp;&nbsp;&nbsp;&nbsp;普照十方诸世界

&nbsp;&nbsp;&nbsp;&nbsp;寂灭无相无照现&nbsp;&nbsp;&nbsp;&nbsp;见佛身相如浮云

&nbsp;&nbsp;&nbsp;&nbsp;一切众生莫能测&nbsp;&nbsp;&nbsp;&nbsp;如来法身禅境界

&nbsp;&nbsp;&nbsp;&nbsp;无量方便难思议&nbsp;&nbsp;&nbsp;&nbsp;是智慧光照法门

&nbsp;&nbsp;&nbsp;&nbsp;一佛刹尘诸法海&nbsp;&nbsp;&nbsp;&nbsp;一音演说悉无余

&nbsp;&nbsp;&nbsp;&nbsp;此辩尘劫演不尽&nbsp;&nbsp;&nbsp;&nbsp;是名光照心法门

&nbsp;&nbsp;&nbsp;&nbsp;如来妙音深满足&nbsp;&nbsp;&nbsp;&nbsp;众生随类悉得解

&nbsp;&nbsp;&nbsp;&nbsp;一切皆谓同其语&nbsp;&nbsp;&nbsp;&nbsp;梵音普至最无上

&nbsp;&nbsp;&nbsp;&nbsp;十方三世佛所得&nbsp;&nbsp;&nbsp;&nbsp;一切菩萨方便行

&nbsp;&nbsp;&nbsp;&nbsp;悉于如来身中现&nbsp;&nbsp;&nbsp;&nbsp;而于佛身无分别

&nbsp;&nbsp;&nbsp;&nbsp;佛身如空不可尽&nbsp;&nbsp;&nbsp;&nbsp;无相无碍普示现

&nbsp;&nbsp;&nbsp;&nbsp;所可应现如幻化&nbsp;&nbsp;&nbsp;&nbsp;神变净音靡不周

&nbsp;&nbsp;&nbsp;&nbsp;佛身无边如虚空&nbsp;&nbsp;&nbsp;&nbsp;智光净音亦如是

&nbsp;&nbsp;&nbsp;&nbsp;佛于诸法无障碍&nbsp;&nbsp;&nbsp;&nbsp;犹如月光照一切

&nbsp;&nbsp;&nbsp;&nbsp;法王安住妙法堂&nbsp;&nbsp;&nbsp;&nbsp;法身光明无不照

&nbsp;&nbsp;&nbsp;&nbsp;法性如实无异相&nbsp;&nbsp;&nbsp;&nbsp;是名乐音海法门

复有自在天王。于教化无量众生藏法门而得自在。善眼光天。令诸众生得最上乐法门而得自在。杂宝冠天。于解众生无量性欲方便法门而得自在。精进善慧天。于众生分别义法门而得自在。勇妙杂音天。于诸众生慈念观察法门而得自在。光明乐幢天。于诸众生超出魔事法门而得自在。净境界天。于诸众生念化法门而得自在。杂色轮天。于念充满十方诸佛法门而得自在。智华妙光天。于佛功德自在觉悟充满念随顺法门而得自在。大力光天。于离世间境界法门而得自在。尔时自在天王。承佛神力。遍观一切自在天众。以偈颂曰。

&nbsp;&nbsp;&nbsp;&nbsp;如来法身等法界&nbsp;&nbsp;&nbsp;&nbsp;普应众生悉对现

&nbsp;&nbsp;&nbsp;&nbsp;如来法王化众生&nbsp;&nbsp;&nbsp;&nbsp;随顺诸法悉调伏

&nbsp;&nbsp;&nbsp;&nbsp;世间一切上妙乐&nbsp;&nbsp;&nbsp;&nbsp;圣寂灭乐为最胜

&nbsp;&nbsp;&nbsp;&nbsp;无垢妙法如来室&nbsp;&nbsp;&nbsp;&nbsp;清净胜眼如实见

&nbsp;&nbsp;&nbsp;&nbsp;如来普照诸世间&nbsp;&nbsp;&nbsp;&nbsp;疑地枯林降法雨

&nbsp;&nbsp;&nbsp;&nbsp;众生蒙润疑网除&nbsp;&nbsp;&nbsp;&nbsp;是宝冠幢妙法门

&nbsp;&nbsp;&nbsp;&nbsp;如来所演一妙音&nbsp;&nbsp;&nbsp;&nbsp;广大法海说无余

&nbsp;&nbsp;&nbsp;&nbsp;佛以一音遍十方&nbsp;&nbsp;&nbsp;&nbsp;是名胜勇善法门

&nbsp;&nbsp;&nbsp;&nbsp;一切十方诸佛土&nbsp;&nbsp;&nbsp;&nbsp;入佛一毛犹不满

&nbsp;&nbsp;&nbsp;&nbsp;佛以大慈如虚空&nbsp;&nbsp;&nbsp;&nbsp;是名清净慧法门

&nbsp;&nbsp;&nbsp;&nbsp;一切众生慢高山&nbsp;&nbsp;&nbsp;&nbsp;佛以十力碎无余

&nbsp;&nbsp;&nbsp;&nbsp;佛慈光明照十方&nbsp;&nbsp;&nbsp;&nbsp;是名光幢妙法门

&nbsp;&nbsp;&nbsp;&nbsp;得睹如来灭痴惑&nbsp;&nbsp;&nbsp;&nbsp;净见智慧悉充满

&nbsp;&nbsp;&nbsp;&nbsp;永离恶趣诸恐怖&nbsp;&nbsp;&nbsp;&nbsp;是名寂境妙法门

&nbsp;&nbsp;&nbsp;&nbsp;如来毛孔悉放光&nbsp;&nbsp;&nbsp;&nbsp;随其所应得闻法

&nbsp;&nbsp;&nbsp;&nbsp;普导众生至善趣&nbsp;&nbsp;&nbsp;&nbsp;是名善幢妙法门

&nbsp;&nbsp;&nbsp;&nbsp;一切十方诸佛事&nbsp;&nbsp;&nbsp;&nbsp;此众一切悉得见

&nbsp;&nbsp;&nbsp;&nbsp;如来法界满虚空&nbsp;&nbsp;&nbsp;&nbsp;是名净华胜法门

&nbsp;&nbsp;&nbsp;&nbsp;无量劫海诸佛国&nbsp;&nbsp;&nbsp;&nbsp;皆是最胜慧境界

&nbsp;&nbsp;&nbsp;&nbsp;如来于此无高心&nbsp;&nbsp;&nbsp;&nbsp;是大力幢妙法门

复有善化天王。于一切法分别化法门而得自在。静光时天。于观一切有及我真实法门而得自在。化力光天。于诸众生离痴智慧满足法门而得自在。难胜天于诸佛音声发起一切欢喜勇猛法门而得自在念光天。于一切佛相好功德具足无尽法门而得自在。踊云音天。于净智慧次第忆念过去无量劫法门而得自在。净光胜天。于一切众生长养种种功德智慧法门而得自在。乐光髻天。于一切空界结跏趺坐无碍法门而得自在。乐智慧天。于一切方便境界无尽力法门而得自在。华光髻天。于诸众生业行苦乐等观法门而得自在。尔时善化天王。承佛神力。遍观化乐天众。以偈颂曰。

&nbsp;&nbsp;&nbsp;&nbsp;法身于世难思议&nbsp;&nbsp;&nbsp;&nbsp;如来普现应众生

&nbsp;&nbsp;&nbsp;&nbsp;缘性无造非真实&nbsp;&nbsp;&nbsp;&nbsp;行业庄严现世间

&nbsp;&nbsp;&nbsp;&nbsp;方便求佛无所有&nbsp;&nbsp;&nbsp;&nbsp;揽之十方不可得

&nbsp;&nbsp;&nbsp;&nbsp;法身示现无真实&nbsp;&nbsp;&nbsp;&nbsp;出生自在如是见

&nbsp;&nbsp;&nbsp;&nbsp;无量劫海修诸行&nbsp;&nbsp;&nbsp;&nbsp;断除众生愚痴冥

&nbsp;&nbsp;&nbsp;&nbsp;如来智慧甚清净&nbsp;&nbsp;&nbsp;&nbsp;是名佛慧除痴力

&nbsp;&nbsp;&nbsp;&nbsp;一切世界妙音声&nbsp;&nbsp;&nbsp;&nbsp;悉无能及如来音

&nbsp;&nbsp;&nbsp;&nbsp;一音远震遍十方&nbsp;&nbsp;&nbsp;&nbsp;是名胜音妙法门

&nbsp;&nbsp;&nbsp;&nbsp;一切众生诸功德&nbsp;&nbsp;&nbsp;&nbsp;不及如来一相福

&nbsp;&nbsp;&nbsp;&nbsp;佛德如空无边际&nbsp;&nbsp;&nbsp;&nbsp;是名生光妙法门

&nbsp;&nbsp;&nbsp;&nbsp;三世无量劫中事&nbsp;&nbsp;&nbsp;&nbsp;世界成败种种相

&nbsp;&nbsp;&nbsp;&nbsp;于一毛孔悉能现&nbsp;&nbsp;&nbsp;&nbsp;是名清净无上智

&nbsp;&nbsp;&nbsp;&nbsp;求空边际犹可得&nbsp;&nbsp;&nbsp;&nbsp;佛一毛孔无涯限

&nbsp;&nbsp;&nbsp;&nbsp;佛德如是不思议&nbsp;&nbsp;&nbsp;&nbsp;是名如来净知见

&nbsp;&nbsp;&nbsp;&nbsp;佛于先世无量劫&nbsp;&nbsp;&nbsp;&nbsp;具满一切波罗蜜

&nbsp;&nbsp;&nbsp;&nbsp;勤修精进无厌怠&nbsp;&nbsp;&nbsp;&nbsp;是名乐见净法门

&nbsp;&nbsp;&nbsp;&nbsp;行业因缘难思议&nbsp;&nbsp;&nbsp;&nbsp;佛为众生说无余

&nbsp;&nbsp;&nbsp;&nbsp;普现诸法净无秽&nbsp;&nbsp;&nbsp;&nbsp;是名无上深法门

&nbsp;&nbsp;&nbsp;&nbsp;观见如来一毛孔&nbsp;&nbsp;&nbsp;&nbsp;一切众生悉入中

&nbsp;&nbsp;&nbsp;&nbsp;众生亦无往来想&nbsp;&nbsp;&nbsp;&nbsp;是名诸方照法门