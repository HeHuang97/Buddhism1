## 大方广佛华严经卷第二

### 世间净眼品第一之二

复有兜率天王。于成就诸佛转法轮法门而得自在。乐宝髻天。于虚空界净光法门而得自在。胜幢天。于广愿海入诸众生寂静法门而得自在。百光明天。于一切法无量无相观行法门而得自在。超踊月天。于佛境界超踊觉力法门而得自在。胜眼光天。于喜修集不可沮坏菩提心法门而得自在。宿庄严天。于诸十方佛调伏众生方便法门而得自在。乐静妙天。于无边心海念念回向随器普现法门而得自在。尔时兜率天王。承佛神力。遍观兜率天众。以偈颂曰。

&nbsp;&nbsp;&nbsp;&nbsp;如来普周等法界&nbsp;&nbsp;&nbsp;&nbsp;为垢众生出现世

&nbsp;&nbsp;&nbsp;&nbsp;随诸所欲为说法&nbsp;&nbsp;&nbsp;&nbsp;是名无上胜法王

&nbsp;&nbsp;&nbsp;&nbsp;如来宿世无量行&nbsp;&nbsp;&nbsp;&nbsp;清净愿海具足满

&nbsp;&nbsp;&nbsp;&nbsp;一切诸法悉周备&nbsp;&nbsp;&nbsp;&nbsp;是名方便胜功德

&nbsp;&nbsp;&nbsp;&nbsp;如来法身不思议&nbsp;&nbsp;&nbsp;&nbsp;法界法性辩亦然

&nbsp;&nbsp;&nbsp;&nbsp;光明普照一切法&nbsp;&nbsp;&nbsp;&nbsp;寂静诸法皆悉现

&nbsp;&nbsp;&nbsp;&nbsp;众生痴闇结业障&nbsp;&nbsp;&nbsp;&nbsp;高心放逸驰境界

&nbsp;&nbsp;&nbsp;&nbsp;如来为说寂灭法&nbsp;&nbsp;&nbsp;&nbsp;欢喜善乐悉能见

&nbsp;&nbsp;&nbsp;&nbsp;一切世间最上归&nbsp;&nbsp;&nbsp;&nbsp;救护群生除众苦

&nbsp;&nbsp;&nbsp;&nbsp;众生乐观无上尊&nbsp;&nbsp;&nbsp;&nbsp;犹如满月显高山

&nbsp;&nbsp;&nbsp;&nbsp;诸佛境界不思议&nbsp;&nbsp;&nbsp;&nbsp;一切法界亦如是

&nbsp;&nbsp;&nbsp;&nbsp;于诸法力悉究竟&nbsp;&nbsp;&nbsp;&nbsp;定慧方便皆成就

&nbsp;&nbsp;&nbsp;&nbsp;清净境界功德海&nbsp;&nbsp;&nbsp;&nbsp;一切众生有缘者

&nbsp;&nbsp;&nbsp;&nbsp;闻佛功德发菩提&nbsp;&nbsp;&nbsp;&nbsp;消除尘垢成最胜

&nbsp;&nbsp;&nbsp;&nbsp;如世界海微尘数&nbsp;&nbsp;&nbsp;&nbsp;诸佛子等悉来集

&nbsp;&nbsp;&nbsp;&nbsp;供养如来听受法&nbsp;&nbsp;&nbsp;&nbsp;悉睹法幢方便王

复有夜摩天王。于诸众生离忧回向善根法门而得自在。悦乐光天。于诸境界法门而得自在。无尽慧天。于离诸患具大慈悲法门而得自在。净庄严天。于分别诸根法门而得自在。持须弥天。于无量总持照明法门而得自在。不思议慧天。于诸境界业行真实不思议法门而得自在。脐轮天。于转法轮调伏众生法门而得自在。不思议光天。于众生界胜眼普观法门而得自在。月姿颜天。于诸法实普现法门而得自在。普音遍观天。于诸天众所应施作心净法门而得自在。尔时夜摩天王。承佛神力。遍观夜摩天众。以偈颂曰。

&nbsp;&nbsp;&nbsp;&nbsp;佛于无量大劫海&nbsp;&nbsp;&nbsp;&nbsp;生死烦恼永已尽

&nbsp;&nbsp;&nbsp;&nbsp;能教众生清净道&nbsp;&nbsp;&nbsp;&nbsp;佛为一切智慧灯

&nbsp;&nbsp;&nbsp;&nbsp;如来法身甚弥旷&nbsp;&nbsp;&nbsp;&nbsp;周遍十方无涯际

&nbsp;&nbsp;&nbsp;&nbsp;智慧光明方便力&nbsp;&nbsp;&nbsp;&nbsp;寂灭禅乐亦无边

&nbsp;&nbsp;&nbsp;&nbsp;生老病死忧悲苦&nbsp;&nbsp;&nbsp;&nbsp;毒害逼切恼众生

&nbsp;&nbsp;&nbsp;&nbsp;为斯等类起慈悲&nbsp;&nbsp;&nbsp;&nbsp;以无尽智示菩提

&nbsp;&nbsp;&nbsp;&nbsp;如来智慧随顺觉&nbsp;&nbsp;&nbsp;&nbsp;了达三世无障碍

&nbsp;&nbsp;&nbsp;&nbsp;一切善行悉了知&nbsp;&nbsp;&nbsp;&nbsp;是名乐化明法门

&nbsp;&nbsp;&nbsp;&nbsp;无量总持无边际&nbsp;&nbsp;&nbsp;&nbsp;如来辩海无穷尽

&nbsp;&nbsp;&nbsp;&nbsp;能转清净妙法轮&nbsp;&nbsp;&nbsp;&nbsp;是名须弥总持门

&nbsp;&nbsp;&nbsp;&nbsp;无上大圣一妙身&nbsp;&nbsp;&nbsp;&nbsp;应化周满一切世

&nbsp;&nbsp;&nbsp;&nbsp;悉现一切众生前&nbsp;&nbsp;&nbsp;&nbsp;是名善光胜境界

&nbsp;&nbsp;&nbsp;&nbsp;众生一见如来身&nbsp;&nbsp;&nbsp;&nbsp;悉能断除众烦恼

&nbsp;&nbsp;&nbsp;&nbsp;远离一切诸魔事&nbsp;&nbsp;&nbsp;&nbsp;是名清净妙境界

&nbsp;&nbsp;&nbsp;&nbsp;佛于一切大众海&nbsp;&nbsp;&nbsp;&nbsp;处此众会悉遍照

&nbsp;&nbsp;&nbsp;&nbsp;普为众生雨法雨&nbsp;&nbsp;&nbsp;&nbsp;是名普音称法门

复有释提桓因。于三世佛出兴住灭决定大智念喜法门。而得自在。普称满天。于众生色如来色身诸功德力清净法门。而得自在。慈眼天。于平等慈云荫覆法门。而得自在。宝光称天。于众光色具足念佛普势法门。而得自在。乐喜髻天。于观众生业报法门。而得自在。乐念净天。于诸佛国具净法门。而得自在。须弥胜音天。于观世间生灭法门。而得自在。念智慧天。于起当来菩萨诸行化众生因超念法门。而得自在。净华光天。于一切天娱乐法门。而得自在。慧日眼天。于诸天处教化流通善根法门。而得自在。尔时释提桓因。承佛神力。遍观三十三天众。以偈颂曰。

&nbsp;&nbsp;&nbsp;&nbsp;若念一切三世佛&nbsp;&nbsp;&nbsp;&nbsp;广能观察佛境界

&nbsp;&nbsp;&nbsp;&nbsp;诸佛国土成败事&nbsp;&nbsp;&nbsp;&nbsp;以佛神力皆悉见

&nbsp;&nbsp;&nbsp;&nbsp;佛身清净满十方&nbsp;&nbsp;&nbsp;&nbsp;妙色无比应一切

&nbsp;&nbsp;&nbsp;&nbsp;光明照耀最殊特&nbsp;&nbsp;&nbsp;&nbsp;具足广称如是见

&nbsp;&nbsp;&nbsp;&nbsp;本修方便大慈海&nbsp;&nbsp;&nbsp;&nbsp;充满一切诸众生

&nbsp;&nbsp;&nbsp;&nbsp;悉能调伏一切众&nbsp;&nbsp;&nbsp;&nbsp;开清净眼见无极

&nbsp;&nbsp;&nbsp;&nbsp;念佛功德无量故&nbsp;&nbsp;&nbsp;&nbsp;得生广大欢喜心

&nbsp;&nbsp;&nbsp;&nbsp;世间无与如来等&nbsp;&nbsp;&nbsp;&nbsp;离垢称王住法门

&nbsp;&nbsp;&nbsp;&nbsp;清净业海满众生&nbsp;&nbsp;&nbsp;&nbsp;一切悉见无有余

&nbsp;&nbsp;&nbsp;&nbsp;种种因起深广福&nbsp;&nbsp;&nbsp;&nbsp;如是善见犹满月

&nbsp;&nbsp;&nbsp;&nbsp;诸佛充满遍十方&nbsp;&nbsp;&nbsp;&nbsp;一切众生无不见

&nbsp;&nbsp;&nbsp;&nbsp;既得见已悉调伏&nbsp;&nbsp;&nbsp;&nbsp;皆得无上方便念

&nbsp;&nbsp;&nbsp;&nbsp;如来智身明净眼&nbsp;&nbsp;&nbsp;&nbsp;周遍一切十方刹

&nbsp;&nbsp;&nbsp;&nbsp;悉令众生皆睹见&nbsp;&nbsp;&nbsp;&nbsp;妙音宣化无不解

&nbsp;&nbsp;&nbsp;&nbsp;佛一毛孔现众行&nbsp;&nbsp;&nbsp;&nbsp;佛子见已具修习

&nbsp;&nbsp;&nbsp;&nbsp;具足成就无量德&nbsp;&nbsp;&nbsp;&nbsp;如是善慧犹满月

&nbsp;&nbsp;&nbsp;&nbsp;一切众生得悦乐&nbsp;&nbsp;&nbsp;&nbsp;皆因如来神力生

&nbsp;&nbsp;&nbsp;&nbsp;如来无量功德故&nbsp;&nbsp;&nbsp;&nbsp;是名无垢杂华门

&nbsp;&nbsp;&nbsp;&nbsp;若能须臾念如来&nbsp;&nbsp;&nbsp;&nbsp;乃至一念功德力

&nbsp;&nbsp;&nbsp;&nbsp;永得远离众恶趣&nbsp;&nbsp;&nbsp;&nbsp;智慧日光灭痴闇

复有日光天子。于照十方诸众生身尽未来际正住庄严法门。而得自在。眼焰光天。于照诸色无上智海法门。而得自在。须弥光天。于起众生转胜清净功德法门。而得自在。净宝月天。于乐度一切苦行法门。而得自在。勇猛不退天。于无障碍普照法门。而得自在。妙华光天。于净日光照众生身法门。而得自在。胜光天。于光照世间积集功德法门。而得自在。宝髻天。于众宝海现种种色境界法门。而得自在。明眼天。于一切趣开清净眼观法界藏法门。而得自在。胜地天。于诸众生净乘法门。而得自在。尔时日光天子。承佛神力。遍观日天子众。以偈颂曰。

&nbsp;&nbsp;&nbsp;&nbsp;佛慧光明无边际&nbsp;&nbsp;&nbsp;&nbsp;普照十方无量土

&nbsp;&nbsp;&nbsp;&nbsp;令一切众面睹佛&nbsp;&nbsp;&nbsp;&nbsp;种种方便化众生

&nbsp;&nbsp;&nbsp;&nbsp;众生大海广无量&nbsp;&nbsp;&nbsp;&nbsp;悉能具足知其心

&nbsp;&nbsp;&nbsp;&nbsp;开发众生智慧海&nbsp;&nbsp;&nbsp;&nbsp;善胜光明如是见

&nbsp;&nbsp;&nbsp;&nbsp;如来普为出兴世&nbsp;&nbsp;&nbsp;&nbsp;遍照十方悉无余

&nbsp;&nbsp;&nbsp;&nbsp;如来法身无等等&nbsp;&nbsp;&nbsp;&nbsp;以无上智演说法

&nbsp;&nbsp;&nbsp;&nbsp;无数劫海诸有中&nbsp;&nbsp;&nbsp;&nbsp;难行苦行为众生

&nbsp;&nbsp;&nbsp;&nbsp;是故净光如虚空&nbsp;&nbsp;&nbsp;&nbsp;妙身显现犹满月

&nbsp;&nbsp;&nbsp;&nbsp;佛演妙音无障碍&nbsp;&nbsp;&nbsp;&nbsp;周遍十方悉无余

&nbsp;&nbsp;&nbsp;&nbsp;分别广演一切法&nbsp;&nbsp;&nbsp;&nbsp;因缘方便具足说

&nbsp;&nbsp;&nbsp;&nbsp;放大光明不思议&nbsp;&nbsp;&nbsp;&nbsp;十方世界悉明净

&nbsp;&nbsp;&nbsp;&nbsp;令人欢喜发道意&nbsp;&nbsp;&nbsp;&nbsp;是名庄严胜法门

&nbsp;&nbsp;&nbsp;&nbsp;一切世间诸光明&nbsp;&nbsp;&nbsp;&nbsp;不及佛身一毛光

&nbsp;&nbsp;&nbsp;&nbsp;佛光微妙难思议&nbsp;&nbsp;&nbsp;&nbsp;最胜能现此神变

&nbsp;&nbsp;&nbsp;&nbsp;一切诸佛法如是&nbsp;&nbsp;&nbsp;&nbsp;各坐十方道树下

&nbsp;&nbsp;&nbsp;&nbsp;为众分别道非道&nbsp;&nbsp;&nbsp;&nbsp;清净妙眼如是见

&nbsp;&nbsp;&nbsp;&nbsp;痴冥众生盲无目&nbsp;&nbsp;&nbsp;&nbsp;为斯苦类开净眼

&nbsp;&nbsp;&nbsp;&nbsp;为彼示现智慧灯&nbsp;&nbsp;&nbsp;&nbsp;得见如来清净身

&nbsp;&nbsp;&nbsp;&nbsp;方便自在无倒惑&nbsp;&nbsp;&nbsp;&nbsp;悉应堪受一切供

&nbsp;&nbsp;&nbsp;&nbsp;渐教开示解脱道&nbsp;&nbsp;&nbsp;&nbsp;是名净眼方便地

&nbsp;&nbsp;&nbsp;&nbsp;于一法门说无边&nbsp;&nbsp;&nbsp;&nbsp;无数劫中广敷演

&nbsp;&nbsp;&nbsp;&nbsp;分别深远清净义&nbsp;&nbsp;&nbsp;&nbsp;是名周遍妙法门

复有月天子。于调伏众生普照法界法门。而得自在。耀华天。于普观摄一切诸法境界法门。而得自在。胜光庄严天。于诸众生心海境界皆悉令转法门。而得自在。杂乐世间天。于能生一切不可思议爱乐法门。而得自在。眼光天。于令众生实见法门。而得自在。现净光天。于大慈悲救护一切苦恼众生法门。而得自在。普游静光天。于无痴净月法门。而得自在。妙庄严天。于观诸法如幻如化空无法门。而得自在。净菩提天。于善解一切业行所起法门。而得自在。大光焰天。于灭诸天疑照度法门。而得自在。尔时月天子。承佛神力。遍观月天子众。以偈颂曰。

&nbsp;&nbsp;&nbsp;&nbsp;普于众生放大光&nbsp;&nbsp;&nbsp;&nbsp;十方国土见如来

&nbsp;&nbsp;&nbsp;&nbsp;照除一切愚痴闇&nbsp;&nbsp;&nbsp;&nbsp;明了不可思议法

&nbsp;&nbsp;&nbsp;&nbsp;佛界无边不可尽&nbsp;&nbsp;&nbsp;&nbsp;无量劫中集功德

&nbsp;&nbsp;&nbsp;&nbsp;种种方便妙法门&nbsp;&nbsp;&nbsp;&nbsp;调伏一切众生类

&nbsp;&nbsp;&nbsp;&nbsp;如来智慧甚深远&nbsp;&nbsp;&nbsp;&nbsp;知他无量诸心海

&nbsp;&nbsp;&nbsp;&nbsp;随顺为转净法轮&nbsp;&nbsp;&nbsp;&nbsp;令生无量欢喜心

&nbsp;&nbsp;&nbsp;&nbsp;众生远离贤圣乐&nbsp;&nbsp;&nbsp;&nbsp;没在世间无量苦

&nbsp;&nbsp;&nbsp;&nbsp;佛与斯等清净法&nbsp;&nbsp;&nbsp;&nbsp;心得悦乐安隐住

&nbsp;&nbsp;&nbsp;&nbsp;如来普放大光明&nbsp;&nbsp;&nbsp;&nbsp;分别世间诸法相

&nbsp;&nbsp;&nbsp;&nbsp;罪福报应不败亡&nbsp;&nbsp;&nbsp;&nbsp;清净光天如是见

&nbsp;&nbsp;&nbsp;&nbsp;佛是一切众生地&nbsp;&nbsp;&nbsp;&nbsp;能持无量善果报

&nbsp;&nbsp;&nbsp;&nbsp;悉令众生离邪道&nbsp;&nbsp;&nbsp;&nbsp;善能安立方便地

&nbsp;&nbsp;&nbsp;&nbsp;大慈悲云靡不覆&nbsp;&nbsp;&nbsp;&nbsp;佛身难思等众生

&nbsp;&nbsp;&nbsp;&nbsp;普雨法雨润一切&nbsp;&nbsp;&nbsp;&nbsp;是佛第一上方便

&nbsp;&nbsp;&nbsp;&nbsp;一切有无性如空&nbsp;&nbsp;&nbsp;&nbsp;佛是众生大光明

&nbsp;&nbsp;&nbsp;&nbsp;常勤方便利一切&nbsp;&nbsp;&nbsp;&nbsp;最胜清净如是见

复有持国乾闼婆王。于摄一切众生娱乐方便法门。而得自在。乐树光乾闼婆。于佛功德庄严法门。而得自在。起净眼乾闼婆。于众生离忧喜法门。而得自在。华树乾闼婆。于灭结使法门。而得自在。乐游行乾闼婆。于调伏希望法门。而得自在。妙眼乾闼婆。于一切乐喜光藏正住法门。而得自在。师子幢乾闼婆。于一切方雨宝法门。而得自在。宝光解脱乾闼婆。于现一切妙身广智法门。而得自在。金刚树乾闼婆。于长养诸树喜光法门。而得自在。现诸庄严乾闼婆。于一切佛诸境界行悉令众生受乐法门。而得自在。尔时持国乾闼婆王。承佛神力。遍观乾闼婆众。以偈颂曰。

&nbsp;&nbsp;&nbsp;&nbsp;如来境界无量门&nbsp;&nbsp;&nbsp;&nbsp;一切众生莫能思

&nbsp;&nbsp;&nbsp;&nbsp;世尊清净如虚空&nbsp;&nbsp;&nbsp;&nbsp;开示众生见正道

&nbsp;&nbsp;&nbsp;&nbsp;如来无量功德海&nbsp;&nbsp;&nbsp;&nbsp;一一毛孔悉得见

&nbsp;&nbsp;&nbsp;&nbsp;能令一切随意乐&nbsp;&nbsp;&nbsp;&nbsp;清净悦乐如是见

&nbsp;&nbsp;&nbsp;&nbsp;众生无量忧苦海&nbsp;&nbsp;&nbsp;&nbsp;佛能除灭悉无余

&nbsp;&nbsp;&nbsp;&nbsp;佛以大慈多方便&nbsp;&nbsp;&nbsp;&nbsp;能开众生清净眼

&nbsp;&nbsp;&nbsp;&nbsp;诸佛刹海满十方&nbsp;&nbsp;&nbsp;&nbsp;如来光明悉遍照

&nbsp;&nbsp;&nbsp;&nbsp;能除众生烦恼垢&nbsp;&nbsp;&nbsp;&nbsp;演说甚深清净法

&nbsp;&nbsp;&nbsp;&nbsp;佛于无量诸劫海&nbsp;&nbsp;&nbsp;&nbsp;方便广修净国土

&nbsp;&nbsp;&nbsp;&nbsp;以一切智无上音&nbsp;&nbsp;&nbsp;&nbsp;安慰无边众生类

&nbsp;&nbsp;&nbsp;&nbsp;乐见如来普清净&nbsp;&nbsp;&nbsp;&nbsp;众生悉得无尽乐

&nbsp;&nbsp;&nbsp;&nbsp;随顺能起解脱因&nbsp;&nbsp;&nbsp;&nbsp;得解脱冠心欢喜

&nbsp;&nbsp;&nbsp;&nbsp;愚痴障盖甚坚固&nbsp;&nbsp;&nbsp;&nbsp;众生轮转生死海

&nbsp;&nbsp;&nbsp;&nbsp;如来示现广大法&nbsp;&nbsp;&nbsp;&nbsp;演说清净建法幢

&nbsp;&nbsp;&nbsp;&nbsp;一切众生无量门&nbsp;&nbsp;&nbsp;&nbsp;如来为现种种形

&nbsp;&nbsp;&nbsp;&nbsp;多方便门照众生&nbsp;&nbsp;&nbsp;&nbsp;爱音如来如是现

&nbsp;&nbsp;&nbsp;&nbsp;如来方便无边际&nbsp;&nbsp;&nbsp;&nbsp;善逝具足广开现

&nbsp;&nbsp;&nbsp;&nbsp;入最胜道方便行&nbsp;&nbsp;&nbsp;&nbsp;金刚树下成正觉

&nbsp;&nbsp;&nbsp;&nbsp;以无量劫为一念&nbsp;&nbsp;&nbsp;&nbsp;佛力能现亦不积

&nbsp;&nbsp;&nbsp;&nbsp;能与众生一切乐&nbsp;&nbsp;&nbsp;&nbsp;是名乐见方便门

复有毗楼勒鸠槃荼王。于能灭一切斗诤法门。而得自在。长灯照光鸠槃荼。于一切行现前法门。而得自在。善修幢鸠槃荼。于专正诸趣法门。而得自在。饶益诸行鸠槃荼。于善恶平等清净法门。而得自在。除恐怖鸠槃荼。于一切众生无畏安隐庄严法门。而得自在。净娑罗林。鸠槃荼于除灭。无量众生爱海炽然法门。而得自在。起须弥鸠槃荼。于一切趣照明云法门。而得自在。常勤鸠槃荼。于普照法门。而得自在。无量净眼鸠槃荼。于起不退转大慈藏法门。而得自在。无量门鸠槃荼。于起一切趣所作法门。而得自在。尔时毗楼勒鸠槃荼王。承佛神力。遍观鸠槃荼众。以偈颂曰。

&nbsp;&nbsp;&nbsp;&nbsp;如来忍力成满足&nbsp;&nbsp;&nbsp;&nbsp;无量劫行为众生

&nbsp;&nbsp;&nbsp;&nbsp;离放逸慢诸烦恼&nbsp;&nbsp;&nbsp;&nbsp;故佛身净照十方

&nbsp;&nbsp;&nbsp;&nbsp;昔行菩萨诸行海&nbsp;&nbsp;&nbsp;&nbsp;调伏十方无量众

&nbsp;&nbsp;&nbsp;&nbsp;种种方便起慈门&nbsp;&nbsp;&nbsp;&nbsp;令众生得一切智

&nbsp;&nbsp;&nbsp;&nbsp;如来智慧济群生&nbsp;&nbsp;&nbsp;&nbsp;悉分别知众生心

&nbsp;&nbsp;&nbsp;&nbsp;无量自在调众生&nbsp;&nbsp;&nbsp;&nbsp;一切见者皆欢喜

&nbsp;&nbsp;&nbsp;&nbsp;佛神力境难思议&nbsp;&nbsp;&nbsp;&nbsp;于当来世一切劫

&nbsp;&nbsp;&nbsp;&nbsp;转实法轮犹虚空&nbsp;&nbsp;&nbsp;&nbsp;无量众生得净眼

&nbsp;&nbsp;&nbsp;&nbsp;众生痴垢翳心目&nbsp;&nbsp;&nbsp;&nbsp;如来照除见正道

&nbsp;&nbsp;&nbsp;&nbsp;救济永离无量苦&nbsp;&nbsp;&nbsp;&nbsp;令无恐怖得净智

&nbsp;&nbsp;&nbsp;&nbsp;众生没在爱苦海&nbsp;&nbsp;&nbsp;&nbsp;如来智照灭无余

&nbsp;&nbsp;&nbsp;&nbsp;离欲无垢见佛身&nbsp;&nbsp;&nbsp;&nbsp;犹如宝树悉清净

&nbsp;&nbsp;&nbsp;&nbsp;佛身普应无不见&nbsp;&nbsp;&nbsp;&nbsp;种种方便化众生

&nbsp;&nbsp;&nbsp;&nbsp;音如雷震雨法雨&nbsp;&nbsp;&nbsp;&nbsp;是名山王慧法门

&nbsp;&nbsp;&nbsp;&nbsp;佛光无垢最清净&nbsp;&nbsp;&nbsp;&nbsp;照除众生痴冥山

&nbsp;&nbsp;&nbsp;&nbsp;显现如来无量德&nbsp;&nbsp;&nbsp;&nbsp;无痴方便见佛身

&nbsp;&nbsp;&nbsp;&nbsp;无量劫修大悲门&nbsp;&nbsp;&nbsp;&nbsp;悉与众生自在乐

&nbsp;&nbsp;&nbsp;&nbsp;种种方便灭众苦&nbsp;&nbsp;&nbsp;&nbsp;离垢清净如华敷

&nbsp;&nbsp;&nbsp;&nbsp;最胜现身悉周遍&nbsp;&nbsp;&nbsp;&nbsp;于十方界无去来

&nbsp;&nbsp;&nbsp;&nbsp;自觉大圣一切现&nbsp;&nbsp;&nbsp;&nbsp;是无量门佛能见

复有毗楼波叉龙王。于一切龙趣中除灭炽然恐怖救济法门。而得自在。海龙王。于一念中能转一切不可思议龙身法门。而得自在。云乐妙幢龙。于一切有趣转清净轮闻声法门。而得自在。须弥普幢龙。于一切众生示大功德海法门。而得自在。德叉伽龙。于离恐怖清净法门。而得自在。无量步龙。于示现一切众生无量云超度无量劫住寿法门。而得自在。焰眼善住龙。于安立一切世界分别无量佛法示现方便法门。而得自在。离垢势色龙。于一切众生离垢欢喜知足入方便法门。而得自在。普行广圣龙。于一切善恶音声具满平等观法门。而得自在。阿那婆达多龙王。于大悲云荫覆一切众生离苦法门。而得自在。尔时毗楼波叉龙王。承佛神力。遍观龙众。以偈颂曰。

&nbsp;&nbsp;&nbsp;&nbsp;观见一切最胜法&nbsp;&nbsp;&nbsp;&nbsp;救济十方群生类

&nbsp;&nbsp;&nbsp;&nbsp;恶趣众生常轮转&nbsp;&nbsp;&nbsp;&nbsp;以大悲力能济拔

&nbsp;&nbsp;&nbsp;&nbsp;随诸众生所乐色&nbsp;&nbsp;&nbsp;&nbsp;佛一毛孔皆悉现

&nbsp;&nbsp;&nbsp;&nbsp;神足境界无有量&nbsp;&nbsp;&nbsp;&nbsp;佛功德海清净现

&nbsp;&nbsp;&nbsp;&nbsp;最胜妙法无限量&nbsp;&nbsp;&nbsp;&nbsp;譬如大海深无底

&nbsp;&nbsp;&nbsp;&nbsp;随其所乐令得闻&nbsp;&nbsp;&nbsp;&nbsp;妙声柔软发雷音

&nbsp;&nbsp;&nbsp;&nbsp;一切众生嗔恚心&nbsp;&nbsp;&nbsp;&nbsp;荫盖障覆愚痴海

&nbsp;&nbsp;&nbsp;&nbsp;如来无上大慈悲&nbsp;&nbsp;&nbsp;&nbsp;以神足力度脱之

&nbsp;&nbsp;&nbsp;&nbsp;于如来身一毛孔&nbsp;&nbsp;&nbsp;&nbsp;众生功德皆悉现

&nbsp;&nbsp;&nbsp;&nbsp;入深无量功德海&nbsp;&nbsp;&nbsp;&nbsp;须弥山幢功德现

&nbsp;&nbsp;&nbsp;&nbsp;众生种种恐怖苦&nbsp;&nbsp;&nbsp;&nbsp;法王智光悉救济

&nbsp;&nbsp;&nbsp;&nbsp;最胜毛孔演妙音&nbsp;&nbsp;&nbsp;&nbsp;无量众生开净眼

&nbsp;&nbsp;&nbsp;&nbsp;十方三世诸如来&nbsp;&nbsp;&nbsp;&nbsp;于佛身中现色像

&nbsp;&nbsp;&nbsp;&nbsp;无量劫中净佛土&nbsp;&nbsp;&nbsp;&nbsp;是名无上大龙地

&nbsp;&nbsp;&nbsp;&nbsp;佛一毛中皆悉现&nbsp;&nbsp;&nbsp;&nbsp;无量神变庄严土

&nbsp;&nbsp;&nbsp;&nbsp;佛与眷属围绕坐&nbsp;&nbsp;&nbsp;&nbsp;为众生说微妙法

&nbsp;&nbsp;&nbsp;&nbsp;佛为菩萨求道时&nbsp;&nbsp;&nbsp;&nbsp;恭敬供养诸佛海

&nbsp;&nbsp;&nbsp;&nbsp;种种无量方便门&nbsp;&nbsp;&nbsp;&nbsp;度脱一切众生海

&nbsp;&nbsp;&nbsp;&nbsp;如来演说正法时&nbsp;&nbsp;&nbsp;&nbsp;充满一切众生乐

&nbsp;&nbsp;&nbsp;&nbsp;佛音能起欢悦心&nbsp;&nbsp;&nbsp;&nbsp;普令众生得法喜

复有毗沙门夜叉王。于平等观方便离一切恶饶益众生法门。而得自在。音主夜叉。于一切普胜法门。而得自在。持地夜叉。于能除夺众生精气长养一切生气法门。而得自在。一切主夜叉。于观一切圣功德法门。而得自在。胜眼神足夜叉。于观一切众生智慧法门。而得自在。坚固金刚眼夜叉。于与一切众生安乐法门。而得自在。护命夜叉。于持力救济法门。而得自在。能破须弥山夜叉。于起随顺佛力法门。而得自在。尔时毗沙门夜叉王。承佛神力。遍观夜叉众。以偈颂曰。

&nbsp;&nbsp;&nbsp;&nbsp;众生罪垢甚深重&nbsp;&nbsp;&nbsp;&nbsp;于百千劫不见佛

&nbsp;&nbsp;&nbsp;&nbsp;轮转生死受众苦&nbsp;&nbsp;&nbsp;&nbsp;为度是等佛兴世

&nbsp;&nbsp;&nbsp;&nbsp;佛为救济一切故&nbsp;&nbsp;&nbsp;&nbsp;悉现十方众生前

&nbsp;&nbsp;&nbsp;&nbsp;拔济诸趣众苦轮&nbsp;&nbsp;&nbsp;&nbsp;因缘音主最方便

&nbsp;&nbsp;&nbsp;&nbsp;众生重罪恶业障&nbsp;&nbsp;&nbsp;&nbsp;佛以方便悉除灭

&nbsp;&nbsp;&nbsp;&nbsp;安立众生正法中&nbsp;&nbsp;&nbsp;&nbsp;是名离痴方便见

&nbsp;&nbsp;&nbsp;&nbsp;佛昔无量劫行时&nbsp;&nbsp;&nbsp;&nbsp;赞叹十方一切佛

&nbsp;&nbsp;&nbsp;&nbsp;故有高远大名称&nbsp;&nbsp;&nbsp;&nbsp;皆悉普闻十方国

&nbsp;&nbsp;&nbsp;&nbsp;佛慧无边等虚空&nbsp;&nbsp;&nbsp;&nbsp;如来法身不思议

&nbsp;&nbsp;&nbsp;&nbsp;故能显现照十方&nbsp;&nbsp;&nbsp;&nbsp;明净眼王妙法门

&nbsp;&nbsp;&nbsp;&nbsp;一切众生入邪径&nbsp;&nbsp;&nbsp;&nbsp;佛示正道难思议

&nbsp;&nbsp;&nbsp;&nbsp;见诸众生堪受化&nbsp;&nbsp;&nbsp;&nbsp;种种方便令调伏

&nbsp;&nbsp;&nbsp;&nbsp;一切众生诸功德&nbsp;&nbsp;&nbsp;&nbsp;不及如来一光福

&nbsp;&nbsp;&nbsp;&nbsp;佛智慧海不可议&nbsp;&nbsp;&nbsp;&nbsp;是名宝王如是见

&nbsp;&nbsp;&nbsp;&nbsp;无量劫数难思议&nbsp;&nbsp;&nbsp;&nbsp;佛于是中修十力

&nbsp;&nbsp;&nbsp;&nbsp;是故世尊力具足&nbsp;&nbsp;&nbsp;&nbsp;一切世间无能坏

复有金刚眼照力士。于示现如来无量色像法门。而得自在。离垢日踊力士。于诸佛无量色法门。而得自在。须弥华光力士。于离垢自在种种现法门。而得自在。净云音力士。于如来无边净音不可量法门。而得自在。阿修罗主力士。于一切示现种种法门。而得自在。金刚光乐力士。于入一切佛法无余法门。而得自在。雷音力士。于能举一切诸天法门。而得自在。师子端严王力士。于如来功德广照法门。而得自在。胜光明力士。于除灭众生恶心安立佛境法门。而得自在。珠髻华光力士。于菩萨示现一切世间雨宝法门。而得自在。尔时金刚眼照力士。承佛神力。遍观力士众。以偈颂曰。

&nbsp;&nbsp;&nbsp;&nbsp;普为三界一切众&nbsp;&nbsp;&nbsp;&nbsp;于诸法中为法王

&nbsp;&nbsp;&nbsp;&nbsp;具足无量众妙色&nbsp;&nbsp;&nbsp;&nbsp;悉照十方无不明

&nbsp;&nbsp;&nbsp;&nbsp;佛身一切诸毛孔&nbsp;&nbsp;&nbsp;&nbsp;普放光明不可议

&nbsp;&nbsp;&nbsp;&nbsp;映蔽一切日光明&nbsp;&nbsp;&nbsp;&nbsp;遍照十方靡不周

&nbsp;&nbsp;&nbsp;&nbsp;如来大圣自在力&nbsp;&nbsp;&nbsp;&nbsp;充满一切诸法界

&nbsp;&nbsp;&nbsp;&nbsp;法身示现无涯际&nbsp;&nbsp;&nbsp;&nbsp;悉现一切众生前

&nbsp;&nbsp;&nbsp;&nbsp;佛音清净甚深妙&nbsp;&nbsp;&nbsp;&nbsp;普震十方诸世界

&nbsp;&nbsp;&nbsp;&nbsp;柔软微妙和雅音&nbsp;&nbsp;&nbsp;&nbsp;灭众生垢愿满足

&nbsp;&nbsp;&nbsp;&nbsp;十方三界诸宫殿&nbsp;&nbsp;&nbsp;&nbsp;最胜悉现于彼坐

&nbsp;&nbsp;&nbsp;&nbsp;一一佛所无量众&nbsp;&nbsp;&nbsp;&nbsp;导师处中为说法

&nbsp;&nbsp;&nbsp;&nbsp;法海无量无有边&nbsp;&nbsp;&nbsp;&nbsp;众方便门悉入中

&nbsp;&nbsp;&nbsp;&nbsp;分别一切诸法界&nbsp;&nbsp;&nbsp;&nbsp;最胜示现无穷尽

&nbsp;&nbsp;&nbsp;&nbsp;众生大海无边际&nbsp;&nbsp;&nbsp;&nbsp;最胜净眼能度脱

&nbsp;&nbsp;&nbsp;&nbsp;如来光明照众生&nbsp;&nbsp;&nbsp;&nbsp;一切普见大导师

&nbsp;&nbsp;&nbsp;&nbsp;悉皆恭敬兴供养&nbsp;&nbsp;&nbsp;&nbsp;无量尘海国土佛

&nbsp;&nbsp;&nbsp;&nbsp;功德无量如虚空&nbsp;&nbsp;&nbsp;&nbsp;一切悉见大导师

&nbsp;&nbsp;&nbsp;&nbsp;如来神力不可坏&nbsp;&nbsp;&nbsp;&nbsp;一切佛土皆悉现

&nbsp;&nbsp;&nbsp;&nbsp;如来安坐净道场&nbsp;&nbsp;&nbsp;&nbsp;一切众生现前见

&nbsp;&nbsp;&nbsp;&nbsp;光明普照如云兴&nbsp;&nbsp;&nbsp;&nbsp;众妙庄严光圆满

&nbsp;&nbsp;&nbsp;&nbsp;普照一切诸法界&nbsp;&nbsp;&nbsp;&nbsp;示现诸佛深妙法

是时普贤菩萨。成就不可思议方便法门海。能入如来无量功德海。所谓出生究竟净诸佛土调伏众生法门。诣诸佛所能起一切具足功德法门。菩萨诸地愿行法门。普门示现法界尘数身云法门。持诸佛土不可思议方便轮法门。一切众中自在显现无量无边菩萨境界法门。于一念中知三世劫生灭法门。分别显现一切菩萨诸根境界海法门。其身自在充满无量无边法界法门。一切菩萨种种方便广分别法入一切智方便法门。尔时普贤菩萨。遍观一切大众。以偈颂曰。

&nbsp;&nbsp;&nbsp;&nbsp;最胜严净&nbsp;&nbsp;&nbsp;&nbsp;无数佛土

&nbsp;&nbsp;&nbsp;&nbsp;无量净色&nbsp;&nbsp;&nbsp;&nbsp;甚深功德

&nbsp;&nbsp;&nbsp;&nbsp;真净离垢&nbsp;&nbsp;&nbsp;&nbsp;佛子充满

&nbsp;&nbsp;&nbsp;&nbsp;常闻妙法&nbsp;&nbsp;&nbsp;&nbsp;不思议音

&nbsp;&nbsp;&nbsp;&nbsp;见佛处此&nbsp;&nbsp;&nbsp;&nbsp;师子座上

&nbsp;&nbsp;&nbsp;&nbsp;一切尘中&nbsp;&nbsp;&nbsp;&nbsp;亦复如是

&nbsp;&nbsp;&nbsp;&nbsp;而如来身&nbsp;&nbsp;&nbsp;&nbsp;亦不往彼

&nbsp;&nbsp;&nbsp;&nbsp;普现佛土&nbsp;&nbsp;&nbsp;&nbsp;功德境界

&nbsp;&nbsp;&nbsp;&nbsp;悉入无量&nbsp;&nbsp;&nbsp;&nbsp;诸地方便

&nbsp;&nbsp;&nbsp;&nbsp;佛示一切&nbsp;&nbsp;&nbsp;&nbsp;诸菩萨行

&nbsp;&nbsp;&nbsp;&nbsp;说诸方便&nbsp;&nbsp;&nbsp;&nbsp;不可思议

&nbsp;&nbsp;&nbsp;&nbsp;令诸佛子&nbsp;&nbsp;&nbsp;&nbsp;入净法界

&nbsp;&nbsp;&nbsp;&nbsp;离垢净眼&nbsp;&nbsp;&nbsp;&nbsp;住深法性

&nbsp;&nbsp;&nbsp;&nbsp;十方无量&nbsp;&nbsp;&nbsp;&nbsp;无有边际

&nbsp;&nbsp;&nbsp;&nbsp;微尘数等&nbsp;&nbsp;&nbsp;&nbsp;诸化佛身

&nbsp;&nbsp;&nbsp;&nbsp;教导无量&nbsp;&nbsp;&nbsp;&nbsp;众生等类

&nbsp;&nbsp;&nbsp;&nbsp;一切十方&nbsp;&nbsp;&nbsp;&nbsp;如来刹土

&nbsp;&nbsp;&nbsp;&nbsp;世尊皆悉&nbsp;&nbsp;&nbsp;&nbsp;为平等护

&nbsp;&nbsp;&nbsp;&nbsp;佛于方便&nbsp;&nbsp;&nbsp;&nbsp;悉已清净

&nbsp;&nbsp;&nbsp;&nbsp;调伏众生&nbsp;&nbsp;&nbsp;&nbsp;令除垢秽

&nbsp;&nbsp;&nbsp;&nbsp;一切尘数&nbsp;&nbsp;&nbsp;&nbsp;诸佛国土

&nbsp;&nbsp;&nbsp;&nbsp;如来示现&nbsp;&nbsp;&nbsp;&nbsp;无量自在

&nbsp;&nbsp;&nbsp;&nbsp;梵音和雅&nbsp;&nbsp;&nbsp;&nbsp;遍诸道场

&nbsp;&nbsp;&nbsp;&nbsp;演畅最胜&nbsp;&nbsp;&nbsp;&nbsp;菩萨本行

&nbsp;&nbsp;&nbsp;&nbsp;一切三世&nbsp;&nbsp;&nbsp;&nbsp;所有劫数

&nbsp;&nbsp;&nbsp;&nbsp;于念念中&nbsp;&nbsp;&nbsp;&nbsp;悉见无余

&nbsp;&nbsp;&nbsp;&nbsp;观彼生灭&nbsp;&nbsp;&nbsp;&nbsp;如实法相

&nbsp;&nbsp;&nbsp;&nbsp;不可思议&nbsp;&nbsp;&nbsp;&nbsp;世护能见

&nbsp;&nbsp;&nbsp;&nbsp;无量大众&nbsp;&nbsp;&nbsp;&nbsp;数不可尽

&nbsp;&nbsp;&nbsp;&nbsp;如来真子&nbsp;&nbsp;&nbsp;&nbsp;欲观佛地

&nbsp;&nbsp;&nbsp;&nbsp;一切法门&nbsp;&nbsp;&nbsp;&nbsp;无量无边

&nbsp;&nbsp;&nbsp;&nbsp;非诸佛子&nbsp;&nbsp;&nbsp;&nbsp;所有境界

&nbsp;&nbsp;&nbsp;&nbsp;离垢如来&nbsp;&nbsp;&nbsp;&nbsp;犹如虚空

&nbsp;&nbsp;&nbsp;&nbsp;清净无著&nbsp;&nbsp;&nbsp;&nbsp;等真法性

&nbsp;&nbsp;&nbsp;&nbsp;现化无量&nbsp;&nbsp;&nbsp;&nbsp;不可穷尽

&nbsp;&nbsp;&nbsp;&nbsp;悉坐道树&nbsp;&nbsp;&nbsp;&nbsp;成等正觉

&nbsp;&nbsp;&nbsp;&nbsp;佛以一言&nbsp;&nbsp;&nbsp;&nbsp;说一切地

&nbsp;&nbsp;&nbsp;&nbsp;一切法相&nbsp;&nbsp;&nbsp;&nbsp;皆悉穷尽

&nbsp;&nbsp;&nbsp;&nbsp;无量方便&nbsp;&nbsp;&nbsp;&nbsp;一一门中

&nbsp;&nbsp;&nbsp;&nbsp;演畅诸法&nbsp;&nbsp;&nbsp;&nbsp;亦悉无余

尔时于佛师子之座。一切妙华摩尼宝轮高台楼观庄严具中。一一各出一佛世界微尘数等大菩萨众。其名曰海慧超越菩萨。无量师子吼菩萨。众宝光幢菩萨。智日超慧菩萨。不思议功德智称菩萨。方便寂静妙华髻菩萨。金光焰菩萨。法界普音菩萨。净云月幢菩萨。善超净光菩萨。如是等一一佛世界微尘数等大菩萨众。设诸供养散众妙华充满虚空。烧诸杂香气过腾云。普现一切众宝圆光。又放无量净日光明。作众妓乐诸微妙音。杂种宝树枝叶华实一切光明犹若云起雨无量宝。如是一一菩萨所供养具。各与一佛世界微尘数等。一一供具复与一佛世界微尘数等。皆大欢喜。供养世尊绕百千匝已。随其所应供养大众。犹如云雨而无断绝。随所出方。化作宝莲华藏师子之座。恭敬向佛结跏趺坐。彼菩萨等。悉得无量清净法海普明法门。于佛境界无所障碍。悉入一切辩才法海。又得不可思议照明法门。正住如来普门境界。三世智地皆已得入。具足成就大力法爱。无量功德清净圆满。常行法界毕竟空性。悉已具足供养诸佛。尔时一切海慧自在智明王菩萨。以偈颂曰。

&nbsp;&nbsp;&nbsp;&nbsp;佛觉诸法&nbsp;&nbsp;&nbsp;&nbsp;平等真实

&nbsp;&nbsp;&nbsp;&nbsp;无有障碍&nbsp;&nbsp;&nbsp;&nbsp;净如虚空

&nbsp;&nbsp;&nbsp;&nbsp;普悉照明&nbsp;&nbsp;&nbsp;&nbsp;十方世界

&nbsp;&nbsp;&nbsp;&nbsp;处一切众&nbsp;&nbsp;&nbsp;&nbsp;最胜殊特

&nbsp;&nbsp;&nbsp;&nbsp;自然正觉&nbsp;&nbsp;&nbsp;&nbsp;无量无边

&nbsp;&nbsp;&nbsp;&nbsp;充满十方&nbsp;&nbsp;&nbsp;&nbsp;众生境界

&nbsp;&nbsp;&nbsp;&nbsp;一切悉坐&nbsp;&nbsp;&nbsp;&nbsp;菩提树王

&nbsp;&nbsp;&nbsp;&nbsp;诸众生主&nbsp;&nbsp;&nbsp;&nbsp;皆悉围绕

&nbsp;&nbsp;&nbsp;&nbsp;佛有如是&nbsp;&nbsp;&nbsp;&nbsp;自在神力

&nbsp;&nbsp;&nbsp;&nbsp;于一念顷&nbsp;&nbsp;&nbsp;&nbsp;现无量身

&nbsp;&nbsp;&nbsp;&nbsp;普令众生&nbsp;&nbsp;&nbsp;&nbsp;灭除垢秽

&nbsp;&nbsp;&nbsp;&nbsp;如来境界&nbsp;&nbsp;&nbsp;&nbsp;无有边际

&nbsp;&nbsp;&nbsp;&nbsp;无量劫海&nbsp;&nbsp;&nbsp;&nbsp;具足修行

&nbsp;&nbsp;&nbsp;&nbsp;如来处在&nbsp;&nbsp;&nbsp;&nbsp;一切有海

&nbsp;&nbsp;&nbsp;&nbsp;种种方便&nbsp;&nbsp;&nbsp;&nbsp;调伏众生

&nbsp;&nbsp;&nbsp;&nbsp;皆悉受行&nbsp;&nbsp;&nbsp;&nbsp;最胜正法

&nbsp;&nbsp;&nbsp;&nbsp;众会离垢&nbsp;&nbsp;&nbsp;&nbsp;普得清净

&nbsp;&nbsp;&nbsp;&nbsp;一切观佛&nbsp;&nbsp;&nbsp;&nbsp;深乐无厌

&nbsp;&nbsp;&nbsp;&nbsp;最胜妙相&nbsp;&nbsp;&nbsp;&nbsp;庄严具足

&nbsp;&nbsp;&nbsp;&nbsp;处莲华藏&nbsp;&nbsp;&nbsp;&nbsp;宝师子座

&nbsp;&nbsp;&nbsp;&nbsp;一切众宝&nbsp;&nbsp;&nbsp;&nbsp;诸庄严具

&nbsp;&nbsp;&nbsp;&nbsp;皆出无量&nbsp;&nbsp;&nbsp;&nbsp;微妙香熏

&nbsp;&nbsp;&nbsp;&nbsp;杂色华鬘&nbsp;&nbsp;&nbsp;&nbsp;悬布虚空

&nbsp;&nbsp;&nbsp;&nbsp;佛处如是&nbsp;&nbsp;&nbsp;&nbsp;宝师子座

&nbsp;&nbsp;&nbsp;&nbsp;无量众宝&nbsp;&nbsp;&nbsp;&nbsp;流出妙光

&nbsp;&nbsp;&nbsp;&nbsp;晖焰清净&nbsp;&nbsp;&nbsp;&nbsp;十方明耀

&nbsp;&nbsp;&nbsp;&nbsp;如来安住&nbsp;&nbsp;&nbsp;&nbsp;庄严楼观

&nbsp;&nbsp;&nbsp;&nbsp;演出清净&nbsp;&nbsp;&nbsp;&nbsp;微密梵音

&nbsp;&nbsp;&nbsp;&nbsp;宣畅最胜&nbsp;&nbsp;&nbsp;&nbsp;无上正法

&nbsp;&nbsp;&nbsp;&nbsp;闻者欢喜&nbsp;&nbsp;&nbsp;&nbsp;得净妙道

&nbsp;&nbsp;&nbsp;&nbsp;金刚承座&nbsp;&nbsp;&nbsp;&nbsp;安峙坚固

&nbsp;&nbsp;&nbsp;&nbsp;如意藏宝&nbsp;&nbsp;&nbsp;&nbsp;以为庄严

&nbsp;&nbsp;&nbsp;&nbsp;宝髻菩萨&nbsp;&nbsp;&nbsp;&nbsp;常守护之

&nbsp;&nbsp;&nbsp;&nbsp;世尊于此&nbsp;&nbsp;&nbsp;&nbsp;普现照明

&nbsp;&nbsp;&nbsp;&nbsp;天尊处在&nbsp;&nbsp;&nbsp;&nbsp;宝师子座

&nbsp;&nbsp;&nbsp;&nbsp;遍照三世&nbsp;&nbsp;&nbsp;&nbsp;一切导师

&nbsp;&nbsp;&nbsp;&nbsp;无量化佛&nbsp;&nbsp;&nbsp;&nbsp;遍满十方

&nbsp;&nbsp;&nbsp;&nbsp;阐扬如来&nbsp;&nbsp;&nbsp;&nbsp;无尽法藏

尔时佛神力故。莲华藏庄严世界海。六种十八相震动。所谓。动。遍动。等遍动起。遍起。等遍起觉。遍觉。等遍觉。震。遍震。等遍震。吼。遍吼。等遍吼。涌。遍涌。等遍涌。又令一切世界诸王。各雨不可思议诸供养具。供养如来大众海会。所谓雨一切香华云。众妙宝云。杂宝莲华云。无量色宝曼陀罗云。解脱宝云。碎末栴檀香云。清净柔软声云。宝网日云。各随其力雨众供养。如是等一一世界诸王。设不可思议诸供养云。普供一切如来大众。如此世界设众供养。一切十方诸佛国土亦复如是。此世界中佛坐道场。世界诸王各随所乐境界三昧诸方便门。欢喜厌离通达诸方勇猛之法。如来境界神力所入。诸佛无量法海之门。皆已得度。如此世界。十方一切世界亦复如是。