## 大方广佛华严经卷第八

### 佛升须弥顶品第九

尔时如来。威神力故。十方一切诸佛世界。诸四天下一一阎浮提。皆有如来坐菩提树下无不显现。彼诸菩萨各承佛神力。说种种法。皆悉自谓在于佛所。尔时世尊威神力故。不起此座。升须弥顶向帝释殿。尔时帝释遥见佛来。即于妙胜殿上。敷置众宝师子之座。以万种杂宝而庄严之。万种宝帐弥覆其上。以万宝网。而绞络之。次上万种众妙宝盖。天缯杂宝以为垂带。万种璎珞而庄严之。万种宝衣以敷座上。一万天子在前立侍。一万梵天而围绕之。一万光明以为照耀。

尔时帝释。为佛庄严师子座已。合掌恭敬白佛言。善来世尊。唯愿哀处我此宫殿。尔时世尊。即受其请升妙胜殿。一切十方亦复如是。尔时帝释无量乐音。佛神力故寂然无声。即自忆念于过去佛所种诸善根。以偈颂曰。

&nbsp;&nbsp;&nbsp;&nbsp;迦葉如来具大慈&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;彼佛曾来入此处&nbsp;&nbsp;&nbsp;&nbsp;是故此地最吉祥

&nbsp;&nbsp;&nbsp;&nbsp;拘那牟尼慧无碍&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;彼佛曾来入此处&nbsp;&nbsp;&nbsp;&nbsp;是故此地最吉祥

&nbsp;&nbsp;&nbsp;&nbsp;拘楼佛身如金山&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;彼佛曾来入此处&nbsp;&nbsp;&nbsp;&nbsp;是故此地最吉祥

&nbsp;&nbsp;&nbsp;&nbsp;随叶如来离三垢&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;彼佛曾来入此处&nbsp;&nbsp;&nbsp;&nbsp;是故此地最吉祥

&nbsp;&nbsp;&nbsp;&nbsp;尸弃如来常寂然&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;彼佛曾来入此处&nbsp;&nbsp;&nbsp;&nbsp;是故此地最吉祥

&nbsp;&nbsp;&nbsp;&nbsp;毗婆尸佛如满月&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;彼佛曾来入此处&nbsp;&nbsp;&nbsp;&nbsp;是故此地最吉祥

&nbsp;&nbsp;&nbsp;&nbsp;弗沙明达第一义&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;彼佛曾来入此处&nbsp;&nbsp;&nbsp;&nbsp;是故此地最吉祥

&nbsp;&nbsp;&nbsp;&nbsp;提舍如来辩无碍&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;彼佛曾来入此处&nbsp;&nbsp;&nbsp;&nbsp;是故此地最吉祥

&nbsp;&nbsp;&nbsp;&nbsp;波头摩佛净无垢&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;彼佛曾来入此处&nbsp;&nbsp;&nbsp;&nbsp;是故此地最吉祥

&nbsp;&nbsp;&nbsp;&nbsp;锭光如来明普照&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;彼佛曾来入此处&nbsp;&nbsp;&nbsp;&nbsp;是故此地最吉祥

如此间帝释佛神力故。以偈赞叹十佛功德。如是十方帝释。各自忆念过去佛所所种善根。以偈赞叹亦复如是。尔时世尊。升师子座结跏趺坐。坐已宫殿忽然广博。如忉利天处。一切十方亦复如是。

### 菩萨云集妙胜殿上说偈品第十

尔时十方各过百佛世界微尘数刹。一一方各十世界。其世界名因陀罗。次名莲华。次名众宝。次名优钵罗。次名妙行。次名善行。次名欢喜。次名星宿。次名无厌慈。次名虚空。其佛号不变月。次号无尽月。次号不动月。次号香风月。次号自在天月。次号清净月。次号无上月。次号星宿月。次号不衰变月。次号无量自在月。其菩萨名法慧。次名一切慧。次名胜慧。次名功德慧。次名精进慧。次名善慧。次名智慧。次名真实慧。次名无上慧。次名坚固慧。此诸菩萨。各于其国佛所。净修梵行。尔时佛神力故。彼一一菩萨。各将一佛世界微尘数菩萨眷属俱。来诣佛所恭敬礼拜。又佛神力故。化作宝藏师子之座。结跏趺坐充满十方。如此世界须弥山顶菩萨云集。十方世界亦复如是。

尔时世尊。从两足指放百千亿妙色光明。普照十方一切世界。诸四天下菩提树下。须弥山顶妙胜殿上。如来大众皆悉显现。尔时法慧菩萨。承佛神力普观十方。以偈颂曰。

&nbsp;&nbsp;&nbsp;&nbsp;天人师悉现&nbsp;&nbsp;&nbsp;&nbsp;一切严净刹

&nbsp;&nbsp;&nbsp;&nbsp;须弥山王顶&nbsp;&nbsp;&nbsp;&nbsp;帝释妙胜殿

&nbsp;&nbsp;&nbsp;&nbsp;哀受天王请&nbsp;&nbsp;&nbsp;&nbsp;故处其宫殿

&nbsp;&nbsp;&nbsp;&nbsp;一一各以十&nbsp;&nbsp;&nbsp;&nbsp;吉祥偈赞佛

&nbsp;&nbsp;&nbsp;&nbsp;诸佛大眷属&nbsp;&nbsp;&nbsp;&nbsp;清净菩萨众

&nbsp;&nbsp;&nbsp;&nbsp;斯从十方来&nbsp;&nbsp;&nbsp;&nbsp;跏趺正安坐

&nbsp;&nbsp;&nbsp;&nbsp;各同其名字&nbsp;&nbsp;&nbsp;&nbsp;如我菩萨众

&nbsp;&nbsp;&nbsp;&nbsp;舍离于本刹&nbsp;&nbsp;&nbsp;&nbsp;往诣诸佛所

&nbsp;&nbsp;&nbsp;&nbsp;本国诸世尊&nbsp;&nbsp;&nbsp;&nbsp;名号皆悉同

&nbsp;&nbsp;&nbsp;&nbsp;各于其佛所&nbsp;&nbsp;&nbsp;&nbsp;净修菩萨行

&nbsp;&nbsp;&nbsp;&nbsp;诸佛子当知&nbsp;&nbsp;&nbsp;&nbsp;如来威神力

&nbsp;&nbsp;&nbsp;&nbsp;一切世界中&nbsp;&nbsp;&nbsp;&nbsp;各谓佛在前

&nbsp;&nbsp;&nbsp;&nbsp;今我等见佛&nbsp;&nbsp;&nbsp;&nbsp;坐释妙胜殿

&nbsp;&nbsp;&nbsp;&nbsp;十方亦如是&nbsp;&nbsp;&nbsp;&nbsp;如来自在力

&nbsp;&nbsp;&nbsp;&nbsp;一切世界中&nbsp;&nbsp;&nbsp;&nbsp;发心求佛者

&nbsp;&nbsp;&nbsp;&nbsp;先立清净愿&nbsp;&nbsp;&nbsp;&nbsp;修习菩萨行

&nbsp;&nbsp;&nbsp;&nbsp;菩萨净修行&nbsp;&nbsp;&nbsp;&nbsp;无量无数劫

&nbsp;&nbsp;&nbsp;&nbsp;于法界无碍&nbsp;&nbsp;&nbsp;&nbsp;无能测量者

&nbsp;&nbsp;&nbsp;&nbsp;悉普照十方&nbsp;&nbsp;&nbsp;&nbsp;灭除愚痴闇

&nbsp;&nbsp;&nbsp;&nbsp;一切无与等&nbsp;&nbsp;&nbsp;&nbsp;是故莫能知

尔时一切慧菩萨。承佛神力普观十方。以偈颂曰。

&nbsp;&nbsp;&nbsp;&nbsp;无量无数劫&nbsp;&nbsp;&nbsp;&nbsp;虽常见如来

&nbsp;&nbsp;&nbsp;&nbsp;于此正法中&nbsp;&nbsp;&nbsp;&nbsp;犹未睹真实

&nbsp;&nbsp;&nbsp;&nbsp;妄想取诸法&nbsp;&nbsp;&nbsp;&nbsp;增长痴惑网

&nbsp;&nbsp;&nbsp;&nbsp;轮回生死中&nbsp;&nbsp;&nbsp;&nbsp;盲冥不见佛

&nbsp;&nbsp;&nbsp;&nbsp;虽复观诸法&nbsp;&nbsp;&nbsp;&nbsp;犹未见实相

&nbsp;&nbsp;&nbsp;&nbsp;一切法生灭&nbsp;&nbsp;&nbsp;&nbsp;但着假名字

&nbsp;&nbsp;&nbsp;&nbsp;一切法无生&nbsp;&nbsp;&nbsp;&nbsp;一切法无灭

&nbsp;&nbsp;&nbsp;&nbsp;若能如是解&nbsp;&nbsp;&nbsp;&nbsp;诸佛常现前

&nbsp;&nbsp;&nbsp;&nbsp;无取亦无见&nbsp;&nbsp;&nbsp;&nbsp;空寂无真实

&nbsp;&nbsp;&nbsp;&nbsp;诸佛本来空&nbsp;&nbsp;&nbsp;&nbsp;不可得思量

&nbsp;&nbsp;&nbsp;&nbsp;若解一切法&nbsp;&nbsp;&nbsp;&nbsp;不可思量者

&nbsp;&nbsp;&nbsp;&nbsp;彼于诸烦恼&nbsp;&nbsp;&nbsp;&nbsp;其心无所染

&nbsp;&nbsp;&nbsp;&nbsp;虚妄取法相&nbsp;&nbsp;&nbsp;&nbsp;是则为痴冥

&nbsp;&nbsp;&nbsp;&nbsp;是故不见佛&nbsp;&nbsp;&nbsp;&nbsp;亦不得真实

&nbsp;&nbsp;&nbsp;&nbsp;牟尼离三世&nbsp;&nbsp;&nbsp;&nbsp;相好悉具足

&nbsp;&nbsp;&nbsp;&nbsp;于住无所住&nbsp;&nbsp;&nbsp;&nbsp;法界悉清净

&nbsp;&nbsp;&nbsp;&nbsp;因缘故法生&nbsp;&nbsp;&nbsp;&nbsp;因缘故法灭

&nbsp;&nbsp;&nbsp;&nbsp;如是观如来&nbsp;&nbsp;&nbsp;&nbsp;究竟离痴惑

&nbsp;&nbsp;&nbsp;&nbsp;法慧先已说&nbsp;&nbsp;&nbsp;&nbsp;清净微妙法

&nbsp;&nbsp;&nbsp;&nbsp;我从彼胜闻&nbsp;&nbsp;&nbsp;&nbsp;菩提难思议

尔时胜慧菩萨。承佛神力普观十方。以偈颂曰。

&nbsp;&nbsp;&nbsp;&nbsp;如来智甚深&nbsp;&nbsp;&nbsp;&nbsp;一切莫能测

&nbsp;&nbsp;&nbsp;&nbsp;不知真实法&nbsp;&nbsp;&nbsp;&nbsp;世间悉迷惑

&nbsp;&nbsp;&nbsp;&nbsp;童蒙思惟是&nbsp;&nbsp;&nbsp;&nbsp;虚妄取诸法

&nbsp;&nbsp;&nbsp;&nbsp;是故不见佛&nbsp;&nbsp;&nbsp;&nbsp;具足清净相

&nbsp;&nbsp;&nbsp;&nbsp;愚痴心迷惑&nbsp;&nbsp;&nbsp;&nbsp;妄取五阴相

&nbsp;&nbsp;&nbsp;&nbsp;不了真实性&nbsp;&nbsp;&nbsp;&nbsp;是故不见佛

&nbsp;&nbsp;&nbsp;&nbsp;分别一切法&nbsp;&nbsp;&nbsp;&nbsp;皆悉无真实

&nbsp;&nbsp;&nbsp;&nbsp;如是解诸法&nbsp;&nbsp;&nbsp;&nbsp;则见卢舍那

&nbsp;&nbsp;&nbsp;&nbsp;因前五阴故&nbsp;&nbsp;&nbsp;&nbsp;后阴相续生

&nbsp;&nbsp;&nbsp;&nbsp;次第解五阴&nbsp;&nbsp;&nbsp;&nbsp;见佛难思议

&nbsp;&nbsp;&nbsp;&nbsp;如宝在闇处&nbsp;&nbsp;&nbsp;&nbsp;无明故不见

&nbsp;&nbsp;&nbsp;&nbsp;真谛无说者&nbsp;&nbsp;&nbsp;&nbsp;虽慧莫能睹

&nbsp;&nbsp;&nbsp;&nbsp;如目不明净&nbsp;&nbsp;&nbsp;&nbsp;不见微妙色

&nbsp;&nbsp;&nbsp;&nbsp;如是不净心&nbsp;&nbsp;&nbsp;&nbsp;不见诸佛法

&nbsp;&nbsp;&nbsp;&nbsp;犹如明净日&nbsp;&nbsp;&nbsp;&nbsp;无目者不见

&nbsp;&nbsp;&nbsp;&nbsp;若人心谄曲&nbsp;&nbsp;&nbsp;&nbsp;终不睹诸佛

&nbsp;&nbsp;&nbsp;&nbsp;故当净慧眼&nbsp;&nbsp;&nbsp;&nbsp;观察诸法相

&nbsp;&nbsp;&nbsp;&nbsp;见法相明了&nbsp;&nbsp;&nbsp;&nbsp;犹如镜中像

&nbsp;&nbsp;&nbsp;&nbsp;一切慧先说&nbsp;&nbsp;&nbsp;&nbsp;清净微妙法

&nbsp;&nbsp;&nbsp;&nbsp;我从彼胜闻&nbsp;&nbsp;&nbsp;&nbsp;见佛卢舍那

尔时功德慧菩萨。承佛神力普观十方。以偈颂曰。

&nbsp;&nbsp;&nbsp;&nbsp;诸法虚无实&nbsp;&nbsp;&nbsp;&nbsp;妄取坚固相

&nbsp;&nbsp;&nbsp;&nbsp;是故童蒙者&nbsp;&nbsp;&nbsp;&nbsp;常转生死轮

&nbsp;&nbsp;&nbsp;&nbsp;不善非胜法&nbsp;&nbsp;&nbsp;&nbsp;妄作胜法相

&nbsp;&nbsp;&nbsp;&nbsp;是故生障碍&nbsp;&nbsp;&nbsp;&nbsp;愚痴常轮转

&nbsp;&nbsp;&nbsp;&nbsp;不知八正道&nbsp;&nbsp;&nbsp;&nbsp;云何知自心

&nbsp;&nbsp;&nbsp;&nbsp;彼因颠倒想&nbsp;&nbsp;&nbsp;&nbsp;增长一切恶

&nbsp;&nbsp;&nbsp;&nbsp;不见诸法空&nbsp;&nbsp;&nbsp;&nbsp;常受无量苦

&nbsp;&nbsp;&nbsp;&nbsp;彼人不成就&nbsp;&nbsp;&nbsp;&nbsp;清净法眼故

&nbsp;&nbsp;&nbsp;&nbsp;欲知一切心&nbsp;&nbsp;&nbsp;&nbsp;先当求法眼

&nbsp;&nbsp;&nbsp;&nbsp;如我所说者&nbsp;&nbsp;&nbsp;&nbsp;能见真实佛

&nbsp;&nbsp;&nbsp;&nbsp;若有见佛者&nbsp;&nbsp;&nbsp;&nbsp;其心无所著

&nbsp;&nbsp;&nbsp;&nbsp;彼则见真实&nbsp;&nbsp;&nbsp;&nbsp;如佛所说法

&nbsp;&nbsp;&nbsp;&nbsp;若见大智慧&nbsp;&nbsp;&nbsp;&nbsp;如来妙法身

&nbsp;&nbsp;&nbsp;&nbsp;能见如来故&nbsp;&nbsp;&nbsp;&nbsp;彼有清净眼

&nbsp;&nbsp;&nbsp;&nbsp;无见乃能见&nbsp;&nbsp;&nbsp;&nbsp;一切真实法

&nbsp;&nbsp;&nbsp;&nbsp;于法有所见&nbsp;&nbsp;&nbsp;&nbsp;彼则无所见

&nbsp;&nbsp;&nbsp;&nbsp;妙哉真实法&nbsp;&nbsp;&nbsp;&nbsp;佛以导众生

&nbsp;&nbsp;&nbsp;&nbsp;一切诸有中&nbsp;&nbsp;&nbsp;&nbsp;无生亦无死

&nbsp;&nbsp;&nbsp;&nbsp;胜慧先已说&nbsp;&nbsp;&nbsp;&nbsp;清净微妙法

&nbsp;&nbsp;&nbsp;&nbsp;我从彼胜闻&nbsp;&nbsp;&nbsp;&nbsp;深解诸佛道

尔时精进慧菩萨。承佛神力普观十方。以偈颂曰。

&nbsp;&nbsp;&nbsp;&nbsp;以诸妄想行&nbsp;&nbsp;&nbsp;&nbsp;慧眼不清净

&nbsp;&nbsp;&nbsp;&nbsp;愚痴邪见增&nbsp;&nbsp;&nbsp;&nbsp;常不见诸佛

&nbsp;&nbsp;&nbsp;&nbsp;若能见邪伪&nbsp;&nbsp;&nbsp;&nbsp;及以真实法

&nbsp;&nbsp;&nbsp;&nbsp;谛了实不实&nbsp;&nbsp;&nbsp;&nbsp;则见清净佛

&nbsp;&nbsp;&nbsp;&nbsp;见者则是垢&nbsp;&nbsp;&nbsp;&nbsp;彼则无所见

&nbsp;&nbsp;&nbsp;&nbsp;诸佛离所见&nbsp;&nbsp;&nbsp;&nbsp;是故见清净

&nbsp;&nbsp;&nbsp;&nbsp;世间语言法&nbsp;&nbsp;&nbsp;&nbsp;虚妄无真实

&nbsp;&nbsp;&nbsp;&nbsp;知世从缘起&nbsp;&nbsp;&nbsp;&nbsp;能离生死患

&nbsp;&nbsp;&nbsp;&nbsp;世间非世间&nbsp;&nbsp;&nbsp;&nbsp;观察悉平等

&nbsp;&nbsp;&nbsp;&nbsp;二俱知真实&nbsp;&nbsp;&nbsp;&nbsp;是名真见者

&nbsp;&nbsp;&nbsp;&nbsp;若能如是观&nbsp;&nbsp;&nbsp;&nbsp;漏尽得自在

&nbsp;&nbsp;&nbsp;&nbsp;非有亦非无&nbsp;&nbsp;&nbsp;&nbsp;是名不二见

&nbsp;&nbsp;&nbsp;&nbsp;虚妄非虚妄&nbsp;&nbsp;&nbsp;&nbsp;非是诸佛法

&nbsp;&nbsp;&nbsp;&nbsp;真实无二相&nbsp;&nbsp;&nbsp;&nbsp;法性清净故

&nbsp;&nbsp;&nbsp;&nbsp;法性自清净&nbsp;&nbsp;&nbsp;&nbsp;无相如虚空

&nbsp;&nbsp;&nbsp;&nbsp;一切无能说&nbsp;&nbsp;&nbsp;&nbsp;智者如是观

&nbsp;&nbsp;&nbsp;&nbsp;乐观一切法&nbsp;&nbsp;&nbsp;&nbsp;寂灭无所有

&nbsp;&nbsp;&nbsp;&nbsp;亦知不可修&nbsp;&nbsp;&nbsp;&nbsp;能见牟尼尊

&nbsp;&nbsp;&nbsp;&nbsp;如是见佛者&nbsp;&nbsp;&nbsp;&nbsp;功德不可量

&nbsp;&nbsp;&nbsp;&nbsp;一切所有行&nbsp;&nbsp;&nbsp;&nbsp;寂静空无相

尔时善慧菩萨。承佛神力普观十方。以偈颂曰。

&nbsp;&nbsp;&nbsp;&nbsp;妙哉佛世尊&nbsp;&nbsp;&nbsp;&nbsp;无量诸如来

&nbsp;&nbsp;&nbsp;&nbsp;离害心解脱&nbsp;&nbsp;&nbsp;&nbsp;自度能度彼

&nbsp;&nbsp;&nbsp;&nbsp;正见世间灯&nbsp;&nbsp;&nbsp;&nbsp;如实不颠倒

&nbsp;&nbsp;&nbsp;&nbsp;无量无数劫&nbsp;&nbsp;&nbsp;&nbsp;积德故见佛

&nbsp;&nbsp;&nbsp;&nbsp;诸行空无实&nbsp;&nbsp;&nbsp;&nbsp;凡夫谓真谛

&nbsp;&nbsp;&nbsp;&nbsp;一切无自性&nbsp;&nbsp;&nbsp;&nbsp;皆悉等虚空

&nbsp;&nbsp;&nbsp;&nbsp;无尽智所说&nbsp;&nbsp;&nbsp;&nbsp;说者无所说

&nbsp;&nbsp;&nbsp;&nbsp;了知有悉无&nbsp;&nbsp;&nbsp;&nbsp;故得难思议

&nbsp;&nbsp;&nbsp;&nbsp;无尽说无尽&nbsp;&nbsp;&nbsp;&nbsp;众生空寂故

&nbsp;&nbsp;&nbsp;&nbsp;知彼真实性&nbsp;&nbsp;&nbsp;&nbsp;则见大名称

&nbsp;&nbsp;&nbsp;&nbsp;无见说是见&nbsp;&nbsp;&nbsp;&nbsp;无我说众生

&nbsp;&nbsp;&nbsp;&nbsp;说见及众生&nbsp;&nbsp;&nbsp;&nbsp;是二悉非有

&nbsp;&nbsp;&nbsp;&nbsp;见者无所见&nbsp;&nbsp;&nbsp;&nbsp;是见不坏相

&nbsp;&nbsp;&nbsp;&nbsp;是名真实法&nbsp;&nbsp;&nbsp;&nbsp;一切佛所说

&nbsp;&nbsp;&nbsp;&nbsp;能知真实佛&nbsp;&nbsp;&nbsp;&nbsp;及佛之所说

&nbsp;&nbsp;&nbsp;&nbsp;普见一切世&nbsp;&nbsp;&nbsp;&nbsp;如佛卢舍那

&nbsp;&nbsp;&nbsp;&nbsp;如来等正觉&nbsp;&nbsp;&nbsp;&nbsp;善说明净道

&nbsp;&nbsp;&nbsp;&nbsp;精进慧菩萨&nbsp;&nbsp;&nbsp;&nbsp;演说无量法

&nbsp;&nbsp;&nbsp;&nbsp;有无诸法相&nbsp;&nbsp;&nbsp;&nbsp;一相平等修

&nbsp;&nbsp;&nbsp;&nbsp;如是能见佛&nbsp;&nbsp;&nbsp;&nbsp;安住真实际

尔时智慧菩萨。承佛神力普观十方。以偈颂曰。

&nbsp;&nbsp;&nbsp;&nbsp;我闻最胜教&nbsp;&nbsp;&nbsp;&nbsp;即生净慧光

&nbsp;&nbsp;&nbsp;&nbsp;普照十方世&nbsp;&nbsp;&nbsp;&nbsp;悉见一切佛

&nbsp;&nbsp;&nbsp;&nbsp;若计有众生&nbsp;&nbsp;&nbsp;&nbsp;是为最难处

&nbsp;&nbsp;&nbsp;&nbsp;法本无真主&nbsp;&nbsp;&nbsp;&nbsp;但有假言说

&nbsp;&nbsp;&nbsp;&nbsp;愚惑莫能知&nbsp;&nbsp;&nbsp;&nbsp;自身真实性

&nbsp;&nbsp;&nbsp;&nbsp;如来非取相&nbsp;&nbsp;&nbsp;&nbsp;是故不见佛

&nbsp;&nbsp;&nbsp;&nbsp;尘垢障慧眼&nbsp;&nbsp;&nbsp;&nbsp;不见等正觉

&nbsp;&nbsp;&nbsp;&nbsp;无量无数劫&nbsp;&nbsp;&nbsp;&nbsp;流转生死海

&nbsp;&nbsp;&nbsp;&nbsp;流转则生死&nbsp;&nbsp;&nbsp;&nbsp;非转是涅槃

&nbsp;&nbsp;&nbsp;&nbsp;生死及涅槃&nbsp;&nbsp;&nbsp;&nbsp;二皆不可得

&nbsp;&nbsp;&nbsp;&nbsp;虚诳妄说者&nbsp;&nbsp;&nbsp;&nbsp;生死涅槃异

&nbsp;&nbsp;&nbsp;&nbsp;迷惑贤圣法&nbsp;&nbsp;&nbsp;&nbsp;不识无上道

&nbsp;&nbsp;&nbsp;&nbsp;如是取相者&nbsp;&nbsp;&nbsp;&nbsp;言有佛等觉

&nbsp;&nbsp;&nbsp;&nbsp;颠倒无正念&nbsp;&nbsp;&nbsp;&nbsp;是故不见佛

&nbsp;&nbsp;&nbsp;&nbsp;能知此实法&nbsp;&nbsp;&nbsp;&nbsp;寂灭真如相

&nbsp;&nbsp;&nbsp;&nbsp;则见最正觉&nbsp;&nbsp;&nbsp;&nbsp;超出语言道

&nbsp;&nbsp;&nbsp;&nbsp;虚妄说诸法&nbsp;&nbsp;&nbsp;&nbsp;法实无所有

&nbsp;&nbsp;&nbsp;&nbsp;一切诸世尊&nbsp;&nbsp;&nbsp;&nbsp;谛求不可得

&nbsp;&nbsp;&nbsp;&nbsp;明了过去世&nbsp;&nbsp;&nbsp;&nbsp;未来及现在

&nbsp;&nbsp;&nbsp;&nbsp;究竟永寂灭&nbsp;&nbsp;&nbsp;&nbsp;故说为如来

尔时真慧菩萨。承佛神力普观十方。以偈颂曰。

&nbsp;&nbsp;&nbsp;&nbsp;宁受无量苦&nbsp;&nbsp;&nbsp;&nbsp;得闻佛音声

&nbsp;&nbsp;&nbsp;&nbsp;不受一切乐&nbsp;&nbsp;&nbsp;&nbsp;而不闻佛名

&nbsp;&nbsp;&nbsp;&nbsp;所以无量劫&nbsp;&nbsp;&nbsp;&nbsp;受此众苦恼

&nbsp;&nbsp;&nbsp;&nbsp;流转生死中&nbsp;&nbsp;&nbsp;&nbsp;不闻佛名故

&nbsp;&nbsp;&nbsp;&nbsp;实以无实法&nbsp;&nbsp;&nbsp;&nbsp;正觉等真伪

&nbsp;&nbsp;&nbsp;&nbsp;以无和合相&nbsp;&nbsp;&nbsp;&nbsp;是名为菩提

&nbsp;&nbsp;&nbsp;&nbsp;现佛非缘合&nbsp;&nbsp;&nbsp;&nbsp;去来亦复然

&nbsp;&nbsp;&nbsp;&nbsp;一切法无相&nbsp;&nbsp;&nbsp;&nbsp;是则佛真性

&nbsp;&nbsp;&nbsp;&nbsp;若能如是观&nbsp;&nbsp;&nbsp;&nbsp;诸法甚深义

&nbsp;&nbsp;&nbsp;&nbsp;则见无量佛&nbsp;&nbsp;&nbsp;&nbsp;法身真实相

&nbsp;&nbsp;&nbsp;&nbsp;于实知真实&nbsp;&nbsp;&nbsp;&nbsp;非实知非实

&nbsp;&nbsp;&nbsp;&nbsp;善解真实际&nbsp;&nbsp;&nbsp;&nbsp;故号为正觉

&nbsp;&nbsp;&nbsp;&nbsp;觉者无所觉&nbsp;&nbsp;&nbsp;&nbsp;是佛真妙法

&nbsp;&nbsp;&nbsp;&nbsp;诸佛如是修&nbsp;&nbsp;&nbsp;&nbsp;非一亦非二

&nbsp;&nbsp;&nbsp;&nbsp;知一法为众&nbsp;&nbsp;&nbsp;&nbsp;知众法为一

&nbsp;&nbsp;&nbsp;&nbsp;法无所依处&nbsp;&nbsp;&nbsp;&nbsp;云何而缘合

&nbsp;&nbsp;&nbsp;&nbsp;作者及所作&nbsp;&nbsp;&nbsp;&nbsp;二俱无所有

&nbsp;&nbsp;&nbsp;&nbsp;若能如是解&nbsp;&nbsp;&nbsp;&nbsp;求之不可得

&nbsp;&nbsp;&nbsp;&nbsp;是处不可得&nbsp;&nbsp;&nbsp;&nbsp;诸佛所依止

&nbsp;&nbsp;&nbsp;&nbsp;法无有所依&nbsp;&nbsp;&nbsp;&nbsp;觉者无所著

尔时无上慧菩萨。承佛神力普观十方。以偈颂曰。

&nbsp;&nbsp;&nbsp;&nbsp;无上摩诃萨&nbsp;&nbsp;&nbsp;&nbsp;远离众生相

&nbsp;&nbsp;&nbsp;&nbsp;上相无所有&nbsp;&nbsp;&nbsp;&nbsp;故号为无上

&nbsp;&nbsp;&nbsp;&nbsp;微妙无所有&nbsp;&nbsp;&nbsp;&nbsp;粗者亦复无

&nbsp;&nbsp;&nbsp;&nbsp;诸佛之所得&nbsp;&nbsp;&nbsp;&nbsp;非望亦非作

&nbsp;&nbsp;&nbsp;&nbsp;是法不可数&nbsp;&nbsp;&nbsp;&nbsp;诸佛之境界

&nbsp;&nbsp;&nbsp;&nbsp;亦离于无数&nbsp;&nbsp;&nbsp;&nbsp;是名佛真法

&nbsp;&nbsp;&nbsp;&nbsp;慧日照十方&nbsp;&nbsp;&nbsp;&nbsp;灭除众闇冥

&nbsp;&nbsp;&nbsp;&nbsp;亦非有所照&nbsp;&nbsp;&nbsp;&nbsp;亦复非无照

&nbsp;&nbsp;&nbsp;&nbsp;常乐寂静法&nbsp;&nbsp;&nbsp;&nbsp;永离有所依

&nbsp;&nbsp;&nbsp;&nbsp;解脱无依处&nbsp;&nbsp;&nbsp;&nbsp;不染一切法

&nbsp;&nbsp;&nbsp;&nbsp;善见大智者&nbsp;&nbsp;&nbsp;&nbsp;真实所依住

&nbsp;&nbsp;&nbsp;&nbsp;若无有二法&nbsp;&nbsp;&nbsp;&nbsp;当知一亦无

&nbsp;&nbsp;&nbsp;&nbsp;无一亦无二&nbsp;&nbsp;&nbsp;&nbsp;一切皆寂灭

&nbsp;&nbsp;&nbsp;&nbsp;三种世间空&nbsp;&nbsp;&nbsp;&nbsp;是则诸佛见

&nbsp;&nbsp;&nbsp;&nbsp;诸佛教众生&nbsp;&nbsp;&nbsp;&nbsp;安住正法中

&nbsp;&nbsp;&nbsp;&nbsp;解达无所住&nbsp;&nbsp;&nbsp;&nbsp;当见真实身

&nbsp;&nbsp;&nbsp;&nbsp;非身即是身&nbsp;&nbsp;&nbsp;&nbsp;不转不可见

&nbsp;&nbsp;&nbsp;&nbsp;无转亦无见&nbsp;&nbsp;&nbsp;&nbsp;是名无上身

&nbsp;&nbsp;&nbsp;&nbsp;真慧所演说&nbsp;&nbsp;&nbsp;&nbsp;无量诸佛法

&nbsp;&nbsp;&nbsp;&nbsp;若闻此法者&nbsp;&nbsp;&nbsp;&nbsp;常得清净眼

尔时坚固慧菩萨。承佛神力普观十方。以偈颂曰。

&nbsp;&nbsp;&nbsp;&nbsp;众生不知恩&nbsp;&nbsp;&nbsp;&nbsp;如来发慈慧

&nbsp;&nbsp;&nbsp;&nbsp;出现于世间&nbsp;&nbsp;&nbsp;&nbsp;普照除众冥

&nbsp;&nbsp;&nbsp;&nbsp;起大慈悲心&nbsp;&nbsp;&nbsp;&nbsp;普观诸群生

&nbsp;&nbsp;&nbsp;&nbsp;具受无量苦&nbsp;&nbsp;&nbsp;&nbsp;永缚在三有

&nbsp;&nbsp;&nbsp;&nbsp;唯除等正觉&nbsp;&nbsp;&nbsp;&nbsp;最胜尊导师

&nbsp;&nbsp;&nbsp;&nbsp;一切天人中&nbsp;&nbsp;&nbsp;&nbsp;无可归依者

&nbsp;&nbsp;&nbsp;&nbsp;世界若无佛&nbsp;&nbsp;&nbsp;&nbsp;及众贤圣人

&nbsp;&nbsp;&nbsp;&nbsp;彼诸群生类&nbsp;&nbsp;&nbsp;&nbsp;无有一切乐

&nbsp;&nbsp;&nbsp;&nbsp;如来众贤圣&nbsp;&nbsp;&nbsp;&nbsp;出现于世间

&nbsp;&nbsp;&nbsp;&nbsp;为开净慧眼&nbsp;&nbsp;&nbsp;&nbsp;令得永安乐

&nbsp;&nbsp;&nbsp;&nbsp;若见如来者&nbsp;&nbsp;&nbsp;&nbsp;为得最大利

&nbsp;&nbsp;&nbsp;&nbsp;闻佛名欢喜&nbsp;&nbsp;&nbsp;&nbsp;则是世间塔

&nbsp;&nbsp;&nbsp;&nbsp;我等获善利&nbsp;&nbsp;&nbsp;&nbsp;现前觐如来

&nbsp;&nbsp;&nbsp;&nbsp;闻斯微妙法&nbsp;&nbsp;&nbsp;&nbsp;悉当成佛道

&nbsp;&nbsp;&nbsp;&nbsp;三世明解脱&nbsp;&nbsp;&nbsp;&nbsp;甚深诸境界

&nbsp;&nbsp;&nbsp;&nbsp;一切众菩萨&nbsp;&nbsp;&nbsp;&nbsp;清净开慧眼

&nbsp;&nbsp;&nbsp;&nbsp;我等重欢喜&nbsp;&nbsp;&nbsp;&nbsp;见佛卢舍那

&nbsp;&nbsp;&nbsp;&nbsp;无量无边智&nbsp;&nbsp;&nbsp;&nbsp;演说不可尽

&nbsp;&nbsp;&nbsp;&nbsp;无上慧坚固&nbsp;&nbsp;&nbsp;&nbsp;及诸佛子等

&nbsp;&nbsp;&nbsp;&nbsp;无数亿劫中&nbsp;&nbsp;&nbsp;&nbsp;说佛德无尽

### 菩萨十住品第十一

尔时法慧菩萨承佛神力。入菩萨无量方便三昧正受。入三昧已。十方千佛世界尘数佛土之外。各见千佛世界尘数诸佛。是诸如来悉号法慧。时彼诸佛。告法慧菩萨言。善哉善哉。善男子。乃能入是菩萨无量方便三昧正受。善男子。十方各千佛刹。尘数诸佛。加汝神力故。能入是三昧正受。又卢舍那佛本愿力故。威神力故。及汝善根力故。又欲令汝广说法故。长养佛慧故。开解法界故。分别众生界故。除灭障故。入无碍境界故。无等等方便入一切智陀罗尼故。觉一切法故。善知诸根故。说法持故。所谓菩萨十住。善男子。当承佛神力说微妙法。尔时一切如来。即与法慧菩萨。无碍智。无住智。无断智。无痴智。无坏智。无恶智。无量智。无胜智。无懈怠智。无退智。何以故。彼三昧力法如是故。尔时诸佛。各伸右手。摩法慧菩萨顶。摩其顶已。即从定起。告众菩萨言。诸佛子。菩萨种性甚深广大。与法界虚空等。一切菩萨。从三世诸佛种性中生。诸佛子。菩萨摩诃萨十住行。去来现在诸佛所说。何等为十。一名初发心。二名治地。三名修行。四名生贵。五名方便具足。六名正心。七名不退。八名童真。九名法王子。十名灌顶。诸佛子。是名菩萨十住。去来现在诸佛所说。诸佛子。何等是菩萨摩诃萨初发心住。此菩萨。见佛三十二相八十种好妙色具足尊重难遇。或睹神变。或闻说法。或听教诫。或见众生受无量苦。或闻如来广说佛法。发菩提心。求一切智一向不回。此菩萨。因初发心得十力分。何等为十。所谓是处非处智。业报垢净智。诸根智。欲乐智。性智。一切至处道智。一切禅定解脱三昧正受垢净起智。宿命无碍智。天眼无碍智。三世漏尽智。是为十。诸佛子。彼菩萨应学十法。何等为十。所谓学恭敬供养诸佛。赞叹诸菩萨。护众生心。亲近贤明。赞不退法。修佛功德称扬叹美生诸佛前。方便修习寂静三昧。赞叹远离生死轮回。为苦众生作归依处。何以故。欲令菩提心转胜坚固成无上道。有所闻法即自开解不由他悟。

诸佛子。何等是菩萨摩诃萨治地住。此菩萨。于一切众生发十种心。何等为十。所谓大慈心。大悲心。乐心。安住心。欢喜心。度众生心。守护众生心。我所心。师心。如来心。是为十。诸佛子。彼菩萨应学十法。何等为十。所谓先当勤学专求多闻修离欲定。近善知识。不违其教。善知时语。学无所畏。明解深义。了达正法。知坚法行。舍离痴冥。安住不动何以故。欲于一切众生增长大慈悲故。有所闻法即自开解不由他悟。

诸佛子。何等是菩萨摩诃萨修行住。此菩萨。十种观一切法。何等为十。所谓观一切法无常苦空无我不自在。一切法不可乐。一切法无集散。一切法无坚固。一切法虚妄。一切法无精勤和合坚固。是为十。诸佛子。彼菩萨应学十法。何等为十。所谓学分别知一切众生界。分别知一切法界。分别知一切世界。分别知地水火风界。分别知欲色无色界。何以故。欲于一切法增长明净智慧故。有所闻法即自开解不由他悟。

诸佛子。何等是菩萨摩诃萨生贵住。此菩萨。从一切圣法正教中生。修十种法。何等为十。所谓信佛不坏。究竟于法。寂然定意。分别众生。分别佛刹。分别世界。分别诸业。分别果报。分别生死。分别涅槃。是为十。诸佛子。彼菩萨应学十法。何等为十。所谓学分别去来今佛法。修行去来今佛法。具足去来今佛法。平等观察一切诸佛。何以故。欲使明达二世等观。有所闻法即自开解不由他悟。

诸佛子。何等是菩萨摩诃萨具足方便住。此菩萨。闻十种法应当修行。何等为十。所行善根悉为救护一切众生。饶益一切众生。安乐一切众生。哀愍一切众生。成就一切众生。令一切众生舍离诸难。拔出一切众生生死苦恼。令一切众生欢喜快乐。令一切众生调伏。令一切众生悉得涅槃。是为具足方便住。诸佛子。彼菩萨应学十法。何等为十。所谓学知众生无有边。知众生不可数。知众生不思议。知众生种种色。知众生不可量。知众生空。知众生不自在。知众生非真实。知众生无所有。何以故。欲令其心无所染着。有所闻法即自开解不由他悟。

诸佛子。何等是菩萨摩诃萨正心住。此菩萨。闻十种法得决定心。何等为十。所谓闻赞佛毁佛。于佛法中心定不动。闻赞法毁法。于佛法中心定不动。闻赞毁菩萨。于佛法中心定不动。闻赞毁菩萨所行法。于佛法中心定不动。闻众生有量无量。于佛法中心定不动。闻众生有垢无垢。于佛法中心定不动。闻众生易度难度。于佛法中心定不动。闻法界有量无量。于佛法中心定不动。闻法界若成若坏。于佛法中心定不动。闻法界若有若无。于佛法中心定不动。是为十。诸佛子。彼菩萨应学十法。何等为十。所谓学一切法无相。一切法无性。一切法不可修。一切法无所有。一切法无真实。一切法如虚空。一切法无自性。一切法如幻。一切法如梦。一切法如响。何以故。欲令得不退转无生法忍故。有所闻法即自开解不由他悟。

诸佛子。何等是菩萨摩诃萨不退转住。此菩萨。闻十种法其心坚固而不动转。何等为十。所谓闻有佛无佛。于佛法中不退转。有法无法。于佛法中不退转。有菩萨无菩萨。于佛法中不退转。有菩萨行无菩萨行。于佛法中不退转。菩萨行出生死不出生死。于佛法中不退转。有过去佛无过去佛。于佛法中不退转。有未来佛无未来佛。于佛法中不退转。有现在佛无现在佛。于佛法中不退转。佛智有尽无尽。于佛法中不退转。三世法一相非一相。于佛法中不退转。是为十。诸佛子。彼菩萨应学十法。何等为十。所谓知一即是多。多即是一。随味知义。随义知味。知非有是有。知有是非有。知非相是相。知相是非相。知非性是性。知性是非性。何以故。欲于一切法方便具足故。有所闻法即自开解不由他悟。

诸佛子。何等是菩萨摩诃萨童真住。此菩萨。于十种法心得安立。何等为十。所谓身行清净。口行清净。意行清净。随意受生。知众生心。知众生种种欲乐。知众生种种性。知众生种种业。知世界成坏。神通自在无有障碍。是为十。诸佛子。彼菩萨应学十法。何等为十。所谓学知一切佛刹。震动一切佛刹。持一切佛刹。观一切佛刹。诣一切佛刹。遍至一切世界。善问难无量妙法。神通变化无量身。善解无量诸音声。于一念中恭敬供养无量诸佛。何以故。欲于一切法中出巧方便具足成就。有所闻法即自开解不由他悟。

诸佛子。何等是菩萨摩诃萨法王子住。此菩萨善解十种法。何等为十。所谓善解众生趣。善解诸烦恼。善解诸习气。善解方便智。善解分别无量法。善解诸威仪。善解分别诸世界。善解去来今。善解说世谛。善解说第一义谛。是为十。诸佛子。彼菩萨应学十法。何等为十。所谓学善知法王所住处。善知法王所行威仪。善知安立法王处。善知巧入法王处。善知分别法王处。善知法王甘露灌顶。善知受持法王法。善知法王无畏法。善知法王无著法。善知赞叹法王法。何以故。欲于一切法得无障碍智。有所闻法即自开解不由他悟。

诸佛子。何等是菩萨摩诃萨灌顶住。此菩萨。成就十种智住。何等为十。所谓悉能震动无量世界。悉能照明无量世界。悉能住持无量世界。悉能遍游无量世界。悉能严净无量世界。悉知无量众生心行。悉知众生随心所行。悉知无量众生诸根。悉能方便度无量众生。悉能调伏无量众生。是为十。诸佛子。彼菩萨身不可知。身业神足。神足自在。过去智。未来智。现在智。净诸佛刹智。心境界智境界。不可知。一切众生。乃至法王子菩萨。悉不能知。诸佛子。彼菩萨应学十种智。何等为十。所谓学三世智。一切佛法智。法界无障碍智。法界无量无边智。充满一切世界智。普照一切世界智。能持一切世界智。分别一切众生智。一切种智。智佛无量无边智。何以故。欲令具足一切种智。有所闻法即自开解不由他悟。

尔时佛神力故。十方各万佛世界尘数佛国。六种十八相震动。雨天宝华天末香天宝鬘天杂香天宝衣天宝云天庄严具。天妙音乐不鼓自鸣。又自演出无畏之音。如此四天下须弥山顶妙胜殿上威神变化说十住法。一切十方世界亦复如是。尔时佛神力故。十方各过万佛世界尘数刹外。有十佛刹微尘数等诸大菩萨。充满十方。来诣此土。说如是言。善哉善哉。佛子。善说是法。我等诸人同名法慧。所从来国同名法云。彼诸如来同号妙法。我等佛所亦说十住。大众眷属名味句身等无有异。是故佛子。我等承佛神力。来诣此土。为汝作证。如此四天下须弥山顶妙胜殿上说十住法。十佛世界微尘数等诸大菩萨来此作证。一切十方亦复如是。尔时法慧菩萨。承佛神力。普观十方及诸法界。以偈颂曰。

&nbsp;&nbsp;&nbsp;&nbsp;见大智尊微妙身&nbsp;&nbsp;&nbsp;&nbsp;相好端严悉具足

&nbsp;&nbsp;&nbsp;&nbsp;最胜尊重甚难遇&nbsp;&nbsp;&nbsp;&nbsp;勇猛大士初发心

&nbsp;&nbsp;&nbsp;&nbsp;见无等等大神变&nbsp;&nbsp;&nbsp;&nbsp;闻说妙法及教诫

&nbsp;&nbsp;&nbsp;&nbsp;观察五道无量苦&nbsp;&nbsp;&nbsp;&nbsp;无畏大士初发心

&nbsp;&nbsp;&nbsp;&nbsp;闻诸如来普智尊&nbsp;&nbsp;&nbsp;&nbsp;无量功德悉具足

&nbsp;&nbsp;&nbsp;&nbsp;解佛心相如虚空&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;能知是处及非处&nbsp;&nbsp;&nbsp;&nbsp;若我非我如是等

&nbsp;&nbsp;&nbsp;&nbsp;欲解平等真实义&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;过去未来现在世&nbsp;&nbsp;&nbsp;&nbsp;一切善恶诸业报

&nbsp;&nbsp;&nbsp;&nbsp;欲善观察悉平等&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;诸禅三昧及解脱&nbsp;&nbsp;&nbsp;&nbsp;随顺正受无所著

&nbsp;&nbsp;&nbsp;&nbsp;欲善分别垢净起&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;随诸众生根利钝&nbsp;&nbsp;&nbsp;&nbsp;种种勤修精进力

&nbsp;&nbsp;&nbsp;&nbsp;悉欲了达分别知&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;一切众生种种欲&nbsp;&nbsp;&nbsp;&nbsp;心好乐着诸希望

&nbsp;&nbsp;&nbsp;&nbsp;悉欲了达分别知&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;一切众生种种性&nbsp;&nbsp;&nbsp;&nbsp;无量无边不可数

&nbsp;&nbsp;&nbsp;&nbsp;悉欲了达分别知&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;一切诸道所至处&nbsp;&nbsp;&nbsp;&nbsp;八正圣路向无为

&nbsp;&nbsp;&nbsp;&nbsp;悉欲了达知其实&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;一切世界众生类&nbsp;&nbsp;&nbsp;&nbsp;流转五道生死海

&nbsp;&nbsp;&nbsp;&nbsp;欲得天眼悉明达&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;于过去世一切事&nbsp;&nbsp;&nbsp;&nbsp;如其体性所有相

&nbsp;&nbsp;&nbsp;&nbsp;悉欲随顺达宿命&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;世间一切诸烦恼&nbsp;&nbsp;&nbsp;&nbsp;所有结缚余习气

&nbsp;&nbsp;&nbsp;&nbsp;悉欲觉知究竟尽&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;世间所有世谛法&nbsp;&nbsp;&nbsp;&nbsp;名字谈论语言道

&nbsp;&nbsp;&nbsp;&nbsp;悉欲明达世谛义&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;一切诸法语言断&nbsp;&nbsp;&nbsp;&nbsp;无有自性如虚空

&nbsp;&nbsp;&nbsp;&nbsp;悉欲明达真谛义&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;震动一切佛世界&nbsp;&nbsp;&nbsp;&nbsp;倾覆鼓荡诸大海

&nbsp;&nbsp;&nbsp;&nbsp;悉欲明达佛神力&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;一毛放演无量光&nbsp;&nbsp;&nbsp;&nbsp;普照十方一切刹

&nbsp;&nbsp;&nbsp;&nbsp;欲于一光一切觉&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;无量佛刹难思议&nbsp;&nbsp;&nbsp;&nbsp;皆悉能置一掌中

&nbsp;&nbsp;&nbsp;&nbsp;欲解一切如幻化&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;无量佛刹诸众生&nbsp;&nbsp;&nbsp;&nbsp;皆悉安置一毛端

&nbsp;&nbsp;&nbsp;&nbsp;悉欲了达皆寂灭&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;一切十方大海水&nbsp;&nbsp;&nbsp;&nbsp;渧以一毛尽无余

&nbsp;&nbsp;&nbsp;&nbsp;悉欲分别知渧数&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;不可思议诸佛刹&nbsp;&nbsp;&nbsp;&nbsp;皆碎为末如微尘

&nbsp;&nbsp;&nbsp;&nbsp;悉欲分别知其数&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;过去未来无量劫&nbsp;&nbsp;&nbsp;&nbsp;一切世界成败相

&nbsp;&nbsp;&nbsp;&nbsp;悉欲究竟达其际&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;三世一切等正觉&nbsp;&nbsp;&nbsp;&nbsp;诸辟支佛及声闻

&nbsp;&nbsp;&nbsp;&nbsp;悉欲分别三乘道&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;无量无边诸世界&nbsp;&nbsp;&nbsp;&nbsp;能以一毛悉称举

&nbsp;&nbsp;&nbsp;&nbsp;欲知有无真实相&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;金刚围山数无量&nbsp;&nbsp;&nbsp;&nbsp;尽能安置一毛端

&nbsp;&nbsp;&nbsp;&nbsp;欲知至大有小相&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;十方一切诸世界&nbsp;&nbsp;&nbsp;&nbsp;能以一音遍充满

&nbsp;&nbsp;&nbsp;&nbsp;悉欲解了净妙声&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;一切众生语言法&nbsp;&nbsp;&nbsp;&nbsp;一言演说尽无余

&nbsp;&nbsp;&nbsp;&nbsp;悉欲解了净密音&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;如来清净微妙音&nbsp;&nbsp;&nbsp;&nbsp;充满十方诸世界

&nbsp;&nbsp;&nbsp;&nbsp;欲得具足舌根相&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;一切十方诸世界&nbsp;&nbsp;&nbsp;&nbsp;有成坏者皆悉见

&nbsp;&nbsp;&nbsp;&nbsp;欲得解了悉虚妄&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;一切十方诸佛刹&nbsp;&nbsp;&nbsp;&nbsp;其中无量诸如来

&nbsp;&nbsp;&nbsp;&nbsp;悉欲了达佛正法&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;普能应现无量身&nbsp;&nbsp;&nbsp;&nbsp;一切世界微尘等

&nbsp;&nbsp;&nbsp;&nbsp;悉欲了达如幻化&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;过去未来现在世&nbsp;&nbsp;&nbsp;&nbsp;无量无边诸如来

&nbsp;&nbsp;&nbsp;&nbsp;欲于一念悉了知&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;欲具演说一句法&nbsp;&nbsp;&nbsp;&nbsp;阿僧祇劫无穷尽

&nbsp;&nbsp;&nbsp;&nbsp;欲使辩才不断绝&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;十方一切诸群生&nbsp;&nbsp;&nbsp;&nbsp;随其迁变生灭相

&nbsp;&nbsp;&nbsp;&nbsp;欲于一念悉了达&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;净妙身口及意行&nbsp;&nbsp;&nbsp;&nbsp;游步十方无障碍

&nbsp;&nbsp;&nbsp;&nbsp;欲了三世悉空寂&nbsp;&nbsp;&nbsp;&nbsp;菩萨因此初发心

&nbsp;&nbsp;&nbsp;&nbsp;菩萨如是发心已&nbsp;&nbsp;&nbsp;&nbsp;于十方界诸佛所

&nbsp;&nbsp;&nbsp;&nbsp;应学尽敬供养佛&nbsp;&nbsp;&nbsp;&nbsp;如是说者不退教

&nbsp;&nbsp;&nbsp;&nbsp;菩萨舍离种种乐&nbsp;&nbsp;&nbsp;&nbsp;不厌生死求菩提

&nbsp;&nbsp;&nbsp;&nbsp;以此劝进欢喜叹&nbsp;&nbsp;&nbsp;&nbsp;如是说者不退教

&nbsp;&nbsp;&nbsp;&nbsp;十方一切诸世界&nbsp;&nbsp;&nbsp;&nbsp;其中所有众贤圣

&nbsp;&nbsp;&nbsp;&nbsp;菩萨常应赞叹彼&nbsp;&nbsp;&nbsp;&nbsp;如是说者不退教

&nbsp;&nbsp;&nbsp;&nbsp;最胜最上无有比&nbsp;&nbsp;&nbsp;&nbsp;甚深微妙清净法

&nbsp;&nbsp;&nbsp;&nbsp;菩萨以此化众生&nbsp;&nbsp;&nbsp;&nbsp;如是说者不退教

&nbsp;&nbsp;&nbsp;&nbsp;无上清净妙善法&nbsp;&nbsp;&nbsp;&nbsp;一切众魔不能坏

&nbsp;&nbsp;&nbsp;&nbsp;菩萨尊重常称叹&nbsp;&nbsp;&nbsp;&nbsp;如是说者不退教

&nbsp;&nbsp;&nbsp;&nbsp;一切所有妙功德&nbsp;&nbsp;&nbsp;&nbsp;天人之尊悉成就

&nbsp;&nbsp;&nbsp;&nbsp;以此安立诸菩萨&nbsp;&nbsp;&nbsp;&nbsp;如是说者人中王

&nbsp;&nbsp;&nbsp;&nbsp;方便教化见诸佛&nbsp;&nbsp;&nbsp;&nbsp;无量无数难思议

&nbsp;&nbsp;&nbsp;&nbsp;若能以此方便化&nbsp;&nbsp;&nbsp;&nbsp;如是说者不退教

&nbsp;&nbsp;&nbsp;&nbsp;一切甚深诸三昧&nbsp;&nbsp;&nbsp;&nbsp;悉教众生无有余

&nbsp;&nbsp;&nbsp;&nbsp;菩萨分别具开导&nbsp;&nbsp;&nbsp;&nbsp;如是说者不退教

&nbsp;&nbsp;&nbsp;&nbsp;悉能摧灭生死轮&nbsp;&nbsp;&nbsp;&nbsp;具转圣道妙法轮

&nbsp;&nbsp;&nbsp;&nbsp;一切世间无所著&nbsp;&nbsp;&nbsp;&nbsp;诸佛所记是菩萨

&nbsp;&nbsp;&nbsp;&nbsp;菩萨若见无量众&nbsp;&nbsp;&nbsp;&nbsp;轮转生死受诸苦

&nbsp;&nbsp;&nbsp;&nbsp;为作救护归依者&nbsp;&nbsp;&nbsp;&nbsp;诸佛所记是菩萨

&nbsp;&nbsp;&nbsp;&nbsp;是说菩萨发心住&nbsp;&nbsp;&nbsp;&nbsp;一向志求无上道

&nbsp;&nbsp;&nbsp;&nbsp;如我所说微妙法&nbsp;&nbsp;&nbsp;&nbsp;一切诸佛亦如是

&nbsp;&nbsp;&nbsp;&nbsp;第二治地真佛子&nbsp;&nbsp;&nbsp;&nbsp;先应发心作是念

&nbsp;&nbsp;&nbsp;&nbsp;愿令一切群生类&nbsp;&nbsp;&nbsp;&nbsp;随顺修行诸佛教

&nbsp;&nbsp;&nbsp;&nbsp;饶益安乐众生心&nbsp;&nbsp;&nbsp;&nbsp;欢喜不舍众生心

&nbsp;&nbsp;&nbsp;&nbsp;大悲救护我所心&nbsp;&nbsp;&nbsp;&nbsp;起大师心如来心

&nbsp;&nbsp;&nbsp;&nbsp;发如是等胜妙心&nbsp;&nbsp;&nbsp;&nbsp;精勤学问求多闻

&nbsp;&nbsp;&nbsp;&nbsp;寂然定意正思惟&nbsp;&nbsp;&nbsp;&nbsp;心常亲近善知识

&nbsp;&nbsp;&nbsp;&nbsp;随顺奉行修其教&nbsp;&nbsp;&nbsp;&nbsp;柔软善语不放逸

&nbsp;&nbsp;&nbsp;&nbsp;善能了知一切时&nbsp;&nbsp;&nbsp;&nbsp;达深法义无所畏

&nbsp;&nbsp;&nbsp;&nbsp;明解深义了正法&nbsp;&nbsp;&nbsp;&nbsp;则离一切诸痴冥

&nbsp;&nbsp;&nbsp;&nbsp;已离愚痴心安住&nbsp;&nbsp;&nbsp;&nbsp;是则名为真佛子

&nbsp;&nbsp;&nbsp;&nbsp;亦名治地摩诃萨&nbsp;&nbsp;&nbsp;&nbsp;一向坚固求菩提

&nbsp;&nbsp;&nbsp;&nbsp;如是善学诸佛教&nbsp;&nbsp;&nbsp;&nbsp;是则名为真佛子

&nbsp;&nbsp;&nbsp;&nbsp;第三修行真佛子&nbsp;&nbsp;&nbsp;&nbsp;应当如是观诸法

&nbsp;&nbsp;&nbsp;&nbsp;无常苦空无坚固&nbsp;&nbsp;&nbsp;&nbsp;无我无主不自在

&nbsp;&nbsp;&nbsp;&nbsp;一切诸法不可乐&nbsp;&nbsp;&nbsp;&nbsp;无作虚诳不真实

&nbsp;&nbsp;&nbsp;&nbsp;无有积集亦无散&nbsp;&nbsp;&nbsp;&nbsp;如是观者是菩萨

&nbsp;&nbsp;&nbsp;&nbsp;分别观察众生界&nbsp;&nbsp;&nbsp;&nbsp;亦当解了诸法界

&nbsp;&nbsp;&nbsp;&nbsp;善能分别方便观&nbsp;&nbsp;&nbsp;&nbsp;无量无边诸世界

&nbsp;&nbsp;&nbsp;&nbsp;一切十方国土中&nbsp;&nbsp;&nbsp;&nbsp;地水火风四大界

&nbsp;&nbsp;&nbsp;&nbsp;欲界色界无色界&nbsp;&nbsp;&nbsp;&nbsp;悉能观察分别知

&nbsp;&nbsp;&nbsp;&nbsp;善能明达一切界&nbsp;&nbsp;&nbsp;&nbsp;真实究竟无有余

&nbsp;&nbsp;&nbsp;&nbsp;如是真谛正法教&nbsp;&nbsp;&nbsp;&nbsp;随顺学者是菩萨

&nbsp;&nbsp;&nbsp;&nbsp;第四生贵真佛子&nbsp;&nbsp;&nbsp;&nbsp;从诸贤圣正法生

&nbsp;&nbsp;&nbsp;&nbsp;有无诸法无所著&nbsp;&nbsp;&nbsp;&nbsp;舍离生死出三界

&nbsp;&nbsp;&nbsp;&nbsp;信佛坚固不可坏&nbsp;&nbsp;&nbsp;&nbsp;究竟净心不退转

&nbsp;&nbsp;&nbsp;&nbsp;明了观察甚深法&nbsp;&nbsp;&nbsp;&nbsp;一切众生无真实

&nbsp;&nbsp;&nbsp;&nbsp;行业世界诸佛刹&nbsp;&nbsp;&nbsp;&nbsp;生死果报及涅槃

&nbsp;&nbsp;&nbsp;&nbsp;佛子若能如是观&nbsp;&nbsp;&nbsp;&nbsp;是名如来法化生

&nbsp;&nbsp;&nbsp;&nbsp;过去未来现在世&nbsp;&nbsp;&nbsp;&nbsp;诸佛如来及正法

&nbsp;&nbsp;&nbsp;&nbsp;无量方便求究竟&nbsp;&nbsp;&nbsp;&nbsp;成就一切大圣法

&nbsp;&nbsp;&nbsp;&nbsp;一切三世诸如来&nbsp;&nbsp;&nbsp;&nbsp;平等观察无异相

&nbsp;&nbsp;&nbsp;&nbsp;分别差别不可得&nbsp;&nbsp;&nbsp;&nbsp;如是观者达三世

&nbsp;&nbsp;&nbsp;&nbsp;如我所说赞叹者&nbsp;&nbsp;&nbsp;&nbsp;是名四住摩诃萨

&nbsp;&nbsp;&nbsp;&nbsp;若能如是修学者&nbsp;&nbsp;&nbsp;&nbsp;速成无上佛菩提

&nbsp;&nbsp;&nbsp;&nbsp;第五菩萨真佛子&nbsp;&nbsp;&nbsp;&nbsp;微妙具足方便住

&nbsp;&nbsp;&nbsp;&nbsp;深入清净巧方便&nbsp;&nbsp;&nbsp;&nbsp;究竟一切功德业

&nbsp;&nbsp;&nbsp;&nbsp;所修无量诸功德&nbsp;&nbsp;&nbsp;&nbsp;悉为一切作归依

&nbsp;&nbsp;&nbsp;&nbsp;饶益安乐大慈悲&nbsp;&nbsp;&nbsp;&nbsp;哀愍度脱诸群生

&nbsp;&nbsp;&nbsp;&nbsp;为一切世除众难&nbsp;&nbsp;&nbsp;&nbsp;永拔生死令欢喜

&nbsp;&nbsp;&nbsp;&nbsp;调伏一切诸群生&nbsp;&nbsp;&nbsp;&nbsp;具足功德趣涅槃

&nbsp;&nbsp;&nbsp;&nbsp;普为一切诸群生&nbsp;&nbsp;&nbsp;&nbsp;分别演说清净法

&nbsp;&nbsp;&nbsp;&nbsp;是名第五摩诃萨&nbsp;&nbsp;&nbsp;&nbsp;成就方便度众生

&nbsp;&nbsp;&nbsp;&nbsp;具足一切功德者&nbsp;&nbsp;&nbsp;&nbsp;演说五住净妙法

&nbsp;&nbsp;&nbsp;&nbsp;第六正心真佛子&nbsp;&nbsp;&nbsp;&nbsp;解真实法离愚痴

&nbsp;&nbsp;&nbsp;&nbsp;于一切世天人中&nbsp;&nbsp;&nbsp;&nbsp;正念思惟灭虚妄

&nbsp;&nbsp;&nbsp;&nbsp;闻赞毁佛及佛法&nbsp;&nbsp;&nbsp;&nbsp;一切菩萨所行道

&nbsp;&nbsp;&nbsp;&nbsp;众生有量若无量&nbsp;&nbsp;&nbsp;&nbsp;于佛法中心不动

&nbsp;&nbsp;&nbsp;&nbsp;众生有垢若无垢&nbsp;&nbsp;&nbsp;&nbsp;或有易度或难度

&nbsp;&nbsp;&nbsp;&nbsp;法界有量若无量&nbsp;&nbsp;&nbsp;&nbsp;世界有成或有败

&nbsp;&nbsp;&nbsp;&nbsp;或闻法界若有无&nbsp;&nbsp;&nbsp;&nbsp;过去未来今现在

&nbsp;&nbsp;&nbsp;&nbsp;菩萨于此一切法&nbsp;&nbsp;&nbsp;&nbsp;寂然观察心不动

&nbsp;&nbsp;&nbsp;&nbsp;观一切法无性相&nbsp;&nbsp;&nbsp;&nbsp;其义真实如虚空

&nbsp;&nbsp;&nbsp;&nbsp;犹若幻化梦所见&nbsp;&nbsp;&nbsp;&nbsp;是人于法为真解

&nbsp;&nbsp;&nbsp;&nbsp;第七不退真佛子&nbsp;&nbsp;&nbsp;&nbsp;闻有诸佛菩萨法

&nbsp;&nbsp;&nbsp;&nbsp;闻无诸佛菩萨法&nbsp;&nbsp;&nbsp;&nbsp;若出非出不退转

&nbsp;&nbsp;&nbsp;&nbsp;过去未来及现在&nbsp;&nbsp;&nbsp;&nbsp;一切诸佛有以无

&nbsp;&nbsp;&nbsp;&nbsp;若法起灭不起灭&nbsp;&nbsp;&nbsp;&nbsp;若有一相若异相

&nbsp;&nbsp;&nbsp;&nbsp;若一即多多即一&nbsp;&nbsp;&nbsp;&nbsp;义味寂灭悉平等

&nbsp;&nbsp;&nbsp;&nbsp;远离一异颠倒相&nbsp;&nbsp;&nbsp;&nbsp;是名菩萨不退住

&nbsp;&nbsp;&nbsp;&nbsp;若有法相及无相&nbsp;&nbsp;&nbsp;&nbsp;若有法性及无性

&nbsp;&nbsp;&nbsp;&nbsp;二俱无实等虚空&nbsp;&nbsp;&nbsp;&nbsp;如是知者必究竟

&nbsp;&nbsp;&nbsp;&nbsp;第八童真真佛子&nbsp;&nbsp;&nbsp;&nbsp;身口意行悉具足

&nbsp;&nbsp;&nbsp;&nbsp;微妙清净无染污&nbsp;&nbsp;&nbsp;&nbsp;随意所欲自在生

&nbsp;&nbsp;&nbsp;&nbsp;悉知一切众生心&nbsp;&nbsp;&nbsp;&nbsp;善能观察诸欲性

&nbsp;&nbsp;&nbsp;&nbsp;了众生法无差别&nbsp;&nbsp;&nbsp;&nbsp;十方世界成败相

&nbsp;&nbsp;&nbsp;&nbsp;速逮一切妙神通&nbsp;&nbsp;&nbsp;&nbsp;往诣十方诸佛刹

&nbsp;&nbsp;&nbsp;&nbsp;随意自在无障碍&nbsp;&nbsp;&nbsp;&nbsp;闻说妙法悉受持

&nbsp;&nbsp;&nbsp;&nbsp;六种震动一切国&nbsp;&nbsp;&nbsp;&nbsp;皆悉能持诸世界

&nbsp;&nbsp;&nbsp;&nbsp;梵音遍满十方刹&nbsp;&nbsp;&nbsp;&nbsp;度脱无量群生类

&nbsp;&nbsp;&nbsp;&nbsp;咨问佛义不可数&nbsp;&nbsp;&nbsp;&nbsp;变化其身无有量

&nbsp;&nbsp;&nbsp;&nbsp;随受化者演法言&nbsp;&nbsp;&nbsp;&nbsp;如佛所说无有异

&nbsp;&nbsp;&nbsp;&nbsp;第九王子摩诃萨&nbsp;&nbsp;&nbsp;&nbsp;悉能分别诸群生

&nbsp;&nbsp;&nbsp;&nbsp;善知轻重烦恼行&nbsp;&nbsp;&nbsp;&nbsp;随其所应方便度

&nbsp;&nbsp;&nbsp;&nbsp;善分别知诸法相&nbsp;&nbsp;&nbsp;&nbsp;明达世界先后际

&nbsp;&nbsp;&nbsp;&nbsp;善解俗谛第一义&nbsp;&nbsp;&nbsp;&nbsp;具足方便无有余

&nbsp;&nbsp;&nbsp;&nbsp;善能了达法王处&nbsp;&nbsp;&nbsp;&nbsp;随顺法王威仪法

&nbsp;&nbsp;&nbsp;&nbsp;善知安入法王位&nbsp;&nbsp;&nbsp;&nbsp;善知分别法王界

&nbsp;&nbsp;&nbsp;&nbsp;第十灌顶真佛子&nbsp;&nbsp;&nbsp;&nbsp;方便善持一切法

&nbsp;&nbsp;&nbsp;&nbsp;如法随顺入深义&nbsp;&nbsp;&nbsp;&nbsp;悉能究竟分别说

&nbsp;&nbsp;&nbsp;&nbsp;悉度众生无有余&nbsp;&nbsp;&nbsp;&nbsp;而于众生不取相

&nbsp;&nbsp;&nbsp;&nbsp;寂然不动学正念&nbsp;&nbsp;&nbsp;&nbsp;悉在十方诸佛前

&nbsp;&nbsp;&nbsp;&nbsp;灌顶菩萨真佛子&nbsp;&nbsp;&nbsp;&nbsp;悉能究竟诸胜法

&nbsp;&nbsp;&nbsp;&nbsp;十方无量诸世界&nbsp;&nbsp;&nbsp;&nbsp;悉能震动光普照

&nbsp;&nbsp;&nbsp;&nbsp;能持十方诸世界&nbsp;&nbsp;&nbsp;&nbsp;严净一切众生心

&nbsp;&nbsp;&nbsp;&nbsp;悉知一切众生根&nbsp;&nbsp;&nbsp;&nbsp;演梵音声满十方

&nbsp;&nbsp;&nbsp;&nbsp;调伏化度诸群生&nbsp;&nbsp;&nbsp;&nbsp;悉令修习菩提心

&nbsp;&nbsp;&nbsp;&nbsp;普入十方诸佛国&nbsp;&nbsp;&nbsp;&nbsp;观察法界无有余

&nbsp;&nbsp;&nbsp;&nbsp;灌顶色身及身业&nbsp;&nbsp;&nbsp;&nbsp;神足自在不思议

&nbsp;&nbsp;&nbsp;&nbsp;观察三世佛国智&nbsp;&nbsp;&nbsp;&nbsp;乃至王子所不测

&nbsp;&nbsp;&nbsp;&nbsp;三世诸佛及佛法&nbsp;&nbsp;&nbsp;&nbsp;分别了知无障碍

&nbsp;&nbsp;&nbsp;&nbsp;法界无量无有边&nbsp;&nbsp;&nbsp;&nbsp;诸佛声闻悉充满

&nbsp;&nbsp;&nbsp;&nbsp;尽于一切诸世界&nbsp;&nbsp;&nbsp;&nbsp;皆悉能持光普照

&nbsp;&nbsp;&nbsp;&nbsp;尽于一切群生类&nbsp;&nbsp;&nbsp;&nbsp;为说究竟正觉智

&nbsp;&nbsp;&nbsp;&nbsp;如是十住诸菩萨&nbsp;&nbsp;&nbsp;&nbsp;悉从如来法化生

&nbsp;&nbsp;&nbsp;&nbsp;随其方便及境界&nbsp;&nbsp;&nbsp;&nbsp;一切天人莫能知

&nbsp;&nbsp;&nbsp;&nbsp;初发无上菩提心&nbsp;&nbsp;&nbsp;&nbsp;充满十方悉无余

&nbsp;&nbsp;&nbsp;&nbsp;了达三世诸法相&nbsp;&nbsp;&nbsp;&nbsp;具足成就一切智

&nbsp;&nbsp;&nbsp;&nbsp;无边佛刹及世间&nbsp;&nbsp;&nbsp;&nbsp;无量无数众生类

&nbsp;&nbsp;&nbsp;&nbsp;烦恼业报菩提心&nbsp;&nbsp;&nbsp;&nbsp;如是一切无所著

&nbsp;&nbsp;&nbsp;&nbsp;初求佛道发一念&nbsp;&nbsp;&nbsp;&nbsp;世间众生及二乘

&nbsp;&nbsp;&nbsp;&nbsp;斯等一切莫能知&nbsp;&nbsp;&nbsp;&nbsp;何况菩萨余功德

&nbsp;&nbsp;&nbsp;&nbsp;十方一切诸世界&nbsp;&nbsp;&nbsp;&nbsp;能以一毛悉称举

&nbsp;&nbsp;&nbsp;&nbsp;彼知菩萨具足行&nbsp;&nbsp;&nbsp;&nbsp;疾得如来一切智

&nbsp;&nbsp;&nbsp;&nbsp;十方一切大海水&nbsp;&nbsp;&nbsp;&nbsp;能以一毛渧令尽

&nbsp;&nbsp;&nbsp;&nbsp;于一念中悉知数&nbsp;&nbsp;&nbsp;&nbsp;如是行者真佛子

&nbsp;&nbsp;&nbsp;&nbsp;一切世界末为尘&nbsp;&nbsp;&nbsp;&nbsp;悉能分别知其数

&nbsp;&nbsp;&nbsp;&nbsp;菩萨所行等微尘&nbsp;&nbsp;&nbsp;&nbsp;是则名为真佛子

&nbsp;&nbsp;&nbsp;&nbsp;过去未来现在佛&nbsp;&nbsp;&nbsp;&nbsp;一切缘觉及声闻

&nbsp;&nbsp;&nbsp;&nbsp;分别解说不能尽&nbsp;&nbsp;&nbsp;&nbsp;发心菩萨诸功德

&nbsp;&nbsp;&nbsp;&nbsp;菩萨初发菩提心&nbsp;&nbsp;&nbsp;&nbsp;广大无量无有边

&nbsp;&nbsp;&nbsp;&nbsp;大慈大悲覆一切&nbsp;&nbsp;&nbsp;&nbsp;何况菩萨余功德

### 梵行品第十二

尔时正念天子。白法慧菩萨言。佛子。一切世界中。诸菩萨摩诃萨。信家非家出家学道。舍离俗饰被服法衣。彼诸菩萨。云何方便修习梵行。具足菩萨十住道地。速成无上平等菩提。尔时法慧菩萨。答正念天子言。正士。此菩萨摩诃萨。一向专求无上菩提。先当分别十种之法。何等为十。所谓身身业。口口业。意意业。佛法僧戒。应如是观。为身是梵行耶。乃至戒是梵行耶。若身是梵行者。当知梵行则不清净。当知梵行则为非法。当知梵行则为浑浊。当知梵行则为臭恶。当知梵行则为秽污。当知梵行则为尘垢。当知梵行则为谄曲。当知梵行则为八万户虫。若身业是梵行者。当知身四威仪则为梵行。左右顾眄举足下足。则为梵行。若口是梵行者。当知音声则为梵行。当知语言则为梵行。当知心触则为梵行。当知舌动则为梵行。当知唇齿和合则为梵行。若口业是梵行者。当知语言则为梵行。当知所说作无作称讥毁誉。则为梵行。若意是梵行者。当知觉观忆念不忘思惟幻梦等。悉为梵行。若意业是梵行者。当知想是梵行。施设是梵行。寒热饥渴苦乐忧喜等。悉是梵行。若佛是梵行者。为色是佛耶。为受想行识是佛耶。为三十二相八十种好是佛耶。为一切神通业报是佛耶。若法是梵行者。为正教是法耶。为寂灭离涅槃是法耶。为生非生是法耶。为实非实是法耶。为虚妄是法耶。为合散是法耶。若僧是梵行者。为向须陀洹果是僧耶。为得须陀洹果是僧耶。为向斯陀含阿那含阿罗汉果是僧耶。为得斯陀含阿那含阿罗汉果是僧耶。为三明六通是僧耶。为时解脱是僧耶。为非时解脱是僧耶。若戒是梵行者。为戒场是戒耶。为十众是戒耶。为问清净不清净是戒耶。为戒师是戒耶。为三羯磨和尚是戒耶。为剃发法服乞食是戒耶。菩萨摩诃萨。当如是观察十种法。又知过去无所至。未来无所有。现在无作者。无知者无受报者。此世不至彼世。彼世不至此世。为何等法是梵行。梵行法为在何处。谁有是梵行法。此梵行法为是有耶。为是无耶。为是色法耶。为非色法耶。为是受想行识法耶。为非受想行识法耶。菩萨摩诃萨。正念无障碍。观察分别三世诸法平等。犹如虚空无有二相。如是观者智慧方便无所挂碍。于一切法而不取相。一切诸法无自性故。于一切佛及诸佛法。平等观察犹如虚空。是名菩萨摩诃萨方便修习清净梵行。又复修习增上十法。何等为十。所谓是处非处智。去来现在诸业报智。一切诸禅三昧正受解脱垢净起智。众生诸根智。随诸欲乐智。种种性智。至一切处道智。无障碍宿命智。无障碍天眼智。断习气智。是为十。如是观察如来十力甚深无量。具足长养大慈悲心。悉分别众生而不舍众生。亦不舍寂灭。行无上业不求果报。观一切法。如幻如梦如电如响如化。菩萨摩诃萨。如是观者。以少方便。疾得一切诸佛功德。常乐观察无二法相。斯有是处。初发心时便成正觉。知一切法真实之性。具足慧身不由他悟。