## 大方广佛华严经卷第二十一

### 金刚幢菩萨十回向品第二十一之七

佛子。何等为菩萨摩诃萨第八如相回向。佛子。此菩萨摩诃萨。成就念智。安住不动。离痴正念。直心不动。成就坚固不可坏业。一切智境界得不退转。得大乘勇猛无畏之心。修习无尽善根。积集胜妙善根。修白净法增长大悲。得正直宝。常能正念一切诸佛白净法。回向心不退转。乐求菩萨道巧妙方便。出生清净坚固善根。正念修习智慧功德。为调御师具足出生一切善根。智慧方便回向众生。慧眼清净悉能观察一切善根。长养无量种种善根。分别境界善根。具足善根。清净善根。一向善根。修习善根。行善根。思惟善根。平等广说善根。菩萨摩诃萨。如是善根。有种种门。种种境界。种种相。种种事。种种分别。无量行。无量语言道。出生无量分别修行。种种庄严善根。悉能正持十力诸乘。菩萨摩诃萨。修习如是种种善根。一观无二。一切智境菩萨摩诃萨。以如是等善根回向。欲令具满无碍身修菩萨行。欲令口业清净无碍修菩萨行。欲令具足无碍心业安住大乘具无碍心。令菩萨行皆悉清净。得无量大施心充满一切众生。得法自在心照一切法普示世间。得最胜不可坏心。得清净一切种智。发菩萨心普照一切。正念三世一切诸佛。念佛三昧悉得具足。满足离害正直之心。远离怨敌。任持众生。充满一切。而无休息。于十力智悉得安住。得深三昧。悉能遍游一切世界。无所染着。悉住一切刹。而无厌足。化度众生未曾休息。出生无量巧便思慧。具足成就一切菩萨不思议慧。得离痴智。悉能分别一切世界。于一念中。悉能严净一切佛刹。于诸通慧而得自在。入一切法真实之相。示现严净一切世间。于一刹中见一切刹。究竟不坏智能持一切刹。以菩萨庄严具而庄严之。应现一切悉能调伏无量众生。一佛世界广大如法界。一切世界亦复如是。得究竟智诣一切刹一切普持。菩萨摩诃萨。以此善根回向佛刹。令众生充满。回向分别受持智慧。如为己身。为众生回向亦复如是。令一切众生。永离地狱饿鬼畜生阎罗王处。令一切众生。悉能除灭诸障碍业。令一切众生。悉得等心平等智慧。令诸怨敌具慈心乐清净智慧。令一切众生。智慧现前圆满具足普照一切。令一切众生。具真实智离垢正直菩提心无量智慧满足。令一切众生。示现平等安隐善趣。菩萨摩诃萨。如是回向。修习善根。及一切愿。如大云雨。令一切众生。皆悉清净。令一切众生。为功德福田。令一切众生。守护受持菩提内藏。令一切众生。离诸障碍安住无碍清净法界。令一切众生。满足无碍诸通智慧。令一切众生。得自在身。游行十方。如应示现。令一切众生。得无痴善根一切种智。令一切众生。摄取一切。悉令清净。令一切众生。远离障碍嗔恚之心。究竟成就一切种智。复次菩萨摩诃萨。若见可乐国土。林树华果。或见可乐名香上服。珍宝财物。诸庄严具。或见可乐园观村邑。聚落王都。或见可乐自在帝王。或见可乐阿练若处。菩萨摩诃萨。见如是已。修巧方便。出生无量净妙功德。乐求实义。为众生故。而不放逸。善能修习一切善根。犹如大海难可测量。具足善根不可穷尽。一切功德皆悉满足。亦不分别种种善根。巧妙方便清净回向。示现无量诸行善根。常念一切未曾忘失众生境界。如善根。平等善根。菩萨摩诃萨。善根如是回向。令一切众生。志常乐见无量诸佛。如法不取法性。无数众生平等清净。亦复如是。令一切众生。悉得诸佛随意爱乐供给侍者。令一切佛国。除灭烦恼清净可乐。令一切众生。悉得见闻无量佛法。心常爱乐。常乐守护诸菩萨行。乐以爱眼观善知识。令一切众生。见可乐法。令一切众生。乐持正法。令一切众生。于佛法中得可乐明。令一切菩萨。悉得可乐大施之心。于诸法中得无所畏乐。为众生分别广说。得菩萨可乐三昧诸陀罗尼。得一切菩萨授记智慧。得一切菩萨甚可爱乐自在示现。具足诸佛圆满说法。得可乐方便分别说法。得可乐大悲。发菩萨心。诸根悦豫。得可爱乐诸如来家。教化众生心不休息。得菩萨可乐无尽法藏。于无量劫一一世界化度众生。于现在佛所得可爱乐巧妙方便。得可爱乐深妙方便。无所障碍。永离愚痴。具足可乐平等离欲一切诸法断诸障碍。决定深解不二法界。具足可乐离欲际等一切诸法入真实际。得菩萨可乐无诤满足之法。具足可乐金刚藏心一切种智。勇猛精进清净成满。具足可乐清净善根摧伏怨敌灭障道法。具足可乐无上菩提一切种智。常现在前充满众生。如是菩萨摩诃萨长养善根。得净慧明。常为善知识之所摄护。如来慧日明照其心。灭除痴闇。净修正法。入诸智业。善学智地分别法界。一切善根善能回向。一切菩萨诸善根海。尽其原底。成就智慧。深入坚固。明解善根。了达诸度。菩萨摩诃萨。善根如是回向不着世界。不着众生界。心无所依。寂然不乱。正念诸法。具足诸佛无选择智。不违三世一切诸佛正回向门。不违一切平等正法。不坏佛相。等观三世。了众生空无所依住。顺如来道普照诸法。解真实义渐至诸地。如实分别一切诸法。智慧周满具足坚固。未曾忘失修习正业。常乐寂静正趣离生。了一切法犹如幻化。解一切法无有自体。观一切义及种种行。于语言道而无所著。所有诸法皆从缘起。观甚深法生实智回向。观察寂灭一切诸法皆入一观。不违诸法种种异相善解回向。修菩萨道善根回向。摄取众生。长养三世菩萨一切回向。如是菩萨摩诃萨以无恐怖心善根回向。一切佛法以无量心善根回向。一切众生皆悉清净以无我无我所心善根回向。于十方界无所染着以无余心善根回向。于一切境界世界无所染着。行离世间法善根回向。得出世法不着众生善根回向。见诸胜道善根回向。离虚妄法。出生真实善根回向。如法门至一切道。无量无边善根回向。如如善根亦尔。回向众生解了诸法。如性如善根亦尔。回向一切法自性无有自性。如相如善根亦尔。回向一切法无相真实相。如法如善根亦尔。回向佛法不退转。如行如善根亦尔。回向一切如来所行。如境界如善根亦尔。回向三世诸佛满足境界。如安立如善根亦尔。回向安立一切众生。如随顺如善根亦尔。回向尽未来劫随顺不断。如量如善根亦尔。回向众生心与虚空等。如充满如善根亦尔。回向一念满一切世界。如久住如善根亦尔。回向离一切世间住住究竟住。如不生如善根亦尔。回向不生满足一切佛法。如坚固如善根亦尔。回向坏散一切烦恼。如不坏如善根亦尔。回向一切众生不可破坏。如明如善根亦尔。回向普照一切。如一切处如善根亦尔。回向至一切处道。如一切时如善根亦尔。回向随顺一切时。如一切如善根亦尔。回向一切众生随顺清净。如一切平等如善根亦尔。回向一切行平等。如一切法眼如善根亦尔。回向一切众生悉得法眼如不倦如善根亦尔。回向一切行菩萨道而无疲倦。如甚深如善根亦尔。回向一切第一深法。如无所有如善根亦尔。回向知一切无所有。如不出如善根亦尔。回向一切无所显现。如离曀如善根亦尔。回向明眼离曀清净。如无比如善根亦尔。回向菩萨无比之行。如寂静如善根亦尔。回向一切常乐寂静。如无根如善根亦尔。回向究竟无根之法。如无量无边如善根亦尔。回向一切无量无边众生皆悉清净。如无著如善根亦尔。回向究竟无所著际。如无碍如善根亦尔。回向灭除一切障碍。如非世间行如善根亦尔。回向远难一切世间行法。如不系如善根亦尔。回向不系一切生死。如无行如善根亦尔。回向远离一切诸行。如住如善根亦尔。回向一切住于如住。如一切法成如善根亦尔。回向众生所学成就。如一切法平等如善根亦尔。回向一切具平等行。如一切法不舍如善根亦尔。回向不舍尽未来际一切众生。如一切法不尽如善根亦尔。回向一切无尽众生。如不违一切法如善根亦尔。回向一切众生不违三世诸佛。如摄一切法如善根亦尔。回向一切众生悉摄善根令无有余。如一切法同如善根亦尔。回向悉同三世诸佛。如一切法不离如善根亦尔。回向悉摄世间及离世间。如不可坏如善根亦尔。回向一切众生不可沮坏。如无恚如善根亦尔。回向一切众生一切魔业所不能动。如不浊如善根亦尔。回向一切菩萨行无有垢浊。如不乱如。善根亦尔。回向一切众生离诸尘乱。如不可尽如善根亦尔。回向一切世间法所不能尽。如菩提如善根亦尔。回向觉悟一切诸法。如不失如善根亦尔。回向一切众生不失直心。如照如善根亦尔。回向一切众生悉以大智光明普照一切。如不可说如善根亦尔。回向一切不可说智。如持一切众生如善根亦尔。回向一切持菩萨行。如随顺一切语言如善根亦尔。回向一切无言智慧。如离一切种种法如善根亦尔。回向示现一切佛刹及诸如来成最正觉示现无量神力自在。如离虚妄如善根亦尔。回向世间悉离虚妄。如一切身遍至如善根亦尔。回向无量身遍一切刹。如不受生如善根亦尔。回向无生巧妙方便示现受生。如无不有如善根亦尔。回向三世一切诸佛自在神力及一切刹在身内现。如夜如善根亦尔。回向一切夜施作佛事得无上明。如昼如善根亦尔。回向一切在昼众生。悉令善觉见诸如来自在神力住不退法轮离痴清净。如半月及一月如善根亦尔。回向一切众生住一切时巧妙方便。于一念中悉能分别一切时节。如年岁如善根亦尔。回向受持种种诸劫严净诸根了达诸根。如一切劫成败如善根亦尔。回向一切劫净住无染一切众生清净调伏众生。如未来如善根亦尔。回向尽一切未来际修习菩萨清净妙行。悉能满足无量大愿。如世如善根亦尔。回向一切众生。于一念中见一切佛乃至未曾一念远离。如至一切处道如善根亦尔。回向一切众生得不坏道超出三界。如有无如善根亦尔。回向一切诸有清净知无所有。如净如善根亦尔。回向一切菩萨净行出生无上菩提之具。如明净如善根亦尔。回向得菩萨一切三昧明净之心。如离垢如善根亦尔。回向离一切垢净心满足。如无我所如善根亦尔。回向摄取无我我所清净之心充满十方一切佛刹。如平等如善根亦尔。回向得无尽一切智永离痴爱普照一切。如无数如善根亦尔。回向一切智乘力住巧方便法云普覆一切世界。如平等住如善根亦尔。回向一切众生具菩萨行住一切智。如分别一切众生界如善根亦尔。回向一切善根现前满无碍智。如一切众生语言如善根亦尔。回向解了一切诸语言法。如不离一切众生如善根亦尔。回向摄取一切众生具足善根远离生死。如广如善根亦尔。回向受持三世佛所说法修习菩萨离痴之行。如不休息如善根亦尔。回向一切劫。修菩萨行未曾休息。安处众生于摩诃衍。如一切法第一如善根亦尔。回向开净法门无碍净念摄一切法。如无量赞叹如善根亦尔。回向得无量赞叹智慧菩萨实行。如离炽然如善根亦尔。回向离炽然法灭除众生炽然令得清净。如不动如善根亦尔。回向善根安住不动满足普贤菩萨愿行。如诸佛境界如善根亦尔。回向一切众生智慧境界皆悉满足。除灭一切烦恼境界。如不可坏如善根亦尔。回向善根一切魔业所不能坏悉能调伏众邪外道。如非可修非不可修如善根亦尔。回向离一切修非修虚妄断一切虚妄。如不退如善根亦尔。回向常见一切诸佛未曾中退修习庄严菩提之心。如一切语言如善根亦尔。回向分别一切语言。如不着一切法如善根亦尔。回向一切众生悉无所著。令一切众生行普贤行。如一切地如善根亦尔。回向一切众生悉得随顺智慧之地普贤庄严。如不可断如善根亦尔。回向一切法中得无畏无断一切语言周满具足能广演说。如无漏如善根亦尔。回向一切众生皆令具足无漏善根菩提之心。逮得法智解了分别。如无有觉法无有灭法如善根亦尔。回向觉悟一切诸法。于一念顷皆悉充满无量法界。如过去非同未来非故现在非异如善根亦尔。回向发起新新菩提心。愿除灭生死清净众生。如三世中不取虚妄如善根亦尔。回向过去未来皆悉清净现在念念现成正觉。如一切诸佛菩萨具足如善根亦尔。回向一切众生具足佛智大愿方便。如常净无染污如善根亦尔。回向一切众生悉除烦恼。一切种智清净满足。菩萨摩诃萨。如是回向时。等一切佛刹。净一切世界故。等一切世间。转不可坏清净法轮故。等一切菩萨。出生一切智愿故。等观诸佛无有二故。等观诸法不坏自性故。等观三世。巧方便智解语言道故。一切菩萨行等所种善根悉能回向故。知一切时。随时修习。不舍佛事故。一切业报平等不着世间。出生离世善根故。神力自在与诸佛等。随顺世间等现佛事故。佛子。是名菩萨摩诃萨第八如相回向。菩萨摩诃萨。安住此回向。得无量无边清净法门。为人中雄而无所畏。大师子吼。成就无量无数菩萨。于一切时未曾休息。得佛无量无边满足身。一身充满一切世界。得佛无量无边满足音声。发一音声。一切众生无不闻者。得佛无量无边满足力。于一毛道。安置一切世界。得佛无量无边满足自在神力。置一切众生于一微尘。得一切佛无量无边满足解脱。于一众生身中。现一切佛刹。一切如来成最正觉。得一切佛无量无数满足三昧正受。善方便力。于一三昧中。悉能出生一切三昧得一切佛无量无边满足辩才。说一句法。尽未来劫而不穷尽。悉除一切众生疑惑。得一切佛无量无边满足胜众生法。示现一切众生萨婆若十力等觉。佛子。是为菩萨摩诃萨以一切善根随顺如相回向。尔时金刚幢菩萨。承佛神力。普观十方。以偈颂曰。

&nbsp;&nbsp;&nbsp;&nbsp;菩萨心安住&nbsp;&nbsp;&nbsp;&nbsp;离痴常正念

&nbsp;&nbsp;&nbsp;&nbsp;忍辱离恼害&nbsp;&nbsp;&nbsp;&nbsp;修集无量德

&nbsp;&nbsp;&nbsp;&nbsp;其心无嫌恨&nbsp;&nbsp;&nbsp;&nbsp;正直常清净

&nbsp;&nbsp;&nbsp;&nbsp;诸业庄饰世&nbsp;&nbsp;&nbsp;&nbsp;悉能善分别

&nbsp;&nbsp;&nbsp;&nbsp;菩萨思惟业&nbsp;&nbsp;&nbsp;&nbsp;种种无有量

&nbsp;&nbsp;&nbsp;&nbsp;若益众生业&nbsp;&nbsp;&nbsp;&nbsp;修习常履行

&nbsp;&nbsp;&nbsp;&nbsp;善能顺世间&nbsp;&nbsp;&nbsp;&nbsp;普令一切喜

&nbsp;&nbsp;&nbsp;&nbsp;随应众生业&nbsp;&nbsp;&nbsp;&nbsp;菩萨分别行

&nbsp;&nbsp;&nbsp;&nbsp;永离诸恚碍&nbsp;&nbsp;&nbsp;&nbsp;知法亦知义

&nbsp;&nbsp;&nbsp;&nbsp;安住调御地&nbsp;&nbsp;&nbsp;&nbsp;饶益一切众

&nbsp;&nbsp;&nbsp;&nbsp;觉悟诸善法&nbsp;&nbsp;&nbsp;&nbsp;无量不可数

&nbsp;&nbsp;&nbsp;&nbsp;悉能分别知&nbsp;&nbsp;&nbsp;&nbsp;回向益众生

&nbsp;&nbsp;&nbsp;&nbsp;以此深方便&nbsp;&nbsp;&nbsp;&nbsp;具足诸地智

&nbsp;&nbsp;&nbsp;&nbsp;灭除众烦恼&nbsp;&nbsp;&nbsp;&nbsp;如如善回向

&nbsp;&nbsp;&nbsp;&nbsp;普摄一切趣&nbsp;&nbsp;&nbsp;&nbsp;安住如实法

&nbsp;&nbsp;&nbsp;&nbsp;如是业回向&nbsp;&nbsp;&nbsp;&nbsp;悉令无所著

&nbsp;&nbsp;&nbsp;&nbsp;深乐生处道&nbsp;&nbsp;&nbsp;&nbsp;修习真如法

&nbsp;&nbsp;&nbsp;&nbsp;无性无所有&nbsp;&nbsp;&nbsp;&nbsp;明德者回向

&nbsp;&nbsp;&nbsp;&nbsp;日夜及半月&nbsp;&nbsp;&nbsp;&nbsp;一月年数劫

&nbsp;&nbsp;&nbsp;&nbsp;一切皆悉如&nbsp;&nbsp;&nbsp;&nbsp;功德亦如是

&nbsp;&nbsp;&nbsp;&nbsp;如世及诸刹&nbsp;&nbsp;&nbsp;&nbsp;众生一切法

&nbsp;&nbsp;&nbsp;&nbsp;趣非趣如实&nbsp;&nbsp;&nbsp;&nbsp;回向悉无余

&nbsp;&nbsp;&nbsp;&nbsp;如如性如实&nbsp;&nbsp;&nbsp;&nbsp;思惟如是性

&nbsp;&nbsp;&nbsp;&nbsp;诸功德回向&nbsp;&nbsp;&nbsp;&nbsp;悉皆顺真如

&nbsp;&nbsp;&nbsp;&nbsp;如如性如是&nbsp;&nbsp;&nbsp;&nbsp;诸法无所有

&nbsp;&nbsp;&nbsp;&nbsp;如如离自性&nbsp;&nbsp;&nbsp;&nbsp;智者业回向

&nbsp;&nbsp;&nbsp;&nbsp;如诸相如实&nbsp;&nbsp;&nbsp;&nbsp;诸生亦如是

&nbsp;&nbsp;&nbsp;&nbsp;如如自性实&nbsp;&nbsp;&nbsp;&nbsp;诸业亦如是

&nbsp;&nbsp;&nbsp;&nbsp;如如无有量&nbsp;&nbsp;&nbsp;&nbsp;一切业如是

&nbsp;&nbsp;&nbsp;&nbsp;无缚亦无解&nbsp;&nbsp;&nbsp;&nbsp;诸业悉清净

&nbsp;&nbsp;&nbsp;&nbsp;如是真佛子&nbsp;&nbsp;&nbsp;&nbsp;安住不可动

&nbsp;&nbsp;&nbsp;&nbsp;成就智慧力&nbsp;&nbsp;&nbsp;&nbsp;入佛方便藏

&nbsp;&nbsp;&nbsp;&nbsp;觉悟法王法&nbsp;&nbsp;&nbsp;&nbsp;无缚亦无著

&nbsp;&nbsp;&nbsp;&nbsp;无碍无转心&nbsp;&nbsp;&nbsp;&nbsp;亦复无所转

&nbsp;&nbsp;&nbsp;&nbsp;法身所摄业&nbsp;&nbsp;&nbsp;&nbsp;随顺众生相

&nbsp;&nbsp;&nbsp;&nbsp;深入真实相&nbsp;&nbsp;&nbsp;&nbsp;相亦非是相

&nbsp;&nbsp;&nbsp;&nbsp;如是不思议&nbsp;&nbsp;&nbsp;&nbsp;思议不可尽

&nbsp;&nbsp;&nbsp;&nbsp;深入不思议&nbsp;&nbsp;&nbsp;&nbsp;思非思寂灭

&nbsp;&nbsp;&nbsp;&nbsp;如是思惟法&nbsp;&nbsp;&nbsp;&nbsp;分别一切业

&nbsp;&nbsp;&nbsp;&nbsp;除灭诸烦恼&nbsp;&nbsp;&nbsp;&nbsp;是名功德王

&nbsp;&nbsp;&nbsp;&nbsp;菩萨一切报&nbsp;&nbsp;&nbsp;&nbsp;无尽智所印

&nbsp;&nbsp;&nbsp;&nbsp;尽法无尽性&nbsp;&nbsp;&nbsp;&nbsp;无尽方便灭

&nbsp;&nbsp;&nbsp;&nbsp;心不在内外&nbsp;&nbsp;&nbsp;&nbsp;心亦无所有

&nbsp;&nbsp;&nbsp;&nbsp;妄取故有法&nbsp;&nbsp;&nbsp;&nbsp;不取则寂灭

&nbsp;&nbsp;&nbsp;&nbsp;佛子如是知&nbsp;&nbsp;&nbsp;&nbsp;法空无自性

&nbsp;&nbsp;&nbsp;&nbsp;诸法无自在&nbsp;&nbsp;&nbsp;&nbsp;最胜觉无我

&nbsp;&nbsp;&nbsp;&nbsp;如如等众生&nbsp;&nbsp;&nbsp;&nbsp;觉法性如是

&nbsp;&nbsp;&nbsp;&nbsp;彼见不思议&nbsp;&nbsp;&nbsp;&nbsp;无相智不惑

&nbsp;&nbsp;&nbsp;&nbsp;如是深修习&nbsp;&nbsp;&nbsp;&nbsp;一向求菩提

&nbsp;&nbsp;&nbsp;&nbsp;所愿不退转&nbsp;&nbsp;&nbsp;&nbsp;饶益众生故

&nbsp;&nbsp;&nbsp;&nbsp;菩萨舍此身&nbsp;&nbsp;&nbsp;&nbsp;无死虚妄想

&nbsp;&nbsp;&nbsp;&nbsp;解了心如化&nbsp;&nbsp;&nbsp;&nbsp;调伏一切众

&nbsp;&nbsp;&nbsp;&nbsp;观彼顺正念&nbsp;&nbsp;&nbsp;&nbsp;世间业报起

&nbsp;&nbsp;&nbsp;&nbsp;菩萨悉救护&nbsp;&nbsp;&nbsp;&nbsp;三界无有余

&nbsp;&nbsp;&nbsp;&nbsp;了知众想行&nbsp;&nbsp;&nbsp;&nbsp;皆悉是虚妄

&nbsp;&nbsp;&nbsp;&nbsp;菩萨知非实&nbsp;&nbsp;&nbsp;&nbsp;亦不坏法性

&nbsp;&nbsp;&nbsp;&nbsp;彼如是回向&nbsp;&nbsp;&nbsp;&nbsp;智慧妙善根

&nbsp;&nbsp;&nbsp;&nbsp;怜愍一切众&nbsp;&nbsp;&nbsp;&nbsp;令入深方便

佛子。何等为菩萨摩诃萨。第九无缚无著解脱心回向。此菩萨摩诃萨。于一切善根。不生轻心。不轻出生死心。不轻摄善根心。不轻专求一切善根心。不轻悔过心。不轻随喜善根心。不轻礼他方佛心。不轻恭敬合掌业心。不轻礼拜塔庙尊重业心。不轻劝请他方诸佛转法轮业心。菩萨摩诃萨。常乐摄受彼诸善根。坚固不坏彼善根。安住彼善根。思惟彼善根。长养彼善根。不着彼善根。具正直心具彼善根。不选择彼善根。随顺彼诸佛境界善根。见彼善根得自在力。菩萨摩诃萨。以无缚无著解脱心。彼善根回向具足普贤身口意业。以无缚无著解脱心。修习普贤勇猛精进。以无缚无著解脱心。具足普贤无碍音声陀罗尼门。充满十方。以无缚无著解脱心。具足普贤得见一切佛诸陀罗尼。以无缚无著解脱心。具足普贤妙音陀罗尼。分别一切音声。悉能演说无量法云。以无缚无著解脱心。得持普贤一切劫行陀罗尼。于一切世界。具足修习诸菩萨行。以无缚无著解脱心。于一众生身。尽未来劫。示现普贤菩萨一切自在神力。如一众生身。一切众生身。亦复如是。以无缚无著解脱心。悉得普贤自在神力。示现现在一切诸佛菩萨众中。修菩萨行。以无缚无著解脱心。得普贤一法门。于无量无数劫。示现诸佛无尽自在。悉能度脱一切众生。以无缚无著解脱心。得普贤种种法门自在。于无量无数劫。示现诸佛无尽自在。悉能度脱一切众生。以无缚无著解脱心。得普贤自在。于念念中。令无量众生。安住十力心无厌足。以无缚无著解脱心。得普贤菩萨自在。于一切众生身。皆悉得见诸佛自在。修普贤行。以无缚无著解脱心。得普贤自在。于一言中。悉能分别一切众生音声语言。调伏一切众生。安住萨婆若地。以无缚无著解脱心。得普贤自在。于一众生身中。悉能容受一切众生。彼悉自谓逮得佛身。以无缚无著解脱心。得普贤自在。于一华中。令一切严净世界皆悉安住。菩萨摩诃萨。复作是念。以此无缚无著解脱心善根。出生普贤微妙音声。充满法界十方佛刹。随其所应皆悉得闻。以此普贤无缚无著解脱心善根。如普贤。于念念中见尽过去际无量无边世界诸佛。闻所说法受持不忘。庄严佛家。以此无缚无著解脱心善根。如普贤尽未来劫。于一切世界中。演说诸法皆悉究竟。以此无缚无著解脱心善根。于一切世界成最正觉出兴于世。以此无缚无著解脱心善根。能以一光普照虚空等一切世界。修习普贤菩萨所行。以此无缚无著解脱心善根。得无量无边智慧。皆能随顺诸地神通。成就普贤菩萨所行。以此无缚无著解脱心善根。悉得究竟如来智慧。于一切劫。说如来智。诸劫悉尽。而智无穷尽。具足普贤菩萨所行。以此无缚无著解脱心善根。于法界等一切如来菩萨所行。悉能修习身口意业。而无懈怠犹如普贤。以此无缚无著解脱心善根。得一切佛无上菩提。义身不违法身。辞辩净地而不可坏乐说辩才无尽之藏。调伏一切众生具普贤愿。以此无缚无著解脱心善根。入一一法门。普照无量不可思议世界。于一切法门。尽其原底。修习普贤菩萨所行。逮得究竟萨婆若地。以此无缚无著解脱心善根。于一一境界中。悉以一切种智。分别了知一切种智。犹无穷尽。究竟普贤庄严彼岸。修菩萨行。具足成就方便大王。以此无缚无著解脱心善根。从此生尽未来际生。具足普贤菩萨所行。及一切种智离痴法王。以此无缚无著解脱心善根。得无碍法明。普照一切诸菩萨行。常修正业。具足普贤自在方便。以此无缚无著解脱心善根。悉得无量方便。不可思议方便。菩萨方便。一切智方便。调伏菩萨方便。转无量法轮方便。不可说不可说时方便。种种说法方便。无分际无畏方便说一切法无余方便。得如是等一切随顺方便智。修习普贤菩萨所行。以此无缚无著解脱心善根。具足身业。令一切众生。皆悉欢喜。得菩萨不退转清净善根。究竟安住普贤诸业。以此无缚无著解脱心善根。得清净智。悉能分别众生语言。一切口业清净庄严。音辞微妙言无能及。修习受持普贤所行。以此无缚无著解脱心善根。悉能分别一切佛刹。一切众生。一切诸法。一切庄严。其心清净出生一切如来法藏。究竟一切智。善能随顺普贤所行。以此无缚无著解脱心善根。清净直心得一切佛无碍法身。具足解脱。修如来法。摄佛功德。住佛境界。大智普照。修习菩萨清净之行。随顺方便。悉能分别一切法藏。出生无量大乘自在。悉能示现无量无边一切众生无上大道。具足普贤行愿回向。以此无缚无著解脱心善根。得明利根。善调伏根。于一切法自在根。无穷尽根。修习一切善根根一切佛境界平等根。授一切菩萨不退转记大精进根。分别一切佛法金刚界根。一切如来智慧光照金刚焰根。分别一切诸根自在根。令一切众生安住一切智根。无量根。满足一切根。无碍清净根。平等修习诸愿根。以此无缚无著解脱心善根。得一切菩萨神力。住持无量身神力。无量智慧境界神力。不离一处悉能示现一切佛刹神力。菩萨无碍不可制持自在神力。示现摄取一切佛刹安置一处自在神力。一身充满一切佛刹自在神力。菩萨无碍解脱自在神力。少方便一念自在神力。依无所有。自在神力。以一毛悉缚无量世界。悉持游行法界等佛刹示现众生。令得究竟妙智慧门自在神力。修习普贤菩萨所行。以此无缚无著解脱心善根。于一念顷。悉能往诣无量佛刹。于一身中。悉能容受无量佛刹。逮得甚深微妙智地。善能分别诸佛世界。得无生心。悉入普贤菩萨法门。生菩萨行。以此无缚无著解脱心善根。生如来家。修菩萨行。具足无量无数不思议法。无量大愿皆悉成满。分别一切法界。及三世法界。而无懈怠。随顺普贤菩萨诸行。究竟智界。以此无缚无著解脱心善根。于一毛道。分别无量无数佛刹。悉能包容一切法界究竟空界。如一毛道。一切法界虚空界等。一切毛道亦复如是。以普贤菩萨清净法门。开智慧眼。以此无缚无著解脱心善根。能以无量无数阿僧祇劫。以为一念。能以一切众生诸念。以为一念。此诸方便。皆由普贤菩萨深心究竟。以此无缚无著解脱心善根。于一身内。悉能容受无量诸身。如一身。一切身亦复如是。具足普贤菩萨回向。以此无缚无著解脱心善根。悉入一切诸佛境界。常见诸佛虚空界等清净法身。相好庄严。神力自在。梵音微妙。具足广说无碍正法。闻彼佛法悉能受持。于彼佛身了无所有。悉得普贤菩萨无量大愿。永离众生心想见倒。以此无缚无著解脱心善根。入一切世界。入翻覆世界。入伏世界。于一念中。悉能遍入十方世界一切佛刹。分别因那网世界。分别一切平等法界。令杂世界悉为一形。无量种种世界无量方便入深法界。皆如虚空。而亦不坏世界之性。修普贤行住菩萨地。以此无缚无著解脱心善根。悉能分别一切诸想。众生想。法想。佛刹想。方想。佛想。世想。业想。行想。解脱想。根想。时想受持想。烦恼想。清净想。成熟想。见诸佛想。转法轮想。闻法解想。调伏想。种种方便出生想。种种地想。入菩萨想。修习菩萨功德想。菩萨三昧正受想。菩萨三昧起想。菩萨境界想。劫成坏想。明想。闇想。昼想。夜想。半月一月年岁时变想。去想。来想。坐想。立想。觉想。睡想。如是等一切诸想。于一念中。悉能了知心无虚妄。悉离诸想。心无所著。远离障碍。一切如来智慧充满。一切佛法。长养善根。以一切佛身以熏其身。常为诸佛之所摄取。于白净法未曾退失。善能修学等正觉法。究竟彼岸。修行诸佛普贤所行。具足诸愿。受如来记。于一念中。得入方便地。究竟智满足安住。以此无缚无著解脱心善根。以一一心观无量心。离诸虚妄而无所依。心不一故。所行各异。业相不同。令一切众生。勇猛精进。出生普贤智慧之宝。犹如普贤。以此无缚无著解脱心善根。于一处悉能分别无量诸处。如一处。一切处亦复如是。悉决定知满足普贤大愿智宝。