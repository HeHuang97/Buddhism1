## 大方广佛华严经卷第十一

### 佛升夜摩天宫自在品第十五

尔时如来威神力故。十方一切诸佛世界。诸四天下一一阎浮提。皆有如来坐菩提树下。无不显现。彼诸菩萨。各承佛神力说种种法。皆悉自谓在于佛所。尔时世尊。威神力故。不离道树及帝释宫。向夜摩天宝庄严殿。时彼天王遥见佛来。即于殿上敷莲华藏宝师子座。十万种宝以为庄严。十万宝帐弥覆其上。十万宝网以为珓珞。次上十万众妙宝盖。又复十万天诸华盖。天缯杂宝以为垂带。十万璎珞而庄严之。十万宝衣。以敷其上。十万天子在前立侍。十万梵天而围绕之。十万菩萨在前赞叹。十万光明以为照耀。十万妓乐自然演出。十万正法娱乐音声。十万善根妙相显现。十万如来威神护持。十万功德藏而长养之。十万三昧而严净之。十万愿藏以为清净。十万奇特未曾有法胜相显出。十万妙法而现在前。十万自在处处普现。十万功德妙相等起。十万音声演出诸法。时彼天王。庄严宝莲华藏师子座已。合掌恭敬白佛言。善来世尊。唯愿哀愍处此宫殿。时佛受请即升宝殿。一切十方夜摩天宫亦复如是。尔时天王。无量音乐寂然无声。即自忆念过去佛所所种善根。以偈颂曰。

&nbsp;&nbsp;&nbsp;&nbsp;名称如来闻十方&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;来入摩尼庄严殿&nbsp;&nbsp;&nbsp;&nbsp;是故此处最吉祥

&nbsp;&nbsp;&nbsp;&nbsp;宝王如来世间灯&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;来入甘露上味殿&nbsp;&nbsp;&nbsp;&nbsp;是故此处最吉祥

&nbsp;&nbsp;&nbsp;&nbsp;喜王如来慧无量&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;来入杂宝庄严殿&nbsp;&nbsp;&nbsp;&nbsp;是故此处最吉祥

&nbsp;&nbsp;&nbsp;&nbsp;慧眼如来世间灯&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;来入殊特最胜殿&nbsp;&nbsp;&nbsp;&nbsp;是故此处最吉祥

&nbsp;&nbsp;&nbsp;&nbsp;饶益如来义无量&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;来入清净宝山殿&nbsp;&nbsp;&nbsp;&nbsp;是故此处最吉祥

&nbsp;&nbsp;&nbsp;&nbsp;无师如来世间尊&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;来入微妙宝香殿&nbsp;&nbsp;&nbsp;&nbsp;是故此处最吉祥

&nbsp;&nbsp;&nbsp;&nbsp;天人中尊世间灯&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;来入轻微妙香殿&nbsp;&nbsp;&nbsp;&nbsp;是故此处最吉祥

&nbsp;&nbsp;&nbsp;&nbsp;无去如来论师子&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;来入明净普眼殿&nbsp;&nbsp;&nbsp;&nbsp;是故此处最吉祥

&nbsp;&nbsp;&nbsp;&nbsp;分别如来功德持&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;来入娱乐庄严殿&nbsp;&nbsp;&nbsp;&nbsp;是故此处最吉祥

&nbsp;&nbsp;&nbsp;&nbsp;苦行如来利世间&nbsp;&nbsp;&nbsp;&nbsp;诸吉祥中最无上

&nbsp;&nbsp;&nbsp;&nbsp;来入等色普照殿&nbsp;&nbsp;&nbsp;&nbsp;是故此处最吉祥

如此间夜摩天王佛神力故忆念过去诸等正觉以偈赞叹。如是十方一切世界。夜摩天王。各自忆念过去佛所所种善根。以偈赞叹亦复如是。尔时世尊升其宝殿宝莲华藏师子座上。结跏趺坐。尔时宝殿忽然广博。犹如夜摩天处。十方世界亦复如是。

### 夜摩天宫菩萨说偈品第十六

尔时十方各过十万佛刹尘数世界。有世界名无量慧。次名幢慧。次名地慧。次名胜慧。次名灯慧。次名金刚慧。次名安乐慧。次名日慧。次名清净慧。次名梵慧。其佛号常住眼。次号无量眼。次号真实眼。次号不动眼。次号天眼。次号清净眼。次号安谛眼。次号明相眼。次号无上眼。次号净光泽眼。其菩萨名功德林。次名慧林。次名胜林。次名无畏林。次名惭愧林。次名精进林。次名力成就林。次名坚固林。次名如来林。次名智林。此诸菩萨。各于其国佛所净修梵行。尔时佛神力故。彼诸菩萨。各与一佛世界尘数菩萨。来诣佛所恭敬礼拜。佛神力故随所来方。化作宝藏师子之座。结跏趺坐。充满十方。如此世界夜摩天上菩萨云集。十方世界亦复如是。尔时世尊从两足指。放百千亿妙色光明。普照十方一切世界。诸四天下菩提树下。夜摩天宫莲华藏宝师子座。如来神力及诸大会。皆悉显现。尔时功德林菩萨。承佛神力普观十方。以偈颂曰。

&nbsp;&nbsp;&nbsp;&nbsp;普放净光明&nbsp;&nbsp;&nbsp;&nbsp;遍照十方界

&nbsp;&nbsp;&nbsp;&nbsp;一切悉睹佛&nbsp;&nbsp;&nbsp;&nbsp;通达无障碍

&nbsp;&nbsp;&nbsp;&nbsp;佛处夜摩宫&nbsp;&nbsp;&nbsp;&nbsp;莲华宝座上

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;奇特未曾有

&nbsp;&nbsp;&nbsp;&nbsp;赞叹十如来&nbsp;&nbsp;&nbsp;&nbsp;众生皆悉闻

&nbsp;&nbsp;&nbsp;&nbsp;世尊大众会&nbsp;&nbsp;&nbsp;&nbsp;一切无不见

&nbsp;&nbsp;&nbsp;&nbsp;普于十方界&nbsp;&nbsp;&nbsp;&nbsp;演说无上法

&nbsp;&nbsp;&nbsp;&nbsp;亦悉同名字&nbsp;&nbsp;&nbsp;&nbsp;如我菩萨众

&nbsp;&nbsp;&nbsp;&nbsp;各从十方界&nbsp;&nbsp;&nbsp;&nbsp;来诣于此处

&nbsp;&nbsp;&nbsp;&nbsp;彼诸上人等&nbsp;&nbsp;&nbsp;&nbsp;清净修梵行

&nbsp;&nbsp;&nbsp;&nbsp;彼诸如来等&nbsp;&nbsp;&nbsp;&nbsp;亦各同名号

&nbsp;&nbsp;&nbsp;&nbsp;见佛清净刹&nbsp;&nbsp;&nbsp;&nbsp;自在神通力

&nbsp;&nbsp;&nbsp;&nbsp;一切见如来&nbsp;&nbsp;&nbsp;&nbsp;人中或道场

&nbsp;&nbsp;&nbsp;&nbsp;又复见世尊&nbsp;&nbsp;&nbsp;&nbsp;处此夜摩宫

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;莫能思议佛

&nbsp;&nbsp;&nbsp;&nbsp;随彼众生愿&nbsp;&nbsp;&nbsp;&nbsp;一切皆悉见

&nbsp;&nbsp;&nbsp;&nbsp;众生见如来&nbsp;&nbsp;&nbsp;&nbsp;无量自在力

&nbsp;&nbsp;&nbsp;&nbsp;离世大仙人&nbsp;&nbsp;&nbsp;&nbsp;功德藏无量

&nbsp;&nbsp;&nbsp;&nbsp;游行十方界&nbsp;&nbsp;&nbsp;&nbsp;一切无障碍

&nbsp;&nbsp;&nbsp;&nbsp;一身为无量&nbsp;&nbsp;&nbsp;&nbsp;无量身为一

&nbsp;&nbsp;&nbsp;&nbsp;功德甚深妙&nbsp;&nbsp;&nbsp;&nbsp;一切莫能测

&nbsp;&nbsp;&nbsp;&nbsp;无著无所依&nbsp;&nbsp;&nbsp;&nbsp;清净如虚空

尔时慧林菩萨。承佛神力普观十方。以偈颂曰。

&nbsp;&nbsp;&nbsp;&nbsp;不可思议劫&nbsp;&nbsp;&nbsp;&nbsp;天人师难值

&nbsp;&nbsp;&nbsp;&nbsp;离垢诸大人&nbsp;&nbsp;&nbsp;&nbsp;此会亦难遇

&nbsp;&nbsp;&nbsp;&nbsp;悉皆一切智&nbsp;&nbsp;&nbsp;&nbsp;慧光靡不照

&nbsp;&nbsp;&nbsp;&nbsp;演说深妙法&nbsp;&nbsp;&nbsp;&nbsp;饶益于众生

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;常为痴冥蔽

&nbsp;&nbsp;&nbsp;&nbsp;如来世灯明&nbsp;&nbsp;&nbsp;&nbsp;皆悉能除灭

&nbsp;&nbsp;&nbsp;&nbsp;施戒忍精进&nbsp;&nbsp;&nbsp;&nbsp;禅定三昧藏

&nbsp;&nbsp;&nbsp;&nbsp;修习深妙智&nbsp;&nbsp;&nbsp;&nbsp;普照于一切

&nbsp;&nbsp;&nbsp;&nbsp;如来无与等&nbsp;&nbsp;&nbsp;&nbsp;何况有胜者

&nbsp;&nbsp;&nbsp;&nbsp;颠倒取诸法&nbsp;&nbsp;&nbsp;&nbsp;是故不见佛

&nbsp;&nbsp;&nbsp;&nbsp;自在神通力&nbsp;&nbsp;&nbsp;&nbsp;无量难思议

&nbsp;&nbsp;&nbsp;&nbsp;无来亦无去&nbsp;&nbsp;&nbsp;&nbsp;说法度众生

&nbsp;&nbsp;&nbsp;&nbsp;若有得闻见&nbsp;&nbsp;&nbsp;&nbsp;清净天人师

&nbsp;&nbsp;&nbsp;&nbsp;永出诸恶道&nbsp;&nbsp;&nbsp;&nbsp;远离一切苦

&nbsp;&nbsp;&nbsp;&nbsp;无量无数劫&nbsp;&nbsp;&nbsp;&nbsp;修习求菩提

&nbsp;&nbsp;&nbsp;&nbsp;逮成等正觉&nbsp;&nbsp;&nbsp;&nbsp;广度诸群生

&nbsp;&nbsp;&nbsp;&nbsp;不可思议劫&nbsp;&nbsp;&nbsp;&nbsp;供养无量佛

&nbsp;&nbsp;&nbsp;&nbsp;若能解是义&nbsp;&nbsp;&nbsp;&nbsp;功德胜于彼

&nbsp;&nbsp;&nbsp;&nbsp;虽施无量刹&nbsp;&nbsp;&nbsp;&nbsp;满中诸珍宝

&nbsp;&nbsp;&nbsp;&nbsp;不能解此义&nbsp;&nbsp;&nbsp;&nbsp;终不成正觉

尔时胜林菩萨。承佛神力普观十方。以偈颂曰。

&nbsp;&nbsp;&nbsp;&nbsp;犹如春后月&nbsp;&nbsp;&nbsp;&nbsp;虚空无云曀

&nbsp;&nbsp;&nbsp;&nbsp;日曜清净光&nbsp;&nbsp;&nbsp;&nbsp;一切无不照

&nbsp;&nbsp;&nbsp;&nbsp;光明无限量&nbsp;&nbsp;&nbsp;&nbsp;世间无能数

&nbsp;&nbsp;&nbsp;&nbsp;有眼尚不知&nbsp;&nbsp;&nbsp;&nbsp;何况盲冥者

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;功德光无量

&nbsp;&nbsp;&nbsp;&nbsp;无量无数劫&nbsp;&nbsp;&nbsp;&nbsp;莫能分别知

&nbsp;&nbsp;&nbsp;&nbsp;光明无来处&nbsp;&nbsp;&nbsp;&nbsp;去亦无所至

&nbsp;&nbsp;&nbsp;&nbsp;不生亦不灭&nbsp;&nbsp;&nbsp;&nbsp;空寂无所有

&nbsp;&nbsp;&nbsp;&nbsp;未来一切法&nbsp;&nbsp;&nbsp;&nbsp;悉无有来者

&nbsp;&nbsp;&nbsp;&nbsp;无生无现在&nbsp;&nbsp;&nbsp;&nbsp;是故无过去

&nbsp;&nbsp;&nbsp;&nbsp;一切法无生&nbsp;&nbsp;&nbsp;&nbsp;亦复无有灭

&nbsp;&nbsp;&nbsp;&nbsp;若能如是解&nbsp;&nbsp;&nbsp;&nbsp;斯人睹如来

&nbsp;&nbsp;&nbsp;&nbsp;诸法无生故&nbsp;&nbsp;&nbsp;&nbsp;当知无所有

&nbsp;&nbsp;&nbsp;&nbsp;如是分别知&nbsp;&nbsp;&nbsp;&nbsp;此人达深义

&nbsp;&nbsp;&nbsp;&nbsp;诸法无自性&nbsp;&nbsp;&nbsp;&nbsp;一切无能知

&nbsp;&nbsp;&nbsp;&nbsp;若能如是解&nbsp;&nbsp;&nbsp;&nbsp;是则无所解

&nbsp;&nbsp;&nbsp;&nbsp;所言有生者&nbsp;&nbsp;&nbsp;&nbsp;当知由所生

&nbsp;&nbsp;&nbsp;&nbsp;解彼真实性&nbsp;&nbsp;&nbsp;&nbsp;是则无疑惑

&nbsp;&nbsp;&nbsp;&nbsp;一切诸所生&nbsp;&nbsp;&nbsp;&nbsp;正观亦如是

&nbsp;&nbsp;&nbsp;&nbsp;菩萨如是观&nbsp;&nbsp;&nbsp;&nbsp;具足一切智

尔时无畏林菩萨。承佛神力普观十方。以偈颂曰。

&nbsp;&nbsp;&nbsp;&nbsp;此处无边际&nbsp;&nbsp;&nbsp;&nbsp;广大如法界

&nbsp;&nbsp;&nbsp;&nbsp;一切无不至&nbsp;&nbsp;&nbsp;&nbsp;湛然不迁变

&nbsp;&nbsp;&nbsp;&nbsp;若闻如是法&nbsp;&nbsp;&nbsp;&nbsp;恭敬信乐者

&nbsp;&nbsp;&nbsp;&nbsp;永离三恶道&nbsp;&nbsp;&nbsp;&nbsp;一切诸难苦

&nbsp;&nbsp;&nbsp;&nbsp;往诣诸世界&nbsp;&nbsp;&nbsp;&nbsp;无量不可数

&nbsp;&nbsp;&nbsp;&nbsp;闻此甚深法&nbsp;&nbsp;&nbsp;&nbsp;忆念善受持

&nbsp;&nbsp;&nbsp;&nbsp;闻受大仙人&nbsp;&nbsp;&nbsp;&nbsp;清净深妙法

&nbsp;&nbsp;&nbsp;&nbsp;一向求菩提&nbsp;&nbsp;&nbsp;&nbsp;究竟无上道

&nbsp;&nbsp;&nbsp;&nbsp;深信过去佛&nbsp;&nbsp;&nbsp;&nbsp;及彼诸佛法

&nbsp;&nbsp;&nbsp;&nbsp;一切世间灯&nbsp;&nbsp;&nbsp;&nbsp;除灭众痴闇

&nbsp;&nbsp;&nbsp;&nbsp;若有得闻佛&nbsp;&nbsp;&nbsp;&nbsp;无量自在力

&nbsp;&nbsp;&nbsp;&nbsp;决定信向者&nbsp;&nbsp;&nbsp;&nbsp;具足人中雄

&nbsp;&nbsp;&nbsp;&nbsp;若能一心信&nbsp;&nbsp;&nbsp;&nbsp;现在一切佛

&nbsp;&nbsp;&nbsp;&nbsp;彼成等正觉&nbsp;&nbsp;&nbsp;&nbsp;开示无量义

&nbsp;&nbsp;&nbsp;&nbsp;无量无数劫&nbsp;&nbsp;&nbsp;&nbsp;此法甚难值

&nbsp;&nbsp;&nbsp;&nbsp;若有得闻者&nbsp;&nbsp;&nbsp;&nbsp;当知本愿力

&nbsp;&nbsp;&nbsp;&nbsp;如是佛深法&nbsp;&nbsp;&nbsp;&nbsp;悉能善受持

&nbsp;&nbsp;&nbsp;&nbsp;广为众生说&nbsp;&nbsp;&nbsp;&nbsp;是人难思议

&nbsp;&nbsp;&nbsp;&nbsp;是故勤精进&nbsp;&nbsp;&nbsp;&nbsp;修行大庄严

&nbsp;&nbsp;&nbsp;&nbsp;闻持是正法&nbsp;&nbsp;&nbsp;&nbsp;究竟得菩提

尔时惭愧林菩萨。承佛神力普观十方。以偈颂曰。

&nbsp;&nbsp;&nbsp;&nbsp;得闻真谛法&nbsp;&nbsp;&nbsp;&nbsp;殊特未曾有

&nbsp;&nbsp;&nbsp;&nbsp;欢喜信乐者&nbsp;&nbsp;&nbsp;&nbsp;除灭众疑惑

&nbsp;&nbsp;&nbsp;&nbsp;一切知见人&nbsp;&nbsp;&nbsp;&nbsp;自说深妙法

&nbsp;&nbsp;&nbsp;&nbsp;佛慧靡不照&nbsp;&nbsp;&nbsp;&nbsp;是故难思议

&nbsp;&nbsp;&nbsp;&nbsp;非从智慧生&nbsp;&nbsp;&nbsp;&nbsp;亦非无智生

&nbsp;&nbsp;&nbsp;&nbsp;了达一切法&nbsp;&nbsp;&nbsp;&nbsp;除灭世间闇

&nbsp;&nbsp;&nbsp;&nbsp;色法非色法&nbsp;&nbsp;&nbsp;&nbsp;此二不为一

&nbsp;&nbsp;&nbsp;&nbsp;愚智亦如是&nbsp;&nbsp;&nbsp;&nbsp;其性各别异

&nbsp;&nbsp;&nbsp;&nbsp;生死及涅槃&nbsp;&nbsp;&nbsp;&nbsp;此二悉虚妄

&nbsp;&nbsp;&nbsp;&nbsp;愚智亦如是&nbsp;&nbsp;&nbsp;&nbsp;二俱无真实

&nbsp;&nbsp;&nbsp;&nbsp;世界始成立&nbsp;&nbsp;&nbsp;&nbsp;无有败坏相

&nbsp;&nbsp;&nbsp;&nbsp;愚智亦如是&nbsp;&nbsp;&nbsp;&nbsp;二俱相乖违

&nbsp;&nbsp;&nbsp;&nbsp;菩萨初发心&nbsp;&nbsp;&nbsp;&nbsp;及以最后心

&nbsp;&nbsp;&nbsp;&nbsp;愚智亦如是&nbsp;&nbsp;&nbsp;&nbsp;二俱不相应

&nbsp;&nbsp;&nbsp;&nbsp;譬如六情识&nbsp;&nbsp;&nbsp;&nbsp;迭用互不同

&nbsp;&nbsp;&nbsp;&nbsp;愚智亦如是&nbsp;&nbsp;&nbsp;&nbsp;究竟不和合

&nbsp;&nbsp;&nbsp;&nbsp;譬如伽陀药&nbsp;&nbsp;&nbsp;&nbsp;消灭一切毒

&nbsp;&nbsp;&nbsp;&nbsp;智慧亦如是&nbsp;&nbsp;&nbsp;&nbsp;除灭诸痴闇

&nbsp;&nbsp;&nbsp;&nbsp;法王无上尊&nbsp;&nbsp;&nbsp;&nbsp;是胜莫能过

&nbsp;&nbsp;&nbsp;&nbsp;所说皆真实&nbsp;&nbsp;&nbsp;&nbsp;以故难值遇

尔时精进林菩萨。承佛神力普观十方。以偈颂曰。

&nbsp;&nbsp;&nbsp;&nbsp;诸法无差别&nbsp;&nbsp;&nbsp;&nbsp;唯佛分别知

&nbsp;&nbsp;&nbsp;&nbsp;一切无不达&nbsp;&nbsp;&nbsp;&nbsp;智慧到彼岸

&nbsp;&nbsp;&nbsp;&nbsp;如金及金色&nbsp;&nbsp;&nbsp;&nbsp;其性无差别

&nbsp;&nbsp;&nbsp;&nbsp;如是法非法&nbsp;&nbsp;&nbsp;&nbsp;其性无有异

&nbsp;&nbsp;&nbsp;&nbsp;众生非众生&nbsp;&nbsp;&nbsp;&nbsp;二俱无真实

&nbsp;&nbsp;&nbsp;&nbsp;如是法非法&nbsp;&nbsp;&nbsp;&nbsp;其性无所有

&nbsp;&nbsp;&nbsp;&nbsp;譬如未来世&nbsp;&nbsp;&nbsp;&nbsp;无有过去相

&nbsp;&nbsp;&nbsp;&nbsp;一切法如是&nbsp;&nbsp;&nbsp;&nbsp;无有真实相

&nbsp;&nbsp;&nbsp;&nbsp;譬如过去法&nbsp;&nbsp;&nbsp;&nbsp;无有生起相

&nbsp;&nbsp;&nbsp;&nbsp;诸法亦如是&nbsp;&nbsp;&nbsp;&nbsp;皆悉无有相

&nbsp;&nbsp;&nbsp;&nbsp;涅槃不可取&nbsp;&nbsp;&nbsp;&nbsp;说时有二种

&nbsp;&nbsp;&nbsp;&nbsp;诸法亦如是&nbsp;&nbsp;&nbsp;&nbsp;无有差别相

&nbsp;&nbsp;&nbsp;&nbsp;譬如种种数&nbsp;&nbsp;&nbsp;&nbsp;皆悉是数法

&nbsp;&nbsp;&nbsp;&nbsp;诸法亦如是&nbsp;&nbsp;&nbsp;&nbsp;其性无别异

&nbsp;&nbsp;&nbsp;&nbsp;譬如数法十&nbsp;&nbsp;&nbsp;&nbsp;增一至无量

&nbsp;&nbsp;&nbsp;&nbsp;皆悉是本数&nbsp;&nbsp;&nbsp;&nbsp;智慧故差别

&nbsp;&nbsp;&nbsp;&nbsp;譬如诸世界&nbsp;&nbsp;&nbsp;&nbsp;劫烧有终败

&nbsp;&nbsp;&nbsp;&nbsp;虚空无损减&nbsp;&nbsp;&nbsp;&nbsp;无师智亦然

&nbsp;&nbsp;&nbsp;&nbsp;十方空无异&nbsp;&nbsp;&nbsp;&nbsp;众生起分别

&nbsp;&nbsp;&nbsp;&nbsp;如是取如来&nbsp;&nbsp;&nbsp;&nbsp;虚妄不见佛

尔时力成就林菩萨。承佛神力普观十方。以偈颂曰。

&nbsp;&nbsp;&nbsp;&nbsp;一切众生类&nbsp;&nbsp;&nbsp;&nbsp;悉皆三世摄

&nbsp;&nbsp;&nbsp;&nbsp;三世诸众生&nbsp;&nbsp;&nbsp;&nbsp;皆为五阴摄

&nbsp;&nbsp;&nbsp;&nbsp;五阴从业起&nbsp;&nbsp;&nbsp;&nbsp;诸业因心起

&nbsp;&nbsp;&nbsp;&nbsp;心法犹如幻&nbsp;&nbsp;&nbsp;&nbsp;众生亦如是

&nbsp;&nbsp;&nbsp;&nbsp;世间非自作&nbsp;&nbsp;&nbsp;&nbsp;亦复非他作

&nbsp;&nbsp;&nbsp;&nbsp;不知真实性&nbsp;&nbsp;&nbsp;&nbsp;生死轮常转

&nbsp;&nbsp;&nbsp;&nbsp;所谓世间转&nbsp;&nbsp;&nbsp;&nbsp;皆悉是苦转

&nbsp;&nbsp;&nbsp;&nbsp;众生不知故&nbsp;&nbsp;&nbsp;&nbsp;生死轮常转

&nbsp;&nbsp;&nbsp;&nbsp;世间非世间&nbsp;&nbsp;&nbsp;&nbsp;二俱非真实

&nbsp;&nbsp;&nbsp;&nbsp;众生愚痴故&nbsp;&nbsp;&nbsp;&nbsp;妄取诸法相

&nbsp;&nbsp;&nbsp;&nbsp;三世五阴法&nbsp;&nbsp;&nbsp;&nbsp;说名为世间

&nbsp;&nbsp;&nbsp;&nbsp;斯由虚妄有&nbsp;&nbsp;&nbsp;&nbsp;无则出世间

&nbsp;&nbsp;&nbsp;&nbsp;何等是五阴&nbsp;&nbsp;&nbsp;&nbsp;五阴有何相

&nbsp;&nbsp;&nbsp;&nbsp;不见五阴坏&nbsp;&nbsp;&nbsp;&nbsp;妄取谓常住

&nbsp;&nbsp;&nbsp;&nbsp;五阴虚妄法&nbsp;&nbsp;&nbsp;&nbsp;真实无所有

&nbsp;&nbsp;&nbsp;&nbsp;空寂不迁变&nbsp;&nbsp;&nbsp;&nbsp;究竟离众相

&nbsp;&nbsp;&nbsp;&nbsp;世间既虚寂&nbsp;&nbsp;&nbsp;&nbsp;佛及法亦然

&nbsp;&nbsp;&nbsp;&nbsp;斯等三种法&nbsp;&nbsp;&nbsp;&nbsp;其性无所有

&nbsp;&nbsp;&nbsp;&nbsp;除灭诸颠倒&nbsp;&nbsp;&nbsp;&nbsp;明了见真实

&nbsp;&nbsp;&nbsp;&nbsp;一切知见人&nbsp;&nbsp;&nbsp;&nbsp;常现在其前

尔时坚固林菩萨。承佛神力普观十方。以偈颂曰。

&nbsp;&nbsp;&nbsp;&nbsp;譬如地种性&nbsp;&nbsp;&nbsp;&nbsp;自性无所有

&nbsp;&nbsp;&nbsp;&nbsp;一切佛自在&nbsp;&nbsp;&nbsp;&nbsp;其性亦如是

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;咸共偁赞佛

&nbsp;&nbsp;&nbsp;&nbsp;求彼偁赞法&nbsp;&nbsp;&nbsp;&nbsp;十方无来处

&nbsp;&nbsp;&nbsp;&nbsp;众生虚妄取&nbsp;&nbsp;&nbsp;&nbsp;谓之为真实

&nbsp;&nbsp;&nbsp;&nbsp;分别离众生&nbsp;&nbsp;&nbsp;&nbsp;业性不可得

&nbsp;&nbsp;&nbsp;&nbsp;业性无所有&nbsp;&nbsp;&nbsp;&nbsp;众生身非真

&nbsp;&nbsp;&nbsp;&nbsp;种种无量色&nbsp;&nbsp;&nbsp;&nbsp;亦复无来处

&nbsp;&nbsp;&nbsp;&nbsp;一切诸形色&nbsp;&nbsp;&nbsp;&nbsp;业性难思议

&nbsp;&nbsp;&nbsp;&nbsp;虽见无所有&nbsp;&nbsp;&nbsp;&nbsp;识性亦如是

&nbsp;&nbsp;&nbsp;&nbsp;诸佛身如是&nbsp;&nbsp;&nbsp;&nbsp;不可得思议

&nbsp;&nbsp;&nbsp;&nbsp;无量妙色身&nbsp;&nbsp;&nbsp;&nbsp;普现一切刹

&nbsp;&nbsp;&nbsp;&nbsp;无量身非佛&nbsp;&nbsp;&nbsp;&nbsp;佛非无量身

&nbsp;&nbsp;&nbsp;&nbsp;清净妙法身&nbsp;&nbsp;&nbsp;&nbsp;究竟度彼岸

&nbsp;&nbsp;&nbsp;&nbsp;若有能得见&nbsp;&nbsp;&nbsp;&nbsp;清净妙法身

&nbsp;&nbsp;&nbsp;&nbsp;是人于佛法&nbsp;&nbsp;&nbsp;&nbsp;其心无痴惑

&nbsp;&nbsp;&nbsp;&nbsp;过去一切法&nbsp;&nbsp;&nbsp;&nbsp;观察等涅槃

&nbsp;&nbsp;&nbsp;&nbsp;彼人见如来&nbsp;&nbsp;&nbsp;&nbsp;究竟常安住

&nbsp;&nbsp;&nbsp;&nbsp;修习正忆念&nbsp;&nbsp;&nbsp;&nbsp;明了见正觉

&nbsp;&nbsp;&nbsp;&nbsp;无相无所有&nbsp;&nbsp;&nbsp;&nbsp;是名法王子

尔时如来林菩萨。承佛神力普观十方。以偈颂曰。

&nbsp;&nbsp;&nbsp;&nbsp;譬如工画师&nbsp;&nbsp;&nbsp;&nbsp;分布诸彩色

&nbsp;&nbsp;&nbsp;&nbsp;虚妄取异色&nbsp;&nbsp;&nbsp;&nbsp;四大无差别

&nbsp;&nbsp;&nbsp;&nbsp;四大非彩色&nbsp;&nbsp;&nbsp;&nbsp;彩色非四大

&nbsp;&nbsp;&nbsp;&nbsp;不离四大体&nbsp;&nbsp;&nbsp;&nbsp;而别有彩色

&nbsp;&nbsp;&nbsp;&nbsp;心非彩画色&nbsp;&nbsp;&nbsp;&nbsp;彩画色非心

&nbsp;&nbsp;&nbsp;&nbsp;离心无画色&nbsp;&nbsp;&nbsp;&nbsp;离画色无心

&nbsp;&nbsp;&nbsp;&nbsp;彼心不常住&nbsp;&nbsp;&nbsp;&nbsp;无量难思议

&nbsp;&nbsp;&nbsp;&nbsp;显现一切色&nbsp;&nbsp;&nbsp;&nbsp;各各不相知

&nbsp;&nbsp;&nbsp;&nbsp;犹如工画师&nbsp;&nbsp;&nbsp;&nbsp;不能知画心

&nbsp;&nbsp;&nbsp;&nbsp;当知一切法&nbsp;&nbsp;&nbsp;&nbsp;其性亦如是

&nbsp;&nbsp;&nbsp;&nbsp;心如工画师&nbsp;&nbsp;&nbsp;&nbsp;画种种五阴

&nbsp;&nbsp;&nbsp;&nbsp;一切世界中&nbsp;&nbsp;&nbsp;&nbsp;无法而不造

&nbsp;&nbsp;&nbsp;&nbsp;如心佛亦尔&nbsp;&nbsp;&nbsp;&nbsp;如佛众生然

&nbsp;&nbsp;&nbsp;&nbsp;心佛及众生&nbsp;&nbsp;&nbsp;&nbsp;是三无差别

&nbsp;&nbsp;&nbsp;&nbsp;诸佛悉了知&nbsp;&nbsp;&nbsp;&nbsp;一切从心转

&nbsp;&nbsp;&nbsp;&nbsp;若能如是解&nbsp;&nbsp;&nbsp;&nbsp;彼人见真佛

&nbsp;&nbsp;&nbsp;&nbsp;心亦非是身&nbsp;&nbsp;&nbsp;&nbsp;身亦非是心

&nbsp;&nbsp;&nbsp;&nbsp;作一切佛事&nbsp;&nbsp;&nbsp;&nbsp;自在未曾有

&nbsp;&nbsp;&nbsp;&nbsp;若人欲求知&nbsp;&nbsp;&nbsp;&nbsp;三世一切佛

&nbsp;&nbsp;&nbsp;&nbsp;应当如是观&nbsp;&nbsp;&nbsp;&nbsp;心造诸如来

尔时智林菩萨。承佛神力普观十方。以偈颂曰。

&nbsp;&nbsp;&nbsp;&nbsp;所取不可取&nbsp;&nbsp;&nbsp;&nbsp;所见不可见

&nbsp;&nbsp;&nbsp;&nbsp;所闻不可闻&nbsp;&nbsp;&nbsp;&nbsp;所思不可思

&nbsp;&nbsp;&nbsp;&nbsp;于有量无量&nbsp;&nbsp;&nbsp;&nbsp;不应作限量

&nbsp;&nbsp;&nbsp;&nbsp;有量及无量&nbsp;&nbsp;&nbsp;&nbsp;二俱无所取

&nbsp;&nbsp;&nbsp;&nbsp;不应说而说&nbsp;&nbsp;&nbsp;&nbsp;是为自欺诳

&nbsp;&nbsp;&nbsp;&nbsp;己事不成就&nbsp;&nbsp;&nbsp;&nbsp;不能悦众生

&nbsp;&nbsp;&nbsp;&nbsp;若有能赞叹&nbsp;&nbsp;&nbsp;&nbsp;无量诸如来

&nbsp;&nbsp;&nbsp;&nbsp;不可思议劫&nbsp;&nbsp;&nbsp;&nbsp;功德不可尽

&nbsp;&nbsp;&nbsp;&nbsp;犹如随意珠&nbsp;&nbsp;&nbsp;&nbsp;能现无量色

&nbsp;&nbsp;&nbsp;&nbsp;此色非真色&nbsp;&nbsp;&nbsp;&nbsp;诸佛亦如是

&nbsp;&nbsp;&nbsp;&nbsp;如虚空清净&nbsp;&nbsp;&nbsp;&nbsp;非色不可见

&nbsp;&nbsp;&nbsp;&nbsp;能现一切色&nbsp;&nbsp;&nbsp;&nbsp;其性不可见

&nbsp;&nbsp;&nbsp;&nbsp;如是大智人&nbsp;&nbsp;&nbsp;&nbsp;示现无量色

&nbsp;&nbsp;&nbsp;&nbsp;非识之所识&nbsp;&nbsp;&nbsp;&nbsp;一切莫能睹

&nbsp;&nbsp;&nbsp;&nbsp;虽闻如来声&nbsp;&nbsp;&nbsp;&nbsp;音声非如来

&nbsp;&nbsp;&nbsp;&nbsp;离声复不知&nbsp;&nbsp;&nbsp;&nbsp;如来等正觉

&nbsp;&nbsp;&nbsp;&nbsp;是处甚深妙&nbsp;&nbsp;&nbsp;&nbsp;若能分别知

&nbsp;&nbsp;&nbsp;&nbsp;庄严无上道&nbsp;&nbsp;&nbsp;&nbsp;远离诸虚妄

&nbsp;&nbsp;&nbsp;&nbsp;一切诸如来&nbsp;&nbsp;&nbsp;&nbsp;无有说佛法

&nbsp;&nbsp;&nbsp;&nbsp;随其所应化&nbsp;&nbsp;&nbsp;&nbsp;而为演说法

### 功德华聚菩萨十行品第十七之一

尔时功德林菩萨摩诃萨。承佛神力。入菩萨善伏三昧。入三昧已。十方各过万佛世界尘数刹外。各见万佛世界尘数诸佛。是诸如来皆号功德林。时彼诸佛。告功德林菩萨言。善哉善哉。佛子。乃能入是善伏三昧。十方各万佛刹尘数诸佛。加汝神力故。能入是善伏三昧。卢舍那佛本愿力故。威神力故。诸菩萨善根力故。欲令汝广说甚深法故。长养一切智故。分别一切众生性故。离一切障碍入无障碍境界故。成就一切方便故。成就一切种智故。觉悟一切法故。善知诸根故。闻持一切法故。所谓菩萨十行。佛子。当承佛神力广说妙法。时彼诸佛。即与功德林菩萨无障碍法。与安住法。与无师法。与无痴法。与不杂乱法。与清净法。与无量法。与最胜法。与无垢法。与不退法。何以故。彼三昧力故。尔时诸佛各申右手。摩功德林菩萨顶。摩其顶已。即从定起。告众菩萨言。诸佛子。菩萨行业不可思议。广大如法界究竟如虚空。何以故。菩萨摩诃萨。学三世诸佛所行法故。佛子何等为菩萨摩诃萨行。菩萨有十行。三世诸佛之所宣说。何等为十。一者欢喜行。二者饶益行。三者无恚恨行。四者无尽行。五者离痴乱行。六者善现行。七者无著行。八者尊重行。九者善法行。十者真实行。是为十行。佛子。何等为菩萨摩诃萨欢喜行。此菩萨为大施主。悉能舍离一切所有。等心惠施一切众生。施已无悔。不望果报不求名誉。不求生胜处不求利养。但欲救护一切众生。欲摄取一切众生。欲饶益一切众生。欲学一切诸佛本行。欲正忆念诸佛本行。欲得清净诸佛本行。欲得受持诸佛本行。欲显现诸佛本行。欲广说诸佛本行。欲令一切离苦得乐。是名菩萨摩诃萨欢喜行。菩萨修欢喜行时。一切众生欢喜爱敬。随诸方土有贫穷处。菩萨愿往生彼。豪贵大富财宝无尽。于念念中有无量无边无数众生。诣菩萨所。白言。仁者。我等贫窭靡所资赡。愿垂慈救得济生命。菩萨念念应其所须。悉令满足靡不欢喜。菩萨不以求索烦重而生忧恼。但发无上大慈悲心施无厌足。欲令常来。来已称庆倍复欢喜作如是念。我得善利。此等众生。是我福田是我善友。不请不求自来教诲。发起我心修行佛道。我今应当如是修学。普令众生悉得欢喜。我于三世所修功德。愿速成就清净法身。神力自在。悉令众生随其所须皆得欢喜。以此功德。令诸众生悉成正觉。度脱无量众生。悉令究竟无余涅槃。我当先令一切众生满足诸愿。然后我当成等正觉。离我想众生想。我所想寿命想。种种想福伽罗想作者想。法界众生界空无差别。离欲法非真实法。无所有法非坚固法。非恃怙法非所作法。菩萨如是观时。不见施者不见受者。不见财物不见福田。不见业不见报。不见果不见大果不见小果。菩萨观察三世。发如是念。哀哉众生。为愚痴所覆烦恼所缠。常流生死。轮回苦海。于不坚固法不得坚固。我当尽学诸佛所学饶益众生。成等正觉开悟一切皆令清净。随顺寂灭观三世法。是名菩萨摩诃萨初欢喜行。

佛子。何等为菩萨摩诃萨第二饶益行。此菩萨持戒清净。于色声香味触法。心无染着。广为众生说无染法。不求生于人天胜处尊贵之家。不求利养不求端正不求帝王。但坚持净戒。作如是念。我持净戒。离一切缠烦恼炽火忧悲苦恼。不负众生。诸佛欢喜。究竟成就无上菩提。菩萨如是持净戒时。于一日中。若有无量无数阿僧祇诸大魔王。一一魔王。各将无量无数阿僧祇诸天女众。皆悉端正颜貌姝妙。姿容妖艳倾惑人心。又复赍持一切乐具。欲来惑乱菩萨道意。尔时菩萨作如是念。此五欲者是障道法。乃能障碍无上菩提。是故菩萨。乃至不生一念欲心。心净如佛。除其方便教化众生。内不离菩萨一切种智。坚固正念。不为五欲因缘故。起一恶念恼乱众生。宁舍身命不加恶于人。若加恶于人无有是处。菩萨自见佛已来。未曾有心起一欲想。何况从事。若或从事无有是处。尔时菩萨作如是念。众生长夜在生死中。忆念五欲贪着五欲。爱乐五欲。心常流转五欲境界。永没五欲莫之能出。我今应当作如是学。令诸魔王天女眷属及一切众生立无上戒。立净戒已。又教令得不退转地一切种智成等正觉。乃至究竟无余涅槃。何以故。此是我业一切诸佛皆如是学。离诸非行计我无知。观一切佛平等深法。得一切智。为众生说法。断除颠倒。不离众生而有颠倒。不离颠倒而有众生。颠倒内无众生。众生内无颠倒。颠倒非众生。众生非颠倒。颠倒非内法。颠倒非外法。众生非内法。众生非外法。一切诸法但是虚妄无有真实。须臾不住无有坚固。犹如幻化欺诳愚夫。悟一切法如梦如电。如是解者。能达生死究竟菩提。未度者度未脱者脱。未调伏者令得调伏。未寂静者令得寂静。未安隐者令得安隐。未离垢者令得离垢。未清净者令得清净。未涅槃者令得涅槃。未快乐者令得快乐。我当舍离世间众事。令诸如来皆悉欢喜。具足成就一切佛法。安住无上最胜法中。平等正观一切众生。分别了知一切诸法。远离诸恶永舍虚妄。除灭一切烦恼习气。成就出要胜妙方便。悉得无量无边辩才。成就甚深空寂智慧。是名菩萨摩诃萨第二饶益行。

佛子。何等为菩萨摩诃萨第三无恚恨行。此菩萨常能修习忍辱之法。谦卑恭敬和颜爱语。不自害不害他亦不俱害。不自举不举他亦不两举。不自是不是他亦不两是。不自赞叹。但作是念。我当常为众生说法离一切恶。断贪恚痴憍慢乱心悭嫉谄曲。以大忍法而安立之。菩萨成就如是清净忍法。设有无量无数众生。一一众生。各有无量无数眷属。一一众生。各有无量无数化头。头有无量阿僧祇舌。舌出无量无数恶声。声出无量无数恶骂音辞。鄙秽毁辱菩萨。又此众生。各有无量阿僧祇手。手执无量无数刀杖。捶击摧辱毁害菩萨。乃至无量阿僧祇劫未曾休息。菩萨遭此楚毒之时。作如是念。我因是苦。若生恚心。则自不调伏自不守护。自不明了自不寂静。自不修定自不真实。自爱其身。何能令彼生欢喜心而得度脱。菩萨作是思惟。因身心故。于无量劫受诸苦恼。是故重自劝励。令心欢喜善自调摄。何以故。我当安住无上法故。欲令众生亦得此法。复更思惟。此身空寂无我我所。无真实性空无有二。若苦若乐皆无所有。诸法空故。我当解了广为人说。是故我今虽遭苦毒应当忍受。为愍伤众生故。饶益众生故。安隐众生故。摄取众生故。不舍众生故。欲令众生得不退转究竟成就无上菩提。佛所行法我当修行。是名菩萨摩诃萨第三无恚恨行。

佛子。何等为菩萨摩诃萨第四无尽行。此菩萨勤修精进。胜精进最胜精进。第一精进大精进微妙精进。上精进无上精进。无等精进无等等精进。彼菩萨。不为贪欲所乱。不为嗔恚愚痴憍慢恼害悭嫉嫌恨谄曲无惭无愧之所恼乱。菩萨复作是念。我不欲恼诸众生。乃至不欲恼一众生故。勤修精进。但欲舍离诸烦恼故。修行精进。欲害一切结故。修行精进。欲离一切习气故。修行精进。欲悉分别一切众生故。修行精进。欲知一切众生死此生彼故。修行精进。欲知一切众生烦恼习故。修行精进。欲知一切众生种种希望故。修行精进。欲知一切众生诸境界故。修行精进。欲知一切众生诸根故。修行精进。欲知一切众生心心所行故。修行精进。欲知一切法境界故。修行精进。欲知诸佛实法故。修行精进。欲知诸佛平等法故。修行精进。欲以善方便知三世平等故。修行精进。欲知清净平等法故。修行精进。欲得一切诸佛法故。修行精进。欲以一方便门知一切佛法故。修行精进。欲知诸佛无量无边不可思议故。修行精进。欲知诸佛大智慧善方便故。修行精进。欲知一切佛法广为众生句句分别故。修行精进。菩萨成就如是精进。若有人言。无量无数阿僧祇世界众生。汝能为此一一众生故。于无量无数阿僧祇劫。具受无择大地狱苦。令彼众生究竟涅槃。复有无量无数阿僧祇佛。出兴于世。令无量无数阿僧祇众生受种种乐。汝犹具受大地狱苦。然后汝当成阿耨多罗三藐三菩提。菩萨答言。我悉能为尔所世界一一众生受地狱苦。诸佛出世众生受乐。我亦受苦。然后我当成无上道。复有人言。汝若能以一毛渧无量无边阿僧祇诸大海水皆悉令尽。无量无边阿僧祇世界。末为微尘。悉知其数。如是念念次第常不废忘菩提之心。菩萨若闻是语。不退不悔欢喜踊跃。勤修精进作如是念。我得善利。因我故令无量无边阿僧祇世界众生永离众苦。菩萨复作是念。我当代一切众生受一切苦。普令众生离一切苦。悉皆究竟无余涅槃。然后我当成无上道。是名菩萨摩诃萨第四无尽行。

佛子。何等为菩萨摩诃萨第五离痴乱行。此菩萨成就第一正念。未曾散乱。坚固不坏。第一最胜清净无量。舍离痴冥分别正念。善能受持世间出世间经论。色法非色法经论。受想行识经论。无有痴乱。死此生彼无有痴乱。处胎出胎无有痴乱。住菩提心无有痴乱。亲近善知识无有痴乱。学诸佛法无有痴乱。觉诸魔事无有痴乱。远离魔事无有痴乱。于无量劫修菩萨行。菩萨成就如是等无量无数坚固正念。于无量无数阿僧祇劫。从诸佛菩萨善知识所闻受正法。所谓甚深法。微妙法。庄严法。种种庄严法。种种名味句身法。庄严菩萨法。庄严诸佛无上法。正希望清净法。不染一切世间法。分别一切世间法。广法无量法。舍离痴暗分别世间法。共法不共法。菩萨智境界法。一切智自在法。菩萨闻此法已。于无量无边阿僧祇劫。未曾退忘。何以故。菩萨摩诃萨。本无量劫修道行时。未曾恼乱众生。正念三昧不断正法不断善根不断智慧故。此菩萨无量种声不能娆乱。所谓高大声。恼乱声。令人恐怖声。微妙声。不可爱声。散乱六根声。菩萨闻如是等无量无数好恶诸声。于正念不乱。三昧不乱。境界不乱。入微妙法不乱。菩萨行不乱。修习菩提心不乱。念佛三昧不乱。观察真实法不乱。教化众生智不乱。成就众生不乱。安立众生清净智不乱。观察甚深义不乱。不行恶业故无恶业障。不行烦恼故无烦恼障。不行不恭敬故无不恭敬障。不行谤法故无谤法障。如是等无量种声。一一音声。充满十方无量无边阿僧祇世界。于无量无边阿僧祇劫。未曾断绝悉能坏乱众生诸根。令其发狂而不能乱此菩萨甚深三昧。菩萨于三昧中。思惟分别一切音声生住灭相。善分别知生住灭性。亦善观察诸闻声者。闻好恶声心无憎爱正念不乱。于彼诸声善取其相而不染着。知一切声皆无所有非真实性。无有造者亦无本际。与法性等无有差别。是菩萨。成就寂静身口意行。不复退转。安住诸禅三昧正受。悟一切法智慧成就。得离一切音声三昧。阿僧祇三昧门以为眷属。长养大悲。于念念中。能得无量阿僧祇三昧。究竟成就一切种智。菩萨闻此能坏诸根大恶音声已。作如是念。我当令一切众生安住清净正念。于一切智得不退转。究竟成就无余涅槃。是名菩萨摩诃萨第五离痴乱行。