## 大方广佛华严经卷第二十

### 金刚幢菩萨十回向品第二十一之六

菩萨摩诃萨布施庄严游戏园林时。作如是念。我当为一切众生作爱乐法林。我当为一切众生示现悦乐之处。我当与一切众生无量欢喜。我当为一切众生开净法门超出三界。我当与一切众生无上菩提满足诸愿。我当为一切众生而作慈父。智慧观察一切三界。我当惠施一切众生资生之具令无所乏。我当为一切众生而作慈母。出生善根满足诸愿。菩萨摩诃萨。善根回向无厌足心。远离一切众生诸恶回向。正心安隐一切众生回向。不求报恩回向。不求众生利养回向。不求赞叹回向。除灭一切众生无量苦恼回向。一切众生其心清净犹如虚空回向。一切善根为首观察一切诸法真实回向。一切众生以大庄严而自庄严永离苦阴回向。于摩诃衍愿而无厌足永离邪见具足修习菩萨所行及诸大愿回向。菩萨摩诃萨。以施庄严游戏园林所摄善根。回向众生令一切众生。得转胜善根。究竟成就无上菩提园林之心。令一切众生。得不动法。普见诸佛。皆悉欢喜。令一切众生。常乐法林。逮得佛刹娱乐园林。令一切众生。得净妙心。常见如来大神足林。令一切众生。悉乐如来自在游戏。智慧自在遍游十方。令一切众生修习法戏。诣诸佛刹。咨受道化。令一切众生。乐菩萨戏。尽未来劫。修菩萨行。心无疲倦。安住解脱。令一切众生。见一切佛充满法界。乐佛大心清净园林。令一切众生。诣诸佛刹。其心欣乐。供养诸佛。令一切众生。乐离欲心。清净庄严一切佛刹。是为菩萨摩诃萨布施庄严游戏园林善根回向。令一切众生。游戏一切诸佛园林。见一切佛。

复次菩萨摩诃萨作无量亿那由他阿僧祇大众施会。离恶清净诸佛所叹。普净众生。永离众恶。净三业迹。生萨婆若。无量境界皆悉清净。无量百千亿那由他布施之具。皆悉庄严而以惠施。菩萨摩诃萨。以大施会所摄善根。回向众生。令一切众生。悉得无上菩提之心。行无量施皆悉清净。令一切众生。皆悉究竟无量无边清净之道。令一切众生。行无量慈。随众所须。悉令满足。令一切众生。行无量悲。悉能救护一切众生。令一切众生。随顺三世如来正教。令佛欢喜。令一切众生。于诸佛所。修行布施。心不中悔。令一切众生。皆悉长养胜妙信根。于念念中。修行增进无量布施。令一切众生。得摩诃衍心。皆悉成就大乘施会。令一切众生。成大善会施。究竟施。善施。胜施。随愿施。第一施。上施。无上施。无等施。出世间施。一切诸佛所赞叹施。令一切众生。成第一施主。于诸恶道拔出众生。安置无碍清净智道。修平等愿真实善根。得无等等如来智慧。令一切众生。安住寂静诸禅定智。趣不死道。究竟一切通明智慧。勇猛精进。具足诸地。庄严佛法。究竟彼岸永不退转。令一切众生。得不退转大乘之会。给施众生而无休息。究竟无上一切种智。令一切众生种诸善根。悉到无量功德彼岸。令一切众生。诸佛所叹。普为一切作大施主。功德具足充满法界。普照十方。施无上乐。令一切众生。悉为平等大布施主。究竟善根等摄众生。令一切众生。为胜施主。建立一切于无上乘。令一切众生。为应时施主。悉离非时究竟时会。令一切众生。为善施主。具大人施法到于彼岸。令一切众生。为严净施主。至一切佛萨婆若处。令一切众生。为一切净施主。出生积聚法界等功德。令一切众生。为出过一切施主。满足大愿度脱众生。安住如来处非处力。是为菩萨摩诃萨大施善根回向。令一切众生。行无上舍。究竟佛施。成就善施。不可坏施。诸佛法施。爱眼心施。救众生施。萨婆若施。见诸佛施。具威仪施。具足菩萨所行功德佛智慧施。复次菩萨摩诃萨。悉舍一切资生之具。心无贪着。不求果报。世间富乐无所希望。舍离愚痴。深解诸法。饶益安立一切众生。真实相心解一切法。种种庄严诸资生具。无量境界种种庄严。资生之具。饶益众生。究竟施。一切施。内外施。增长直心。令一切众生具功德宝心。善能饶益无量众生。令一切众生。成就宝心。令一切众生。清净善根等三世佛具一切智。菩萨摩诃萨以施资生之具。所摄善根。回向众生。令一切众生。清净调伏。令一切众生。皆悉严净一切佛刹。除灭烦恼。令一切众生。以清净心于念念中充满法界。令一切众生。智慧充满虚空法界。令一切众生。得一切智了达三世。于一切时转不退法轮。令一切众生。悉皆示现一切种智。巧妙方便饶益众生。令一切众生。悉悟一切诸如来道尽未来劫于一切刹。广说佛法未曾休息。令一切众生。于无量劫修菩萨行心无厌倦。令一切众生。于一切世界。净世界。不净世界。小世界。中世界。大世界。微细世界。广世界。翻覆世界。伏世界。如是等一切世界皆悉严净。菩萨充满行大乘行。令一切众生。于念念中。悉作三世一切佛事。调伏众生。立萨婆若。此菩萨摩诃萨。以如是等无量阿僧祇劫饶益众生。令佛法不断以大悲心救护众生。修习大慈具菩萨行。建立一切诸如来论。令一切众生。皆悉不断诸佛善根。有来求者悉满其意而无患厌。能施一切心无有悔。舍一切物资生之具。随所来方无不欣悦。于诸众生如一子想。见来求者心大欢喜作是念言。是我善知识。尔时菩萨长养大悲心。欢喜心。不可坏心。大施心菩萨摩诃萨。见来求者随其所须悉资给之。充满其意。令无所乏。皆令欢喜。断其贫苦。具足富乐。同声称美叹德而归。菩萨尔时心大欢喜。于百千亿那由他劫受帝释乐所不能及。须夜摩天王。兜率陀天王。化自在天王。他化自在天王。百千亿那由他劫所受喜乐所不能及。梵天王乐。乃至净居天无量无边阿僧祇劫禅定快乐亦所不及。无量无数不可称说阿僧祇劫转轮王乐亦不能及。菩萨摩诃萨。如是大喜无量。信心增长。直心清净。诸根柔软。定心增广。生菩提心坚固不转。菩萨摩诃萨。善根回向。令一切众生。离毒害心。令一切众生。安隐快乐。令一切众生。得真实义。令一切众生。悉得清净无上菩提。令一切众生。悉得平等。令一切众生。得贤善心。令一切众生。逮得贤善摩诃衍心。令一切众生。所行悉善。令一切众生。具普贤菩萨所修愿行。令一切众生。觉十力乘。菩萨摩诃萨。以此善根回向时。于身口意业无著无缚解脱回向。无众生想回向。无命想。无人想。无福伽罗想。无男子想。无年少想。无禅头想。无造想。无受想。无有想。无无想。无今世后世想。无死此生彼想。无有常想。无无常想。非三有想。非无三有想。非想。非无想。无缚无著解脱心回向。无业回向。无业报回向。无虚妄回向。无真实回向。无思回向。无思报回向。无心回向。无无心回向。菩萨摩诃萨。如是回向时。不着内。不着外。不着缘。不着境界。不着因。不着因和合。不着法。不着非法。不着思。不着思果。不着色。不着色取。不着色灭。不着受想行识。不着受想行识取。不着受想行识灭。菩萨摩诃萨。若于此法中心不著者。则不缚色。不缚色取。不缚色灭。不缚受想行识。不缚受想行识取。不缚受想行识灭。若于此法而不缚者。则于诸法亦无有解。何以故。一切诸法不生不灭。无有自性。无一无二。无多无少。无有量。无无量。无善无恶。无深无浅。无静无乱。无著无离。无法无非法。无性无非性。无有无无故。菩萨如是见法。则是非法言语道断故。非法为法而亦不壤一切业迹。具修菩萨行不退一切智。解知业缘如梦如响。如镜中像。一切法如幻。而亦不违因缘业报。入甚深业。解法真实。无行无作。亦复不违业行之道。菩萨摩诃萨。以一切善根如是回向一切种智。普游十方教化众生。回向者何义。永度世间生死彼岸故说回向。度诸阴彼岸故说回向。度语言道彼岸故说回向。度众生相彼岸故说回向。度身见彼岸故说回向。度不坚固彼岸故说回向。度诸行彼岸故说回向。度诸有彼岸故说回向。度诸取彼岸故说回向。度诸世间法彼岸故说回向。菩萨摩诃萨。若能以此善根回向。则皆随顺一切诸佛。随顺法。随顺智。随顺菩提。随顺义。随顺回向。随顺行。随顺真实。随顺清净。菩萨摩诃萨。如是回向已。令一切众生。得如来法。诸佛欢喜。无佛不值。无法不了。于一切法无违无失。悉能分别一切佛法。不舍正法。不违因缘。内外诸法。法力具足。无有休息。佛子。是为菩萨摩诃萨第六随顺一切坚固善根回向。菩萨摩诃萨。住此回向。无量诸佛皆悉守护。得坚固法修一切智。解随顺义。解一切法。随顺真性。得一切法。随顺坚固善根。随顺满足诸愿。得随顺坚固法。一切金刚所不能坏。得随顺坚固愿。于一切法中而得自在。尔时金刚幢菩萨。承佛神力。观察十方。观察一切大众。观察法界。深入诸法句味之义。修无量心。大悲普覆一切众生。觉悟三世如来家法。入于一切诸佛功德。逮得诸佛自在之身。分别一切诸众生心。随所种善根。应受化时。随顺法身示现色身。以偈颂。

&nbsp;&nbsp;&nbsp;&nbsp;一切世间诸大王&nbsp;&nbsp;&nbsp;&nbsp;菩萨现身于彼生

&nbsp;&nbsp;&nbsp;&nbsp;处彼尊豪大王位&nbsp;&nbsp;&nbsp;&nbsp;悉能调伏诸群生

&nbsp;&nbsp;&nbsp;&nbsp;其心柔软常清净&nbsp;&nbsp;&nbsp;&nbsp;于一切众得自在

&nbsp;&nbsp;&nbsp;&nbsp;常以正法治天下&nbsp;&nbsp;&nbsp;&nbsp;方便随顺乐世间

&nbsp;&nbsp;&nbsp;&nbsp;菩萨清净王家生&nbsp;&nbsp;&nbsp;&nbsp;常能如应转法轮

&nbsp;&nbsp;&nbsp;&nbsp;远离诸恶正治国&nbsp;&nbsp;&nbsp;&nbsp;十方众生无违教

&nbsp;&nbsp;&nbsp;&nbsp;菩萨色相功德满&nbsp;&nbsp;&nbsp;&nbsp;具足甚深妙智慧

&nbsp;&nbsp;&nbsp;&nbsp;坚固安住不退转&nbsp;&nbsp;&nbsp;&nbsp;悉能降伏一切魔

&nbsp;&nbsp;&nbsp;&nbsp;常能具持清净戒&nbsp;&nbsp;&nbsp;&nbsp;决定安住忍辱力

&nbsp;&nbsp;&nbsp;&nbsp;除灭一切嗔恚毒&nbsp;&nbsp;&nbsp;&nbsp;常能修习最胜法

&nbsp;&nbsp;&nbsp;&nbsp;菩萨具行布施法&nbsp;&nbsp;&nbsp;&nbsp;饮食华鬘乘衣服

&nbsp;&nbsp;&nbsp;&nbsp;涂香房舍明净灯&nbsp;&nbsp;&nbsp;&nbsp;如是等施无有量

&nbsp;&nbsp;&nbsp;&nbsp;菩萨所施益众生&nbsp;&nbsp;&nbsp;&nbsp;常能开发广大心

&nbsp;&nbsp;&nbsp;&nbsp;其意清净大欢喜&nbsp;&nbsp;&nbsp;&nbsp;布施尊胜及世间

&nbsp;&nbsp;&nbsp;&nbsp;菩萨悉能舍无量&nbsp;&nbsp;&nbsp;&nbsp;内外所有一切物

&nbsp;&nbsp;&nbsp;&nbsp;所行布施常欢喜&nbsp;&nbsp;&nbsp;&nbsp;未曾暂有中悔心

&nbsp;&nbsp;&nbsp;&nbsp;菩萨悉能施头目&nbsp;&nbsp;&nbsp;&nbsp;手足肌肉及骨髓

&nbsp;&nbsp;&nbsp;&nbsp;一切身分尽惠施&nbsp;&nbsp;&nbsp;&nbsp;其心未曾生中悔

&nbsp;&nbsp;&nbsp;&nbsp;菩萨处在大王位&nbsp;&nbsp;&nbsp;&nbsp;清净豪贵人中尊

&nbsp;&nbsp;&nbsp;&nbsp;大悲以舌施群生&nbsp;&nbsp;&nbsp;&nbsp;楚毒无量不中悔

&nbsp;&nbsp;&nbsp;&nbsp;菩萨施舌净善根&nbsp;&nbsp;&nbsp;&nbsp;回向一切诸群生

&nbsp;&nbsp;&nbsp;&nbsp;悉令此等众生类&nbsp;&nbsp;&nbsp;&nbsp;具足成就广长舌

&nbsp;&nbsp;&nbsp;&nbsp;菩萨欢喜施妻子&nbsp;&nbsp;&nbsp;&nbsp;其心未曾生忧悔

&nbsp;&nbsp;&nbsp;&nbsp;又复欣悦施国土&nbsp;&nbsp;&nbsp;&nbsp;亦能舍身无所吝

&nbsp;&nbsp;&nbsp;&nbsp;随所乐求尽施与&nbsp;&nbsp;&nbsp;&nbsp;应时惠施无嫌恨

&nbsp;&nbsp;&nbsp;&nbsp;一切所有能悉舍&nbsp;&nbsp;&nbsp;&nbsp;诸来求者皆满足

&nbsp;&nbsp;&nbsp;&nbsp;为法舍身无央数&nbsp;&nbsp;&nbsp;&nbsp;修诸苦行求菩提

&nbsp;&nbsp;&nbsp;&nbsp;又为众生受诸苦&nbsp;&nbsp;&nbsp;&nbsp;求无上智不退转

&nbsp;&nbsp;&nbsp;&nbsp;听受如来正法故&nbsp;&nbsp;&nbsp;&nbsp;以身布施无疲厌

&nbsp;&nbsp;&nbsp;&nbsp;内心欢喜无有量&nbsp;&nbsp;&nbsp;&nbsp;救护一切众生故

&nbsp;&nbsp;&nbsp;&nbsp;菩萨得见诸佛已&nbsp;&nbsp;&nbsp;&nbsp;慈心恭敬设供养

&nbsp;&nbsp;&nbsp;&nbsp;饶益欢喜悉具足&nbsp;&nbsp;&nbsp;&nbsp;皆能闻持诸佛法

&nbsp;&nbsp;&nbsp;&nbsp;回向一切众生类&nbsp;&nbsp;&nbsp;&nbsp;悉令世间得安乐

&nbsp;&nbsp;&nbsp;&nbsp;普能救护一切众&nbsp;&nbsp;&nbsp;&nbsp;永使究竟得解脱

&nbsp;&nbsp;&nbsp;&nbsp;菩萨具足诸眷属&nbsp;&nbsp;&nbsp;&nbsp;色身端严顺教命

&nbsp;&nbsp;&nbsp;&nbsp;妙庄严具为校饰&nbsp;&nbsp;&nbsp;&nbsp;聪睿仁贤巧智慧

&nbsp;&nbsp;&nbsp;&nbsp;以饶益故悉布施&nbsp;&nbsp;&nbsp;&nbsp;而未曾有微吝心

&nbsp;&nbsp;&nbsp;&nbsp;不为世间资生利&nbsp;&nbsp;&nbsp;&nbsp;饶益众生求菩提

&nbsp;&nbsp;&nbsp;&nbsp;具足修习净功德&nbsp;&nbsp;&nbsp;&nbsp;履行无量诸胜业

&nbsp;&nbsp;&nbsp;&nbsp;回向一切众生类&nbsp;&nbsp;&nbsp;&nbsp;亦不取业坚固相

&nbsp;&nbsp;&nbsp;&nbsp;菩萨能舍大王位&nbsp;&nbsp;&nbsp;&nbsp;严饰京都诸城邑

&nbsp;&nbsp;&nbsp;&nbsp;宫殿内外一切物&nbsp;&nbsp;&nbsp;&nbsp;游观园林诸池流

&nbsp;&nbsp;&nbsp;&nbsp;无量无数百千劫&nbsp;&nbsp;&nbsp;&nbsp;以无上心行布施

&nbsp;&nbsp;&nbsp;&nbsp;开悟世间示彼岸&nbsp;&nbsp;&nbsp;&nbsp;随顺化导群生类

&nbsp;&nbsp;&nbsp;&nbsp;菩萨见有来求者&nbsp;&nbsp;&nbsp;&nbsp;悉从他方世界至

&nbsp;&nbsp;&nbsp;&nbsp;随彼所须满其愿&nbsp;&nbsp;&nbsp;&nbsp;菩萨大喜充遍身

&nbsp;&nbsp;&nbsp;&nbsp;菩萨回向施功德&nbsp;&nbsp;&nbsp;&nbsp;三世一切诸如来

&nbsp;&nbsp;&nbsp;&nbsp;所学究竟到彼岸&nbsp;&nbsp;&nbsp;&nbsp;无上导师之境界

&nbsp;&nbsp;&nbsp;&nbsp;菩萨观察一切法&nbsp;&nbsp;&nbsp;&nbsp;谁为度脱众生者

&nbsp;&nbsp;&nbsp;&nbsp;为度脱谁至何处&nbsp;&nbsp;&nbsp;&nbsp;解空不舍布施心

&nbsp;&nbsp;&nbsp;&nbsp;菩萨回向智慧故&nbsp;&nbsp;&nbsp;&nbsp;菩萨回向求正法

&nbsp;&nbsp;&nbsp;&nbsp;菩萨回向甚深义&nbsp;&nbsp;&nbsp;&nbsp;于一切法无所著

&nbsp;&nbsp;&nbsp;&nbsp;心不分别一切业&nbsp;&nbsp;&nbsp;&nbsp;于诸业报不染着

&nbsp;&nbsp;&nbsp;&nbsp;了达菩提从缘起&nbsp;&nbsp;&nbsp;&nbsp;于法真性无所坏

&nbsp;&nbsp;&nbsp;&nbsp;解了己身不染着&nbsp;&nbsp;&nbsp;&nbsp;其心寂灭无所依

&nbsp;&nbsp;&nbsp;&nbsp;智慧分别无业性&nbsp;&nbsp;&nbsp;&nbsp;善解因缘非无业

&nbsp;&nbsp;&nbsp;&nbsp;不虚妄取过去法&nbsp;&nbsp;&nbsp;&nbsp;亦复不取未来法

&nbsp;&nbsp;&nbsp;&nbsp;了达现在无所有&nbsp;&nbsp;&nbsp;&nbsp;观察三世悉空寂

&nbsp;&nbsp;&nbsp;&nbsp;菩萨究竟色彼岸&nbsp;&nbsp;&nbsp;&nbsp;受想行识亦如是

&nbsp;&nbsp;&nbsp;&nbsp;永度一切到彼岸&nbsp;&nbsp;&nbsp;&nbsp;其心谦顺常清净

&nbsp;&nbsp;&nbsp;&nbsp;观察五阴十八界&nbsp;&nbsp;&nbsp;&nbsp;分别诸入及己身

&nbsp;&nbsp;&nbsp;&nbsp;于此诸法求菩提&nbsp;&nbsp;&nbsp;&nbsp;皆悉空寂不可得

&nbsp;&nbsp;&nbsp;&nbsp;不取诸法常住相&nbsp;&nbsp;&nbsp;&nbsp;于断灭相亦不受

&nbsp;&nbsp;&nbsp;&nbsp;一切诸法非有无&nbsp;&nbsp;&nbsp;&nbsp;诸业因缘和合生

&nbsp;&nbsp;&nbsp;&nbsp;无有众生得菩提&nbsp;&nbsp;&nbsp;&nbsp;一切诸法悉寂灭

&nbsp;&nbsp;&nbsp;&nbsp;心不染着诸佛刹&nbsp;&nbsp;&nbsp;&nbsp;了达三世无所有

&nbsp;&nbsp;&nbsp;&nbsp;若能如是解正法&nbsp;&nbsp;&nbsp;&nbsp;亦如一切诸最胜

&nbsp;&nbsp;&nbsp;&nbsp;虽复推求无所得&nbsp;&nbsp;&nbsp;&nbsp;菩萨所行亦不虚

&nbsp;&nbsp;&nbsp;&nbsp;是故缘中求诸法&nbsp;&nbsp;&nbsp;&nbsp;不违一切因缘道

&nbsp;&nbsp;&nbsp;&nbsp;分别解说诸业迹&nbsp;&nbsp;&nbsp;&nbsp;欲令众生悉清净

&nbsp;&nbsp;&nbsp;&nbsp;是为智者所修行&nbsp;&nbsp;&nbsp;&nbsp;一切诸佛之所说

&nbsp;&nbsp;&nbsp;&nbsp;随顺思惟入正义&nbsp;&nbsp;&nbsp;&nbsp;自然觉悟无上道

&nbsp;&nbsp;&nbsp;&nbsp;诸法无生亦无灭&nbsp;&nbsp;&nbsp;&nbsp;亦复无来亦无去

&nbsp;&nbsp;&nbsp;&nbsp;不于此死而彼生&nbsp;&nbsp;&nbsp;&nbsp;深解一切诸佛法

&nbsp;&nbsp;&nbsp;&nbsp;了达诸法真实性&nbsp;&nbsp;&nbsp;&nbsp;于法性中无所著

&nbsp;&nbsp;&nbsp;&nbsp;永离诸法虚妄相&nbsp;&nbsp;&nbsp;&nbsp;彼人得见诸佛智

&nbsp;&nbsp;&nbsp;&nbsp;分别解了诸法趣&nbsp;&nbsp;&nbsp;&nbsp;众生诸趣佛国趣

&nbsp;&nbsp;&nbsp;&nbsp;一切三世所有法&nbsp;&nbsp;&nbsp;&nbsp;皆悉了知无有余

&nbsp;&nbsp;&nbsp;&nbsp;三世诸佛所觉法&nbsp;&nbsp;&nbsp;&nbsp;悉能具足闻受持

&nbsp;&nbsp;&nbsp;&nbsp;所说三世一切法&nbsp;&nbsp;&nbsp;&nbsp;如是等法悉非法

&nbsp;&nbsp;&nbsp;&nbsp;随顺修行一切法&nbsp;&nbsp;&nbsp;&nbsp;而亦不坏诸法相

&nbsp;&nbsp;&nbsp;&nbsp;菩萨回向诸众生&nbsp;&nbsp;&nbsp;&nbsp;令彼疾得一切智

佛子。何等为菩萨摩诃萨第七等心随顺一切众生回向。佛子。此菩萨摩诃萨增长下品善根。中品善根。上品善根。无量善根。广善根。种种善根。不可测量善根。不可思议善根。阿僧祇善根。无边善根。佛境界善根。法境界善根。僧境界善根。善知识境界善根。一切众生境界善根。方便境界善根。修习微妙境界善根。内境界善根。外境界善根。无量别异功德境界善根。修习一切施境界善根。清净戒境界善根。菩萨内自专正于一切舍忍辱境界善根。精进不退转境界善根。入种种禅定境界善根。修行诸地智慧境界善根。分别一切众生心心境界善根。积集无量清净功德善根。修习正念菩萨业境界善根。普覆一切众生境界善根。菩萨摩诃萨。行如是等无量善根。修习究竟积集长养广开解已。则能安住忍力闭恶趣门。善调诸根威仪具足。永离颠倒决定正趣。堪为一切诸佛法器。普为众生作无上福田。常为诸佛之所守护。出生长养一切诸佛清净善根。随顺具满如来大愿。深乐佛业心得自在。悉与三世诸如来等。普能供养一切诸佛。究竟一切诸如来力。常为诸佛之所赞叹。不求生天。不贪利养。不着诸行。一切善根皆悉回向。为一切众生作功德藏。具足诸道普覆一切。于生死中拔出众生。教令修习一切善根。回向一切境界而不断绝。开一切智菩提之门。建立智幢。严净大道。普示众生。舍离一切世间尘垢。施心功德生如来家。清净功德皆悉满足。无上福田不着众生。不依世间。令一切众生皆悉清净。修习摄取一切善根。菩萨摩诃萨。离垢清净菩提心摄取善根。作如是念。此菩提心所起善根。菩提心思惟善根。菩提心所得善根。菩提心正希望善根。一向菩提心善根。怜愍一切众生。摄取一切种智境界。究竟十力境界。积集十力境界。不坏法界善根。不退转善根。菩萨摩诃萨。复作是念。如此善根若有果报。我当尽未来际行菩萨行。不舍众生故修行大舍。回向一切众生悉无有余。令无数世界珍宝充满。令无数世界宝衣充满。令无数世界妙香充满。令无数世界庄严具充满。令无数世界摩尼宝充满。令无数世界胜摩尼宝充满。令无数世界妙色杂华充满。令无数世界上味充满。令无数世界金银充满。令无数世界天床充满。妙宝庄严敷以天衣。令无数世界杂宝庄严天冠充满。若有一人尽未来劫常来求索。以此宝物而惠施之未曾厌倦。如一众生一切众生亦复如是。菩萨摩诃萨。如是施时。以平等心。无偏爱心。不求名心。无热恼心。无中悔心。专求一切智心。清净道心。一向施心。怜愍心。调伏心。安住一切智心。菩萨摩诃萨。善根如是回向。尽未来劫常行布施。复次菩萨摩诃萨。善根如是回向一切众生。悉无有余。我当以宝象充满无数世界。七支具足。六瘤成满。建大宝幡。真金庄严。白宝网覆。一切杂宝而庄严之。以用布施。我当以清净宝马。婆罗马王等充满无数世界。以一切马宝庄严具而庄严之。以用布施。无数世界宝女充满。娱乐具足。以用布施。无数世界男女充满。以用布施。无数世界己身充满。以用布施。无数世界己身头首充满。不放逸心。以用布施。无数世界己目充满。以用布施。无数世界己身充满。堪忍楚毒。破骨出髓。以用布施。无数世界大王座处。皆悉充满。以用布施。无数世界给使僮仆。皆悉充满。以用布施。修习平等一切施心。于一世界中尽未来劫修菩萨行。为一众生。于一切世界中尽未来劫修菩萨行。为一众生。为一切众生。亦复如是。具足大悲。远离众恶。普念一切。令我布施究竟不退。行布施时。乃至不生一念忧悔之心。菩萨摩诃萨。复作是念。我行如是无量布施。以无著心。无缚心。解脱心。大心。甚深心。摄取心。离憎爱心。离寿命心。善调伏心。不乱心。无害心。安住一切智心。慧光普照一切法心。入一切智心。菩萨摩诃萨。以此善根念念回向。令一切众生。财宝满足。令一切众生。具足无尽大功德藏。令一切众生。得安隐乐。令一切众生。长养菩萨摩诃衍业。令一切众生。满足深法。令一切众生。得不退转一切智乘。令一切众生。见一切佛。令一切众生。普于众生无所选择。令一切众生。悉得清净平等之心。令一切众生。离诸难处得一切智。令一切众生。饶益安乐无量众生。令一切众生。普于一切得平等心。令一切众生得柔软施心。令一切众生。摄取真实惠施之心。令一切众生。不失施心。令一切众生。具足施心。永灭贫穷。令一切众生。悉摄世间诸妙财宝无所乏短。令一切众生行无量施。令一切众生。行一切施。令一切众生。尽未来劫修行布施心无退转。令一切众生。悉舍一切心不中悔。令一切众生。随顺行施饶益众生。令一切众生。行胜广施。令一切众生。行种种庄严施。令一切众生。行无著施。令一切众生。行平等施。令一切众生。行大力金刚施。令一切众生。行如日光明施。令一切众生。得如来智。令一切众生。善根眷属具足成满。令一切众生善根智慧悉现在前。令一切众生。得不可坏正直之心。令一切众生。具足成就清净善根。令一切众生。于烦恼睡眠智慧觉悟。令一切众生。疑惑悉除。令一切众生得平等智清净功德。令一切众生。功德悉备无能坏者。令一切众生。具足清净不动三昧。令一切众生。具不可坏萨婆若智。令一切众生。具足菩萨无量清净自在正行。令一切众生。修习无著清净善根。令一切众生。净修正念三世诸佛。令一切众生。出生胜妙清净善根。令一切众生。除灭一切诸魔魔业障碍道法。令一切众生。皆悉履行无量功德。生诸三昧清净满足。令一切众生。常念诸佛未曾废忘。令一切众生。常见诸佛悉令欢喜初不远离。令一切众生。开净法门出生善根。诸白净法平等具足。令一切众生。悉得无量平等正直之心。令一切众生。成就清净平等施心。令一切众生。满足诸佛尸波罗蜜。平等清净。令一切众生。具大精进波罗蜜。未曾懈怠。令一切众生。得大羼提波罗蜜。令一切众生。得无量禅智慧。分别满足诸通。令一切众生。于一切法得离身般若波罗蜜。平等满足。令一切众生。得清净法界平等满足。令一切众生。悉具净妙诸通善根。令一切众生。修平等行具诸善法。令一切众生。究竟永度诸佛境界。令一切众生。身口意业平等清净。令一切众生。诸业行报平等清净。令一切众生。悉得诸法平等清净。令一切众生。悉得诸法清净平等实义。令一切众生。悉得清净诸胜妙行。令一切众生。悉得菩萨诸清净愿。令一切众生。普得平等净功德智。令一切众生以诸善根回向萨婆若乘平等满足。令一切众生。显现一切严净佛刹平等满足。令一切众生。得见诸佛除灭一切诸烦恼患。令一切众生。具诸相好功德庄严平等满足。令一切众生。得八种声百千妙声而庄严之。如来无量功德清净梵音皆悉具足。令一切众生。十力庄严成就无碍平等之心。令一切众生。得一切佛无尽法明。无量诸辩平等满足。令一切众生。得无上无畏人中之雄大师子吼。令一切众生。得一切智转不退法轮。令一切众生。出生诸法平等满足。令一切众生。善根清净应不失时平等满足。令一切众生。成就清净调御师法平等满足。令一切众生。于淳一庄严。无量庄严。大庄严。诸佛庄严。平等满足。令一切众生。观察三世分别平等。令一切众生诣诸佛所。闻法受持解了平等圆满具足。令一切众生。惭愧智慧与诸佛等。令一切众生。得平等智观察诸法。令一切众生。得不动业报离诸障碍平等满足。令一切众生。入甚深智悉分别知众生诸根平等满足。令一切众生。得无分别平等智慧皆悉等一清净满足。令一切众生。随顺无厌善根平等分别皆悉满足。令一切众生。于大神足而得自在。菩萨神力平等满足。令一切众生悉得诸佛无尽功德智慧之藏。究竟功德皆悉等一。令一切众生。于诸法中得离虚妄随顺平等。入一切法知菩提心。令一切众生。胜妙福田平等满足。令一切众生。得清净大悲。普为世间最上福田。令一切众生。坚固无坏平等满足。令一切众生。见真实法不可破坏平等满足。令一切众生。得最胜心。思惟正观平等满足。令一切众生。离诸恐怖。入甚深法到于彼岸。令一切众生。放一光明。普照十方等度一切。令一切众生。悉得菩萨不退精进。同行同愿平等满足。令一切众生。出一言音平等满足。令一切众生。于菩萨直心平等满足。令一切众生。悉得睹见诸善知识心大欢喜。令一切众生。皆悉具足菩萨诸行。调伏众生未曾休息平等满足。令一切众生。得不断辩。普入诸音平等满足。令一切众生。能以一心知一切心。一切善根平等满足。令一切众生。修诸善根而不退转。安立众生于清净智。令一切众生。得一切智平等功德清净法身。令一切众生。悉舍愚痴。观察善根平等满足。令一切众生。得一萨婆若。成等正觉平等满足。令一切众生。离诸恶趣出生一道。一切种智平等满足。令一切众生。得一众清净。悉能普净一切大众。平等智慧而庄严之。令一切众生。于一佛刹普见一切诸如来刹平等满足。令一切众生。一切庄严。不可说庄严。不可量庄严。无尽庄严。庄严一切佛刹平等满足。令一切众生分别解了无量诸法。见甚深义平等满足。令一切众生得诸圣行。诸佛自在平等满足。令一切众生。非一非异。诸神通力平等满足。令一切众生。随顺善根。普为诸佛甘露灌顶。令一切众生。清净智身平等具足。如是菩萨摩诃萨。怜愍饶益众生。大悲哀念众生。令一切众生。皆悉清净。离悭嫉结。具足无量无边善妙功德。常乐胜法。离嗔恚浊。及诸障碍。其心柔软。离痴正直而无邪曲。所行坚实不可沮坏。得不退转平等之心。白净法力皆悉成就。不信不失。善解回向。修习功德。调伏众生。除灭一切诸不善业。专精苦行。普教一切具足修习苦行善根。为诸众生具受众苦。慧眼清净观察善根。智慧圣行善根回向一切众生。令一切众生。安住清净微妙功德。远离炽然成就等心善根回向。令一切众生得萨婆若修习回向。摄取众生。一切善根平等具足。具足成就等心回向。以如是等无量善根。回向众生。令一切众生。常得安隐。令一切众生。常得清净。令一切众生。常得安乐。令一切众生。得究竟解脱。令一切众生。得究竟平等。令一切众生。得自在神力。令一切众生安住白法。令一切众生。得无障眼。令一切众生。调伏诸根。令一切众生。具足十力。教化众生。菩萨摩诃萨。修行如是回向时。不着业回向。不着报回向。不着身回向。不着利养回向。不着诸刹回向。不着诸方回向。不着众生回向。亦不离众生回向。不着一切回向。不着法回向。菩萨摩诃萨。如是回向时。作如是念。令一切众生。满足佛智。得清净心。智慧分别内心寂静。外缘不乱得在三世诸佛家生。菩萨摩诃萨。行如是回向。胜出一切无能坏者。一切众生悉共赞叹所不能尽。普行一切诸菩萨行。以少方便遍诣诸刹。悉见诸佛无所障碍。又见诸刹一切菩萨。修习众行。悉得一切巧妙方便。分别一切法陀罗尼。演说妙法。教化众生。尽未来劫未曾断绝。于念念中。不可说不可说诸佛世界悉现受生犹如电光。于念念中。悉能严净不可说不可说诸佛世界。修行严净佛刹智慧。而无厌足。令不可说不可说众生。清净成就平等满足。随其所住善根。悉能具足诸波罗蜜摄取众生。除灭垢秽成就净业。得无碍净耳。于不可说不可说世界。佛转法轮悉闻受持。于彼诸佛不生远想。乃至未曾一弹指顷不闻正法。住无所有。无依无染。无著无行。坚固不坏菩萨神力。于念念中。不可说不可说一切佛刹。随其所应。悉现其身。修菩萨行。常与同见从事不相违背。菩萨摩诃萨。修菩萨行时。成就如是无量无边清净功德。说不可尽。况成无上菩提。得最正觉。所谓一切佛刹清净平等。一切众生清净平等。一切身清净平等。一切根清净平等。一切业报清净平等。一切眷属清净平等。满足诸行清净平等。方便入一切法清净平等。满足一切如来诸愿回向清净平等。示现一切诸佛境界自在清净平等。菩萨摩诃萨。如是善根回向已。得一切清净功德法门。以诸功德而庄严之。菩萨摩诃萨。如是行回向。不违一切刹。刹不违众生。刹不违众生业。众生业不违刹。思不违心。心不违思。思不违心境界。心境界不违思。业缘不违报。报缘不违业。业不违业迹。业迹不违业。法不违相。相不违法。法生不违性。性不违法生。刹平等不违众生平等。众生平等不违刹平等。一切众生平等不违一切法平等。一切法平等不违一切众生平等。离欲际平等不违一切众生安住平等。一切众生安住平等不违离欲际平等。过去不违未来。未来不违过去。过去不违未来现在。未来现在不违过去。世平等不违佛平等。佛平等不违世平等。菩萨行不违萨婆若。萨婆若不违菩萨行。菩萨摩诃萨。行如是回向。得平等业。得平等报。得平等身。得平等道。得平等愿。得平等一切众生心。得平等一切刹。得平等一切行。得平等一切智。得三世诸佛平等。得见诸佛。及诸菩萨。得一切善根。得满一切愿。得成就一切众生。得善分别一切诸业。得见一切诸善知识。悉令欢喜。得清净大众。得究竟诸佛正教。得究竟一切白净法回向。佛子。是为菩萨摩诃萨第七等心随顺一切众生回向。菩萨摩诃萨。成就此回向已。则能摧伏一切怨敌。悉能拔出一切欲刺。得无生道。到无二处。得无量自在功德之王。救护众生。神足无碍遍游诸刹。常乐寂静。于一切身而得自在。悉能出生菩萨大行。于诸行愿得自在智。分别了知一切诸法。悉能遍生一切佛刹。得无碍耳。闻一切刹所有音声。得净慧眼。见一切佛。修诸善根未曾休息。具足成就一切诸法。菩萨摩诃萨。以此等心随顺一切众生回向。回向诸善根。尔时金刚幢菩萨。承佛神力。普观十方。以偈颂曰。

&nbsp;&nbsp;&nbsp;&nbsp;菩萨具行诸功德&nbsp;&nbsp;&nbsp;&nbsp;深远清净甚微妙

&nbsp;&nbsp;&nbsp;&nbsp;所行功德虽微小&nbsp;&nbsp;&nbsp;&nbsp;悉能回向广无量

&nbsp;&nbsp;&nbsp;&nbsp;菩萨一切资生具&nbsp;&nbsp;&nbsp;&nbsp;珍妙奇特贵无价

&nbsp;&nbsp;&nbsp;&nbsp;象马宝王诸辇舆&nbsp;&nbsp;&nbsp;&nbsp;种种宝衣及众珍

&nbsp;&nbsp;&nbsp;&nbsp;己身头目并手足&nbsp;&nbsp;&nbsp;&nbsp;破骨出髓割肌肉

&nbsp;&nbsp;&nbsp;&nbsp;充满无量诸世界&nbsp;&nbsp;&nbsp;&nbsp;悉以惠施无贪吝

&nbsp;&nbsp;&nbsp;&nbsp;如是无量无边劫&nbsp;&nbsp;&nbsp;&nbsp;一切普施不退转

&nbsp;&nbsp;&nbsp;&nbsp;以此功德悉回向&nbsp;&nbsp;&nbsp;&nbsp;救度无量众生故

&nbsp;&nbsp;&nbsp;&nbsp;菩萨饶益一切众&nbsp;&nbsp;&nbsp;&nbsp;清净功德诸妙愿

&nbsp;&nbsp;&nbsp;&nbsp;安乐三有群生类&nbsp;&nbsp;&nbsp;&nbsp;悉令究竟证菩提

&nbsp;&nbsp;&nbsp;&nbsp;菩萨平等发大愿&nbsp;&nbsp;&nbsp;&nbsp;随顺修习清净业

&nbsp;&nbsp;&nbsp;&nbsp;令一切众得平等&nbsp;&nbsp;&nbsp;&nbsp;于彼愿中无所著

&nbsp;&nbsp;&nbsp;&nbsp;普于世间无嫌恨&nbsp;&nbsp;&nbsp;&nbsp;悉能随顺行诸愿

&nbsp;&nbsp;&nbsp;&nbsp;悉能回向群生类&nbsp;&nbsp;&nbsp;&nbsp;不违一切诸贤圣

&nbsp;&nbsp;&nbsp;&nbsp;一切世间智慧日&nbsp;&nbsp;&nbsp;&nbsp;斯从布施净戒生

&nbsp;&nbsp;&nbsp;&nbsp;勤修精进无懈怠&nbsp;&nbsp;&nbsp;&nbsp;于一切愿不退转

&nbsp;&nbsp;&nbsp;&nbsp;菩萨回向到彼岸&nbsp;&nbsp;&nbsp;&nbsp;能开清净妙法门

&nbsp;&nbsp;&nbsp;&nbsp;得两足尊胜智慧&nbsp;&nbsp;&nbsp;&nbsp;分别实义到彼岸

&nbsp;&nbsp;&nbsp;&nbsp;菩萨梵音悉究竟&nbsp;&nbsp;&nbsp;&nbsp;具足坚固妙智慧

&nbsp;&nbsp;&nbsp;&nbsp;深入正法离障碍&nbsp;&nbsp;&nbsp;&nbsp;菩萨于彼意无著

&nbsp;&nbsp;&nbsp;&nbsp;菩萨心净不作二&nbsp;&nbsp;&nbsp;&nbsp;亦复不作不二法

&nbsp;&nbsp;&nbsp;&nbsp;舍离二法不二法&nbsp;&nbsp;&nbsp;&nbsp;觉悟众生语言道

&nbsp;&nbsp;&nbsp;&nbsp;菩萨觉悟世平等&nbsp;&nbsp;&nbsp;&nbsp;诸心音声一切业

&nbsp;&nbsp;&nbsp;&nbsp;一切众生犹如化&nbsp;&nbsp;&nbsp;&nbsp;悉从因缘业报转

&nbsp;&nbsp;&nbsp;&nbsp;一切世间所造作&nbsp;&nbsp;&nbsp;&nbsp;十方无量业音声

&nbsp;&nbsp;&nbsp;&nbsp;悉从业缘之所起&nbsp;&nbsp;&nbsp;&nbsp;应灭彼业令无余

&nbsp;&nbsp;&nbsp;&nbsp;菩萨观察一切众&nbsp;&nbsp;&nbsp;&nbsp;身口意业悉平等

&nbsp;&nbsp;&nbsp;&nbsp;普令众生得平等&nbsp;&nbsp;&nbsp;&nbsp;犹如一切无等等

&nbsp;&nbsp;&nbsp;&nbsp;菩萨善业悉回向&nbsp;&nbsp;&nbsp;&nbsp;普令众生色清净

&nbsp;&nbsp;&nbsp;&nbsp;具足一切诸功德&nbsp;&nbsp;&nbsp;&nbsp;悉同无上调御士

&nbsp;&nbsp;&nbsp;&nbsp;一切众生最殊胜&nbsp;&nbsp;&nbsp;&nbsp;具足功德妙法身

&nbsp;&nbsp;&nbsp;&nbsp;功德大海悉回向&nbsp;&nbsp;&nbsp;&nbsp;饶益安乐诸群生

&nbsp;&nbsp;&nbsp;&nbsp;我所修行诸功德&nbsp;&nbsp;&nbsp;&nbsp;普令一切悉清净

&nbsp;&nbsp;&nbsp;&nbsp;诸佛清净无伦匹&nbsp;&nbsp;&nbsp;&nbsp;普令世间亦如是

&nbsp;&nbsp;&nbsp;&nbsp;平等善根悉回向&nbsp;&nbsp;&nbsp;&nbsp;令一切众知实义

&nbsp;&nbsp;&nbsp;&nbsp;微妙智慧功德满&nbsp;&nbsp;&nbsp;&nbsp;悉与一切如来等

&nbsp;&nbsp;&nbsp;&nbsp;菩萨观察一切法&nbsp;&nbsp;&nbsp;&nbsp;世间寂灭空无余

&nbsp;&nbsp;&nbsp;&nbsp;无有造作无造者&nbsp;&nbsp;&nbsp;&nbsp;亦复不坏诸业报

&nbsp;&nbsp;&nbsp;&nbsp;于彼静乱无有二&nbsp;&nbsp;&nbsp;&nbsp;悉以等心正观察

&nbsp;&nbsp;&nbsp;&nbsp;菩萨真实解世间&nbsp;&nbsp;&nbsp;&nbsp;远离一切诸虚妄

&nbsp;&nbsp;&nbsp;&nbsp;如是真实佛子等&nbsp;&nbsp;&nbsp;&nbsp;从诸如来法化生

&nbsp;&nbsp;&nbsp;&nbsp;无量功德悉回向&nbsp;&nbsp;&nbsp;&nbsp;一切疑惑悉除灭