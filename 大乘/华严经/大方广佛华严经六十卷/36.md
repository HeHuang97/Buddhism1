## 大方广佛华严经卷第三十六

### 宝王如来性起品第三十二之三

佛子。云何菩萨摩诃萨。知见如来应供等正觉心。此菩萨摩诃萨。知心意识非即如来。但知如来智无量故。心亦无量。佛子。譬如虚空。悉为一切万物所依。而彼虚空无所依止。如来智慧亦复如是。悉为一切世间智慧。离世间智之所依止。而如来智无所依止。佛子。是为菩萨摩诃萨最初胜行知见如来应供等正觉心。复次佛子。譬如清净法界。悉为一切声闻缘觉菩萨解脱之所依止。而清净法界无增无减。如来智慧亦复如是。为一切世间出世间智。算数巧术一切众智之所依止。而如来智无增无减。佛子。是为菩萨摩诃萨第二胜行知见如来应供等正觉心。复次佛子。譬如四大海水。悉能泽润四天下地八十亿小洲。若有众生。于彼诸处。方便求水无往不得。而彼大海不作是念。我能资给诸众生水。如来智慧大海亦复如是。悉能泽润一切众生心。彼诸众生。各于法门修习善根。皆得智慧光明。而如来不作是念。我能悉与众生智慧。佛子。是为菩萨摩诃萨第三胜行知见如来应供等正觉心。复次。佛子。譬如大海有四种宝珠。此四种宝。悉生海中一切众宝。若无此宝。海中众宝悉皆灭失。何等为四。一名众宝积聚。二名无尽宝藏。三名远离炽然。四名一切庄严聚。是为四宝。佛子。此四种宝。一切阿修罗迦楼罗诸龙神等。悉不得见。何以故。娑伽罗龙王密置深宝藏故。此四种宝端严方正。如来应供等正觉海。亦有四种大智宝珠。出生一切声闻缘觉学无学智。及诸菩萨智慧大宝。何等为四。一名无染巧妙方便清净智宝。二名分别演说有为无为清净智宝。三名分别演说一切诸法而不坏法界清净智宝。四名应化众生未曾失时清净智宝。是为如来大海四种清净智宝。佛子。此如来四种清净智宝。一切众生无能见者。何以故。此四种智慧大宝安置如来微密法宝藏故。菩萨慧光端严殊特。佛子。是为菩萨摩诃萨第四胜行知见如来应供等正觉心。复次佛子。譬如大海有四炽然光明大宝。此四种宝。悉能消竭大海无极之水。何等为四。一名日藏光明大宝。一名离润光明大宝。三名火珠光明大宝。四名究竟无余光明大宝。佛子。若大海中无此四宝。四域天下金刚围山。乃至非想非非想处。皆悉漂没。佛子。此日藏光明大宝。能变海水。悉成为酪。离润光明大宝。能变酪海。悉成为酥。火珠光明大宝。能悉炽然酥海。究竟无余光明大宝。悉然酥海。永尽无余。如来应供等正觉海。亦有四种智光摩尼大宝。照诸菩萨。具足修习一切众行。乃至成佛平等智慧。何等为四。一者永息一切不善波浪智光大宝。二者灭一切法爱智光大宝。三者大慧智光大宝。四者与如来等无量智光大宝。佛子。彼菩萨摩诃萨修集菩提时。起无量生死不善波浪。一切诸天阿修罗等。悉无能止。如来以息一切不善波浪智光大宝。照耀菩萨不善波浪。令永止息。坚固安住无上三昧。以灭一切顺法爱智光大宝。灭一切三昧难舍味着。以大慧智光大宝。灭一切无明。净慧通达。以与如来等无量智光大宝。以少方便。出生如来智慧之地。佛子。若无如来四种智光大宝。乃至一菩萨得如来地。无有是处。佛子。是为菩萨摩诃萨第五胜行知见如来应供等正觉心。复次佛子。譬如从水轮际。上至非想非非想天。一切三千大千世界依虚空住。谓无色界众生处。色界众生处。欲界众生处。此三界处悉依虚空。而彼虚空无有迫迮。如来智慧亦复如是。一切声闻缘觉菩萨。知有为法智慧。知无为法智慧。如是等一切智慧。悉依如来智慧而起。悉依如来智慧而住。如来智慧无有迫迮。何以故。如来智慧无所不至故。佛子。是为菩萨摩诃萨第六胜行知见如来应供等正觉心。复次佛子。譬如雪山顶有药王树。名非从根生非不从生。彼药王树。从六百八十万由旬下极金刚地水轮际生。佛子。此药王树。若生根时。阎浮提树一切根生。若生茎时。阎浮提树皆悉生茎。若生枝叶华果时。阎浮提树一切悉生枝叶华果。此药王树根能生茎。茎能生根。是故名曰不从根生非不从根。佛子。此药王树。一切诸处皆悉生长。唯除二处。所谓地狱深坑及水轮中不得生长。而大药王树亦不舍生性。如来智慧大药王树亦复如是。从一切如来种姓中生。于过去世。修习大慈悲等无量无边功德。坚固正住不可倾动。三世无量善根智慧。皆悉普覆一切世间。除灭一切恶道众难。巧方便茎。净法界枝。诸禅三昧解脱之叶。七觉意华。无上解脱果。陀罗尼持初无增减。佛子。如来智慧大药王树。复有异名。名根坚固不坏。何以故。不舍不断菩萨众行。是故其根名曰不坏。彼如来智慧大药王树。初生根时。一切菩萨。悉生大慈悲根。未曾舍离一切众生。初生茎时。一切菩萨。皆悉生长坚固精进正直心茎。初生枝时。一切菩萨。生长一切波罗蜜枝。初生叶时。一切菩萨。生长一切净戒威仪头陀功德之叶。初生华时。一切菩萨。善根庄严相好华敷。初生果时。一切菩萨。得无生忍受佛记果。佛子。如来智慧大药王树。唯除二处。不得生长。所谓声闻缘觉涅槃。地狱深坑。及诸犯戒。邪见贪着。非法器等。而如来树非不生长。其余一切应受化者。皆悉生长。而如来智慧大药王树。不增不减。佛子。是为菩萨摩诃萨第七胜行知见如来应供等正觉心。复次佛子。譬如火劫起时。三千大千世界一切所有大地草木金刚围山。皆悉炽然烧尽无余。设有一人。若以干草投彼火中。宁得不然。答言不也。无不烧尽。佛子。彼所投草。犹可不尽。如来智慧。于一切众生。一切佛刹。一切劫数。一切诸法。无不悉知。若有不知。无有是处。何以故。如来智慧不可破坏。悉明达故。佛子。是为菩萨摩诃萨第八胜行知见如来应供等正觉心。复次佛子。譬如风灾坏世界时。有大风起。名曰坏散。悉能坏散磨灭大千世界金刚围山一切万物。尔时三千大千世界外。复有风起。名障坏散风灾。不令风灾得至余方。佛子。若无此障风。十方无量无边阿僧祇世界。无不散灭。如来应供等正觉亦复如是。有大智风。名曰散灭一切烦恼。悉能散灭一切菩萨烦恼习气。如来复有巧方便智风。能持一切菩萨。不令究竟尽灭。堕于声闻辟支佛地。菩萨摩诃萨。得此巧方便智风力故。能过声闻辟支佛地。究竟佛地。佛子。是为菩萨摩诃萨第九胜行知见如来应供等正觉心。复次佛子。如来智慧无处不至。何以故。无有众生无众生身。如来智慧不具足者。但众生颠倒不知如来智。远离颠倒。起一切智无师智无碍智。佛子。譬如有一经卷。如一三千大千世界。大千世界一切所有无不记录。若二千世界等悉记二千世界中事。小千世界等悉记小千世界中事。四天下等悉记四天下事。须弥山王等悉记须弥山王事。地天宫等悉记地天宫殿中事。欲天宫等悉记欲界天宫殿中事。色天宫等悉记色界天宫殿中事。若无色天宫等悉记无色界天宫殿中事。彼三千大千世界等经卷。在一微尘内。一切微尘亦复如是。时有一人。出兴于世。智慧聪达。具足成就清净天眼。见此经卷在微尘内。作如是念。云何如此广大经卷在微尘内。而不饶益众生耶。我当勤作方便破彼微尘。出此经卷饶益众生。尔时彼人。即作方便破坏微尘。出此经卷饶益众生。佛子。如来智慧。无相智慧。无碍智慧。具足在于众生身中。但愚痴众生颠倒想覆。不知不见不生信心。尔时如来。以无障碍清净天眼。观察一切众生。观已作如是言。奇哉奇哉。云何如来具足智慧在于身中。而不知见。我当教彼众生。觉悟圣道。悉令永离妄想颠倒垢缚。具见如来智慧在其身内。与佛无异。如来即时教彼众生。修八圣道。舍离虚妄颠倒。离颠倒已具如来智。与如来等饶益众生。佛子。是为菩萨摩诃萨第十胜行知见如来应供等正觉心。佛子。菩萨摩诃萨。有如是等无量无数诸胜妙行知见如来应供等正觉心。尔时普贤菩萨。欲重明此义。以偈颂曰。

&nbsp;&nbsp;&nbsp;&nbsp;欲知如来心&nbsp;&nbsp;&nbsp;&nbsp;应解最胜智

&nbsp;&nbsp;&nbsp;&nbsp;如来智无量&nbsp;&nbsp;&nbsp;&nbsp;最胜心亦然

&nbsp;&nbsp;&nbsp;&nbsp;十方诸世界&nbsp;&nbsp;&nbsp;&nbsp;一切众生类

&nbsp;&nbsp;&nbsp;&nbsp;皆悉依虚空&nbsp;&nbsp;&nbsp;&nbsp;虚空无所依

&nbsp;&nbsp;&nbsp;&nbsp;一切法界中&nbsp;&nbsp;&nbsp;&nbsp;众生种种乐

&nbsp;&nbsp;&nbsp;&nbsp;方便巧智术&nbsp;&nbsp;&nbsp;&nbsp;依最胜智起

&nbsp;&nbsp;&nbsp;&nbsp;一切诸智慧&nbsp;&nbsp;&nbsp;&nbsp;悉依善逝智

&nbsp;&nbsp;&nbsp;&nbsp;如来最胜智&nbsp;&nbsp;&nbsp;&nbsp;寂然无所依

&nbsp;&nbsp;&nbsp;&nbsp;声闻缘觉乘&nbsp;&nbsp;&nbsp;&nbsp;解脱智慧果

&nbsp;&nbsp;&nbsp;&nbsp;悉从法界起&nbsp;&nbsp;&nbsp;&nbsp;法界无增减

&nbsp;&nbsp;&nbsp;&nbsp;最胜智如是&nbsp;&nbsp;&nbsp;&nbsp;能起一切智

&nbsp;&nbsp;&nbsp;&nbsp;学智无学智&nbsp;&nbsp;&nbsp;&nbsp;了达有无智

&nbsp;&nbsp;&nbsp;&nbsp;善逝无上智&nbsp;&nbsp;&nbsp;&nbsp;出生一切智

&nbsp;&nbsp;&nbsp;&nbsp;非生非不生&nbsp;&nbsp;&nbsp;&nbsp;皆悉无增减

&nbsp;&nbsp;&nbsp;&nbsp;譬如大海水&nbsp;&nbsp;&nbsp;&nbsp;泽润一切地

&nbsp;&nbsp;&nbsp;&nbsp;众生善方便&nbsp;&nbsp;&nbsp;&nbsp;求水无不得

&nbsp;&nbsp;&nbsp;&nbsp;大海地无念&nbsp;&nbsp;&nbsp;&nbsp;我与众生水

&nbsp;&nbsp;&nbsp;&nbsp;大海无增减&nbsp;&nbsp;&nbsp;&nbsp;方便求悉得

&nbsp;&nbsp;&nbsp;&nbsp;十方诸世界&nbsp;&nbsp;&nbsp;&nbsp;一切群生类

&nbsp;&nbsp;&nbsp;&nbsp;善逝智慧海&nbsp;&nbsp;&nbsp;&nbsp;皆悉能润泽

&nbsp;&nbsp;&nbsp;&nbsp;各各勤方便&nbsp;&nbsp;&nbsp;&nbsp;修习诸法门

&nbsp;&nbsp;&nbsp;&nbsp;一切修行者&nbsp;&nbsp;&nbsp;&nbsp;疾得智慧光

&nbsp;&nbsp;&nbsp;&nbsp;如娑伽龙王&nbsp;&nbsp;&nbsp;&nbsp;有四妙宝珠

&nbsp;&nbsp;&nbsp;&nbsp;密置深宝藏&nbsp;&nbsp;&nbsp;&nbsp;众生无能见

&nbsp;&nbsp;&nbsp;&nbsp;端严而方正&nbsp;&nbsp;&nbsp;&nbsp;常住于大海

&nbsp;&nbsp;&nbsp;&nbsp;因此四摩尼&nbsp;&nbsp;&nbsp;&nbsp;生出一切宝

&nbsp;&nbsp;&nbsp;&nbsp;最胜四种智&nbsp;&nbsp;&nbsp;&nbsp;无量不可称

&nbsp;&nbsp;&nbsp;&nbsp;出生一切众&nbsp;&nbsp;&nbsp;&nbsp;无量诸智慧

&nbsp;&nbsp;&nbsp;&nbsp;安住大乘藏&nbsp;&nbsp;&nbsp;&nbsp;无量德庄严

&nbsp;&nbsp;&nbsp;&nbsp;除受记菩萨&nbsp;&nbsp;&nbsp;&nbsp;一切莫能见

&nbsp;&nbsp;&nbsp;&nbsp;譬如大海中&nbsp;&nbsp;&nbsp;&nbsp;有四摩尼宝

&nbsp;&nbsp;&nbsp;&nbsp;光焰甚猛热&nbsp;&nbsp;&nbsp;&nbsp;能消大海水

&nbsp;&nbsp;&nbsp;&nbsp;若无此四宝&nbsp;&nbsp;&nbsp;&nbsp;天地悉漂没

&nbsp;&nbsp;&nbsp;&nbsp;大海无增减&nbsp;&nbsp;&nbsp;&nbsp;四域皆安住

&nbsp;&nbsp;&nbsp;&nbsp;如来四种智&nbsp;&nbsp;&nbsp;&nbsp;无量不可称

&nbsp;&nbsp;&nbsp;&nbsp;能止诸菩萨&nbsp;&nbsp;&nbsp;&nbsp;不善根波浪

&nbsp;&nbsp;&nbsp;&nbsp;一切三世间&nbsp;&nbsp;&nbsp;&nbsp;欲色无色界

&nbsp;&nbsp;&nbsp;&nbsp;离我及我所&nbsp;&nbsp;&nbsp;&nbsp;安住于虚空

&nbsp;&nbsp;&nbsp;&nbsp;善逝智亦然&nbsp;&nbsp;&nbsp;&nbsp;一切智根本

&nbsp;&nbsp;&nbsp;&nbsp;声闻学无学&nbsp;&nbsp;&nbsp;&nbsp;及诸缘觉智

&nbsp;&nbsp;&nbsp;&nbsp;菩萨普饶益&nbsp;&nbsp;&nbsp;&nbsp;无量甚深智

&nbsp;&nbsp;&nbsp;&nbsp;悉依如来智&nbsp;&nbsp;&nbsp;&nbsp;如来智无依

&nbsp;&nbsp;&nbsp;&nbsp;如彼雪山顶&nbsp;&nbsp;&nbsp;&nbsp;有大药王树

&nbsp;&nbsp;&nbsp;&nbsp;名不从根生&nbsp;&nbsp;&nbsp;&nbsp;非不从根生

&nbsp;&nbsp;&nbsp;&nbsp;由此药王树&nbsp;&nbsp;&nbsp;&nbsp;生长因缘故

&nbsp;&nbsp;&nbsp;&nbsp;悉生阎浮提&nbsp;&nbsp;&nbsp;&nbsp;一切诸树林

&nbsp;&nbsp;&nbsp;&nbsp;彼树根生时&nbsp;&nbsp;&nbsp;&nbsp;一切树根生

&nbsp;&nbsp;&nbsp;&nbsp;茎枝叶华实&nbsp;&nbsp;&nbsp;&nbsp;一切亦如是

&nbsp;&nbsp;&nbsp;&nbsp;清净甚深智&nbsp;&nbsp;&nbsp;&nbsp;如来性中生

&nbsp;&nbsp;&nbsp;&nbsp;依因如来智&nbsp;&nbsp;&nbsp;&nbsp;出生修行智

&nbsp;&nbsp;&nbsp;&nbsp;一切菩萨行&nbsp;&nbsp;&nbsp;&nbsp;无量诸功德

&nbsp;&nbsp;&nbsp;&nbsp;如来智树王&nbsp;&nbsp;&nbsp;&nbsp;平等心地生

&nbsp;&nbsp;&nbsp;&nbsp;譬如劫尽时&nbsp;&nbsp;&nbsp;&nbsp;猛盛大火栽

&nbsp;&nbsp;&nbsp;&nbsp;设人投干草&nbsp;&nbsp;&nbsp;&nbsp;犹可烧不尽

&nbsp;&nbsp;&nbsp;&nbsp;善逝清净智&nbsp;&nbsp;&nbsp;&nbsp;无量无有边

&nbsp;&nbsp;&nbsp;&nbsp;悉能分别知&nbsp;&nbsp;&nbsp;&nbsp;三世众生类

&nbsp;&nbsp;&nbsp;&nbsp;又知一切劫&nbsp;&nbsp;&nbsp;&nbsp;一切诸佛刹

&nbsp;&nbsp;&nbsp;&nbsp;如是无量法&nbsp;&nbsp;&nbsp;&nbsp;如来悉了知

&nbsp;&nbsp;&nbsp;&nbsp;譬如劫尽时&nbsp;&nbsp;&nbsp;&nbsp;风栽名坏散

&nbsp;&nbsp;&nbsp;&nbsp;能坏诸大地&nbsp;&nbsp;&nbsp;&nbsp;金刚及须弥

&nbsp;&nbsp;&nbsp;&nbsp;刹外有风起&nbsp;&nbsp;&nbsp;&nbsp;名曰障散坏

&nbsp;&nbsp;&nbsp;&nbsp;若无此风者&nbsp;&nbsp;&nbsp;&nbsp;十方悉磨灭

&nbsp;&nbsp;&nbsp;&nbsp;十力亦如是&nbsp;&nbsp;&nbsp;&nbsp;智慧风无量

&nbsp;&nbsp;&nbsp;&nbsp;皆悉能散灭&nbsp;&nbsp;&nbsp;&nbsp;菩萨诸烦恼

&nbsp;&nbsp;&nbsp;&nbsp;如来方便智&nbsp;&nbsp;&nbsp;&nbsp;摄取诸菩萨

&nbsp;&nbsp;&nbsp;&nbsp;过声闻缘觉&nbsp;&nbsp;&nbsp;&nbsp;安住如来地

&nbsp;&nbsp;&nbsp;&nbsp;譬如微尘内&nbsp;&nbsp;&nbsp;&nbsp;有一大经卷

&nbsp;&nbsp;&nbsp;&nbsp;三千世界等&nbsp;&nbsp;&nbsp;&nbsp;无益众生类

&nbsp;&nbsp;&nbsp;&nbsp;尔时有一人&nbsp;&nbsp;&nbsp;&nbsp;出兴于世间

&nbsp;&nbsp;&nbsp;&nbsp;破尘出经卷&nbsp;&nbsp;&nbsp;&nbsp;饶益一切世

&nbsp;&nbsp;&nbsp;&nbsp;如来智如是&nbsp;&nbsp;&nbsp;&nbsp;众生悉具有

&nbsp;&nbsp;&nbsp;&nbsp;颠倒妄想覆&nbsp;&nbsp;&nbsp;&nbsp;众生不知见

&nbsp;&nbsp;&nbsp;&nbsp;如来教众生&nbsp;&nbsp;&nbsp;&nbsp;修习八圣道

&nbsp;&nbsp;&nbsp;&nbsp;除灭一切障&nbsp;&nbsp;&nbsp;&nbsp;究竟成菩提

佛子。云何菩萨摩诃萨。知见如来应供等正觉境界。此菩萨摩诃萨。成就无量无边无碍智慧。知一切众生是如来境界。一切世间。一切刹。一切法。一切众生行。如如不坏境界。无碍法界境界。实际无际境界。无量虚空境界。非境界境界。是如来境界。佛子。一切众生无量故。如来境界无量。一切世间无量故。如来境界无量。乃至非境界境界无量故。如来境界无量。非境界至一切处。而无所至。如来境界亦复如是。佛子。菩萨摩诃萨。知心境界是如来境界。如心境界无量故。如来境界无量。何以故。随心无量。出生智慧亦复如是。佛子。譬如大龙随心降雨。雨不从内亦不从外。如来境界亦复如是。随心所念。于念念中。出生无量不思议智。彼诸智慧悉无来处。佛子。一切大海水。皆从龙王心愿所起。如来智海亦复如是悉从大愿力起。佛子。如来智海无量无边。不可言说。不可思议。我说小谕。汝今谛听。佛子。此阎浮提内。流出二千五百河水。悉入大海。俱耶尼内。流出五千河水。悉入大海。弗婆提内。流出八千四百河水。悉入大海。郁单越内。流出一万河水。悉入大海。佛子。此四天下内。如是二万五千九百河水。悉入大海。佛子。于意云何。此水多少。答言甚多。佛子。复有十光明龙王。雨大海中悉过前水。百光明龙王。雨大海中复悉过前。大庄严龙王。雨大海中复悉过前。摩那斯龙王。雨大海中复悉过前。大雷龙王。雨大海中复悉过前。难陀。跋难陀龙王。雨大海中复悉过前。无量光明龙王。雨大海中复悉过前。流注不断龙王。雨大海中复悉过前。大胜龙王。雨大海中复悉过前。金刚光明龙王。雨大海中复悉过前。佛子。如是等八十亿龙王。各雨大海展转过前。娑伽罗龙王太子名曰佛生。雨大海中复悉过前。佛子。彼十光明龙王所住渊池。流入大海复悉过前。百光明龙王所住渊池。流入大海复悉过前。大庄严龙王所住渊池。流入大海复悉过前。摩那斯龙王所住渊池。流入大海复悉过前。大雷龙王所住渊池。流入大海复悉过前。难陀。跋难陀龙王所住渊池。流入大海复悉过前。无量光明龙王所住渊池。流入大海复悉过前。流注不断龙王所住渊池。流入大海复悉过前。大胜龙王所住渊池。流入大海复悉过前。金刚光明龙王所住渊池。流入大海复悉过前。如是等广说。乃至娑伽罗龙王太子所住渊池。流入大海复悉过前。佛子。如彼十龙王。及八十亿龙王。乃至娑伽罗龙王太子。雨大海中及其渊池。皆悉不及娑伽罗龙王所雨大海。娑伽罗龙王所住渊池。涌出流入大海倍复过前。彼涌流水。青琉璃色。盈满大海。涌出有时。是故海潮常不失时。佛子。如是大海。其水无量。珍宝无量。众生无量。大地无量。佛子。于意云何。彼大海水。为无量不。答言实尔。其水深广不可为谕。佛子。如是海水深广无量。于如来无量智海。百分不及其一。乃至不可为譬。但随所应化。为作譬谕。佛子。菩萨摩诃萨。知见如来智海。深广无量。从初发心。乃至不断菩萨无量行故。知见道品宝无量。不断三宝故。知见无量众生欢喜。长养一切声闻学无学及缘觉故。知见大地无量。从欢喜地乃至究竟无碍智地故。佛子。是为菩萨摩诃萨知见如来应供等正觉。境界无量。饶益一切众生。无量智慧故。尔时普贤菩萨。欲重明此义。以偈颂曰。

&nbsp;&nbsp;&nbsp;&nbsp;离垢净境界&nbsp;&nbsp;&nbsp;&nbsp;无量不可称

&nbsp;&nbsp;&nbsp;&nbsp;殊胜愿力故&nbsp;&nbsp;&nbsp;&nbsp;一切无有量

&nbsp;&nbsp;&nbsp;&nbsp;譬如心境界&nbsp;&nbsp;&nbsp;&nbsp;无量无有边

&nbsp;&nbsp;&nbsp;&nbsp;一切诸十力&nbsp;&nbsp;&nbsp;&nbsp;境界亦如是

&nbsp;&nbsp;&nbsp;&nbsp;譬如大龙王&nbsp;&nbsp;&nbsp;&nbsp;不离于本处

&nbsp;&nbsp;&nbsp;&nbsp;以心愿力故&nbsp;&nbsp;&nbsp;&nbsp;其雨无有量

&nbsp;&nbsp;&nbsp;&nbsp;雨水无从来&nbsp;&nbsp;&nbsp;&nbsp;亦无有去处

&nbsp;&nbsp;&nbsp;&nbsp;龙王愿力故&nbsp;&nbsp;&nbsp;&nbsp;随心雨无量

&nbsp;&nbsp;&nbsp;&nbsp;一切十方刹&nbsp;&nbsp;&nbsp;&nbsp;十力亦如是

&nbsp;&nbsp;&nbsp;&nbsp;本无所从来&nbsp;&nbsp;&nbsp;&nbsp;去亦无所至

&nbsp;&nbsp;&nbsp;&nbsp;无量诸境界&nbsp;&nbsp;&nbsp;&nbsp;悉从心缘起

&nbsp;&nbsp;&nbsp;&nbsp;一切诸法界&nbsp;&nbsp;&nbsp;&nbsp;皆入一毛道

&nbsp;&nbsp;&nbsp;&nbsp;譬如大海水&nbsp;&nbsp;&nbsp;&nbsp;无量无有边

&nbsp;&nbsp;&nbsp;&nbsp;众生及珍宝&nbsp;&nbsp;&nbsp;&nbsp;大地亦无量

&nbsp;&nbsp;&nbsp;&nbsp;海水常湛然&nbsp;&nbsp;&nbsp;&nbsp;皆悉同一味

&nbsp;&nbsp;&nbsp;&nbsp;随众生受用&nbsp;&nbsp;&nbsp;&nbsp;其味各不同

&nbsp;&nbsp;&nbsp;&nbsp;最胜亦如是&nbsp;&nbsp;&nbsp;&nbsp;智慧海无量

&nbsp;&nbsp;&nbsp;&nbsp;三宝最胜故&nbsp;&nbsp;&nbsp;&nbsp;是故宝无量

&nbsp;&nbsp;&nbsp;&nbsp;声闻学无学&nbsp;&nbsp;&nbsp;&nbsp;辟支佛无量

&nbsp;&nbsp;&nbsp;&nbsp;具修无上道&nbsp;&nbsp;&nbsp;&nbsp;故说地无量

佛子。云何菩萨摩诃萨。知见如来应供等正觉行。此菩萨摩诃萨。知见如来无碍行。如如行。是如来行如如。过去不灭。未来不至。现在不起。如来行亦如是。不灭不至不起。佛子。譬如法界无量无缚。何以故。法界无身故。如来行亦如是。无量无缚。何以故。如来行无身故。佛子。譬如鸟飞虚空。经百千年。所游行。处不可度量。未游行处亦不可量。何以故。虚空无分齐故。如来应供等正觉行。亦复如是。若使有人。于百千亿那由他劫。分别解说如来之行。已解说者不可限量。未解说者亦不可量。何以故。如来行无分齐故。佛子。如来应供等正觉。住如来住。无所住故。而能普为一切众生。示现开导如来之行。众生见已。出过一切诸障碍道。佛子。譬如金翅鸟王飞行虚空。安住虚空。以清净眼。观察大海龙王宫殿。奋勇猛力。以左右翅博开海水。悉令两辟。知龙男女有命尽者。而撮取之。如来应供等正觉金翅鸟王。亦复如是。安住无碍虚空之中。以清净眼。观察法界诸宫殿中。一切众生。若有善根已成熟者。奋勇猛十力。止观两翅。博开生死大爱海水。随其所应。出生死海。除灭一切妄想颠倒。安立如来无碍之行。佛子。譬如日月周行虚空。不作是念。我行虚空。从何所来。去至何所。如来亦复如是。周行无碍解脱虚空。分别一切法界。饶益一切众生。广作佛事。如来不作是念。我有去来。佛子。菩萨摩诃萨。以如是等无量无边胜行。知见如来应供等正觉行。尔时普贤菩萨。欲重明此义。以偈颂曰。

&nbsp;&nbsp;&nbsp;&nbsp;譬如如无尽&nbsp;&nbsp;&nbsp;&nbsp;无生亦无灭

&nbsp;&nbsp;&nbsp;&nbsp;亦无有方处&nbsp;&nbsp;&nbsp;&nbsp;求之不可见

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;境界不可量

&nbsp;&nbsp;&nbsp;&nbsp;远离于三世&nbsp;&nbsp;&nbsp;&nbsp;其性悉如如

&nbsp;&nbsp;&nbsp;&nbsp;譬如诸法界&nbsp;&nbsp;&nbsp;&nbsp;非界非不界

&nbsp;&nbsp;&nbsp;&nbsp;非有亦非无&nbsp;&nbsp;&nbsp;&nbsp;非量非无量

&nbsp;&nbsp;&nbsp;&nbsp;功德持如是&nbsp;&nbsp;&nbsp;&nbsp;所行不可量

&nbsp;&nbsp;&nbsp;&nbsp;非有亦非无&nbsp;&nbsp;&nbsp;&nbsp;其身本无故

&nbsp;&nbsp;&nbsp;&nbsp;如鸟飞虚空&nbsp;&nbsp;&nbsp;&nbsp;经由百千年

&nbsp;&nbsp;&nbsp;&nbsp;行处未行处&nbsp;&nbsp;&nbsp;&nbsp;皆悉不可量

&nbsp;&nbsp;&nbsp;&nbsp;若人百千劫&nbsp;&nbsp;&nbsp;&nbsp;演说如来行

&nbsp;&nbsp;&nbsp;&nbsp;已说及未说&nbsp;&nbsp;&nbsp;&nbsp;皆悉不可量

&nbsp;&nbsp;&nbsp;&nbsp;譬如金翅鸟&nbsp;&nbsp;&nbsp;&nbsp;安住于虚空

&nbsp;&nbsp;&nbsp;&nbsp;观察龙王宫&nbsp;&nbsp;&nbsp;&nbsp;撮取其男女

&nbsp;&nbsp;&nbsp;&nbsp;十力亦如是&nbsp;&nbsp;&nbsp;&nbsp;安住如来行

&nbsp;&nbsp;&nbsp;&nbsp;善根纯熟者&nbsp;&nbsp;&nbsp;&nbsp;令出烦恼海

&nbsp;&nbsp;&nbsp;&nbsp;譬如净日月&nbsp;&nbsp;&nbsp;&nbsp;周行于虚空

&nbsp;&nbsp;&nbsp;&nbsp;安乐一切众&nbsp;&nbsp;&nbsp;&nbsp;不念我能尔

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;游行诸法界

&nbsp;&nbsp;&nbsp;&nbsp;度脱一切众&nbsp;&nbsp;&nbsp;&nbsp;不念我能度

佛子。云何菩萨摩诃萨。知见如来应供等正觉菩提。此菩萨摩诃萨。知见菩提。解一切义。灭除疑惑。不二等觉。无相。无行。无退。无量无边。无缚无脱。远离二边知处非处。知一切字一切语言法。知一切众生心心所行。知一切根烦恼习性。于一念中。悉知三世一切诸法。佛子。譬如大海。为一切众生色像之印。是故大海说名为印。如来应供等正觉菩提。亦复如是。一切众生心念诸根。现菩提中而无所现。故说如来为一切觉。佛子。一切诸佛菩提。一切文字所不能记。一切语言所不能说。不可为譬。但随所应。如来为之分别演说。佛子。如来应供等正觉成菩提时。住佛方便。得一切众生等身。得一切法等身。得一切刹等身。得一切三世等身。得一切如来等身。得一切诸佛等身。得一切语言等身。得一切法界等身。得虚空界等身。得无碍法界等身。得出生无量界等身。得一切行界等身。得寂灭涅槃界等身。佛子。随如来所得身。当知音声及无碍心。亦复如是。如来具足如是等三种清净无量。佛子。如来身中。悉见一切众生发菩提心。修菩萨行成等正觉。乃至见一切众生寂灭涅槃。亦复如是。皆悉一性以无性故。无相无尽。无生无灭故。我非我性故。众生非众生性故。觉无所觉故。法界无自性故。虚空界无自性故。如是等觉一切无性。无尽智。自然智。一切如来无极大悲。度脱众生。佛子。譬如虚空界。世界若成若败。常无增减。何以故。虚空无生灭故。如来应供等正觉。菩提若成未成。常无增减。一性无性舍离众性。佛子。设有一人出兴于世。彼能化作恒沙等心。彼一一心。悉能化作恒沙如来。无色无形。如是恒沙等劫。常化不绝。于意云何。彼化如来宁为多不。答曰。我知仁意。若化不化等无有异。善哉善哉。佛子。诚如所言。佛子。设使一切众生。于一念中悉成正觉。若成未成皆悉平等。何以故。菩提无性故。无增无减。如来菩提皆悉一性。所谓无性。佛子。是为菩萨摩诃萨知见如来应供等正觉菩提。佛子。如来应供等正觉。成正觉已。正受三昧。名曰善觉。正受三昧已。得菩提身。数与一切众生身等。如一三昧。一切三昧。一切法门。亦复如是。佛子。是为菩萨摩诃萨知见如来应供等正觉菩提身。复次佛子。菩萨摩诃萨。于一毛道。悉知一切众生等如来之身。如一毛道。一切毛道。一切法界处。亦复如是。何以故。如来菩提身。无处不至。无处不有故。如来应供等正觉。本求菩提勤修精进。往诣道场菩提树下。处师子座。成最正觉。究竟菩提。复次佛子。此菩萨摩诃萨。自知身中。悉有一切诸佛菩提。何以故。彼菩萨心。不离一切如来菩提故。如自心中。一切众生心中。亦复如是。无量无边。无处不有。不可破坏。不可思议。佛子。菩萨摩诃萨。以如是等无量无边不可思议方便法门知见如来应供等正觉菩提。尔时普贤菩萨。欲重明此义。以偈颂曰。

&nbsp;&nbsp;&nbsp;&nbsp;菩提非二法&nbsp;&nbsp;&nbsp;&nbsp;远离于二边

&nbsp;&nbsp;&nbsp;&nbsp;除灭一切恶&nbsp;&nbsp;&nbsp;&nbsp;平等觉诸法

&nbsp;&nbsp;&nbsp;&nbsp;了达一切法&nbsp;&nbsp;&nbsp;&nbsp;皆悉如虚空

&nbsp;&nbsp;&nbsp;&nbsp;非我非无我&nbsp;&nbsp;&nbsp;&nbsp;等觉一切法

&nbsp;&nbsp;&nbsp;&nbsp;譬如诸大海&nbsp;&nbsp;&nbsp;&nbsp;一切众生类

&nbsp;&nbsp;&nbsp;&nbsp;色像悉显现&nbsp;&nbsp;&nbsp;&nbsp;故说一切印

&nbsp;&nbsp;&nbsp;&nbsp;十方世界中&nbsp;&nbsp;&nbsp;&nbsp;一切众生类

&nbsp;&nbsp;&nbsp;&nbsp;无上菩提海&nbsp;&nbsp;&nbsp;&nbsp;无法而不现

&nbsp;&nbsp;&nbsp;&nbsp;譬如虚空性&nbsp;&nbsp;&nbsp;&nbsp;世界成坏时

&nbsp;&nbsp;&nbsp;&nbsp;若成若未成&nbsp;&nbsp;&nbsp;&nbsp;虚空无增减

&nbsp;&nbsp;&nbsp;&nbsp;最胜亦如是&nbsp;&nbsp;&nbsp;&nbsp;无上菩提道

&nbsp;&nbsp;&nbsp;&nbsp;若觉若未觉&nbsp;&nbsp;&nbsp;&nbsp;一性亦无性

&nbsp;&nbsp;&nbsp;&nbsp;譬如无量劫&nbsp;&nbsp;&nbsp;&nbsp;念念化诸佛

&nbsp;&nbsp;&nbsp;&nbsp;若化若不化&nbsp;&nbsp;&nbsp;&nbsp;皆悉等无异

&nbsp;&nbsp;&nbsp;&nbsp;设一切众生&nbsp;&nbsp;&nbsp;&nbsp;一时成正觉

&nbsp;&nbsp;&nbsp;&nbsp;若成若未成&nbsp;&nbsp;&nbsp;&nbsp;菩提无增减

&nbsp;&nbsp;&nbsp;&nbsp;最胜有三昧&nbsp;&nbsp;&nbsp;&nbsp;名曰为善觉

&nbsp;&nbsp;&nbsp;&nbsp;道场成菩提&nbsp;&nbsp;&nbsp;&nbsp;逮得此三昧

&nbsp;&nbsp;&nbsp;&nbsp;普放无量光&nbsp;&nbsp;&nbsp;&nbsp;一切众生等

&nbsp;&nbsp;&nbsp;&nbsp;除灭一切闇&nbsp;&nbsp;&nbsp;&nbsp;开悟诸群生

&nbsp;&nbsp;&nbsp;&nbsp;三世一切劫&nbsp;&nbsp;&nbsp;&nbsp;佛刹及诸法

&nbsp;&nbsp;&nbsp;&nbsp;诸根心心法&nbsp;&nbsp;&nbsp;&nbsp;一切虚妄法

&nbsp;&nbsp;&nbsp;&nbsp;于一佛身中&nbsp;&nbsp;&nbsp;&nbsp;此法皆悉现

&nbsp;&nbsp;&nbsp;&nbsp;是故说菩提&nbsp;&nbsp;&nbsp;&nbsp;无量无有边

佛子。云何菩萨摩诃萨知见如来应供等正觉转法轮。此菩萨摩诃萨。知见如来一切愿。一切法转无所转。本无所起。三转圆满皆悉清净。悉能远离一切邪见。离欲际非际。一切诸法。如虚空际。不可言说。一切法寂灭。涅槃性故。菩萨摩诃萨。知见一切文字。一切语言法。悉转法轮。如来音声无所不至故。知见法轮如响。真实法性故。知见一切音声皆是一声。如来以此而转法轮。佛转法轮无有主故。知见转法轮无漏无尽。内外无所有故。佛子。譬如文字。于无量无数劫。说不可尽。如来应供等正觉转正法轮。亦复如是。一切文字。一切语言。说不可尽。如来法轮。悉入一切语言文字。而无所住。佛子。譬如字章。悉入一切字数。一切事数。一切语言数。一切算数。一切世间出世间。而无所住。如来音声亦复如是。于一切处无所不入。于一切众生。一切法。一切业。一切报。一切心。亦无所住。一切众生诸语言法。皆为法轮音声所摄。何以故。一切音声不离法轮音声故。复次佛子。此菩萨摩诃萨。知见如来应供等正觉出生法门转法轮。何等为如来出生法门转法轮。如来以一切众生念念心心行等音声。为一切众生而转法轮。何以故。佛子。如来应供等正觉有三昧。名曰究竟无碍无畏如来正受三昧。而转法轮。如来入此三昧已。出生一切众生等音。于一一音中。复生一切众生等音。而转法轮。悉令众生皆大欢喜。佛子。若如是知转法轮者。当知是人则为随顺一切佛家。不如是知。则不随顺诸如来家。佛子。是为菩萨摩诃萨知见如来应供等正觉转法轮。尔时普贤菩萨。欲重明此义。以偈颂曰。

&nbsp;&nbsp;&nbsp;&nbsp;如来转法轮&nbsp;&nbsp;&nbsp;&nbsp;三世无不至

&nbsp;&nbsp;&nbsp;&nbsp;所转无所转&nbsp;&nbsp;&nbsp;&nbsp;求之不可得

&nbsp;&nbsp;&nbsp;&nbsp;譬如诸文字&nbsp;&nbsp;&nbsp;&nbsp;说之不可尽

&nbsp;&nbsp;&nbsp;&nbsp;十力亦如是&nbsp;&nbsp;&nbsp;&nbsp;转法轮无尽

&nbsp;&nbsp;&nbsp;&nbsp;譬如章文字&nbsp;&nbsp;&nbsp;&nbsp;悉入一切数

&nbsp;&nbsp;&nbsp;&nbsp;所入无所入&nbsp;&nbsp;&nbsp;&nbsp;法轮亦如是

&nbsp;&nbsp;&nbsp;&nbsp;普入一切音&nbsp;&nbsp;&nbsp;&nbsp;所入无所入

&nbsp;&nbsp;&nbsp;&nbsp;彼亦无自性&nbsp;&nbsp;&nbsp;&nbsp;能令一切喜

&nbsp;&nbsp;&nbsp;&nbsp;出过一切数&nbsp;&nbsp;&nbsp;&nbsp;究竟成菩提

&nbsp;&nbsp;&nbsp;&nbsp;欲说真实义&nbsp;&nbsp;&nbsp;&nbsp;是故入三昧

&nbsp;&nbsp;&nbsp;&nbsp;以彼三昧力&nbsp;&nbsp;&nbsp;&nbsp;出生妙音声

&nbsp;&nbsp;&nbsp;&nbsp;悉与众生等&nbsp;&nbsp;&nbsp;&nbsp;而转正法轮

&nbsp;&nbsp;&nbsp;&nbsp;又复悉于彼&nbsp;&nbsp;&nbsp;&nbsp;一一诸音声

&nbsp;&nbsp;&nbsp;&nbsp;出生无量音&nbsp;&nbsp;&nbsp;&nbsp;众生语言法

&nbsp;&nbsp;&nbsp;&nbsp;大自在无念&nbsp;&nbsp;&nbsp;&nbsp;我出彼众音

&nbsp;&nbsp;&nbsp;&nbsp;随其受化者&nbsp;&nbsp;&nbsp;&nbsp;一切无不闻

&nbsp;&nbsp;&nbsp;&nbsp;譬如诸文字&nbsp;&nbsp;&nbsp;&nbsp;不内亦不外

&nbsp;&nbsp;&nbsp;&nbsp;无漏不可尽&nbsp;&nbsp;&nbsp;&nbsp;亦复无积聚

&nbsp;&nbsp;&nbsp;&nbsp;十力亦如是&nbsp;&nbsp;&nbsp;&nbsp;转清净法轮

&nbsp;&nbsp;&nbsp;&nbsp;无漏不可尽&nbsp;&nbsp;&nbsp;&nbsp;诸佛大神力