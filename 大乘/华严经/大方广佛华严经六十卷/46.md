## 大方广佛华严经卷第四十六

### 入法界品第三十四之二

尔时坏散一切众魔智幢王菩萨。承佛神力。观察十方。以偈颂曰。

&nbsp;&nbsp;&nbsp;&nbsp;大智无碍身&nbsp;&nbsp;&nbsp;&nbsp;非身难思议

&nbsp;&nbsp;&nbsp;&nbsp;如来净法身&nbsp;&nbsp;&nbsp;&nbsp;一切莫能测

&nbsp;&nbsp;&nbsp;&nbsp;不思议行业&nbsp;&nbsp;&nbsp;&nbsp;起此清净身

&nbsp;&nbsp;&nbsp;&nbsp;无量妙庄严&nbsp;&nbsp;&nbsp;&nbsp;不染于三界

&nbsp;&nbsp;&nbsp;&nbsp;普明照一切&nbsp;&nbsp;&nbsp;&nbsp;清净诸法界

&nbsp;&nbsp;&nbsp;&nbsp;开发菩提门&nbsp;&nbsp;&nbsp;&nbsp;出生深定智

&nbsp;&nbsp;&nbsp;&nbsp;永离诸垢染&nbsp;&nbsp;&nbsp;&nbsp;除灭一切障

&nbsp;&nbsp;&nbsp;&nbsp;世间明净日&nbsp;&nbsp;&nbsp;&nbsp;普放慧光明

&nbsp;&nbsp;&nbsp;&nbsp;永绝生死流&nbsp;&nbsp;&nbsp;&nbsp;悉令三界净

&nbsp;&nbsp;&nbsp;&nbsp;具足菩萨德&nbsp;&nbsp;&nbsp;&nbsp;成就佛菩提

&nbsp;&nbsp;&nbsp;&nbsp;显现无量色&nbsp;&nbsp;&nbsp;&nbsp;于彼无所染

&nbsp;&nbsp;&nbsp;&nbsp;所可现众色&nbsp;&nbsp;&nbsp;&nbsp;一切莫能思

&nbsp;&nbsp;&nbsp;&nbsp;人王胜智慧&nbsp;&nbsp;&nbsp;&nbsp;能于念念中

&nbsp;&nbsp;&nbsp;&nbsp;具无量菩提&nbsp;&nbsp;&nbsp;&nbsp;一切莫能知

&nbsp;&nbsp;&nbsp;&nbsp;具足无尽智&nbsp;&nbsp;&nbsp;&nbsp;一切莫能坏

&nbsp;&nbsp;&nbsp;&nbsp;彼于一念中&nbsp;&nbsp;&nbsp;&nbsp;明达三世佛

&nbsp;&nbsp;&nbsp;&nbsp;分别一切业&nbsp;&nbsp;&nbsp;&nbsp;正念思菩提

&nbsp;&nbsp;&nbsp;&nbsp;于思而非思&nbsp;&nbsp;&nbsp;&nbsp;思法寂灭故

&nbsp;&nbsp;&nbsp;&nbsp;甚深不可说&nbsp;&nbsp;&nbsp;&nbsp;远离语言道

&nbsp;&nbsp;&nbsp;&nbsp;如来从此起&nbsp;&nbsp;&nbsp;&nbsp;佛业难思议

尔时明净愿智幢王菩萨。承佛神力。观察十方。以偈颂曰。

&nbsp;&nbsp;&nbsp;&nbsp;离痴清净念&nbsp;&nbsp;&nbsp;&nbsp;闻持一切法

&nbsp;&nbsp;&nbsp;&nbsp;深慧能分别&nbsp;&nbsp;&nbsp;&nbsp;诸佛无尽海

&nbsp;&nbsp;&nbsp;&nbsp;菩萨决定心&nbsp;&nbsp;&nbsp;&nbsp;修习菩萨行

&nbsp;&nbsp;&nbsp;&nbsp;出生甚深智&nbsp;&nbsp;&nbsp;&nbsp;除灭诸疑惑

&nbsp;&nbsp;&nbsp;&nbsp;其心无疲厌&nbsp;&nbsp;&nbsp;&nbsp;远离于懈怠

&nbsp;&nbsp;&nbsp;&nbsp;常勤修精进&nbsp;&nbsp;&nbsp;&nbsp;究竟诸佛法

&nbsp;&nbsp;&nbsp;&nbsp;具足信智慧&nbsp;&nbsp;&nbsp;&nbsp;安住不可动

&nbsp;&nbsp;&nbsp;&nbsp;常乐甚深智&nbsp;&nbsp;&nbsp;&nbsp;观察无所著

&nbsp;&nbsp;&nbsp;&nbsp;无量无边劫&nbsp;&nbsp;&nbsp;&nbsp;积集诸功德

&nbsp;&nbsp;&nbsp;&nbsp;专心常回向&nbsp;&nbsp;&nbsp;&nbsp;诸佛甚深法

&nbsp;&nbsp;&nbsp;&nbsp;虽在生死中&nbsp;&nbsp;&nbsp;&nbsp;其心无染着

&nbsp;&nbsp;&nbsp;&nbsp;安住诸佛法&nbsp;&nbsp;&nbsp;&nbsp;常乐如来行

&nbsp;&nbsp;&nbsp;&nbsp;世间诸所有&nbsp;&nbsp;&nbsp;&nbsp;阴界等诸法

&nbsp;&nbsp;&nbsp;&nbsp;无畏悉除断&nbsp;&nbsp;&nbsp;&nbsp;安住佛正法

&nbsp;&nbsp;&nbsp;&nbsp;世间颠倒惑&nbsp;&nbsp;&nbsp;&nbsp;生死轮常转

&nbsp;&nbsp;&nbsp;&nbsp;修习无碍行&nbsp;&nbsp;&nbsp;&nbsp;实利益众生

&nbsp;&nbsp;&nbsp;&nbsp;菩萨行难称&nbsp;&nbsp;&nbsp;&nbsp;一切莫能知

&nbsp;&nbsp;&nbsp;&nbsp;除灭一切苦&nbsp;&nbsp;&nbsp;&nbsp;安乐诸群生

&nbsp;&nbsp;&nbsp;&nbsp;善觉菩提智&nbsp;&nbsp;&nbsp;&nbsp;普照诸世间

&nbsp;&nbsp;&nbsp;&nbsp;除灭愚痴闇&nbsp;&nbsp;&nbsp;&nbsp;度脱一切众

尔时坏散一切障智慧势王菩萨。承佛神力。观察十方。以偈颂曰。

&nbsp;&nbsp;&nbsp;&nbsp;无量无数劫&nbsp;&nbsp;&nbsp;&nbsp;佛音难得闻

&nbsp;&nbsp;&nbsp;&nbsp;何况亲奉觐&nbsp;&nbsp;&nbsp;&nbsp;除灭诸疑惑

&nbsp;&nbsp;&nbsp;&nbsp;如来世间灯&nbsp;&nbsp;&nbsp;&nbsp;究竟一切法

&nbsp;&nbsp;&nbsp;&nbsp;无上胜福田&nbsp;&nbsp;&nbsp;&nbsp;令众悉清净

&nbsp;&nbsp;&nbsp;&nbsp;如来妙色身&nbsp;&nbsp;&nbsp;&nbsp;一切莫能思

&nbsp;&nbsp;&nbsp;&nbsp;无量劫谛观&nbsp;&nbsp;&nbsp;&nbsp;其心无厌足

&nbsp;&nbsp;&nbsp;&nbsp;佛子善观察&nbsp;&nbsp;&nbsp;&nbsp;如来妙色身

&nbsp;&nbsp;&nbsp;&nbsp;除灭一切障&nbsp;&nbsp;&nbsp;&nbsp;究竟成菩提

&nbsp;&nbsp;&nbsp;&nbsp;如来妙色身&nbsp;&nbsp;&nbsp;&nbsp;出生净妙音

&nbsp;&nbsp;&nbsp;&nbsp;无碍诸辩才&nbsp;&nbsp;&nbsp;&nbsp;广开菩提门

&nbsp;&nbsp;&nbsp;&nbsp;普照一切众&nbsp;&nbsp;&nbsp;&nbsp;无量难思议

&nbsp;&nbsp;&nbsp;&nbsp;建立大乘智&nbsp;&nbsp;&nbsp;&nbsp;授以菩提记

&nbsp;&nbsp;&nbsp;&nbsp;功德圆满日&nbsp;&nbsp;&nbsp;&nbsp;出兴照世间

&nbsp;&nbsp;&nbsp;&nbsp;长养一切世&nbsp;&nbsp;&nbsp;&nbsp;无量功德身

&nbsp;&nbsp;&nbsp;&nbsp;若有值如来&nbsp;&nbsp;&nbsp;&nbsp;远离诸恶道

&nbsp;&nbsp;&nbsp;&nbsp;除灭一切苦&nbsp;&nbsp;&nbsp;&nbsp;具足智慧身

&nbsp;&nbsp;&nbsp;&nbsp;若有见如来&nbsp;&nbsp;&nbsp;&nbsp;能发无量心

&nbsp;&nbsp;&nbsp;&nbsp;长养无数智&nbsp;&nbsp;&nbsp;&nbsp;值遇诸导师

&nbsp;&nbsp;&nbsp;&nbsp;若有见如来&nbsp;&nbsp;&nbsp;&nbsp;得定菩提心

&nbsp;&nbsp;&nbsp;&nbsp;能自决定知&nbsp;&nbsp;&nbsp;&nbsp;我必成菩提

尔时分别法界智通王菩萨。承佛神力。观察十方。以偈颂曰。

&nbsp;&nbsp;&nbsp;&nbsp;菩萨见如来&nbsp;&nbsp;&nbsp;&nbsp;无量净功德

&nbsp;&nbsp;&nbsp;&nbsp;皆悉善回向&nbsp;&nbsp;&nbsp;&nbsp;究竟一切智

&nbsp;&nbsp;&nbsp;&nbsp;饶益众生故&nbsp;&nbsp;&nbsp;&nbsp;如来出世间

&nbsp;&nbsp;&nbsp;&nbsp;具足大悲心&nbsp;&nbsp;&nbsp;&nbsp;为世转法轮

&nbsp;&nbsp;&nbsp;&nbsp;一切无能报&nbsp;&nbsp;&nbsp;&nbsp;大仙普慈恩

&nbsp;&nbsp;&nbsp;&nbsp;不可思议劫&nbsp;&nbsp;&nbsp;&nbsp;代众受苦故

&nbsp;&nbsp;&nbsp;&nbsp;无量亿劫中&nbsp;&nbsp;&nbsp;&nbsp;受诸地狱苦

&nbsp;&nbsp;&nbsp;&nbsp;不舍一切众&nbsp;&nbsp;&nbsp;&nbsp;悉令得见佛

&nbsp;&nbsp;&nbsp;&nbsp;普能代众生&nbsp;&nbsp;&nbsp;&nbsp;具受无量苦

&nbsp;&nbsp;&nbsp;&nbsp;其心无疲倦&nbsp;&nbsp;&nbsp;&nbsp;为度一切故

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;所有恶道苦

&nbsp;&nbsp;&nbsp;&nbsp;如来常处中&nbsp;&nbsp;&nbsp;&nbsp;悉令闻正法

&nbsp;&nbsp;&nbsp;&nbsp;一一地狱住&nbsp;&nbsp;&nbsp;&nbsp;不可思议劫

&nbsp;&nbsp;&nbsp;&nbsp;具受无量苦&nbsp;&nbsp;&nbsp;&nbsp;终不离诸佛

&nbsp;&nbsp;&nbsp;&nbsp;所以无量劫&nbsp;&nbsp;&nbsp;&nbsp;常在三恶道

&nbsp;&nbsp;&nbsp;&nbsp;欲令诸群生&nbsp;&nbsp;&nbsp;&nbsp;长养智慧故

&nbsp;&nbsp;&nbsp;&nbsp;众生见如来&nbsp;&nbsp;&nbsp;&nbsp;除灭诸苦恼

&nbsp;&nbsp;&nbsp;&nbsp;安立于大智&nbsp;&nbsp;&nbsp;&nbsp;一切佛境界

&nbsp;&nbsp;&nbsp;&nbsp;若有见佛者&nbsp;&nbsp;&nbsp;&nbsp;除灭一切障

&nbsp;&nbsp;&nbsp;&nbsp;长养功德藏&nbsp;&nbsp;&nbsp;&nbsp;究竟成菩提

&nbsp;&nbsp;&nbsp;&nbsp;如来能除灭&nbsp;&nbsp;&nbsp;&nbsp;世间诸疑惑

&nbsp;&nbsp;&nbsp;&nbsp;随其所应化&nbsp;&nbsp;&nbsp;&nbsp;悉满彼大愿

尔时普贤菩萨。观察一切大众。欲重开发显现照明。以法界等方便。广说师子奋迅三昧。法界等。虚空界等。三世等。一切众生界等。一切劫等。一切业性等。众生希望等。众生欲等。法光明等。随时教化等。一切众生根等。为诸菩萨十种广说师子奋迅三昧。何等为十。所谓广说一切法界中。一切佛刹微尘等佛。次第兴世演说正法。广说虚空界等一切佛刹中。尽未来劫一切诸佛所说广说一切佛刹中。一切如来现成正觉。广说虚空界等一切佛刹中。佛坐道场眷属围绕。菩萨大众皆悉往诣。广说一念中三世一切佛出变化身充满一切法界。广说一身充满一切世界海。一切佛刹海平等照持。广说一一境界中。显现三世一切诸佛自在功德地。广说一一微尘中。显现三世一切佛刹。微尘等佛自在神力。广说一一毛孔出三世一切佛大愿海音。开发化导尽未来劫一切菩萨。广说处法界等师子之座。大众围绕庄严道场。各随其处转妙法轮。尽未来劫未曾断绝。佛子。此师子奋迅三昧。有如是等不可说佛刹微尘等广说。唯是如来智慧境界。尔时普贤菩萨摩诃萨。欲重明师子奋迅三昧。承佛神力。观察如来。观察大众。观察如来不可思议境界。观察诸佛三昧。观察不可思议世界。观察不可思议智慧。观察一切法皆悉如幻。观察不可思议诸佛平等。观察无量无边一切音声语言道故。以偈颂曰。

&nbsp;&nbsp;&nbsp;&nbsp;一一毛孔中&nbsp;&nbsp;&nbsp;&nbsp;普现最胜海

&nbsp;&nbsp;&nbsp;&nbsp;佛处如来座&nbsp;&nbsp;&nbsp;&nbsp;菩萨众围绕

&nbsp;&nbsp;&nbsp;&nbsp;一一毛孔中&nbsp;&nbsp;&nbsp;&nbsp;无量诸佛海

&nbsp;&nbsp;&nbsp;&nbsp;道场处华座&nbsp;&nbsp;&nbsp;&nbsp;转净妙法轮

&nbsp;&nbsp;&nbsp;&nbsp;一一毛孔中&nbsp;&nbsp;&nbsp;&nbsp;一切刹尘等

&nbsp;&nbsp;&nbsp;&nbsp;最胜跏趺坐&nbsp;&nbsp;&nbsp;&nbsp;演说普贤行

&nbsp;&nbsp;&nbsp;&nbsp;最胜坐一刹&nbsp;&nbsp;&nbsp;&nbsp;充满十方界

&nbsp;&nbsp;&nbsp;&nbsp;无尽菩萨云&nbsp;&nbsp;&nbsp;&nbsp;来诣于佛所

&nbsp;&nbsp;&nbsp;&nbsp;无量亿佛刹&nbsp;&nbsp;&nbsp;&nbsp;尘数菩萨集

&nbsp;&nbsp;&nbsp;&nbsp;围绕于如来&nbsp;&nbsp;&nbsp;&nbsp;为说诸法界

&nbsp;&nbsp;&nbsp;&nbsp;显现诸佛刹&nbsp;&nbsp;&nbsp;&nbsp;入法界智海

&nbsp;&nbsp;&nbsp;&nbsp;安住普贤行&nbsp;&nbsp;&nbsp;&nbsp;满足诸佛行

&nbsp;&nbsp;&nbsp;&nbsp;安住于如来&nbsp;&nbsp;&nbsp;&nbsp;一切诸世界

&nbsp;&nbsp;&nbsp;&nbsp;深入菩萨行&nbsp;&nbsp;&nbsp;&nbsp;乐闻胜法云

&nbsp;&nbsp;&nbsp;&nbsp;一一刹无量&nbsp;&nbsp;&nbsp;&nbsp;亿劫修诸行

&nbsp;&nbsp;&nbsp;&nbsp;修习彼行已&nbsp;&nbsp;&nbsp;&nbsp;究竟深法海

&nbsp;&nbsp;&nbsp;&nbsp;满足大愿海&nbsp;&nbsp;&nbsp;&nbsp;安住如来地

&nbsp;&nbsp;&nbsp;&nbsp;出生最胜法&nbsp;&nbsp;&nbsp;&nbsp;具足普贤行

&nbsp;&nbsp;&nbsp;&nbsp;成就功德海&nbsp;&nbsp;&nbsp;&nbsp;得无量自在

&nbsp;&nbsp;&nbsp;&nbsp;如来身云覆&nbsp;&nbsp;&nbsp;&nbsp;一切诸佛刹

&nbsp;&nbsp;&nbsp;&nbsp;普雨甘露法&nbsp;&nbsp;&nbsp;&nbsp;令众住佛道

尔时世尊。欲令诸菩萨安住师子奋迅三昧故。放眉间白毫相光。名普照三世法界门。不可说世界微尘等光明以为眷属。普照十方一切世界海。时祇洹林菩萨大众普云集者悉见一切法界。虚空界等一切佛刹。种种色种种清净。种种安住。种种形。如是等一切世界诸大菩萨。现坐道场。菩萨围绕。诸天供养成等正觉。或见于不可说佛刹微尘等诸眷属中。出妙音声。充满法界。转净法轮。或见在天宫殿。在龙宫殿。夜叉乾闼婆阿修罗迦楼罗紧那罗摩睺罗伽及人非人等诸宫殿中。或见在人聚落城邑大王京都。现种种身。种种姓名。种种色。种种圆光。种种光网。种种辩。种种眷属。种种持。种种教持。种种音声。而为说法。如此间。如来为诸菩萨现甚深三昧神力变化。一切法界。虚空界等。十方一切世界海中。现国土身及众生身诸业所起。乃至一毛孔中一切悉现。亦复如是。而不坏三世。不坏众生。普照一切诸众生心。色身清净。随所应化。普现一切众生类前。开示一切诸佛妙法。调伏众生。显现如来自在神力。其有众生。见闻念知如来自在神通力者。皆佛宿世善知识也。皆悉修习四摄善根。一向专求无上菩提。摄诸善根成就方便。逮得如来不可思议自在三昧。悉与法界虚空界等。或得法身或得色身。或得菩萨具足诸行。或得清净诸波罗蜜。或得菩萨圆满净行。或得菩萨诸地。或得菩提自在。或得如来不坏三昧。或得如来诸行智力。或得如来无碍辩才。此诸菩萨。得如是等十不可说佛刹微尘等诸妙功德。所谓种种道。种种门。种种入。种种度。种种方便。种种至。种种方。种种光明。种种功德。种种功德具。种种自在。深入菩萨诸三昧海。所谓普庄严法界菩萨三昧。普照三世无碍三昧不坏法界智三昧。随时深入如来境界三昧。普照虚空三昧。行如来力三昧。如来无畏庄严师子奋迅三昧。一切法界方便藏三昧。无碍法界净月三昧。清净庄严法云三昧。除灭痴障法王幢三昧。一一境界中悉见一切佛海三昧。一切世间不可坏身清净光明智幢三昧。深入佛身无坏三昧。随顺一切世藏三昧。诸法无迹无依三昧。圆满普照寂灭三昧。无所有善化普化遍照三昧。摄持一切佛刹三昧。庄严一切佛刹现成菩提三昧。行一切王法三昧。行一切众生境界无碍三昧。生一切诸佛三昧。究竟一切佛德海三昧。一一境界出生尽未来际功德三昧。解了一切如来本生海三昧。护持尽未来际一切如来种性三昧。令现在十方一切佛刹海悉净三昧。于一念中普照一切佛住三昧。远离障碍深入一切境界三昧。令一切刹入一佛刹三昧。出一切佛化身三昧。决定智慧金刚王入一切根海三昧。住持一切佛身皆一身藏无差别三昧。于一念中住一切佛法界方便无尽三昧。于一切法界佛刹中示现涅槃三昧。住无上地三昧。令一切世界众生悉见其身无别异三昧。一切佛智现前三昧。知一切法实相三昧。于一念中具分别知三世三昧。于一念中知一切法界藏三昧。皆随顺知如来智师子行三昧。于一切境界慧眼圆满三昧。十力境界等三昧。于一切境界以平等眼示现三昧。出生一切妙色众生见无厌足三昧。无动藏三昧。一法摄一切法三昧。一言普说一切音声三昧。一切佛无二法三昧。离三世三昧。分别一切劫不坏智三昧。微细方便十力内三昧。一切劫出生菩萨行无断三昧。一切十方普云现前三昧。菩提自在法界无碍三昧。分别一切觉正希望安隐幢三昧。一切庄严庄严虚空三昧。于念念中出生化云三昧。离垢如空如来月光三昧。一切佛持如空三昧。一切法庄严法光三昧。开一切法义灯三昧。十力圆满光三昧。三世一切佛幢三昧。一切佛同一藏三昧。于念念中发起究竟一切事三昧。无尽功德藏三昧。示现无量无边诸佛境界三昧。住一切法金刚师子座三昧。出生显现一切如来变化无不知见三昧。一切念如来日三昧。一日悉觉三世三昧。自然寂静解脱三昧。见一切佛三昧。钵昙摩华庄严一切法界决定智三昧。一切法无著虚空净眼三昧。一方摄十方海三昧。深入无底法界三昧。一切法海三昧。放一切光寂静身三昧。一念出生一切通明愿三昧。一切时一切处成菩提三昧。一切法界入一庄严三昧。一切佛住持三昧。一切众生胜地智明三昧。一念中一身充满法界三昧。一身中显现清净法界三昧。普门入法界显现大庄严三昧。一切佛法圆满轮智住持三昧。一切法方便一方便庄严三昧。因陀罗网摄众生界诸愿精进住持三昧。分别一切世界轮三昧。莲华妙德自在三昧。分别一切众生身三昧。对现一切众生身三昧。分别一切音声海三昧。了知一切众生地三昧。不可坏大悲藏三昧。一切佛入如来际三昧。修习一切佛法门三昧。观察师子奋迅菩萨三昧。如是等不可说佛刹微尘等三昧门。入如来海。入一切佛自在三昧。于念念中充满法界。彼诸菩萨一一皆有妙师子座。悉与十佛世界等。现大自在甚深智慧。悉得诸地明净智慧。普观一切从智性生。专求一切智。具足成就离痴慧眼。悉为众生作调御师。修行诸佛平等正法。决定了知一切境界。分别了知一切世界。乐寂灭法。远离世间。常好闲静。游诸佛刹无所染着。于一切法心无所依。安住庄严妙法宫殿。教化成熟一切众生。为一切众生显现佛刹。具足成就无上智门。顺离欲际得智慧身。消竭一切诸有为海。为一切众生显真实际。法海慧光具足圆满。皆悉安住坚固三昧以大悲心。常念众生。解一切众生皆悉如梦。一切如来悉如电光。一切言音皆悉如响。了一切法皆悉如化。满足诸愿具菩萨行。普智圆满方便清净。心乐寂静。成满一切诸陀罗尼。智慧境界。具足十力远离恐怖。安住法界具净法眼。得一切法无所有门。修行无量智慧大海。究竟到于智慧彼岸。悉得般若波罗蜜力。成就神通波罗蜜。度众生海。于三昧波罗蜜悉得自在。善知一切智无错谬。巧妙方便开示法藏。具足辩才成就大愿。具足诸力法云无尽。于大众中能师子吼而无所畏。常求正法心无所著。以净慧眼灭除痴闇。智月圆满照世生灭。成就智慧。放大光明。照一切谛。善巧方便。智慧功德。金刚之山。超出三世一切法王。觉无所畏。智功德幢。灭诸魔幢。建立精进圆满智幢。具足成就无上之身。得一切法无碍智慧。觉了无尽智真实际。安住真际。修行决定无相三昧。巧方便生诸菩萨行。无二智慧谛见境界。世间诸趣。普照佛刹无所染着。于一切法除灭痴闇。究竟智慧皆悉圆满。放净法光照十方界。为一切众生作不虚福田。若见闻者所愿成满。为一切世间功德须弥。远离恐怖伏诸外道。以微妙音遍一切刹。常见诸佛心无厌足。成就如来自在法身。随其所应而化度之。能以一身满一切刹。以少方便具足清净自在神力。普游十方无所障碍。智慧圆满遍照法界。为一切众耀明净日。随其所应赞叹功德。了一切众生诸根希望。于一切法得无诤境界。分别了知诸法自性。大小相摄。决了如来甚深之地。说句味身诸法深义。无有穷尽。于一言中。普说一切修多罗海。究竟一切诸陀罗尼。广智慧身。究竟无量劫陀罗尼。于一念中。决定了知不可说劫。于一念中。了达三世法陀罗尼。普照无量诸佛法海。为一切众生起净智慧。转正法轮无能坏者。成就如来智慧境界。常入善现三昧正受。远离障碍深入诸法。于一切法得胜智自在。清净庄严一切境界。深入十方甚深法界。摄取十方一切法界。于一一微尘中。现成正觉。于无色性现一切色。能以一方摄一切方。彼诸菩萨。具足成满如是等无量功德智慧之藏。常为一切诸佛赞叹。以句味身说其功德。不能穷尽。皆悉云集于祇洹林。尔时彼诸菩萨。深入如来功德大海。入已于菩萨身中。及楼阁中。庄严具中。师子座中。以乐法力故。不可思议力故。于念念中。各放无量光明云。普照法界觉悟众生。所谓出一切宝香光明云。赞叹三世诸佛功德。微妙音声充满十方。出一切众生云。境界光明。说一切众生清净业报。微妙音声充满十方。出一切菩萨愿行庄严光云。说一切菩萨愿行功德。出一切佛变化身云。一切如来微妙音声充满十方。出一切菩萨身云。相好庄严。于一切佛刹。以微妙音赞叹诸佛充满十方。出三世佛庄严道场云现一切佛成等正觉。充满十方。于一切境界中。出龙王云。雨一切香充满十方。出一切佛身云。叹普贤行充满十方。出一切佛刹净光明云。一切如来转法轮音充满十方。时诸菩萨威神力故。此法力故。出如是等不可说佛刹微尘等云。尔时文殊师利菩萨摩诃萨。承佛神力。观察十方。欲赞叹祇洹林中无量庄严。以偈颂曰。

&nbsp;&nbsp;&nbsp;&nbsp;观察祇洹中&nbsp;&nbsp;&nbsp;&nbsp;如来自在力

&nbsp;&nbsp;&nbsp;&nbsp;一切境界出&nbsp;&nbsp;&nbsp;&nbsp;无量功德云

&nbsp;&nbsp;&nbsp;&nbsp;无量净妙色&nbsp;&nbsp;&nbsp;&nbsp;种种而庄严

&nbsp;&nbsp;&nbsp;&nbsp;皆悉普照现&nbsp;&nbsp;&nbsp;&nbsp;十方诸佛刹

&nbsp;&nbsp;&nbsp;&nbsp;佛子身毛孔&nbsp;&nbsp;&nbsp;&nbsp;出佛音声云

&nbsp;&nbsp;&nbsp;&nbsp;种种宝庄严&nbsp;&nbsp;&nbsp;&nbsp;充满十方刹

&nbsp;&nbsp;&nbsp;&nbsp;其身如梵王&nbsp;&nbsp;&nbsp;&nbsp;威仪常安静

&nbsp;&nbsp;&nbsp;&nbsp;遍游十方刹&nbsp;&nbsp;&nbsp;&nbsp;演出妙音声

&nbsp;&nbsp;&nbsp;&nbsp;如来毛孔出&nbsp;&nbsp;&nbsp;&nbsp;不可思议身

&nbsp;&nbsp;&nbsp;&nbsp;皆悉如普贤&nbsp;&nbsp;&nbsp;&nbsp;众妙相庄严

&nbsp;&nbsp;&nbsp;&nbsp;菩萨普成就&nbsp;&nbsp;&nbsp;&nbsp;三世功德海

&nbsp;&nbsp;&nbsp;&nbsp;充满于虚空&nbsp;&nbsp;&nbsp;&nbsp;出生庄严云

&nbsp;&nbsp;&nbsp;&nbsp;于此祇洹中&nbsp;&nbsp;&nbsp;&nbsp;演出妙音声

&nbsp;&nbsp;&nbsp;&nbsp;普说一切众&nbsp;&nbsp;&nbsp;&nbsp;善净业果报

&nbsp;&nbsp;&nbsp;&nbsp;一一境界中&nbsp;&nbsp;&nbsp;&nbsp;悉现佛刹海

&nbsp;&nbsp;&nbsp;&nbsp;三世诸如来&nbsp;&nbsp;&nbsp;&nbsp;无量自在力

&nbsp;&nbsp;&nbsp;&nbsp;如来毛孔中&nbsp;&nbsp;&nbsp;&nbsp;一切诸世界

&nbsp;&nbsp;&nbsp;&nbsp;微尘等佛刹&nbsp;&nbsp;&nbsp;&nbsp;皆悉分别现

&nbsp;&nbsp;&nbsp;&nbsp;一切境界中&nbsp;&nbsp;&nbsp;&nbsp;出生诸佛云

&nbsp;&nbsp;&nbsp;&nbsp;无量善方便&nbsp;&nbsp;&nbsp;&nbsp;度脱一切众

&nbsp;&nbsp;&nbsp;&nbsp;华云香焰云&nbsp;&nbsp;&nbsp;&nbsp;清净摩尼宝

&nbsp;&nbsp;&nbsp;&nbsp;种种庄严云&nbsp;&nbsp;&nbsp;&nbsp;充满于十方

&nbsp;&nbsp;&nbsp;&nbsp;三世一切佛&nbsp;&nbsp;&nbsp;&nbsp;庄严妙道场

&nbsp;&nbsp;&nbsp;&nbsp;于此祇洹林&nbsp;&nbsp;&nbsp;&nbsp;一切悉显现

&nbsp;&nbsp;&nbsp;&nbsp;普贤等佛子&nbsp;&nbsp;&nbsp;&nbsp;无量种庄严

&nbsp;&nbsp;&nbsp;&nbsp;众生等劫中&nbsp;&nbsp;&nbsp;&nbsp;所修严净刹

&nbsp;&nbsp;&nbsp;&nbsp;如是诸世界&nbsp;&nbsp;&nbsp;&nbsp;悉现祇洹林

时彼一切诸菩萨众。以如来三昧照故。一一皆得不可说佛刹微尘等大悲法门。饶益安乐摄取众生。彼诸菩萨。于一一毛孔。各出不可说佛刹微尘等光明。一一光明端。各出不可说佛刹微尘等菩萨。其身尊重。于诸世间最为殊胜。随其所应皆悉显现。充满法界教化众生。未度者度未脱者脱。现不可说佛刹微尘等诸天宫殿无常死相。一切诸法皆悉如梦。赞叹道场。说一切菩萨诸大愿门。或于一切世界。示现受生。为一切众生。广现檀波罗蜜门。或现一切诸佛圆满净戒功德尸罗波罗蜜门。或现断一切肢节羼提波罗蜜门。或现勤修精进毗梨耶波罗蜜门。或现一切菩萨禅定三昧相续解脱法门。如来圆满智慧光明。专求一切佛法。为一一句身味身义故。能舍无量无数之身。诣诸佛所。问无量法门。善知时会。随其所应而为现法。令一切众生住一切智。逮得方便智光海门。悉能供养诸佛菩萨。降伏众魔制诸外道。悉能显现菩萨力门。知一切技术明净智地。欲令众生得胜妙法。悉能了知众生诸根。烦恼习气。种种业报。及智慧地。以如是等不可说佛刹微尘等法门。教化众生。或现天宫。或现龙宫夜叉乾闼婆阿修罗迦楼罗紧那罗摩睺罗伽等宫。或现梵宫。或现人宫。或现阎罗王宫。或现地狱饿鬼畜生处。大悲智慧及诸大愿不可沮坏。摄取众生不舍方便。或以名号教化。或以忆念教化。或以音声教化。或以圆满光明教化。或以光明网教化。随其所应悉现其前。现处处庄严。不离佛所。不离楼阁座。而普现十方。或放化身云。或现无二身。游行十方教化众生。或现声闻色像。或现梵天色像。或现一切苦行色像。或现良医色像。或现商人色像。或现正命色像。或现妓人色像。或现天色像。或现一切技术色像。或现一切城邑聚落京都色像。随其所应往诣其所。或现种种色身音声。教化众生。或现诸语言法。种种威仪。种种菩萨行。种种巧术。一切智明为世间灯。普照众生。业报庄严。分别诸方。悉行圆满菩萨诸行。悉现一切城邑聚落京都。化度众生。尔时文殊师利童子。从善安住楼阁出。与一切同行诸菩萨俱。金刚力士常随侍卫。本愿足天。乐闻法地天。常习大悲泉池方天。除灭愚痴夜天。出生佛昼日天。庄严正法界虚空河天。度众生生死海天。长养一切善根萨婆若山天。庄严一切众生身满足诸愿供养一切佛身天。守护一切众生城天。守护一切众生夜叉王。令一切众生欢喜乾闼婆王。除灭一切饿鬼趣鸠槃茶王。于生死海拔济众生迦楼罗王正求萨婆若阿修罗王。见佛欢喜无厌足摩睺罗伽王。常厌生死诸天王。常敬礼佛诸梵天王等。俱诣佛所头面礼足。设诸供养已。辞游南方。尔时尊者。舍利弗承佛神力。见文殊师利童子。以菩萨庄严而自庄严。出祇洹林游行南方。见已作如是念。我今当与文殊师利菩萨俱行。尔时尊者舍利弗。与六千比丘眷属围绕。从自房出来诣佛所礼足辞退。向文殊师利。此六千比丘。是舍利弗共行弟子。皆新出家。其名曰海智比丘。大善调伏比丘。功德光比丘。大童子比丘。电光兴比丘。清净行比丘。天妙德比丘。因陀罗慧比丘。梵天比丘。寂静慧比丘。如是等六千比丘。已曾供养过去诸佛。于诸佛所种诸善根。性乐清净信心明彻。行诸大愿观佛境界。了法实相饶益众生。常乐专求诸佛功德。此等比丘。皆是文殊师利之所化度。尔时尊者舍利弗。观察大众。告海智比丘言。汝可观察文殊师利菩萨清净之身。相好庄严。一切天人莫能思议。光明圆满。令无量众生发欢喜心。放大庄严妙光明网。除灭众生无量苦恼。观其眷属成就善根。观其游步威仪庠序。所游行处自然平正十方无碍。观其功德所行道路。其傍悉有众妙宝藏。自然发出。观其供养过去诸佛善根依果。从众林树出庄严藏。观彼一切诸天大王恭敬礼拜供养云雨。海智。汝观文殊师利。一切如来眉间毫相。放无量光。说诸佛法。悉入其顶。尔时尊者舍利弗。为诸比丘。赞说文殊师利无量功德诸大庄严。彼诸比丘。闻赞叹已皆悉欢喜。其心清净离诸垢秽。身体柔软调伏诸根。远离障碍现见诸佛。正求菩提。逮得菩萨清净诸根。具菩萨力长养大悲。入诸波罗蜜发弘誓愿。悉见十方诸如来海。时诸比丘。白尊者舍利弗言唯然大师。愿俱往诣文殊师利。尔时尊者舍利弗。与诸比丘往诣其所。到已谓文殊师利。此诸比丘。皆新出家。欲见仁者。尔时文殊师利童子。即为显现菩萨自在。如象王回顾视比丘。时诸比丘头面礼足。却住一面合掌而立。作如是念。我等以此礼拜功德。知法实相如和上舍利弗。释迦牟尼世尊。得清净身相好音声神力自在。如文殊师利。尔时文殊师利。告诸比丘。汝等当知。若善男子善女人。成就十种大心。则得佛地。况菩萨地。何等为十。所谓发广大心。长养一切善根。究竟不退。心无厌足。见一切佛。恭敬供养。心无厌足。正求一切佛法。心无厌足。遍行菩萨诸波罗蜜。心无厌足。具足一切菩萨三昧。心无厌足。于一切三世流转。心无厌足。严净佛刹。充满十方。心无厌足。教化成熟一切众生。心无厌足。于一切刹。一切劫中。行菩萨行。心无厌足。发广大心。修习一切佛刹微尘等诸波罗蜜。度脱一切众生。具佛十力。心无厌足。若善男子善女人。成就如是十种大法。则能长养一切善根。离生死趣一切世间性。超出声闻缘觉之地。生如来家。具足成就菩萨大愿。行菩萨行住菩萨地。成就如来功德之力。降伏众魔制诸外道。彼诸比丘闻此法已。皆得无碍净眼三昧。悉见十方一切如来。及其眷属无量众生。亦见种种世界形类。众宝宫殿。及诸微尘。乃至如来。十眼境界。皆悉睹见。彼诸如来以种种句身味身。种种辩才。微妙音声。所说法海。皆悉闻知。彼世界中一切众生。心念诸根。皆悉了知。知彼众生过去未来诸趣受生。又能知彼过去未来各十劫事。知彼如来十种本生。十种成就菩提自在。十种转法轮。十种神力。十种教诫。十种说法。十种辩才。得此三昧时。具足成就十种实际菩提之心。一万三昧。一万净波罗蜜。得大智慧圆满光明。菩萨十明住菩提心。尔时文殊师利菩萨。劝诸比丘。修普贤行住普贤行。彼诸比丘出生大愿海。生大愿海已。身心清净。得不死通明。得是明已。不离此处。出生一切如来法身。充满十方。具足一切佛法。尔时文殊师利菩萨。建立彼诸比丘菩提心已。与其眷属渐游南方。至觉城东。住庄严幢娑罗林中大塔庙处。过去诸佛所游止处。亦是过去诸佛为菩萨时修苦行处。此处常为一切天龙夜叉乾闼婆阿修罗人非人等之所供养。时文殊师利。即于此处。说普照一切法界修多罗有百万亿修多罗。以为眷属。说此法时。于大海中有无量千亿龙王。与眷属俱。来诣文殊师利。闻此法已。厌离龙趣正求佛道。舍龙身已生天人中。一万龙王。于阿耨多罗三藐三菩提。得不退转。时觉城人。闻文殊师利在庄严幢娑罗林中大塔庙处。闻已。优婆塞。优婆夷。童男童女。皆悉往诣文殊师利。时有优婆塞。名曰大智。与千优婆塞眷属俱。其名曰须达多优婆塞。婆须达多优婆塞。功德光优婆塞。名称德优婆塞。寂静德优婆塞。欢喜德优婆塞。善慧优婆塞。大慧优婆塞。贤优婆塞。贤妙德优婆塞。如是等千优婆塞俱。头面礼足退坐一面。复有五百优婆夷。其名曰大慧光优婆夷。善光优婆夷。善身优婆夷。可乐身优婆夷。跋陀罗优婆夷。贤德优婆夷。贤光优婆夷。光明幢优婆夷。妙德光优婆夷。善眼优婆夷。如是等五百优婆夷俱。头面礼足退坐一面。复有五百童子。其名曰善财童子。善行童子。善戒童子。善威仪童子。善精进童子。善心童子。善慧童子。善觉童子。善眼童子。善臂童子。善光胜童子。如是等五百童子俱。头面礼足退坐一面。复有五百童女。其名曰善行童女。跋陀罗童女。悦乐颜童女。坚固慧童女。妙功德童女。胜体童女。梵天与童女。功德光童女。善光明童女。如是等五百童女俱。头面礼足退坐一面。尔时文殊师利。知觉城大众集已。随其所应。以大慈力令彼清凉。大悲现前将为说法。甚深智慧分别其心以大辩力而为说法。观察善财童子。以何因缘名曰善财。此童子者。初受胎时。于其宅内有七大宝藏。其藏普出七宝楼阁。自然周备。金银琉璃玻璃真珠砗磲码瑙。从此七宝生七种芽。时此童子处胎十月。出生端正肢体具足。其七种宝芽。高二寻广七寻。又其家内自然具有五百宝器。盛满众宝。金器盛银。银器盛金。金刚器盛众香。众香器盛宝衣。玉石器盛上味馔。摩尼器盛杂宝。种种宝器盛酥油蜜。及以醍醐资生之具。琉璃器盛众宝。玻璃器盛砗磲。砗磲器盛玻璃。码瑙器盛赤珠。赤珠器盛码瑙。火珠器盛净水珠。净水珠器盛火珠。如是等五百宝器。自然行列。又雨众宝。满诸库藏。以此事故婆罗门中善明相师。字曰善财。此童子者。已曾供养过去诸佛。深种善根。常乐清净。近善知识。身口意净。修菩萨道。求一切智。修诸佛法。心净如空。具菩萨行。尔时文殊师利菩萨。如象王回。观察善财。而告之曰。吾当为汝说微妙法。即为分别诸佛正法。分别诸佛次兴世法。净眷属法。转梵轮法。诸佛色身。相好清净庄严之法。一切诸佛具法身法。诸佛音声妙庄严法。说一切如来平等正法。尔时文殊师利。知善财等一切大众闻说此法。皆大欢喜发菩提心。显明过去诸善根已。不舍本座。如应化度觉城众生已。游行南方。尔时善财童子从文殊师利。闻佛如是诸妙功德。专求菩提。随从文殊师利。以偈颂曰。

&nbsp;&nbsp;&nbsp;&nbsp;三有为城郭&nbsp;&nbsp;&nbsp;&nbsp;高慢为园墙

&nbsp;&nbsp;&nbsp;&nbsp;诸趣为却敌&nbsp;&nbsp;&nbsp;&nbsp;染爱为深堑

&nbsp;&nbsp;&nbsp;&nbsp;愚痴闇覆蔽&nbsp;&nbsp;&nbsp;&nbsp;三毒常炽然

&nbsp;&nbsp;&nbsp;&nbsp;恶魔为君王&nbsp;&nbsp;&nbsp;&nbsp;童蒙依止住

&nbsp;&nbsp;&nbsp;&nbsp;贪爱所缠缚&nbsp;&nbsp;&nbsp;&nbsp;谄曲坏正行

&nbsp;&nbsp;&nbsp;&nbsp;疑惑障慧眼&nbsp;&nbsp;&nbsp;&nbsp;流转诸邪道

&nbsp;&nbsp;&nbsp;&nbsp;悭嫉所系缚&nbsp;&nbsp;&nbsp;&nbsp;趣向饿鬼难

&nbsp;&nbsp;&nbsp;&nbsp;生老病死逼&nbsp;&nbsp;&nbsp;&nbsp;愚痴转趣轮

&nbsp;&nbsp;&nbsp;&nbsp;圆满无上悲&nbsp;&nbsp;&nbsp;&nbsp;清净智慧日

&nbsp;&nbsp;&nbsp;&nbsp;消竭烦恼海&nbsp;&nbsp;&nbsp;&nbsp;愿顾少观察

&nbsp;&nbsp;&nbsp;&nbsp;圆满无上慈&nbsp;&nbsp;&nbsp;&nbsp;慧光安众生

&nbsp;&nbsp;&nbsp;&nbsp;一切无不曜&nbsp;&nbsp;&nbsp;&nbsp;月王愿照我

&nbsp;&nbsp;&nbsp;&nbsp;一切法界王&nbsp;&nbsp;&nbsp;&nbsp;净法为四兵

&nbsp;&nbsp;&nbsp;&nbsp;常转正法轮&nbsp;&nbsp;&nbsp;&nbsp;愿化我妙法

&nbsp;&nbsp;&nbsp;&nbsp;具足菩提愿&nbsp;&nbsp;&nbsp;&nbsp;积集功德藏

&nbsp;&nbsp;&nbsp;&nbsp;饶益一切众&nbsp;&nbsp;&nbsp;&nbsp;大师愿度我

&nbsp;&nbsp;&nbsp;&nbsp;忍铠庄严身&nbsp;&nbsp;&nbsp;&nbsp;执持智慧剑

&nbsp;&nbsp;&nbsp;&nbsp;于魔崄恶道&nbsp;&nbsp;&nbsp;&nbsp;济我免众难

&nbsp;&nbsp;&nbsp;&nbsp;住法须弥顶&nbsp;&nbsp;&nbsp;&nbsp;妙定天女侍

&nbsp;&nbsp;&nbsp;&nbsp;降伏阿修罗&nbsp;&nbsp;&nbsp;&nbsp;帝释观察我

&nbsp;&nbsp;&nbsp;&nbsp;具足离垢力&nbsp;&nbsp;&nbsp;&nbsp;分别一切有

&nbsp;&nbsp;&nbsp;&nbsp;世间明净灯&nbsp;&nbsp;&nbsp;&nbsp;愿示我正趣

&nbsp;&nbsp;&nbsp;&nbsp;远离诸恶道&nbsp;&nbsp;&nbsp;&nbsp;悉令善趣净

&nbsp;&nbsp;&nbsp;&nbsp;开我解脱门&nbsp;&nbsp;&nbsp;&nbsp;超出诸世难

&nbsp;&nbsp;&nbsp;&nbsp;着常乐我净&nbsp;&nbsp;&nbsp;&nbsp;迷惑于生死

&nbsp;&nbsp;&nbsp;&nbsp;清净智慧眼&nbsp;&nbsp;&nbsp;&nbsp;愿开解脱门

&nbsp;&nbsp;&nbsp;&nbsp;远离诸颠倒&nbsp;&nbsp;&nbsp;&nbsp;无畏知正道

&nbsp;&nbsp;&nbsp;&nbsp;了达诸正趣&nbsp;&nbsp;&nbsp;&nbsp;示现我菩提

&nbsp;&nbsp;&nbsp;&nbsp;安住正见地&nbsp;&nbsp;&nbsp;&nbsp;诸佛功德树

&nbsp;&nbsp;&nbsp;&nbsp;常雨正觉华&nbsp;&nbsp;&nbsp;&nbsp;愿示我菩提

&nbsp;&nbsp;&nbsp;&nbsp;世间明净日&nbsp;&nbsp;&nbsp;&nbsp;三世诸如来

&nbsp;&nbsp;&nbsp;&nbsp;如法而来去&nbsp;&nbsp;&nbsp;&nbsp;愿令我悉见

&nbsp;&nbsp;&nbsp;&nbsp;分别一切业&nbsp;&nbsp;&nbsp;&nbsp;深知诸法性

&nbsp;&nbsp;&nbsp;&nbsp;决定智慧乘&nbsp;&nbsp;&nbsp;&nbsp;示我摩诃衍

&nbsp;&nbsp;&nbsp;&nbsp;诸愿轮成满&nbsp;&nbsp;&nbsp;&nbsp;大悲不可尽

&nbsp;&nbsp;&nbsp;&nbsp;净妙德庄严&nbsp;&nbsp;&nbsp;&nbsp;安我菩提乘

&nbsp;&nbsp;&nbsp;&nbsp;具足净法界&nbsp;&nbsp;&nbsp;&nbsp;大慈为观察

&nbsp;&nbsp;&nbsp;&nbsp;功德华庄严&nbsp;&nbsp;&nbsp;&nbsp;赐我第一乘

&nbsp;&nbsp;&nbsp;&nbsp;安住梵行座&nbsp;&nbsp;&nbsp;&nbsp;三昧女朝侍

&nbsp;&nbsp;&nbsp;&nbsp;微妙法音乐&nbsp;&nbsp;&nbsp;&nbsp;示我法王道

&nbsp;&nbsp;&nbsp;&nbsp;无尽四摄藏&nbsp;&nbsp;&nbsp;&nbsp;功德庄严智

&nbsp;&nbsp;&nbsp;&nbsp;光明照一切&nbsp;&nbsp;&nbsp;&nbsp;愿速示胜道

&nbsp;&nbsp;&nbsp;&nbsp;施惠圆满光&nbsp;&nbsp;&nbsp;&nbsp;栴檀戒涂身

&nbsp;&nbsp;&nbsp;&nbsp;忍辱大庄严&nbsp;&nbsp;&nbsp;&nbsp;愿速示正道

&nbsp;&nbsp;&nbsp;&nbsp;深入诸禅定&nbsp;&nbsp;&nbsp;&nbsp;教化群生类

&nbsp;&nbsp;&nbsp;&nbsp;具足方便乘&nbsp;&nbsp;&nbsp;&nbsp;安我胜法乘

&nbsp;&nbsp;&nbsp;&nbsp;诸愿圆满轮&nbsp;&nbsp;&nbsp;&nbsp;永绝生死轮

&nbsp;&nbsp;&nbsp;&nbsp;具足持智力&nbsp;&nbsp;&nbsp;&nbsp;安我妙法乘

&nbsp;&nbsp;&nbsp;&nbsp;一切悉殊妙&nbsp;&nbsp;&nbsp;&nbsp;大悲观众生

&nbsp;&nbsp;&nbsp;&nbsp;究竟胜妙行&nbsp;&nbsp;&nbsp;&nbsp;安我实智乘

&nbsp;&nbsp;&nbsp;&nbsp;安住金刚慧&nbsp;&nbsp;&nbsp;&nbsp;究竟一切智

&nbsp;&nbsp;&nbsp;&nbsp;除灭诸障碍&nbsp;&nbsp;&nbsp;&nbsp;安我贤圣乘

&nbsp;&nbsp;&nbsp;&nbsp;慈悲甚弥广&nbsp;&nbsp;&nbsp;&nbsp;安乐诸群生

&nbsp;&nbsp;&nbsp;&nbsp;法界等净眼&nbsp;&nbsp;&nbsp;&nbsp;安我无上乘

&nbsp;&nbsp;&nbsp;&nbsp;除灭众苦阴&nbsp;&nbsp;&nbsp;&nbsp;诸业烦恼轮

&nbsp;&nbsp;&nbsp;&nbsp;降伏一切魔&nbsp;&nbsp;&nbsp;&nbsp;安我正法乘

&nbsp;&nbsp;&nbsp;&nbsp;智慧照十方&nbsp;&nbsp;&nbsp;&nbsp;庄严诸法界

&nbsp;&nbsp;&nbsp;&nbsp;满足众生愿&nbsp;&nbsp;&nbsp;&nbsp;安我胜妙乘

&nbsp;&nbsp;&nbsp;&nbsp;心净如虚空&nbsp;&nbsp;&nbsp;&nbsp;除灭邪见爱

&nbsp;&nbsp;&nbsp;&nbsp;饶益一切众&nbsp;&nbsp;&nbsp;&nbsp;安我胜法乘

&nbsp;&nbsp;&nbsp;&nbsp;安住如风轮&nbsp;&nbsp;&nbsp;&nbsp;普持一切刹

&nbsp;&nbsp;&nbsp;&nbsp;令众住定地&nbsp;&nbsp;&nbsp;&nbsp;安我殊胜乘

&nbsp;&nbsp;&nbsp;&nbsp;安住如大地&nbsp;&nbsp;&nbsp;&nbsp;具足大悲力

&nbsp;&nbsp;&nbsp;&nbsp;智慧益众生&nbsp;&nbsp;&nbsp;&nbsp;安我最胜乘

&nbsp;&nbsp;&nbsp;&nbsp;四摄光圆满&nbsp;&nbsp;&nbsp;&nbsp;饶益群生类

&nbsp;&nbsp;&nbsp;&nbsp;总持清净光&nbsp;&nbsp;&nbsp;&nbsp;示我明净日

&nbsp;&nbsp;&nbsp;&nbsp;开发净慧眼&nbsp;&nbsp;&nbsp;&nbsp;庄严妙智王

&nbsp;&nbsp;&nbsp;&nbsp;冠以无上冠&nbsp;&nbsp;&nbsp;&nbsp;法王慈顾我

尔时文殊师利。如象王回。观善财童子。作如是言。善哉善哉。善男子。乃能发阿耨多罗三藐三菩提心。求善知识亲近善知识。问菩萨行求菩萨道。善男子。是为菩萨第一之藏。具一切智。所谓求善知识。亲近恭敬而供养之。是故善男子应求善知识亲近恭敬。一心供养而无厌足。问菩萨行。云何修习菩萨道。云何满足菩萨行。云何清净菩萨行。云何究竟菩萨行。云何出生菩萨行。云何正念菩萨道。云何缘于菩萨境界道。云何增广菩萨道。云何菩萨具普贤行。尔时文殊师利。为善财童子以偈颂曰。

&nbsp;&nbsp;&nbsp;&nbsp;善哉功德藏&nbsp;&nbsp;&nbsp;&nbsp;能来诣我所

&nbsp;&nbsp;&nbsp;&nbsp;发广大悲心&nbsp;&nbsp;&nbsp;&nbsp;专求无上道

&nbsp;&nbsp;&nbsp;&nbsp;先发诸大愿&nbsp;&nbsp;&nbsp;&nbsp;除灭众生苦

&nbsp;&nbsp;&nbsp;&nbsp;究竟菩萨行&nbsp;&nbsp;&nbsp;&nbsp;成就无上道

&nbsp;&nbsp;&nbsp;&nbsp;若有诸菩萨&nbsp;&nbsp;&nbsp;&nbsp;不厌生死苦

&nbsp;&nbsp;&nbsp;&nbsp;具足普贤行&nbsp;&nbsp;&nbsp;&nbsp;一切莫能坏

&nbsp;&nbsp;&nbsp;&nbsp;功德光胜来&nbsp;&nbsp;&nbsp;&nbsp;清净功德海

&nbsp;&nbsp;&nbsp;&nbsp;正求普贤行&nbsp;&nbsp;&nbsp;&nbsp;饶益一切众

&nbsp;&nbsp;&nbsp;&nbsp;无量无有边&nbsp;&nbsp;&nbsp;&nbsp;世界诸佛所

&nbsp;&nbsp;&nbsp;&nbsp;闻说净法云&nbsp;&nbsp;&nbsp;&nbsp;受持不忘失

&nbsp;&nbsp;&nbsp;&nbsp;悉于十方界&nbsp;&nbsp;&nbsp;&nbsp;普见无量佛

&nbsp;&nbsp;&nbsp;&nbsp;成满诸愿海&nbsp;&nbsp;&nbsp;&nbsp;具足菩萨行

&nbsp;&nbsp;&nbsp;&nbsp;究竟方便海&nbsp;&nbsp;&nbsp;&nbsp;安住如来地

&nbsp;&nbsp;&nbsp;&nbsp;随顺诸佛教&nbsp;&nbsp;&nbsp;&nbsp;逮得一切智

&nbsp;&nbsp;&nbsp;&nbsp;一切世界中&nbsp;&nbsp;&nbsp;&nbsp;法王积劫行

&nbsp;&nbsp;&nbsp;&nbsp;具足普贤道&nbsp;&nbsp;&nbsp;&nbsp;究竟佛菩提

&nbsp;&nbsp;&nbsp;&nbsp;一切刹劫海&nbsp;&nbsp;&nbsp;&nbsp;修习菩萨行

&nbsp;&nbsp;&nbsp;&nbsp;满足诸大愿&nbsp;&nbsp;&nbsp;&nbsp;成就普贤乘

&nbsp;&nbsp;&nbsp;&nbsp;无量诸众生&nbsp;&nbsp;&nbsp;&nbsp;闻彼名号者

&nbsp;&nbsp;&nbsp;&nbsp;修习普贤愿&nbsp;&nbsp;&nbsp;&nbsp;得成无上道