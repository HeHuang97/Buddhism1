## 大方广佛华严经卷第二十二

### 金刚幢菩萨十回向品第二十一之八

以此无缚无著解脱心善根。于一业分别知无量诸业种种缘造。如一业。一切诸业亦复如是。修习普贤菩萨行业智地。以此无缚无著解脱心善根。于一法中。悉分别知一切诸法。于一切法中。亦知一法。分别诸法而不违不着。以此无缚无著解脱心善根。于一语中。悉分别知无量言音。犹如呼响。如一语中。一切语言亦复如是。于彼言音无所依着。住菩萨行智慧成就。逮得普贤无碍净耳。以此无缚无著解脱心善根。于一一法中。悉能演说不可说不可说诸法。长养善根。不可思议。应时说法一切时解脱决定了知众生诸根。随其所应闻佛音声。佛一妙音悦无量众。一如来所菩萨大众充满法界。究竟了知一切诸行。住普贤地。于念念中。如说入法。长养不可说妙智慧身。尽未来劫。于一切世界一切佛所。悉能修习虚空等行。勇猛如普贤。修习大智慧。具足一切行。安住普贤地。以此无缚无著解脱心善根。于一一根中。皆悉了知无量诸根。不可数意不思议境界。修普贤行法门诸根。

以此无缚无著解脱心善根。具菩萨行。生真实妙智。知色微细。知身微细。知刹微细。知劫微细。知世间微细。知方微细。知时微细。知数法微细。知业微细。知报微细。知清净微细。如是等一切微细。于一念中。皆悉了知。随顺普贤菩萨所行。成就普贤真实智慧。离恐怖心。离愚痴心。离散心。离乱心。调伏诸根心。一心。正受心。善分别诸法心。善安住智慧心。行普贤行。随顺普贤菩萨回向心。以此无缚无著解脱心善根。知众生趣微细。知众生死微细。知众生生微细。知众生处微细。知众生生微细。知众生种类微细。知众生界微细。知众生行微细。知众生取微细。知众生境界微细。如是等一切微细。于一念中。悉能了知。修普贤行。而无懈倦。以此无缚无著解脱心善根。悉分别知初发意菩萨等。一切菩萨诸行微细。菩萨处微细。菩萨自在微细。菩萨游行无量佛刹微细。菩萨法明微细。菩萨净眼微细。菩萨具足深心微细。菩萨往诣诸如来大众微细。菩萨诸陀罗尼智门微细。菩萨无量无边无所畏地一切诸辩方便演说微细。菩萨无量无边三昧相微细。菩萨见一切佛三昧微细。菩萨庄严三昧微细。菩萨法界三昧智慧微细。菩萨自在三昧智慧微细。菩萨三昧智慧微细。菩萨受持尽未来际三昧智慧微细。菩萨胜妙智慧分别一切菩萨三昧微细。菩萨无量无边一切菩萨出生三昧分别了知微细。菩萨出生三昧智慧往诣一切诸如来所微细。修习一切菩萨广大甚深无碍三昧。究竟一切种智。得方便地。一切通地。分别实义地。菩萨离痴智。修习普贤无量诸行微细。以此无缚无著解脱心善根。于一念中。悉知菩萨一切住微细。悉知菩萨地微细。菩萨种种行微细。菩萨出生回向微细。菩萨得一切诸佛藏微细。菩萨分别智慧微细。菩萨大愿神力自在微细。演说菩萨三昧微细。菩萨神力方便微细。菩萨印微细。菩萨一生补处微细。菩萨生兜率天微细。菩萨处天宫微细。菩萨严净佛刹微细。菩萨观察人中微细。菩萨放大光明微细。菩萨了达家法微细。菩萨眷属法微细。菩萨一切世界受生法微细。菩萨一身示一切身命终微细。菩萨身入母胎微细。菩萨处母胎微细。菩萨在胎中显现法界等大众自在神力微细。菩萨在母胎显现一切佛自在微细。菩萨生法微细。菩萨游行七步无畏智微细。菩萨现在王宫方便法微细。菩萨出家求道调伏诸根修法微细。菩萨菩提树下坐道场法微细。菩萨降魔成最正觉法微细。如来端坐道场放光明微细。普照十方一切世界微细。显现如来无量无边自在神力微细。如来师子吼大般涅槃微细。如来教化一切众生未曾有失微细。知如来金刚菩提心微细。显现如来住持一切世界微细。于一切世界尽未来劫施作佛事而无休息微细。究竟受持一切法界微细。虚空界等一切世界为化众生故。普现佛身出兴于世微细。一如来身现无量身微细。去来现在一切诸佛智慧眷属微细。如是一切功德微细。我当悉知具足究竟得到彼岸。清净示现一切众生。于念念中。智慧周满得不退转。修菩萨行。具足普贤回向功德之地。受持一切如来菩萨所行。不离菩萨诸智慧门。一切方便皆悉清净。普能安隐一切众生。修菩萨行。具足菩萨诸地功德。得金刚幢回向之门。出生无量法界诸功德藏。常为诸佛之所护念。入诸菩萨深净法门。演说一切微妙法义。无所违失。悉能慈愍一切众生。于念念中。究竟了知思议不思议地诸功德藏。于不思议出生思议。示诸法门离语言道。得智慧地。一切菩萨皆悉同等。尽未来际。修菩萨行。未曾休息。具普贤行。远离世间一切妄想。及语言道。具足受持大愿自在。修菩萨行。未曾断绝。以此无缚无著解脱心善根。入一切众生性智微细。分别众生性智微细。具足演说众生性智微细。染着众生性智微细。众生不动性智微细。众生动性智微细。无量无边趣趣众生性智微细。不可思议众生种种行性智微细。众生无量烦恼性智微细。众生无量清净性智微细。如是等一切众生性境界智微细。于一念中。如实了知。调伏安隐一切众生。如应说法而不失时。常转法轮摄取众生。说诸法门。修菩萨道。智慧具足。化身无量。安隐众生。悉令欢喜。慧日普照。深入菩提。心得菩萨自在智觉悟。安住菩萨智境界。修习大乘智。究竟普贤行。以此无缚无著解脱心善根。悉能分别虚空法界等一切世界智微细。小世界智微细。中世界智微细。不净世界智微细。清净世界智微细。无比世界智微细。杂世界智微细。广世界智微细。狭世界智微细。无碍庄严世界智微细。一切世界诸佛出世示现一切智微细。演说一切世界智微细。一身充满一切世界智微细。放无量光普照一切世界智微细。一切世界一切诸佛显现自在神力智微细。一妙音声普闻十方一切世界智微细。一切世界现在诸佛大众围绕智微细。一切法界作一佛刹智微细。一佛刹作一切佛刹智微细。一切世界如梦智微细。一切世界如电智微细。如是等一切世界智微细。悉分别知。究竟了达菩萨诸行皆悉如幻。究竟普贤菩萨行自在智。得普贤菩萨明观。行一切菩萨行无有休息。悉离颠倒。见一切佛。及佛自在。得无碍身智无所依。诸善根法无所染着。心之所行悉无所有。舍离诸方坚固之相。严净菩萨所行之相。而未曾取一切智相。不着众生三昧庄严智慧。随顺一切法界。于一切世界。修菩萨行。以此无缚无著解脱心善根。深入无量法界智微细。演说一切法界智微细。度广法界智微细。分别不可思议法界智微细。分别一切法界智微细。于一念中。充满一切法界智微细。等观一切法界智微细。一切法界境界无所有智微细。观察一切法界无碍智微细。解一切法界不生智微细。身持一切法界自在智微细。如是等一切法界智微细。皆悉究竟。成普贤行。受持智慧。得法自在。令众生欢喜。不舍义身。不见法身。出生无碍平等之智。得无碍行。不着诸法。离一切有。真实无染。随顺世间。行语言法。常乐寂静。不舍实义。智慧清净。灭除虚妄。一切所有悉非坚固觉悟无量一切法界。一切世间平等不二。一切诸法亦复不二。无所依止。得入普贤菩萨行门。究竟成就平等智慧。以此无缚无著解脱心善根。悉能分别一切诸劫智微细。无量劫即是一念智微细。一念即无量劫智微细。阿僧祇劫即是一劫智微细。一劫即是阿僧祇劫智微细。长劫即是短劫智微细。短劫即是长劫智微细。入有佛劫无佛劫智微细。数知一切劫无余智微细。说一切劫非劫智微细。一念中觉过去未来现在际一切诸劫无余智微细。如是等一切诸劫。一念中。以如来智知。得一切菩萨行圆满王心。得普贤菩萨究竟行心。得一切离虚妄心。得不退大愿心。得示现无量无边世界网中一切如来遍充满心。得闻持诸佛善根菩萨行心。得与一切众生大无畏心。得一切劫中示现诸佛出兴世心。得一一世界中尽未来以行菩萨道无休息心。得一切世界中如来身业充满菩萨身心。以此无缚无著解脱心善根。知无量甚深法智微细。胜法智微细。杂法智微细。庄严法智微细。广说一切诸法智微细。一切法即是一法智微细。一法即是一切法智微细。一切法悉入非法智微细。非法入一切法亦不违法智微细。入一切佛法方便无有余智微细。如是一切诸微细法。以无碍智悉能了知。得一切行同一行心。得究竟无量无边法界心。得无畏力。分别法心。决定安住诸无碍行。以一切智充满诸根。一切佛智。正念方便。皆悉现前。成就诸佛广大功德。充满世界。普入一切诸如来身。示现一切菩萨身业。出妙音声普遍世界。一切佛所。得威神力智慧意业。出生无量分别方便一切种智。修普贤行。得不退转智。以此无缚无著解脱心善根。知出生一切佛刹无余智微细。出生一切众生诸通智慧无余智微细。出生诸法业报无余智微细。出生一切众生心无余智微细。出生随时说法无余智微细。出生分别一切法界无余智微细。出生虚空界等三世智慧无余智微细。出生一切语言道法无余智微细。出生一切世间诸法无余智微细。出生离世间行法无余智微细。如是等一切出生智微细。一切如来道。一切菩萨道。一切众生道。出生智微细。修菩萨行。安住普贤行。随义随味。皆如实知。如梦如电如幻如响如化寂灭。一切法界无有真实。无所染着。出生诸佛平等智慧。皆悉究竟。修普贤行。出生微细智。菩萨摩诃萨以如此无缚无著解脱心善根。皆悉回向。不妄取世间及世间法。不妄取菩提及菩萨。不妄取菩萨行及出生死道。不妄取一切佛及佛法。不妄取调伏不调伏众生。不妄取善根及回向。不妄取自己及他人。不妄取施物及受者。不妄取菩萨行及菩提。不妄取法及解法者。如是菩萨摩诃萨。无缚无著解脱心善根回向。无缚无著解脱身。无缚无著解脱口。无缚无著解脱业。无缚无著解脱报。无缚无著解脱世间。无缚无著解脱佛刹。无缚无著解脱众生。无缚无著解脱法。无缚无著解脱智。菩萨摩诃萨。如是回向时。则与三世诸佛一切菩萨回向同等。成就安住三世诸佛一切菩萨回向。于三世诸佛菩萨回向。得不退转。随顺过去一切佛教。具足未来一切佛教。得现在一切佛教。满足过去诸佛平等正法。成未来诸佛平等正法。向现在诸佛平等正法。与行过去一切佛境界。住未来一切佛境界。等现在一切佛境界。与三世诸佛善根无异。住三世诸佛所住。与三世诸佛同一境界。不违三世诸佛。佛子。是为菩萨摩诃萨第九无缚无著解脱心善根回向。菩萨摩诃萨。安住此回向。一切善根回向。一切金刚山所不能坏。于一切众生。第一殊胜。一切众魔所不能坏。悉能摧灭众魔邪业。普现一切世界。行菩萨行。以善方便。广为众生。说诸佛法。舍离愚痴。随顺一切佛法智慧。菩萨摩诃萨。随所生处。行住坐卧。一切常得不坏眷属。得清净念。悉能闻持三世一切诸如来法。尽未来际劫。行菩萨行。未曾休息。而无染着。得普贤行。诸愿满足。得一切智施作佛事悉得诸佛菩萨无量自在。尔时金刚幢菩萨。承佛神力。普观十方。以偈颂曰。

&nbsp;&nbsp;&nbsp;&nbsp;菩萨未曾有慢心&nbsp;&nbsp;&nbsp;&nbsp;一切诸方无比尊

&nbsp;&nbsp;&nbsp;&nbsp;随本所修功德业&nbsp;&nbsp;&nbsp;&nbsp;亦复不起轻慢心

&nbsp;&nbsp;&nbsp;&nbsp;所修一切诸功德&nbsp;&nbsp;&nbsp;&nbsp;不为自己及他人

&nbsp;&nbsp;&nbsp;&nbsp;以无缚着解脱心&nbsp;&nbsp;&nbsp;&nbsp;回向饶益一切众

&nbsp;&nbsp;&nbsp;&nbsp;永离一切自高愿&nbsp;&nbsp;&nbsp;&nbsp;亦复弃舍憍慢心

&nbsp;&nbsp;&nbsp;&nbsp;于最胜所起身业&nbsp;&nbsp;&nbsp;&nbsp;劝请说法种种行

&nbsp;&nbsp;&nbsp;&nbsp;所作无量诸功德&nbsp;&nbsp;&nbsp;&nbsp;饶益一切众生类

&nbsp;&nbsp;&nbsp;&nbsp;安住无著解脱心&nbsp;&nbsp;&nbsp;&nbsp;回向一切诸如来

&nbsp;&nbsp;&nbsp;&nbsp;世间无量群生类&nbsp;&nbsp;&nbsp;&nbsp;种种方便诸技术

&nbsp;&nbsp;&nbsp;&nbsp;胜妙甚深微细事&nbsp;&nbsp;&nbsp;&nbsp;悉能具足分别知

&nbsp;&nbsp;&nbsp;&nbsp;世间所有种种身&nbsp;&nbsp;&nbsp;&nbsp;斯由身业之所得

&nbsp;&nbsp;&nbsp;&nbsp;觉悟无量生死行&nbsp;&nbsp;&nbsp;&nbsp;逮得不退智慧门

&nbsp;&nbsp;&nbsp;&nbsp;十方一切无量刹&nbsp;&nbsp;&nbsp;&nbsp;微细胜妙伏世界

&nbsp;&nbsp;&nbsp;&nbsp;菩萨深入智慧门&nbsp;&nbsp;&nbsp;&nbsp;于一毛孔悉了知

&nbsp;&nbsp;&nbsp;&nbsp;一切众生无量心&nbsp;&nbsp;&nbsp;&nbsp;明者了知即一心

&nbsp;&nbsp;&nbsp;&nbsp;菩萨觉悟智慧门&nbsp;&nbsp;&nbsp;&nbsp;不舍增长诸业行

&nbsp;&nbsp;&nbsp;&nbsp;一切众生种种根&nbsp;&nbsp;&nbsp;&nbsp;上中下品各不同

&nbsp;&nbsp;&nbsp;&nbsp;所有甚深诸功德&nbsp;&nbsp;&nbsp;&nbsp;菩萨随性悉了知

&nbsp;&nbsp;&nbsp;&nbsp;一切众生种种业&nbsp;&nbsp;&nbsp;&nbsp;上中下品差别相

&nbsp;&nbsp;&nbsp;&nbsp;菩萨深入如来力&nbsp;&nbsp;&nbsp;&nbsp;悉能具足分别知

&nbsp;&nbsp;&nbsp;&nbsp;不可思议无量劫&nbsp;&nbsp;&nbsp;&nbsp;悉能了知即一念

&nbsp;&nbsp;&nbsp;&nbsp;一切十方所行业&nbsp;&nbsp;&nbsp;&nbsp;菩萨觉悟清净知

&nbsp;&nbsp;&nbsp;&nbsp;悉能逆顺知三世&nbsp;&nbsp;&nbsp;&nbsp;分别其相各不同

&nbsp;&nbsp;&nbsp;&nbsp;而亦不违平等相&nbsp;&nbsp;&nbsp;&nbsp;是即离痴菩萨行

&nbsp;&nbsp;&nbsp;&nbsp;一切众生无量行&nbsp;&nbsp;&nbsp;&nbsp;爱慢诸结各不同

&nbsp;&nbsp;&nbsp;&nbsp;菩萨别相分别知&nbsp;&nbsp;&nbsp;&nbsp;亦复不舍无相观

&nbsp;&nbsp;&nbsp;&nbsp;十方世界诸如来&nbsp;&nbsp;&nbsp;&nbsp;具足示现大自在

&nbsp;&nbsp;&nbsp;&nbsp;难见难得难思议&nbsp;&nbsp;&nbsp;&nbsp;菩萨悉能分别知

&nbsp;&nbsp;&nbsp;&nbsp;兜率陀天大导师&nbsp;&nbsp;&nbsp;&nbsp;无比最胜人师子

&nbsp;&nbsp;&nbsp;&nbsp;功德甚深广清净&nbsp;&nbsp;&nbsp;&nbsp;一切如实见其性

&nbsp;&nbsp;&nbsp;&nbsp;示现降神处母胎&nbsp;&nbsp;&nbsp;&nbsp;无量自在大神变

&nbsp;&nbsp;&nbsp;&nbsp;成佛涅槃转法轮&nbsp;&nbsp;&nbsp;&nbsp;一切世间莫能转

&nbsp;&nbsp;&nbsp;&nbsp;人中师子初生时&nbsp;&nbsp;&nbsp;&nbsp;一切诸胜悉奉敬

&nbsp;&nbsp;&nbsp;&nbsp;天王帝释梵天王&nbsp;&nbsp;&nbsp;&nbsp;诸有智者悉敬侍

&nbsp;&nbsp;&nbsp;&nbsp;十方一切无有余&nbsp;&nbsp;&nbsp;&nbsp;无量无数诸法界

&nbsp;&nbsp;&nbsp;&nbsp;无始无末无中间&nbsp;&nbsp;&nbsp;&nbsp;示现无量自在力

&nbsp;&nbsp;&nbsp;&nbsp;人中尊导现生已&nbsp;&nbsp;&nbsp;&nbsp;游行诸方各七步

&nbsp;&nbsp;&nbsp;&nbsp;观察一切众生类&nbsp;&nbsp;&nbsp;&nbsp;无碍法门觉一切

&nbsp;&nbsp;&nbsp;&nbsp;观见众生没五欲&nbsp;&nbsp;&nbsp;&nbsp;人中师子现微笑

&nbsp;&nbsp;&nbsp;&nbsp;众生盲冥愚痴覆&nbsp;&nbsp;&nbsp;&nbsp;我当度脱三有苦

&nbsp;&nbsp;&nbsp;&nbsp;大师子吼出妙音&nbsp;&nbsp;&nbsp;&nbsp;我为世间第一尊

&nbsp;&nbsp;&nbsp;&nbsp;显现明净智慧灯&nbsp;&nbsp;&nbsp;&nbsp;永灭生死愚痴闇

&nbsp;&nbsp;&nbsp;&nbsp;人中师子出世间&nbsp;&nbsp;&nbsp;&nbsp;放大光明无有量

&nbsp;&nbsp;&nbsp;&nbsp;断除一切诸恶道&nbsp;&nbsp;&nbsp;&nbsp;无量众苦究竟灭

&nbsp;&nbsp;&nbsp;&nbsp;或时示现处宫殿&nbsp;&nbsp;&nbsp;&nbsp;或现舍家行学道

&nbsp;&nbsp;&nbsp;&nbsp;人中师子现自在&nbsp;&nbsp;&nbsp;&nbsp;饶益一切众生故

&nbsp;&nbsp;&nbsp;&nbsp;菩萨初坐道场时&nbsp;&nbsp;&nbsp;&nbsp;六反震动诸大地

&nbsp;&nbsp;&nbsp;&nbsp;普放无量大光明&nbsp;&nbsp;&nbsp;&nbsp;遍照五道众生类

&nbsp;&nbsp;&nbsp;&nbsp;震动一切魔宫殿&nbsp;&nbsp;&nbsp;&nbsp;开发十方众生心

&nbsp;&nbsp;&nbsp;&nbsp;昔于菩萨有缘者&nbsp;&nbsp;&nbsp;&nbsp;皆悉觉悟真实义

&nbsp;&nbsp;&nbsp;&nbsp;一毛道中无量乘&nbsp;&nbsp;&nbsp;&nbsp;十方一切诸佛刹

&nbsp;&nbsp;&nbsp;&nbsp;众生道乘无有量&nbsp;&nbsp;&nbsp;&nbsp;彼现最胜大神变

&nbsp;&nbsp;&nbsp;&nbsp;如是方便随顺觉&nbsp;&nbsp;&nbsp;&nbsp;如一切佛所演说

&nbsp;&nbsp;&nbsp;&nbsp;若诸如来所不说&nbsp;&nbsp;&nbsp;&nbsp;亦悉解了分别知

&nbsp;&nbsp;&nbsp;&nbsp;除灭一切众魔怨&nbsp;&nbsp;&nbsp;&nbsp;普覆三千大千界

&nbsp;&nbsp;&nbsp;&nbsp;深入一切无碍门&nbsp;&nbsp;&nbsp;&nbsp;能坏一切诸魔道

&nbsp;&nbsp;&nbsp;&nbsp;如来或在诸佛刹&nbsp;&nbsp;&nbsp;&nbsp;或复现处诸天宫

&nbsp;&nbsp;&nbsp;&nbsp;或复现身梵宫殿&nbsp;&nbsp;&nbsp;&nbsp;菩萨悉见无障碍

&nbsp;&nbsp;&nbsp;&nbsp;转于清净妙法轮&nbsp;&nbsp;&nbsp;&nbsp;如来法身无边际

&nbsp;&nbsp;&nbsp;&nbsp;悉于三世一切劫&nbsp;&nbsp;&nbsp;&nbsp;最胜演说无穷尽

&nbsp;&nbsp;&nbsp;&nbsp;诸佛无等师子座&nbsp;&nbsp;&nbsp;&nbsp;悉皆充满十方界

&nbsp;&nbsp;&nbsp;&nbsp;种种妙相而庄严&nbsp;&nbsp;&nbsp;&nbsp;佛处彼座难思议

&nbsp;&nbsp;&nbsp;&nbsp;真佛子等悉围绕&nbsp;&nbsp;&nbsp;&nbsp;充满法界无有余

&nbsp;&nbsp;&nbsp;&nbsp;说菩萨行无边际&nbsp;&nbsp;&nbsp;&nbsp;随顺诸佛出要道

&nbsp;&nbsp;&nbsp;&nbsp;智者能以一方便&nbsp;&nbsp;&nbsp;&nbsp;摄诸佛法无有余

&nbsp;&nbsp;&nbsp;&nbsp;种种庄严最胜法&nbsp;&nbsp;&nbsp;&nbsp;皆悉充满于法界

&nbsp;&nbsp;&nbsp;&nbsp;无等无量妙自在&nbsp;&nbsp;&nbsp;&nbsp;示现一切种种身

&nbsp;&nbsp;&nbsp;&nbsp;又现诸趣无量生&nbsp;&nbsp;&nbsp;&nbsp;或现采女众围绕

&nbsp;&nbsp;&nbsp;&nbsp;示现出家行学道&nbsp;&nbsp;&nbsp;&nbsp;欲令众生诸根利

&nbsp;&nbsp;&nbsp;&nbsp;乃至示现般涅槃&nbsp;&nbsp;&nbsp;&nbsp;分布舍利起塔庙

&nbsp;&nbsp;&nbsp;&nbsp;如是种种无量行&nbsp;&nbsp;&nbsp;&nbsp;如来演说佛所住

&nbsp;&nbsp;&nbsp;&nbsp;一切如来诸功德&nbsp;&nbsp;&nbsp;&nbsp;究竟遍知到彼岸

&nbsp;&nbsp;&nbsp;&nbsp;如是种种无量行&nbsp;&nbsp;&nbsp;&nbsp;于一切劫无休息

&nbsp;&nbsp;&nbsp;&nbsp;亦未曾生忧戚心&nbsp;&nbsp;&nbsp;&nbsp;菩萨皆悉善回向

&nbsp;&nbsp;&nbsp;&nbsp;一切诸佛自在力&nbsp;&nbsp;&nbsp;&nbsp;及佛无量诸功德

&nbsp;&nbsp;&nbsp;&nbsp;菩萨随顺悉了知&nbsp;&nbsp;&nbsp;&nbsp;普为一切众生说

&nbsp;&nbsp;&nbsp;&nbsp;如是一切诸法王&nbsp;&nbsp;&nbsp;&nbsp;随彼无量诸境界

&nbsp;&nbsp;&nbsp;&nbsp;于一念中悉觉悟&nbsp;&nbsp;&nbsp;&nbsp;而亦不舍菩萨行

&nbsp;&nbsp;&nbsp;&nbsp;一切最胜甚深法&nbsp;&nbsp;&nbsp;&nbsp;及诸佛刹正法道

&nbsp;&nbsp;&nbsp;&nbsp;随顺觉悟殊胜行&nbsp;&nbsp;&nbsp;&nbsp;究竟回向到彼岸

&nbsp;&nbsp;&nbsp;&nbsp;有数无数一切劫&nbsp;&nbsp;&nbsp;&nbsp;菩萨深解即一念

&nbsp;&nbsp;&nbsp;&nbsp;具足修习菩萨行&nbsp;&nbsp;&nbsp;&nbsp;于彼胜道不退转

&nbsp;&nbsp;&nbsp;&nbsp;十方无量一切刹&nbsp;&nbsp;&nbsp;&nbsp;或有净妙或垢秽

&nbsp;&nbsp;&nbsp;&nbsp;及彼一切诸如来&nbsp;&nbsp;&nbsp;&nbsp;菩萨皆悉分别知

&nbsp;&nbsp;&nbsp;&nbsp;于念念中悉明了&nbsp;&nbsp;&nbsp;&nbsp;不可思议无量劫

&nbsp;&nbsp;&nbsp;&nbsp;如是了知三世劫&nbsp;&nbsp;&nbsp;&nbsp;具足安住究竟行

&nbsp;&nbsp;&nbsp;&nbsp;深入了达心所行&nbsp;&nbsp;&nbsp;&nbsp;善方便行一切法

&nbsp;&nbsp;&nbsp;&nbsp;一切佛刹菩萨行&nbsp;&nbsp;&nbsp;&nbsp;悉能明了分别知

&nbsp;&nbsp;&nbsp;&nbsp;出生智慧无有量&nbsp;&nbsp;&nbsp;&nbsp;出生众生及诸法

&nbsp;&nbsp;&nbsp;&nbsp;出生菩提力自在&nbsp;&nbsp;&nbsp;&nbsp;一切皆悉无边际

&nbsp;&nbsp;&nbsp;&nbsp;深入一切无有余&nbsp;&nbsp;&nbsp;&nbsp;分别一切诸妙法

&nbsp;&nbsp;&nbsp;&nbsp;悉分别知同异相&nbsp;&nbsp;&nbsp;&nbsp;具足广修菩萨行

&nbsp;&nbsp;&nbsp;&nbsp;十方一切诸佛刹&nbsp;&nbsp;&nbsp;&nbsp;彼有无量无数众

&nbsp;&nbsp;&nbsp;&nbsp;彼彼诸性各不同&nbsp;&nbsp;&nbsp;&nbsp;菩萨皆能分别知

&nbsp;&nbsp;&nbsp;&nbsp;过去一切诸如来&nbsp;&nbsp;&nbsp;&nbsp;未来现在诸导师

&nbsp;&nbsp;&nbsp;&nbsp;若能如是知回向&nbsp;&nbsp;&nbsp;&nbsp;则与三世诸佛等

&nbsp;&nbsp;&nbsp;&nbsp;若能如是知回向&nbsp;&nbsp;&nbsp;&nbsp;则与最胜功德等

&nbsp;&nbsp;&nbsp;&nbsp;则与最胜智慧等&nbsp;&nbsp;&nbsp;&nbsp;则与最胜所行等

&nbsp;&nbsp;&nbsp;&nbsp;一切世间莫能坏&nbsp;&nbsp;&nbsp;&nbsp;诸所学者悉成就

&nbsp;&nbsp;&nbsp;&nbsp;随顺一切诸最胜&nbsp;&nbsp;&nbsp;&nbsp;善能观察于世间

&nbsp;&nbsp;&nbsp;&nbsp;菩萨所行不可量&nbsp;&nbsp;&nbsp;&nbsp;无量功德悉具足

&nbsp;&nbsp;&nbsp;&nbsp;坚固安住如来行&nbsp;&nbsp;&nbsp;&nbsp;具足分别自在力

佛子。何等为菩萨摩诃萨第十法界等无量回向。佛子。此菩萨摩诃萨。离垢缯系顶。受大法师记。能广法施。成大慈悲。安立众生于菩提心。饶益众生。未曾休息。以菩提心长养善根。为一切众生作调御师。示诸众生一切智道。为一切众生作法藏日。善根净光普照一切。等心普观一切众生。欲令众生常行善根。未曾休息。增长清净微妙智慧。不舍一切善根道业。为一切众生作大智慧采宝导师。开示一切安隐正道。以一切众生为首修行诸法。令一切众生。得不可坏真善知识。长养善根。菩萨摩诃萨。行法施等一切善法。摄取萨婆若心。究竟正力到于彼岸。修行坚固难坏菩提之心。常乐大愿。修习菩提。依善知识。离谄曲心。专求菩提。分别无量一切智门境界。菩萨摩诃萨。于彼善根回向广大而无限碍。乃至一句一味。佛所说法。若有能闻。若持若说。以此善根如是回向。一心正念无量无边虚空等世界中三世诸佛。行菩萨行。以此善根回向。令一切佛。常守护念。于一世界。尽未来劫。为一众生。修菩萨行。如一世界。乃至虚空法界等。一切世界尽未来劫。为一众生。修菩萨行。为一切众生。亦复如是。为一切众生。以大庄严。而自庄严。不生离佛善知识想。得是想故。常见现在一切诸佛。乃至未曾违离一佛。诸佛菩萨。所赞梵行。皆悉满足。行不缺梵行。具足不破梵行。不浊梵行。无垢梵行。不退梵行。不坏梵行。诸佛所赞梵行。无依梵行。无所有梵行。离倒清净顺行三世诸佛菩萨梵行。无碍梵行。无取梵行。无诤梵行。无择梵行。安住梵行。无比梵行。不动梵行。不乱梵行。无恚梵行。如我行梵行。令一切众生。皆悉安住此诸梵行。修习梵行。具足梵行。清净梵行。离垢梵行。明照梵行。离尘梵行。离曀梵行。离热梵行。离缠梵行。离一切疑梵行。离一切恼害梵行。得到彼岸。何以故。菩萨若自不修梵行。令他净修梵行。无有是处。菩萨自退梵行。令他具足梵行。无有是处。菩萨自破梵行。令他安立梵行。无有是处。菩萨自离梵行。令他立梵行道。无有是处。菩萨自灭梵行。令他修习梵行。无有是处。菩萨不乐梵行。令他乐修梵行。无有是处。菩萨不住梵行。令他安住梵行。无有是处。菩萨不究竟梵行。令他究竟梵行。无有是处。菩萨自舍梵行。令他不舍安住梵行。无有是处。菩萨坏散梵行。令他摄取梵行。无有是处。何以故。菩萨摩诃萨。如说修行远离颠倒。又能广说离颠倒法。实语实行。修习清净身口意业。离诸染污。行无碍处。灭一切障。菩萨摩诃萨。自正直心。令他正直心法。菩萨修习忍辱。以诸善根。调伏其心。令他修忍。以诸善根调伏其心。菩萨自离疑悔。令他离诸疑悔。菩萨自得欢喜信心。令他得不坏信。菩萨自行坚法。令他行坚法。菩萨摩诃萨。善根如是回向。复次菩萨摩诃萨。以法施等诸善根门。如是回向。以此善根。令一切众生悉得诸佛无尽法门。分别解说诸佛法门。摧灭一切外道邪论。令辞理穷屈。悉得三世一切诸佛所说法海。于一一生法。一一方便法。一一语言法。一一施设法。一一教法。一一说法。一一法门。一一入法。一一决定法。一一住法。悉得无量无边无尽法藏。得无畏法。深入四辩。广为众生。说微妙法。尽未来际。而无穷尽。成正直心。离诸颠倒。生无碍道。言无谬失。众生闻法。悉皆欢喜。解了众生一切言音。得不退转一切法明。一切众生欢喜无量。悉皆安住一切种智。具足离痴明净法辩。闻持诸法。悉能分别一切世界。得法界等无量身。于一念中。悉能充满一切法界。微妙音声。遍满无量无边法界。示现眷属。充满法界。修法界等菩萨净业。得法界等无量菩萨所住。得法界等无量决定法。学法界等无量诸法究竟。住法界等无量菩萨行。回向法界等无量菩萨内法。菩萨摩诃萨。善根如是回向。令一切众生。具足萨婆若。安住萨婆若。复次菩萨摩诃萨。善根如是回向。见法界等无量一切佛。调伏法界等无量众生。严净法界等无量佛刹。得法界等无量菩萨智。得法界等无量无所畏。得法界等无量深妙辩。得法界等无量一切菩萨陀罗尼。得法界等无量不可思议菩萨住。具足法界等无量功德藏。具足法界等无量实义善根。菩萨摩诃萨。复作是念。以此善根。令一切众生。悉得是法。具足成满如我无异。一切行等。功德等。智慧等。力等。无畏等。自在等。正觉等。说法等。如实义等。论议等。诸通等。菩萨摩诃萨。善根如是回向。复次菩萨摩诃萨。以此善根如是回向。如法界无量出生智慧。亦复如是。如法界无量所见诸佛。亦复如是。如法界无量往诸佛刹。亦复如是。如法界无量菩萨所行。亦复如是。如法界不可断得一切智。亦复如是。如法界等一得一切智。亦复如是。如法界自然清净。令一切众生清净。亦复如是。如法界随顺悉至一切。令一切众生。行普贤菩萨行。亦复如是。如法界庄严一切众生。令一切众生。得普贤菩萨庄严。亦复如是。如法界不可坏。令一切众生。得不坏善根。亦复如是。复次菩萨摩诃萨。以此善根如是回向。令一切诸佛菩萨。皆悉欢喜。令诸善根。趣萨婆若。令诸善根。趣一切智。至一切道。令一切众生。常见诸佛。菩萨摩诃萨以此善根。如是回向。见一切佛。能作佛事故回向。见一切佛。不于佛事生住着心。故回向。见一切佛。悉令众生。普得清净故回向。见一切佛。悉能了知故回向。见一切佛。悉无所著故回向。见一切佛。悉能分别无碍法故回向。见一切佛。具普贤行故回向。见一切佛。未曾失时故回向。见一切佛。出生菩萨无量诸力故回向。见一切佛。不忘其法故回向以此善根如是回向。解法界无生。解法界无自性。解法界如如。解法界无依。解法界无妄。解法界离相。解法界寂静。解法界无处所。解法界无去无集。解法界无坏。复次菩萨摩诃萨。善根如是回向。以此法施所摄善根。令一切众生。成大法师。住一切佛无量自在。令一切众生。作无上法师。安立众生于一切智。令一切众生。成无坏法师。一切问难无能穷尽。令一切众生。作无碍法师。具足诸法无碍照明。令一切众生。作智藏法师。巧方便说一切佛法。令一切众生。成就如来自在法师。能善巧说诸如来智。令一切众生。作净眼法师。广说实法。不由他教。令一切众生。作正持佛法法师。具足说法。不失一味。令一切众生。作离相法师。以诸妙相。而自庄严。放无量光。广说诸法。令一切众生。作大身法师。一身充满无数佛刹。兴大法云。普雨佛法。令一切众生作不失佛法大海法师。一切世间无能坏者。令一切众生。作具足圆满日光法师。放佛慧光。悉能显照一切诸法。令一切众生。作随顺问答法师。善巧方便广说诸法。令一切众生。作究竟众行到彼岸法师。善巧方便开无量法藏。令一切众生。作建立正法法师。分别演说如来道智。令一切众生。作了达诸法法师。赞叹功德不可穷尽。令一切众生。作不虚诳法师。入深真妙诸方便际。令一切众生。作善觉魔事法师。悉能坏散一切诸魔。令一切众生。作诸佛摄护法师。未曾暂起我我所心。令一切众生作安隐正法法师。悉得菩萨一切愿力。菩萨摩诃萨。以此善根如是回向。不选择业故回向。不选择报故回向。不选择愿故回向。不选择法故回向。不选择事故回向。不选择因故回向。不选择成法故回向。不选择名身味身句身故回向。不选择回向故回向。不选择义故回向。