## 大方广佛华严经卷第二十三

### 金刚幢菩萨十回向品第二十一之九

菩萨摩诃萨。以此善根如是回向。不着色故回向。不着声香味触法故回向。不求生天故回向。不求欲乐故回向。不着欲境界故回向。不求眷属故回向。不求自在故回向。不求生死乐故回向。不着生死故回向。不着死此生彼故回向。不求三有乐故回向。不求欲相应故回向。不求乐处故回向。不毒心故回向。不坏善根故回向。不依三界故回向。不味着诸禅解脱三昧正受故回向。不求住声闻缘觉乘故回向。但欲调伏一切众生满足萨婆若究竟无碍智故回向。欲令一切善根。清净无碍故回向欲令一切众生。超出生死得大乘智故回向。欲满足金刚菩提心故回向。欲究竟成就不死法故回向。欲无量庄严诸佛种姓。示现一切智自在故回向。欲具足菩萨一切法明神力自在故回向。欲于法界虚空界等一切佛刹。行普贤行而不退转。以离痴金刚大庄严而自庄严。安住普贤菩萨地故回向。欲尽未来劫行普贤行度脱众生。示现一切诸佛庄严行地。安住不断故回向。菩萨摩诃萨如是平等心回向。平等法心回向。一切众生无量心回向。无诤心回向。无所有心回向。不乱心回向。等入三世心回向。于三世诸佛种姓心回向。得不死神通心回向。得如来涅槃心回向。令一切众生离地狱饿鬼畜生阎罗王处故回向。令一切众生。除灭障道法故回向。令一切众生。悉具善根欢喜故回向。欲不失转法轮时故回向。欲令一切众生成十力轮。到彼岸故回向。欲令满足无量无边菩萨清净法愿故回向。欲令成就善知识器。随顺一切善知识教。具菩提心宝故回向。欲令一切住佛深法。正直修习一切佛法。具足无上智慧光明故回向。欲令一切菩萨。无碍慧明常现在前故回向。欲令一切常见诸佛现在前故回向。欲令一切得明净法门故回向。欲令一切离诸恐怖。具无所畏菩提心门故回向。欲令一切得菩萨不可思议诸住智门故回向。欲令一切大悲救护悉得清净故回向。欲令一切无余佛刹皆悉庄严故回向。欲令一切除灭一切魔业钩饵。及魔巧术故回向。欲令一切修菩萨行。不着一切佛刹故回向。欲令一切度一切佛法。得一切智广大心故回向。菩萨摩诃萨以此善根。欲令正念清净故回向。欲决定故回向。欲摄取一切佛法分别了知故回向。欲得无量无边无碍智故回向。欲得清净正直心故回向。欲令一切众生。修习大慈心故回向。修习大悲心故回向。修习喜心故回向。修习舍心故回向。得二种无碍解脱。安住善根故回向。欲分别一切缘起法故回向。欲分别缘起法。得法化生心故回向。欲得勇猛幢心故回向。欲得不坏幢藏故回向。欲坏一切魔故回向。欲得一切清净无碍法心故回向。欲行一切菩萨行。得不退转心故回向欲得乐求胜妙心故回向。欲得一切功德法自在智乐求一切智故回向欲满一切愿。灭一切恶。受离垢记。得佛自在。为一切众生。转不退法轮故回向。欲令如来诸妙胜法。无量智慧日光。庄严大智光明。普照一切众生法界故回向。欲调伏一切众生皆悉欢喜。成就大愿。尽未来劫。行菩萨行。灭诸烦恼。离垢清净。坏裂爱网。除愚痴闇。具足离垢无碍之法。修行菩萨不退转行。得一切种智故回向。欲令一切众生得无碍无上妙智慧身。示现无量诸佛身故回向。菩萨摩诃萨。善根如是回向。不着五欲。不依三界。何以故。菩萨摩诃萨。以无染污善根回向。远离嗔恚善根回向。舍离愚痴善根回向。不可沮坏善根回向。远离憍慢善根回向。除灭谄曲善根回向。以正直心善根回向。精勤修习善根回向。菩萨摩诃萨。如是回向时。得大欢喜。于菩萨行。得正希望。趣摩诃萨道。具佛种姓。得佛智慧。离一切恶。降伏众魔。悉能调伏一切众生。令善知识皆悉欢喜。己所修愿皆悉成满。请一切众生。设大施会。

复次菩萨摩诃萨。以此法施善根。如是回向。令一切众生。皆悉具足清净法音。得柔软音。得和悦音。得不可思议音。得可爱乐音。得充满一切佛刹音。得不可思议功德庄严音。得灭高大散乱音。得充满法界净妙音。得摄一切众生音。令一切众生。得无量音智。令一切众生。得清净妙音。令一切众生。悉得音声妙自在智。令一切众生。得一切庄严音。令一切众生。悉得妙音。众生乐闻。无有厌足。令一切众生。得解脱音。悉到彼岸。令一切众生得欢喜音。令一切众生。得佛清净语言音。令一切众生。得佛音声。具妙辞辩。远离愚痴。令一切众生得庄严诸法妙陀罗尼。于一一法。说无量行。眷属无数充满法界。悉能闻持不可思议金刚正法。广分别说。能以无量句身味身。具足演说无量法藏。种种法相住无著处。得诸法明。令一切众生。究竟萨婆若。摄一切法。以句身味身。于诸法义。得自在音。于无碍音。具足自在。得到彼岸。令一切众生。得无忧音声。得无畏音声。得无染污音声。得功德音声。得令眷属欢喜音声。得如法音声。得诸佛法语言音声。得疾除灭一切众生疑网音声。得具足辩才不断音声。得胜觉悟众生音声。复次菩萨摩诃萨。以此善根。如是回向。令一切众生。得净法身。令一切众生。得净妙功德。令一切众生。具诸相好。令一切众生。得净业报。令一切众生。得清净萨婆若心。令一切众生。得无量清净菩提之心。令一切众生。得净方便。悉能分别众生诸根。令一切众生。得清净性。令一切众生。得清净无碍行。满足诸愿。令一切众生得清净正念智慧。不断辩才。菩萨摩诃萨。以此善根。如是回向。令一切众生。得如是等清净妙身。所谓明净身。离浊身。究竟净身。清净身。离尘身。离种种尘身。离垢身。光明身。可爱乐身。无碍身。以如是身。普应十方一切世界。示一切业。示现众生。普照一切。示现一切。犹如镜像净水之月。令一切众生。悉得如是净妙之身。示现众生菩萨诸行。示现众生诸深妙法。示现众生无量功德。示现众生真实正道。示现众生具足诸法。示现众生一切大愿。住于一刹。示现一切世界如来出世。示现一切诸佛神足自在。示现受持菩萨不思议解脱。示现普贤诸行一切愿智。菩萨摩诃萨。善根如是回向。令一切众生。成就一切功德智身。复次菩萨摩诃萨以此法施所摄善根。如是回向。令一身遍一切世界。行菩萨行。众生见者。皆悉不空。得不退转菩提之心。令一切众生。随顺真实。得不坏心。令一切众生。于一切世界。尽未来劫。行菩萨道。而无厌足。具法界等大慈悲心。教化众生。未曾失时。分别诸根。念善知识。于一念中。悉见现在一切诸佛。正念如来。未曾暂舍。修诸善根。无有虚欺。安立众生于一切智。悉得不退清净法轮。悉得一切诸佛法明。受持一切诸佛法雨。行菩萨行。入一切众生。入一切刹。入一切法。入一切世间。入一切三世。入一切众生诸业报智。入一切菩萨巧方便智。入一切菩萨出生智入一切菩萨净境界智。入一切佛住持境界。入一切无量无边法界。修菩萨行。安住诸住。是为菩萨摩诃萨法施善根回向。复次菩萨摩诃萨。修善根业。如是回向。令一切佛刹。皆悉清净。以无量庄严具而庄严之。令一佛刹。广大如法界。如一佛刹。一切佛刹。亦复如是。得最正觉。于一佛刹。悉皆显现一切佛刹。如一佛刹。一切佛刹。亦复如是。彼一一刹。以法界等诸庄严具。而庄严之。无量阿僧祇众宝庄严。无量阿僧祇清净众宝高座。诸妙宝衣。以敷其上。无量阿僧祇众妙宝帐。一切宝铃。诸宝垂带。以为庄严。无量宝盖。以张其上。无量宝云。雨一切宝。散众宝华。见者无厌。无量妙宝。以为栏楯。妙宝楼阁。而庄严之。无量宝铃。自然演畅诸佛妙法。无量宝华。周遍充满众妙宝色。以为庄严。无量宝树。充满其刹。出生无量妙宝华果。无量妙宝。以为宫殿。妙宝楼观。遍游诸刹。无量妙宝。以为栏楯。大宝庄严。无量妙宝。为偏楼阁。一切净宝。而庄严之。无量宝门。种种宝鬘。而严饰之。无量珍宝半月形像。悉以众宝而庄严之。无量无数不可思议珍宝庄严。诸佛净业善根所起。无量宝藏庄严。又以众宝。而庄严之。流出无量清净宝河。常流正法。未曾断绝。无量法海。周遍其刹。正法净水。湛然充满。无量阿僧祇宝分陀利华皆悉充满。自然演出正法华音。无量阿僧祇须弥宝山庄严。智慧须弥皆悉具足。无量阿僧祇八楞妙宝庄严。诸宝璎珞以为垂带。无量阿僧祇明净宝庄严。放大慧光。普照法界。无量阿僧祇宝铃庄严。自然演出微妙音声。无量阿僧祇众宝阶道。以为庄严。菩萨妙宝皆悉充满。无量阿僧祇宝缯庄严。不可思议宝色清净。建立无量阿僧祇宝幢庄严。半月宝像而严饰之。无量阿僧祇宝幡庄严。悉能普雨无量宝幡。无量阿僧祇宝缯庄严。充满世界庄饰虚空。敷无量阿僧祇细软宝衣。以为庄严。无量阿僧祇众宝旋流。以为庄严。示现菩萨清净一切智眼。无量阿僧祇宝鬘庄严。一一宝鬘百千菩萨。以为严饰。无量阿僧祇众宝宫殿庄严。悉能除灭诸处所爱。无量阿僧祇众宝庄严金刚摩尼。以为严饰。无量阿僧祇杂宝庄严。示现无量清净妙色。无量阿僧祇金刚围山庄严。清净明彻无所障碍。无量阿僧祇妙香庄严。其香普熏一切世界。出生无量阿僧祇诸变化身。一一化身与法界等。各放无量阿僧祇妙宝光明。一一光明。出一切光。无量阿僧祇明净宝光。以为照耀。能发众生净智慧光。放无量阿僧祇无碍宝光。一一光明。普照法界。无量阿僧祇众宝庄严。一一宝中。具一切宝。无量阿僧祇宝藏庄严。自然演说诸法宝藏。无量阿僧祇宝幢庄严。建立如来妙智慧幢。无量阿僧祇贤宝庄严。具足清净大乘贤宝。无量阿僧祇宝园庄严。菩萨三昧清凉悦乐。无量阿僧祇诸妙宝音自然演出。一一音中。出如来音。充满十方。无不闻者。无量阿僧祇宝像庄严。一一像身普放无量法宝光明。无量阿僧祇众相庄严。一切众相无相庄严。无量阿僧祇宝威仪庄严。见者乐求菩萨威仪。无量阿僧祇长养众宝庄严。出生一切妙宝库藏。无量阿僧祇众宝安住庄严。一切众宝。而严饰之。无量阿僧祇宝衣庄严。皆悉普覆。具足菩萨无量三昧。无量阿僧祇妙衣庄严。其发心者。即得菩萨善现等诸陀罗尼。无量阿僧祇修宝庄严。悉能分别业宝报应决定清净。无量阿僧祇无碍知见妙宝庄严。若有见者。悉得诸法清净法眼。无量阿僧祇宝天冠庄严。具足成就智慧天冠。无量阿僧祇宝座庄严。成佛清净宝师子座。然无量阿僧祇明净宝灯。具足明净妙智慧灯。无量阿僧祇宝多罗树庄严。一一多罗树。以宝璎珞。而严饰之。无量阿僧祇众宝凉台。以为庄严。无量阿僧祇宝树庄严。不思议鸟栖集其上。出妙音声。无量阿僧祇妙宝化华庄严。一一华上无量菩萨。结跏趺坐。遍游法界。无量阿僧祇果实庄严。具萨婆若大智慧果。无量阿僧祇众宝聚落庄严。皆悉修习清净正法。无量阿僧祇宝宅庄严。众宝街巷人民充满。无量阿僧祇大王宝都庄严。彼诸大王勇猛精进被大法铠。于无上道。坚固不退。无量阿僧祇宝舍庄严。除灭一切房室贪爱。无量阿僧祇宝衣庄严。随意受用无所贪着。无量阿僧祇宝家庄严。舍家出家菩萨充满其中。无量阿僧祇无厌足宝庄严。见者能生无量欢喜。无量阿僧祇宝轮庄严。放不思议智慧光明。转不退轮。无量阿僧祇妙宝行树庄严。以清净因那尼罗宝。而庄校之。无量阿僧祇宝地庄严。分别示现不思议宝。无量阿僧祇乐器庄严。出自然音。充满法界。无量阿僧祇乐器庄严。尽未来际。常出法音。未曾断绝。无量阿僧祇宝身庄严。充满其刹。悉能受持一切法宝。无量阿僧祇清净宝口庄严。具足一切功德藏宝。出无量阿僧祇净宝言音。常说无量净妙法宝。无量阿僧祇清净宝心庄严。得正直宝。一切智愿皆悉充满。无量阿僧祇清净宝念庄严。除灭愚痴。得一切智无上宝王。无量阿僧祇清净宝趣庄严。悉能摄受一切诸佛正法之宝。无量阿僧祇菩萨宝慧庄严。决定善知一切佛法。无量阿僧祇不放逸宝智慧庄严。一切智宝皆悉充满。无量阿僧祇清净宝眼庄严。于一切十力宝。无所障碍。无量阿僧祇清净宝耳庄严。善能听闻一切法界微妙音声。而无障碍。无量阿僧祇清净宝鼻庄严。闻净宝香。而无厌足。无量阿僧祇清净宝广长舌庄严。善说一切诸语言法。无量阿僧祇清净宝身庄严。游行十方。而无挂碍。无量阿僧祇清净宝意庄严。悉能修习普贤菩萨一切大愿。无量阿僧祇清净宝音庄严。微妙音声。皆悉充满一切世界。无量阿僧祇宝身业庄严。具足一切智慧宝业。无量阿僧祇宝口业庄严。广说无量智慧妙宝。无量阿僧祇清净宝意业庄严。究竟一切无碍宝智。菩萨摩诃萨复如是念。于彼一切诸如来刹。于一佛刹一方一毛道中。成就无量无数不可思议清净智慧。诸大菩萨皆悉充满。如一佛刹一方一毛道。尽虚空法界等。一切佛刹一切方一切毛道。亦复如是。是为菩萨摩诃萨回向妙宝庄严一切佛刹。如宝庄严一切佛刹。广说香庄严。乃至究竟无量清净。妙香意业无碍宝智。亦复如是。广说华庄严。乃至究竟净华意业无碍宝智。亦复如是。广说鬘。涂香。末香。衣盖幢幡。乃至百事庄严。亦复如是。如是菩萨摩诃萨。以此法施等所摄善根回向。长养善根故回向。严净佛刹故回向。令一切众生。清净平等故回向。令一切众生。除灭嗔恚。令一切众生。具足平等甚深佛法。令一切众生。具足平等不可坏清净功德力。令一切众生。悉得平等无尽智慧。度诸佛法。令一切众生。悉得平等清净梵音。令一切众生。悉得平等无碍净眼。究竟虚空法界等无碍智。令一切众生。悉得清净平等正念。尽过去劫。令一切众生。悉得平等无碍智。决定了知一切诸法。令一切众生。悉得平等菩提。充满法界。无所障碍。令一切众生。悉得平等诸妙善根。令一切众生。悉得平等身口意业。具足功德庄严清净。令一切众生。悉得平等普贤菩萨一切所行令一切众生。悉得平等清净佛刹。令一切众生。悉得平等具足。深入一切智行。令一切众生。离一切恶。悉得平等善根回向。令一切众生。悉得平等一切知见。皆能分别他人心念。令一切众生。悉得平等。安住白法。令一切众生。悉得平等。于一念中。具一切智。究竟满足无上菩提。令一切众生。成就一切平等道行。清净具足。菩萨摩诃萨。以此善根。普为一切平等回向。令一切众生。悉得清净分别诸法之力。广为众生解说回向。

菩萨摩诃萨。复作是念。以此善根。令一切众生。修菩萨净行。得无量法海。于一一法海无量法界等。清净智慧。普照法界。令一切众生。分别解说一切句义。令一切众生。悉得一切法明三昧。普照诸法。令一切众生。皆悉具足随顺三世诸佛辩才。令一切众生。得三世佛自在之身。令一切众生。得无碍善根。起佛法爱。不退大悲。救护众生。令一切众生。得无碍智不思议法。能净欢喜一切众会。令一切众生。于一切佛刹。翻覆佛刹。俯伏佛刹。微细佛刹。广大佛刹。清净佛刹。秽浊佛刹。于如是等诸佛刹中。悉转清净不退法轮。令一切众生。于念念中。悉得无尽无所畏辩。广说佛法不可穷尽。令一切众生。常乐一向专求胜法。于一切法。得智慧自在。令一切众生。皆悉欢喜。广说一切法。复次菩萨摩诃萨。安住法界无量善根回向。法界无量身业回向。法界无量口业回向。法界无量意业回向。法界无量妙色回向。法界无量妙受想行识回向。法界无量平等阴回向。法界无量平等界回向。法界无量平等入回向。法界无量内平等回向。法界无量外平等回向。法界无量勇猛精进平等回向。法界无量正直心平等回向。法界无量方便平等回向。法界无量性平等回向。法界无量诸根平等回向。法界无量三世平等回向。法界无量业报平等回向。法界无量离诸烦恼清净平等回向。法界无量一切众生平等回向。法界无量一切佛刹平等回向。法界无量一切诸法平等回向。法界无量一切世间平等回向。法界无量一切诸佛菩萨平等回向。法界无量一切菩萨行愿平等回向。法界无量一切菩萨平等道回向。法界无量一切菩萨成就一切善根回向。法界无量一切诸法平等无二回向。法界无量一切如来眷属圆满平等回向。菩萨摩诃萨。如是回向时。安住法界等无量清净身业。安住法界等无量清净口业。安住法界等无量清净意业。安住法界等无量清净行愿。安住法界等无量清净眷属。安住法界等无量一切菩萨清净智慧。广说诸法。安住法界等无量清净身。充满一切世界法界。得一切法明清净无畏。以一言音。悉除一切众生疑惑。皆令欢喜。调伏诸根。安立无上智。诸力无畏。一切自在力。佛无量功德。上妙法中。佛子。是为菩萨摩诃萨第十法界等无量回向。

菩萨摩诃萨。以此法施等一切善根。悉回向已。成就普贤菩萨无量无边一切行愿。悉能严净无量无边虚空法界等一切佛刹。令一切众生亦复如是。具足成就无量无边智慧。深入一切法。于念念中。示现无量无数一切世界诸佛出世。悉得无量无边诸佛自在。悉得无量无边如来自在。悉得无量无边广大自在。悉得无量无边无碍自在。悉得无量无边无障自在。悉得无量无边不可思议自在。悉得无量无边令一切众生清净自在。悉得无量无边一切世界住持自在。悉得无量无边一切不可言说自在。悉得无量无边一切时自在。悉得无量无边一切诸通无碍智自在。悉得无量无边广说诸法充满法界自在。悉得无量无边满足普贤菩萨净眼。悉得菩萨无量无边净耳。闻持诸佛所说正法。能以一身结跏趺坐。充满十方一切世界而不迫迮一切众生。悉得无量无边具足深入三世智慧。悉得无量无边清净菩提。清净众生。清净佛刹。清净诸佛。清净诸入。悉得无量无边虚空法界等清净智慧。悉得无量无边众生语言音声清净智慧。放大光明。普照十方一切世界。出生三世诸菩萨行。清净智慧。于一念中。皆悉究竟三世如来清净智慧。令一切众生。皆悉清净。具足成就平等正观。决定智慧。究竟到彼岸。

尔时佛神力故。十方各百万佛刹微尘等世界。六种震动。佛神力故。法如是故。雨天华云。雨天鬘。天末香。天宝衣。天庄严。天香。天摩尼宝。天沉水香。天阿伽楼香。天婆罗揵驮香。天坚固香。天栴檀香。天杂色幡盖。无量阿僧祇天身。不可思议微妙法音。不可思议诸天。妙音赞叹如来。无量阿僧祇诸天。赞叹善哉云雨。无量阿僧祇那由他诸天。恭敬礼拜。无量阿僧祇那由他诸天。欢喜念佛。修习不可思议诸佛功德。无量阿僧祇诸天。出娱乐音。供养如来。放无量阿僧祇广大光明。出过诸天。普照虚空法界等一切佛刹。示现无量阿僧祇如来化身。自在威力。出过诸天。如此世界。一切四天下。兜率陀天。删兜率陀天王宫。说如是法。一切十方世界。删兜率陀天王宫。亦复如是。尔时佛神力故。十方各过百万佛刹微尘等世界。各有百万佛刹微尘等菩萨。悉来云集。咸作是言。善哉善哉。佛子。乃能说此诸大回向。我等悉同一号。名金刚幢。于金刚光世界金刚幢佛所。来诣此土。彼诸世界。佛神力故。亦说是法。大会眷属。说法句味。皆悉同等。我等承佛神力。从彼土来。为汝作证。如我来此世界为汝作证。一切十方一切四天下。删兜率陀天王宫。摩尼宝殿上。说如是法。往为作证。亦复如是。尔时金刚幢菩萨。承佛神力。观察十方。及诸眷属。一切法界诸义句味。修习无量广大之心。无上大悲普覆一切。其心安住三世一切诸佛种性。悉究竟度诸佛功德。成就诸佛自在宝身。悉能分别一切众生希望心行。随彼所种善根。悉知其时。随顺法身。示现色身。如是观已。以偈颂曰。

&nbsp;&nbsp;&nbsp;&nbsp;菩萨受此&nbsp;&nbsp;&nbsp;&nbsp;无量法宝

&nbsp;&nbsp;&nbsp;&nbsp;自然正觉&nbsp;&nbsp;&nbsp;&nbsp;大法师记

&nbsp;&nbsp;&nbsp;&nbsp;为调御师&nbsp;&nbsp;&nbsp;&nbsp;普照诸法

&nbsp;&nbsp;&nbsp;&nbsp;善悟无碍&nbsp;&nbsp;&nbsp;&nbsp;最正觉道

&nbsp;&nbsp;&nbsp;&nbsp;菩萨为法&nbsp;&nbsp;&nbsp;&nbsp;调御大师

&nbsp;&nbsp;&nbsp;&nbsp;能广演说&nbsp;&nbsp;&nbsp;&nbsp;难得深法

&nbsp;&nbsp;&nbsp;&nbsp;十方一切&nbsp;&nbsp;&nbsp;&nbsp;无量大众

&nbsp;&nbsp;&nbsp;&nbsp;皆悉安立&nbsp;&nbsp;&nbsp;&nbsp;诸正法门

&nbsp;&nbsp;&nbsp;&nbsp;菩萨悉饮&nbsp;&nbsp;&nbsp;&nbsp;无量法海

&nbsp;&nbsp;&nbsp;&nbsp;兴大法云&nbsp;&nbsp;&nbsp;&nbsp;普雨法雨

&nbsp;&nbsp;&nbsp;&nbsp;耀明法日&nbsp;&nbsp;&nbsp;&nbsp;普照世间

&nbsp;&nbsp;&nbsp;&nbsp;说微妙法&nbsp;&nbsp;&nbsp;&nbsp;饶益众生

&nbsp;&nbsp;&nbsp;&nbsp;此法施主&nbsp;&nbsp;&nbsp;&nbsp;甚难值遇

&nbsp;&nbsp;&nbsp;&nbsp;具足成就&nbsp;&nbsp;&nbsp;&nbsp;诸法方便

&nbsp;&nbsp;&nbsp;&nbsp;以智慧明&nbsp;&nbsp;&nbsp;&nbsp;普照其心

&nbsp;&nbsp;&nbsp;&nbsp;为世无畏&nbsp;&nbsp;&nbsp;&nbsp;广说深法

&nbsp;&nbsp;&nbsp;&nbsp;善能修习&nbsp;&nbsp;&nbsp;&nbsp;变化之心

&nbsp;&nbsp;&nbsp;&nbsp;广能开发&nbsp;&nbsp;&nbsp;&nbsp;诸正法门

&nbsp;&nbsp;&nbsp;&nbsp;成就诸门&nbsp;&nbsp;&nbsp;&nbsp;最胜法海

&nbsp;&nbsp;&nbsp;&nbsp;普为世间&nbsp;&nbsp;&nbsp;&nbsp;击甘露鼓

&nbsp;&nbsp;&nbsp;&nbsp;能具足说&nbsp;&nbsp;&nbsp;&nbsp;难得妙法

&nbsp;&nbsp;&nbsp;&nbsp;以法长养&nbsp;&nbsp;&nbsp;&nbsp;一切功德

&nbsp;&nbsp;&nbsp;&nbsp;清净正法&nbsp;&nbsp;&nbsp;&nbsp;真直之法

&nbsp;&nbsp;&nbsp;&nbsp;示现众生&nbsp;&nbsp;&nbsp;&nbsp;甚深法藏

&nbsp;&nbsp;&nbsp;&nbsp;最胜授彼&nbsp;&nbsp;&nbsp;&nbsp;灌顶法王

&nbsp;&nbsp;&nbsp;&nbsp;具足成就&nbsp;&nbsp;&nbsp;&nbsp;智慧藏身

&nbsp;&nbsp;&nbsp;&nbsp;无相妙智&nbsp;&nbsp;&nbsp;&nbsp;观法真相

&nbsp;&nbsp;&nbsp;&nbsp;菩萨善法&nbsp;&nbsp;&nbsp;&nbsp;而得安住

&nbsp;&nbsp;&nbsp;&nbsp;菩萨法施&nbsp;&nbsp;&nbsp;&nbsp;最为殊胜

&nbsp;&nbsp;&nbsp;&nbsp;一切诸佛&nbsp;&nbsp;&nbsp;&nbsp;咸共赞叹

&nbsp;&nbsp;&nbsp;&nbsp;随顺一切&nbsp;&nbsp;&nbsp;&nbsp;天中之天

&nbsp;&nbsp;&nbsp;&nbsp;彼能出生&nbsp;&nbsp;&nbsp;&nbsp;一切诸佛

&nbsp;&nbsp;&nbsp;&nbsp;菩萨清净&nbsp;&nbsp;&nbsp;&nbsp;微妙法身

&nbsp;&nbsp;&nbsp;&nbsp;悉从诸佛&nbsp;&nbsp;&nbsp;&nbsp;真法化生

&nbsp;&nbsp;&nbsp;&nbsp;明净法灯&nbsp;&nbsp;&nbsp;&nbsp;饶益众生

&nbsp;&nbsp;&nbsp;&nbsp;说无量法&nbsp;&nbsp;&nbsp;&nbsp;除灭忧恼

&nbsp;&nbsp;&nbsp;&nbsp;菩萨布施&nbsp;&nbsp;&nbsp;&nbsp;清净妙法

&nbsp;&nbsp;&nbsp;&nbsp;随顺思惟&nbsp;&nbsp;&nbsp;&nbsp;一切善根

&nbsp;&nbsp;&nbsp;&nbsp;无量世界&nbsp;&nbsp;&nbsp;&nbsp;所作功德

&nbsp;&nbsp;&nbsp;&nbsp;清净智慧&nbsp;&nbsp;&nbsp;&nbsp;皆悉回向

&nbsp;&nbsp;&nbsp;&nbsp;一切诸佛&nbsp;&nbsp;&nbsp;&nbsp;所得功德

&nbsp;&nbsp;&nbsp;&nbsp;悉令众生&nbsp;&nbsp;&nbsp;&nbsp;具足成就

&nbsp;&nbsp;&nbsp;&nbsp;分别一切&nbsp;&nbsp;&nbsp;&nbsp;清净功德

&nbsp;&nbsp;&nbsp;&nbsp;究竟诸佛&nbsp;&nbsp;&nbsp;&nbsp;庄严彼岸

&nbsp;&nbsp;&nbsp;&nbsp;十方一切&nbsp;&nbsp;&nbsp;&nbsp;无量无数

&nbsp;&nbsp;&nbsp;&nbsp;诸如来等&nbsp;&nbsp;&nbsp;&nbsp;严净佛刹

&nbsp;&nbsp;&nbsp;&nbsp;如是一切&nbsp;&nbsp;&nbsp;&nbsp;无余佛土

&nbsp;&nbsp;&nbsp;&nbsp;众生庄严&nbsp;&nbsp;&nbsp;&nbsp;不可思议

&nbsp;&nbsp;&nbsp;&nbsp;一切如来&nbsp;&nbsp;&nbsp;&nbsp;所有智慧

&nbsp;&nbsp;&nbsp;&nbsp;悉令众生&nbsp;&nbsp;&nbsp;&nbsp;清净具足

&nbsp;&nbsp;&nbsp;&nbsp;犹如普贤&nbsp;&nbsp;&nbsp;&nbsp;菩萨庄严

&nbsp;&nbsp;&nbsp;&nbsp;悉令众生&nbsp;&nbsp;&nbsp;&nbsp;亦复如是

&nbsp;&nbsp;&nbsp;&nbsp;具足成就&nbsp;&nbsp;&nbsp;&nbsp;无量自在

&nbsp;&nbsp;&nbsp;&nbsp;充满无余&nbsp;&nbsp;&nbsp;&nbsp;一切世界

&nbsp;&nbsp;&nbsp;&nbsp;一切十方&nbsp;&nbsp;&nbsp;&nbsp;无余众生

&nbsp;&nbsp;&nbsp;&nbsp;皆悉安住&nbsp;&nbsp;&nbsp;&nbsp;彼清净行

&nbsp;&nbsp;&nbsp;&nbsp;十方无量&nbsp;&nbsp;&nbsp;&nbsp;一切佛刹

&nbsp;&nbsp;&nbsp;&nbsp;彼诸如来&nbsp;&nbsp;&nbsp;&nbsp;行菩萨行

&nbsp;&nbsp;&nbsp;&nbsp;悉令十方&nbsp;&nbsp;&nbsp;&nbsp;一切众生

&nbsp;&nbsp;&nbsp;&nbsp;究竟成就&nbsp;&nbsp;&nbsp;&nbsp;无上胜行

&nbsp;&nbsp;&nbsp;&nbsp;一切佛子&nbsp;&nbsp;&nbsp;&nbsp;行佛功德

&nbsp;&nbsp;&nbsp;&nbsp;无量无边&nbsp;&nbsp;&nbsp;&nbsp;不可称数

&nbsp;&nbsp;&nbsp;&nbsp;诸佛如来&nbsp;&nbsp;&nbsp;&nbsp;悉分别知

&nbsp;&nbsp;&nbsp;&nbsp;皆令众生&nbsp;&nbsp;&nbsp;&nbsp;具足成就

&nbsp;&nbsp;&nbsp;&nbsp;菩萨具足&nbsp;&nbsp;&nbsp;&nbsp;诸神通力

&nbsp;&nbsp;&nbsp;&nbsp;悉能善学&nbsp;&nbsp;&nbsp;&nbsp;一切所学

&nbsp;&nbsp;&nbsp;&nbsp;游行十方&nbsp;&nbsp;&nbsp;&nbsp;一切世界

&nbsp;&nbsp;&nbsp;&nbsp;示现无量&nbsp;&nbsp;&nbsp;&nbsp;自在神力

&nbsp;&nbsp;&nbsp;&nbsp;菩萨能于&nbsp;&nbsp;&nbsp;&nbsp;一念之中

&nbsp;&nbsp;&nbsp;&nbsp;悉见诸佛&nbsp;&nbsp;&nbsp;&nbsp;与众生等

&nbsp;&nbsp;&nbsp;&nbsp;菩萨能于&nbsp;&nbsp;&nbsp;&nbsp;一毛道中

&nbsp;&nbsp;&nbsp;&nbsp;悉见一切&nbsp;&nbsp;&nbsp;&nbsp;诸佛正法

&nbsp;&nbsp;&nbsp;&nbsp;一切众生&nbsp;&nbsp;&nbsp;&nbsp;无量诸行

&nbsp;&nbsp;&nbsp;&nbsp;一切最胜&nbsp;&nbsp;&nbsp;&nbsp;悉分别知

&nbsp;&nbsp;&nbsp;&nbsp;常平等心&nbsp;&nbsp;&nbsp;&nbsp;恭敬供养

&nbsp;&nbsp;&nbsp;&nbsp;一切十方&nbsp;&nbsp;&nbsp;&nbsp;无量诸佛

&nbsp;&nbsp;&nbsp;&nbsp;种种众香&nbsp;&nbsp;&nbsp;&nbsp;诸杂宝华

&nbsp;&nbsp;&nbsp;&nbsp;无量宝衣&nbsp;&nbsp;&nbsp;&nbsp;及诸幢盖

&nbsp;&nbsp;&nbsp;&nbsp;悉皆充满&nbsp;&nbsp;&nbsp;&nbsp;无量法界

&nbsp;&nbsp;&nbsp;&nbsp;以用供养&nbsp;&nbsp;&nbsp;&nbsp;一切诸佛

&nbsp;&nbsp;&nbsp;&nbsp;菩萨能于&nbsp;&nbsp;&nbsp;&nbsp;一毛道中

&nbsp;&nbsp;&nbsp;&nbsp;悉见诸佛&nbsp;&nbsp;&nbsp;&nbsp;数不可议

&nbsp;&nbsp;&nbsp;&nbsp;普能供养&nbsp;&nbsp;&nbsp;&nbsp;世间明灯

&nbsp;&nbsp;&nbsp;&nbsp;其所闻法&nbsp;&nbsp;&nbsp;&nbsp;悉能受持

&nbsp;&nbsp;&nbsp;&nbsp;恭敬礼拜&nbsp;&nbsp;&nbsp;&nbsp;五体投地

&nbsp;&nbsp;&nbsp;&nbsp;举身自归&nbsp;&nbsp;&nbsp;&nbsp;一切最胜

&nbsp;&nbsp;&nbsp;&nbsp;尽未来际&nbsp;&nbsp;&nbsp;&nbsp;无量诸劫

&nbsp;&nbsp;&nbsp;&nbsp;赞叹十方&nbsp;&nbsp;&nbsp;&nbsp;一切最胜

&nbsp;&nbsp;&nbsp;&nbsp;于一佛所&nbsp;&nbsp;&nbsp;&nbsp;诸供养具

&nbsp;&nbsp;&nbsp;&nbsp;数与一切&nbsp;&nbsp;&nbsp;&nbsp;众生类等

&nbsp;&nbsp;&nbsp;&nbsp;如一佛所&nbsp;&nbsp;&nbsp;&nbsp;诸供养具

&nbsp;&nbsp;&nbsp;&nbsp;一切佛所&nbsp;&nbsp;&nbsp;&nbsp;亦复如是

&nbsp;&nbsp;&nbsp;&nbsp;无量无边&nbsp;&nbsp;&nbsp;&nbsp;一切诸劫

&nbsp;&nbsp;&nbsp;&nbsp;菩萨恭敬&nbsp;&nbsp;&nbsp;&nbsp;一切导师

&nbsp;&nbsp;&nbsp;&nbsp;穷尽无量&nbsp;&nbsp;&nbsp;&nbsp;一切诸劫

&nbsp;&nbsp;&nbsp;&nbsp;恭敬供养&nbsp;&nbsp;&nbsp;&nbsp;而无厌足

&nbsp;&nbsp;&nbsp;&nbsp;一切众生&nbsp;&nbsp;&nbsp;&nbsp;无量诸劫

&nbsp;&nbsp;&nbsp;&nbsp;于此劫中&nbsp;&nbsp;&nbsp;&nbsp;修菩萨行

&nbsp;&nbsp;&nbsp;&nbsp;恭敬供养&nbsp;&nbsp;&nbsp;&nbsp;一一如来

&nbsp;&nbsp;&nbsp;&nbsp;尽一切劫&nbsp;&nbsp;&nbsp;&nbsp;而无厌足

&nbsp;&nbsp;&nbsp;&nbsp;一切最胜&nbsp;&nbsp;&nbsp;&nbsp;所说大劫

&nbsp;&nbsp;&nbsp;&nbsp;悉无有能&nbsp;&nbsp;&nbsp;&nbsp;称量数者

&nbsp;&nbsp;&nbsp;&nbsp;尔所一切&nbsp;&nbsp;&nbsp;&nbsp;诸大劫中

&nbsp;&nbsp;&nbsp;&nbsp;修菩萨行&nbsp;&nbsp;&nbsp;&nbsp;而无厌足

&nbsp;&nbsp;&nbsp;&nbsp;悉能觉悟&nbsp;&nbsp;&nbsp;&nbsp;一切法界

&nbsp;&nbsp;&nbsp;&nbsp;广大无边&nbsp;&nbsp;&nbsp;&nbsp;无有分际

&nbsp;&nbsp;&nbsp;&nbsp;众妙宝华&nbsp;&nbsp;&nbsp;&nbsp;充满其中

&nbsp;&nbsp;&nbsp;&nbsp;以用供养&nbsp;&nbsp;&nbsp;&nbsp;众生等佛

&nbsp;&nbsp;&nbsp;&nbsp;诸妙宝华&nbsp;&nbsp;&nbsp;&nbsp;色香具足

&nbsp;&nbsp;&nbsp;&nbsp;清净鲜洁&nbsp;&nbsp;&nbsp;&nbsp;无量庄严

&nbsp;&nbsp;&nbsp;&nbsp;一切世间&nbsp;&nbsp;&nbsp;&nbsp;无可为譬

&nbsp;&nbsp;&nbsp;&nbsp;而以供养&nbsp;&nbsp;&nbsp;&nbsp;一切最胜

&nbsp;&nbsp;&nbsp;&nbsp;众生数等&nbsp;&nbsp;&nbsp;&nbsp;无量佛刹

&nbsp;&nbsp;&nbsp;&nbsp;诸妙宝盖&nbsp;&nbsp;&nbsp;&nbsp;弥满其中

&nbsp;&nbsp;&nbsp;&nbsp;悉以此盖&nbsp;&nbsp;&nbsp;&nbsp;奉一如来

&nbsp;&nbsp;&nbsp;&nbsp;供一切佛&nbsp;&nbsp;&nbsp;&nbsp;亦复如是

&nbsp;&nbsp;&nbsp;&nbsp;微妙最胜&nbsp;&nbsp;&nbsp;&nbsp;奇特涂香

&nbsp;&nbsp;&nbsp;&nbsp;一切世间&nbsp;&nbsp;&nbsp;&nbsp;无有伦匹

&nbsp;&nbsp;&nbsp;&nbsp;以此涂香&nbsp;&nbsp;&nbsp;&nbsp;尽众生劫

&nbsp;&nbsp;&nbsp;&nbsp;供养一切&nbsp;&nbsp;&nbsp;&nbsp;诸佛如来

&nbsp;&nbsp;&nbsp;&nbsp;如是末香&nbsp;&nbsp;&nbsp;&nbsp;种种杂华

&nbsp;&nbsp;&nbsp;&nbsp;微妙香熏&nbsp;&nbsp;&nbsp;&nbsp;无量宝衣

&nbsp;&nbsp;&nbsp;&nbsp;无数妙宝&nbsp;&nbsp;&nbsp;&nbsp;诸庄严具

&nbsp;&nbsp;&nbsp;&nbsp;以供如来&nbsp;&nbsp;&nbsp;&nbsp;而无厌足

&nbsp;&nbsp;&nbsp;&nbsp;众生数等&nbsp;&nbsp;&nbsp;&nbsp;一切诸佛

&nbsp;&nbsp;&nbsp;&nbsp;于一念中&nbsp;&nbsp;&nbsp;&nbsp;悉成正觉

&nbsp;&nbsp;&nbsp;&nbsp;以无量偈&nbsp;&nbsp;&nbsp;&nbsp;赞叹宣扬

&nbsp;&nbsp;&nbsp;&nbsp;恭敬供养&nbsp;&nbsp;&nbsp;&nbsp;天人导师

&nbsp;&nbsp;&nbsp;&nbsp;众生数等&nbsp;&nbsp;&nbsp;&nbsp;世间明智

&nbsp;&nbsp;&nbsp;&nbsp;菩萨无上&nbsp;&nbsp;&nbsp;&nbsp;殊胜供养

&nbsp;&nbsp;&nbsp;&nbsp;众生数等&nbsp;&nbsp;&nbsp;&nbsp;一切诸劫

&nbsp;&nbsp;&nbsp;&nbsp;如来叹德&nbsp;&nbsp;&nbsp;&nbsp;犹不能尽

&nbsp;&nbsp;&nbsp;&nbsp;如是供养&nbsp;&nbsp;&nbsp;&nbsp;一切诸佛

&nbsp;&nbsp;&nbsp;&nbsp;具足成就&nbsp;&nbsp;&nbsp;&nbsp;如来自在

&nbsp;&nbsp;&nbsp;&nbsp;安住普贤&nbsp;&nbsp;&nbsp;&nbsp;菩萨所行

&nbsp;&nbsp;&nbsp;&nbsp;悉能睹见&nbsp;&nbsp;&nbsp;&nbsp;一切诸佛

&nbsp;&nbsp;&nbsp;&nbsp;已作未作&nbsp;&nbsp;&nbsp;&nbsp;及现所作

&nbsp;&nbsp;&nbsp;&nbsp;无量无数&nbsp;&nbsp;&nbsp;&nbsp;一切善根

&nbsp;&nbsp;&nbsp;&nbsp;修习普贤&nbsp;&nbsp;&nbsp;&nbsp;菩萨所行

&nbsp;&nbsp;&nbsp;&nbsp;安住普贤&nbsp;&nbsp;&nbsp;&nbsp;菩萨诸地

&nbsp;&nbsp;&nbsp;&nbsp;一切世间&nbsp;&nbsp;&nbsp;&nbsp;悉无有余

&nbsp;&nbsp;&nbsp;&nbsp;诸佛所知&nbsp;&nbsp;&nbsp;&nbsp;众生种类

&nbsp;&nbsp;&nbsp;&nbsp;悉令成就&nbsp;&nbsp;&nbsp;&nbsp;智慧明达

&nbsp;&nbsp;&nbsp;&nbsp;犹如普贤&nbsp;&nbsp;&nbsp;&nbsp;菩萨所得

&nbsp;&nbsp;&nbsp;&nbsp;如佛所说&nbsp;&nbsp;&nbsp;&nbsp;一切诸行

&nbsp;&nbsp;&nbsp;&nbsp;菩萨悉能&nbsp;&nbsp;&nbsp;&nbsp;具足修习

&nbsp;&nbsp;&nbsp;&nbsp;悉以回向&nbsp;&nbsp;&nbsp;&nbsp;一切众生

&nbsp;&nbsp;&nbsp;&nbsp;普令成就&nbsp;&nbsp;&nbsp;&nbsp;无上回向

&nbsp;&nbsp;&nbsp;&nbsp;一切十方&nbsp;&nbsp;&nbsp;&nbsp;诸如来刹

&nbsp;&nbsp;&nbsp;&nbsp;悉能觉悟&nbsp;&nbsp;&nbsp;&nbsp;了达其因

&nbsp;&nbsp;&nbsp;&nbsp;悉令一切&nbsp;&nbsp;&nbsp;&nbsp;无余众生

&nbsp;&nbsp;&nbsp;&nbsp;皆与普贤&nbsp;&nbsp;&nbsp;&nbsp;菩萨齐等

&nbsp;&nbsp;&nbsp;&nbsp;成就布施&nbsp;&nbsp;&nbsp;&nbsp;悉如回向

&nbsp;&nbsp;&nbsp;&nbsp;持戒具足&nbsp;&nbsp;&nbsp;&nbsp;如普贤力

&nbsp;&nbsp;&nbsp;&nbsp;勇猛精进&nbsp;&nbsp;&nbsp;&nbsp;而不退转

&nbsp;&nbsp;&nbsp;&nbsp;成就忍辱&nbsp;&nbsp;&nbsp;&nbsp;不可沮坏

&nbsp;&nbsp;&nbsp;&nbsp;善入甚深&nbsp;&nbsp;&nbsp;&nbsp;诸禅正受

&nbsp;&nbsp;&nbsp;&nbsp;分别了知&nbsp;&nbsp;&nbsp;&nbsp;一切三昧

&nbsp;&nbsp;&nbsp;&nbsp;清净智慧&nbsp;&nbsp;&nbsp;&nbsp;了达三世

&nbsp;&nbsp;&nbsp;&nbsp;一切世间&nbsp;&nbsp;&nbsp;&nbsp;所不能知

&nbsp;&nbsp;&nbsp;&nbsp;身口诸业&nbsp;&nbsp;&nbsp;&nbsp;及与意业

&nbsp;&nbsp;&nbsp;&nbsp;音声语言&nbsp;&nbsp;&nbsp;&nbsp;皆悉清净

&nbsp;&nbsp;&nbsp;&nbsp;究竟成就&nbsp;&nbsp;&nbsp;&nbsp;菩萨诸行

&nbsp;&nbsp;&nbsp;&nbsp;悉与普贤&nbsp;&nbsp;&nbsp;&nbsp;菩萨齐等

&nbsp;&nbsp;&nbsp;&nbsp;譬如如如&nbsp;&nbsp;&nbsp;&nbsp;一切法界

&nbsp;&nbsp;&nbsp;&nbsp;舍离憍慢&nbsp;&nbsp;&nbsp;&nbsp;诸散乱心

&nbsp;&nbsp;&nbsp;&nbsp;永灭障碍&nbsp;&nbsp;&nbsp;&nbsp;普皆清净

&nbsp;&nbsp;&nbsp;&nbsp;悉令众生&nbsp;&nbsp;&nbsp;&nbsp;亦复如是

&nbsp;&nbsp;&nbsp;&nbsp;如是殊妙&nbsp;&nbsp;&nbsp;&nbsp;最胜回向

&nbsp;&nbsp;&nbsp;&nbsp;一切如来&nbsp;&nbsp;&nbsp;&nbsp;之所演说

&nbsp;&nbsp;&nbsp;&nbsp;以此无量&nbsp;&nbsp;&nbsp;&nbsp;善根回向

&nbsp;&nbsp;&nbsp;&nbsp;具足成就&nbsp;&nbsp;&nbsp;&nbsp;菩萨所行

&nbsp;&nbsp;&nbsp;&nbsp;一切无余&nbsp;&nbsp;&nbsp;&nbsp;诸佛真子

&nbsp;&nbsp;&nbsp;&nbsp;普修行此&nbsp;&nbsp;&nbsp;&nbsp;深回向法

&nbsp;&nbsp;&nbsp;&nbsp;摄取一切&nbsp;&nbsp;&nbsp;&nbsp;微妙法界

&nbsp;&nbsp;&nbsp;&nbsp;深入安住&nbsp;&nbsp;&nbsp;&nbsp;诸善逝力

&nbsp;&nbsp;&nbsp;&nbsp;若有乐求&nbsp;&nbsp;&nbsp;&nbsp;此殊胜行

&nbsp;&nbsp;&nbsp;&nbsp;如来所说&nbsp;&nbsp;&nbsp;&nbsp;甚深弥广

&nbsp;&nbsp;&nbsp;&nbsp;此诸佛子&nbsp;&nbsp;&nbsp;&nbsp;皆悉安住

&nbsp;&nbsp;&nbsp;&nbsp;具足成就&nbsp;&nbsp;&nbsp;&nbsp;犹如普贤

&nbsp;&nbsp;&nbsp;&nbsp;一切众生&nbsp;&nbsp;&nbsp;&nbsp;尚可知数

&nbsp;&nbsp;&nbsp;&nbsp;一切三世&nbsp;&nbsp;&nbsp;&nbsp;心犹可知

&nbsp;&nbsp;&nbsp;&nbsp;普贤菩萨&nbsp;&nbsp;&nbsp;&nbsp;功德深广

&nbsp;&nbsp;&nbsp;&nbsp;无量无边&nbsp;&nbsp;&nbsp;&nbsp;不可了知

&nbsp;&nbsp;&nbsp;&nbsp;一毛可量&nbsp;&nbsp;&nbsp;&nbsp;十方虚空

&nbsp;&nbsp;&nbsp;&nbsp;一切刹尘&nbsp;&nbsp;&nbsp;&nbsp;悉可知数

&nbsp;&nbsp;&nbsp;&nbsp;殊胜大仙&nbsp;&nbsp;&nbsp;&nbsp;真佛子等

&nbsp;&nbsp;&nbsp;&nbsp;所住功德&nbsp;&nbsp;&nbsp;&nbsp;不可称量

### 十地品第二十二之一

尔时世尊。在他化自在天王宫。摩尼宝殿上。与大菩萨众俱。于阿耨多罗三藐三菩提。皆不退转。从他方世界。俱来集会。此诸菩萨。一切菩萨智慧行处。悉得自在。诸佛如来智慧入处。悉皆得入。善能教化一切世间。于念念中。普能示现神通等事。具足一切菩萨所愿。于一切世。一切劫。一切国土。常修一切诸菩萨行。具足菩萨福德智慧。而无穷尽。能为一切而作饶益。能到一切菩萨智慧方便彼岸。能令众生。背生死道。向涅槃门。不断一切菩萨所行。善游一切菩萨禅定解脱三昧。神通明慧。诸所施为。善能示现。一切菩萨无作神足。皆悉已得。于一念顷能至十方诸佛大会。劝发咨请。受持法轮。常以大心供养诸佛。常能修习诸大菩萨所行事业。其身普现无量世界。其音遍闻。无所不至。其心通达。明见三世。一切菩萨所有功德。具足修习。如是诸菩萨摩诃萨。功德无量无边。于无数劫。说不可尽。其名曰金刚藏菩萨。宝藏菩萨。莲华藏菩萨。德藏菩萨。莲华德藏菩萨。日藏菩萨。月藏菩萨。净月藏菩萨。照一切世间庄严藏菩萨。智慧照明藏菩萨。妙德藏菩萨。栴檀德藏菩萨。华德藏菩萨。优钵罗华德藏菩萨。天德藏菩萨。福德藏菩萨。无碍清净智德藏菩萨。功德藏菩萨。那罗延德藏菩萨。无垢藏菩萨。离垢藏菩萨。种种乐说庄严藏菩萨。大光明网藏菩萨。净明威德王藏菩萨。大金山光明威德王藏菩萨。一切相庄严净德藏菩萨。金刚焰德相庄严藏菩萨。焰炽藏菩萨。宿王光照藏菩萨。虚空无碍妙音藏菩萨。陀罗尼功德持一切世间愿藏菩萨。海庄严藏菩萨。须弥德藏菩萨。净一切功德藏菩萨。如来藏菩萨。佛德藏菩萨。解脱月菩萨。如是等菩萨摩诃萨。无量无边。不可思议。不可称说。金刚藏菩萨。而为上首。

尔时金刚藏菩萨摩诃萨。承佛威神。入菩萨大智慧光明三昧。即时十方世界。于一方过亿佛土微尘数世界。有十亿佛土微尘数佛。皆现其身。名金刚藏。十方世界皆亦如是同声赞言。善哉善哉。金刚藏。乃能入是菩萨大智慧光明三昧。如是十方世界微尘数等诸佛。皆同一号。加汝威神。所谓卢舍那佛本愿力故本威神力故。汝有大智慧故。欲宣一切菩萨不可思议诸佛法明故。所谓入智慧地故。摄一切善根故。善分别一切佛法故。广法智故。决定说诸法故。无分别智善分别故。一切世间法不能染故。出世间善根清净故。得不可思议智力故。得一切智人智境界故。所谓如实说菩萨十地差别故。菩萨安住十地故。分别说无漏法故。大智慧光明善分别以自庄严故。入具足智门故。随所应住次第说故。得无碍乐说光明故。具足大无碍智地故。不忘失菩萨心故。教化成熟一切众生界故。得至一切处决定智故。金刚藏。汝当说此法门差别。所谓诸佛神力故。汝能堪受如来智慧神力故。自善根清净故。清净法界故。饶益众生故。入法身智身故。于一切佛。得授记故。得一切世间高大身故。过一切世间道故。净出世间善根故。即时十方诸佛与金刚藏真实无上身。与无障碍乐说辩。与善分别清净智慧。与善忆念不忘。与善决定慧。与至一切智处。与诸佛无坏力。与诸佛无所畏。与诸佛无碍智分别诸法善开法门。与一切诸佛上妙身口意业。何以故。以得菩萨大智慧光明三昧故。亦是菩萨本愿力故。直心清净故。智慧明白故。善集助道法故。善修本业故。念持无量法故。信解清净光明法故。善得陀罗尼门不可坏故。法界智印善印故。尔时十方诸佛皆申右手。摩金刚藏菩萨顶。金刚藏菩萨即从三昧起。告诸菩萨言。诸佛子。是诸菩萨愿决定。无有过。不可坏。广大如法界究竟如虚空。遍覆一切十方诸佛世界众生。为救度一切世间。为一切诸佛神力所护。何以故。诸菩萨摩诃萨。入过去诸佛智地。亦入未来现在诸佛智地。何等是诸菩萨摩诃萨智地。菩萨摩诃萨智地有十。过去未来现在诸佛已说今说当说。为是地故。我如是说。何等为十。一曰欢喜。二曰离垢。三曰明。四曰焰。五曰难胜。六曰现前。七曰远行。八曰不动。九曰善慧。十曰法云。是十地者。三世诸佛已说今说当说。我不见有诸佛国土。不说是十地者。何以故。此十地是菩萨最上妙道。最上明净法门。所谓分别十地事。诸佛子。是事不可思议所谓菩萨随顺诸地智慧。金刚藏菩萨。说诸菩萨十地名已。默然而住不复分别。时一切菩萨闻说菩萨十地名已。咸皆渴仰。欲闻解释。各作是念。何因何缘。金刚藏菩萨。说十地名已默然而住。

时大菩萨众中有菩萨。名解脱月。知诸菩萨心之所念。以偈问曰。

&nbsp;&nbsp;&nbsp;&nbsp;净念智慧人&nbsp;&nbsp;&nbsp;&nbsp;何故说菩萨

&nbsp;&nbsp;&nbsp;&nbsp;诸地名号已&nbsp;&nbsp;&nbsp;&nbsp;默然不解释

&nbsp;&nbsp;&nbsp;&nbsp;今诸大菩萨&nbsp;&nbsp;&nbsp;&nbsp;心皆怀犹豫

&nbsp;&nbsp;&nbsp;&nbsp;何故说是名&nbsp;&nbsp;&nbsp;&nbsp;而不演其义

&nbsp;&nbsp;&nbsp;&nbsp;大智诸菩萨&nbsp;&nbsp;&nbsp;&nbsp;咸皆欲听闻

&nbsp;&nbsp;&nbsp;&nbsp;如是诸地义&nbsp;&nbsp;&nbsp;&nbsp;愿为分别说

&nbsp;&nbsp;&nbsp;&nbsp;是诸菩萨众&nbsp;&nbsp;&nbsp;&nbsp;清净无瑕秽

&nbsp;&nbsp;&nbsp;&nbsp;安住坚实中&nbsp;&nbsp;&nbsp;&nbsp;具足智功德

&nbsp;&nbsp;&nbsp;&nbsp;皆以恭敬心&nbsp;&nbsp;&nbsp;&nbsp;瞻仰于仁者

&nbsp;&nbsp;&nbsp;&nbsp;愿欲闻所说&nbsp;&nbsp;&nbsp;&nbsp;如渴思甘露

时金刚藏菩萨。闻说是已。欲令众悦。以偈答曰。

&nbsp;&nbsp;&nbsp;&nbsp;诸菩萨所行&nbsp;&nbsp;&nbsp;&nbsp;第一难思议

&nbsp;&nbsp;&nbsp;&nbsp;分别是十地&nbsp;&nbsp;&nbsp;&nbsp;诸佛之根本

&nbsp;&nbsp;&nbsp;&nbsp;微妙甚难见&nbsp;&nbsp;&nbsp;&nbsp;非心所能及

&nbsp;&nbsp;&nbsp;&nbsp;从佛智慧出&nbsp;&nbsp;&nbsp;&nbsp;若闻则迷没

&nbsp;&nbsp;&nbsp;&nbsp;持心如金刚&nbsp;&nbsp;&nbsp;&nbsp;深信佛智慧

&nbsp;&nbsp;&nbsp;&nbsp;以为第一妙&nbsp;&nbsp;&nbsp;&nbsp;心无有疑难

&nbsp;&nbsp;&nbsp;&nbsp;远离计我心&nbsp;&nbsp;&nbsp;&nbsp;及心所行地

&nbsp;&nbsp;&nbsp;&nbsp;如是诸菩萨&nbsp;&nbsp;&nbsp;&nbsp;尔乃能听闻

&nbsp;&nbsp;&nbsp;&nbsp;寂灭无漏智&nbsp;&nbsp;&nbsp;&nbsp;分别说甚难

&nbsp;&nbsp;&nbsp;&nbsp;如画于虚空&nbsp;&nbsp;&nbsp;&nbsp;如执于疾风

&nbsp;&nbsp;&nbsp;&nbsp;我念佛智慧&nbsp;&nbsp;&nbsp;&nbsp;第一难思议

&nbsp;&nbsp;&nbsp;&nbsp;众生少能信&nbsp;&nbsp;&nbsp;&nbsp;是故我默然

解脱月菩萨。闻说此已。语金刚藏菩萨言。佛子。是大菩萨众直心清净。善行菩萨道。善集助道法。善恭敬供养诸佛。于无量佛。多种善根。成就无量深厚功德。离痴疑悔。无有贪着。及诸结碍。深心信解。安住不动。于是法中。不随他教。是故佛子。当承佛力。敷演此义。是诸菩萨于是深法皆能证知。时解脱月菩萨。欲重宣此义。以偈颂曰。

&nbsp;&nbsp;&nbsp;&nbsp;愿说安隐法&nbsp;&nbsp;&nbsp;&nbsp;菩萨无上行

&nbsp;&nbsp;&nbsp;&nbsp;分别于诸地&nbsp;&nbsp;&nbsp;&nbsp;令智慧清净

&nbsp;&nbsp;&nbsp;&nbsp;众智净无垢&nbsp;&nbsp;&nbsp;&nbsp;安住深信解

&nbsp;&nbsp;&nbsp;&nbsp;于诸无量佛&nbsp;&nbsp;&nbsp;&nbsp;证知十地义

金刚藏菩萨言。佛子。是诸大众。虽皆清净离痴疑悔。于是法中。不随他教。其余乐小法者。闻是甚深难思议事。或生疑悔。是人长夜受诸衰恼。我愍此等。是故默然。时金刚藏菩萨。欲重宣此义。以偈颂曰。

&nbsp;&nbsp;&nbsp;&nbsp;是众虽清净&nbsp;&nbsp;&nbsp;&nbsp;深智离疑悔

&nbsp;&nbsp;&nbsp;&nbsp;其心已决定&nbsp;&nbsp;&nbsp;&nbsp;不复随他教

&nbsp;&nbsp;&nbsp;&nbsp;无动如须弥&nbsp;&nbsp;&nbsp;&nbsp;不乱如大海

&nbsp;&nbsp;&nbsp;&nbsp;其余不久行&nbsp;&nbsp;&nbsp;&nbsp;智慧未明了

&nbsp;&nbsp;&nbsp;&nbsp;随识不随智&nbsp;&nbsp;&nbsp;&nbsp;闻已生疑悔

&nbsp;&nbsp;&nbsp;&nbsp;彼将堕恶道&nbsp;&nbsp;&nbsp;&nbsp;愍念故不说。

解脱月菩萨言。佛子。愿承佛力。善分别此不可思议法。佛所护念事。令易信解。所以者何。善说十地义。十方诸佛法应护念。一切菩萨护是事故。勤行精进。何以故。是菩萨最上所行。得至一切诸佛法故。譬如一切文字皆初章所摄。初章为本。无有一字不入初章者。如是佛子。十地者是一切佛法之根本。菩萨具足行是十地。能得一切智慧。是故佛子。愿说此义。诸佛护念。加以神力。令人信受。不可破坏。时解脱月菩萨。欲明显此义以偈颂曰。

&nbsp;&nbsp;&nbsp;&nbsp;善哉智慧子&nbsp;&nbsp;&nbsp;&nbsp;清净行具足

&nbsp;&nbsp;&nbsp;&nbsp;愿说十地行&nbsp;&nbsp;&nbsp;&nbsp;所入十地法

&nbsp;&nbsp;&nbsp;&nbsp;具足于智慧&nbsp;&nbsp;&nbsp;&nbsp;得以成菩提

&nbsp;&nbsp;&nbsp;&nbsp;所有十方佛&nbsp;&nbsp;&nbsp;&nbsp;最胜人中尊

&nbsp;&nbsp;&nbsp;&nbsp;皆共护念汝&nbsp;&nbsp;&nbsp;&nbsp;说是十地义

&nbsp;&nbsp;&nbsp;&nbsp;十地为根本&nbsp;&nbsp;&nbsp;&nbsp;是名智行处

&nbsp;&nbsp;&nbsp;&nbsp;亦为究竟道&nbsp;&nbsp;&nbsp;&nbsp;佛无量法聚

&nbsp;&nbsp;&nbsp;&nbsp;譬如诸文字&nbsp;&nbsp;&nbsp;&nbsp;皆摄在初章

&nbsp;&nbsp;&nbsp;&nbsp;诸佛功德智&nbsp;&nbsp;&nbsp;&nbsp;十地为根本

尔时诸菩萨。一时同声以偈请金刚藏菩萨言。

&nbsp;&nbsp;&nbsp;&nbsp;上妙智慧人&nbsp;&nbsp;&nbsp;&nbsp;乐说无有量

&nbsp;&nbsp;&nbsp;&nbsp;德重如山王&nbsp;&nbsp;&nbsp;&nbsp;哀愍说十地

&nbsp;&nbsp;&nbsp;&nbsp;戒念慧清净&nbsp;&nbsp;&nbsp;&nbsp;说是十地义

&nbsp;&nbsp;&nbsp;&nbsp;十力之根本&nbsp;&nbsp;&nbsp;&nbsp;无碍智本行

&nbsp;&nbsp;&nbsp;&nbsp;戒定慧功德&nbsp;&nbsp;&nbsp;&nbsp;集在仁者心

&nbsp;&nbsp;&nbsp;&nbsp;憍慢诸邪见&nbsp;&nbsp;&nbsp;&nbsp;皆悉已灭尽

&nbsp;&nbsp;&nbsp;&nbsp;是众无疑心&nbsp;&nbsp;&nbsp;&nbsp;唯愿闻善说

&nbsp;&nbsp;&nbsp;&nbsp;譬病思良医&nbsp;&nbsp;&nbsp;&nbsp;如饥思美膳

&nbsp;&nbsp;&nbsp;&nbsp;我等亦如是&nbsp;&nbsp;&nbsp;&nbsp;闻甘露法味

&nbsp;&nbsp;&nbsp;&nbsp;是故旷大意&nbsp;&nbsp;&nbsp;&nbsp;愿开初地门

&nbsp;&nbsp;&nbsp;&nbsp;乃至第十地&nbsp;&nbsp;&nbsp;&nbsp;次第为我说

尔时释迦牟尼佛。从眉间白毫相。放菩萨力光明。百千阿僧祇光。以为眷属。普照十方诸佛世界。靡不周遍。三恶道苦。皆得休息。悉照十方诸佛大会说法之众。显现如来不思议力。是光明遍照十方诸佛大会诸菩萨身已。于上虚空中。成大光明云台。十方诸佛亦复如是。从眉间白毫。俱放菩萨力光明。百千阿僧祇光。以为眷属。普现如来不思议力。悉照一切诸佛大会。及娑婆世界释迦牟尼佛一切大众。并金刚藏菩萨。及师子座。照已于上虚空中。成大光明云台。时诸大光明云台中。诸佛神力故。而说颂曰。

&nbsp;&nbsp;&nbsp;&nbsp;无等等诸佛&nbsp;&nbsp;&nbsp;&nbsp;功德如虚空

&nbsp;&nbsp;&nbsp;&nbsp;十力无畏等&nbsp;&nbsp;&nbsp;&nbsp;最尊世间主

&nbsp;&nbsp;&nbsp;&nbsp;于释迦佛前&nbsp;&nbsp;&nbsp;&nbsp;而现此神力

&nbsp;&nbsp;&nbsp;&nbsp;以佛力开现&nbsp;&nbsp;&nbsp;&nbsp;法王无畏藏

&nbsp;&nbsp;&nbsp;&nbsp;说诸地所行&nbsp;&nbsp;&nbsp;&nbsp;诸地义差别

&nbsp;&nbsp;&nbsp;&nbsp;承诸佛神力&nbsp;&nbsp;&nbsp;&nbsp;无有能坏者

&nbsp;&nbsp;&nbsp;&nbsp;若人闻法宝&nbsp;&nbsp;&nbsp;&nbsp;则为诸佛护

&nbsp;&nbsp;&nbsp;&nbsp;渐次具诸地&nbsp;&nbsp;&nbsp;&nbsp;得以成佛道

&nbsp;&nbsp;&nbsp;&nbsp;若人堪任闻&nbsp;&nbsp;&nbsp;&nbsp;虽在于大海

&nbsp;&nbsp;&nbsp;&nbsp;及劫尽火中&nbsp;&nbsp;&nbsp;&nbsp;必得闻此经

&nbsp;&nbsp;&nbsp;&nbsp;若人痴疑悔&nbsp;&nbsp;&nbsp;&nbsp;终不能得闻

&nbsp;&nbsp;&nbsp;&nbsp;是故今佛子&nbsp;&nbsp;&nbsp;&nbsp;说诸地智道

&nbsp;&nbsp;&nbsp;&nbsp;入势力观法&nbsp;&nbsp;&nbsp;&nbsp;次第而修行

&nbsp;&nbsp;&nbsp;&nbsp;得至于余地&nbsp;&nbsp;&nbsp;&nbsp;各得所利益

&nbsp;&nbsp;&nbsp;&nbsp;利一切世间&nbsp;&nbsp;&nbsp;&nbsp;愿说勿令断