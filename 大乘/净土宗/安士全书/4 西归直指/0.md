## 像赞

昆山安士先生，所著数种书，尔旦读而受其益者，诚非浅鲜矣！昔世尊为半偈故，犹舍身供养。若先生之恩，尔旦则茫然不知何以报也。汪子石心，以绘像索题，惊喜瞻礼之余，敬为四言二十韵，不足道先生之万一，惟欲推广著书之意，重为结往生净域之缘，想先生在紫金台中，当遥为一笑尔。 道光庚子季冬朔后一日 （虞山 ）张尔旦（眉叔）

维大居士，生康熙时。辩才无碍，能以法施。笔舌并用，霆掣电驰。三教典籍，悉诵悉知。云涌其气，澜翻其词。为如来使，作大导师。嗟嗟末法，众生愚痴。苟非菩萨，孰吼同狮？没归安养，我生讵迟。著述万言，启发是资。昔闻论说，今瞻逸姿。筇笠西行，飘然雪髭。我于弟子，淑则称私。稽首涕泣，名同佛持。凡我同志，敬而仰之。此虽图像，因缘在兹。彼有愿力，难可议思。绘形所现，涌莲花枝。孰能顶礼，摄受以慈。亿众咸趋，西方宝池。

脱屣归安养，高风说至今。著书同佛偈，爱物寓婆心。身已超尘远，情还度世深。图摹遗像在，咳唾有余音。 （古吴）朱兆庚（吟白）

性月妙明，人人具足。矢诚积修，憬然先觉。一尘不染，在俗超俗。仰止居士，鹿城尊宿。运大悲心，造无量福。前摄龙舒，后引尺木。巍巍金台，独标高躅。普愿大千，脱离垢浊。善果圆时，同生极乐。 （元和）邱洪业（幼迟）

爱河流日深，苦海浪日溅。哀哉阎浮提，五浊习难变。维公起鹿城，独矢菩萨愿。手撰四种书，字字寓惩劝。譬如暗室中，光明烛流电。又如坠悬崖，援手垂白练。自度并度人，悲悯婆心现。一朝善果成，莲台金百炼。后生失准绳，私淑空怀念。贤哉石心翁，公裔访求遍。惊喜得真容，临摹妙手倩。余生亦苦晚，道貌无从见。则效具素心，披书如觌面。况今睹此图，顶礼生依恋。再拜默致词，愿借津梁便。接引娑婆众，共登不退转。 （元和）朱兆杓（薇卿）

三复先生书，再拜先生像。仁言利以溥，道貌睟而盎。多生菩萨行，一现居士相。出入儒佛间，究竟归安养。可怜阎浮提，生死苦流浪。遗书满人间，振若天鼓响。我生恨已晚，未及侍几杖。卌（＊四十）年鹿城道，徒切高山仰。敬爇一瓣香，翘勤礼华藏。娑婆愿回入，度众生无量。 （笠水）邱孙锦（画堂）

居士是吾乡先生，高山在望敬仰止。吾乡文笔秀玉峰，近代名人接踵起。庄渠理学得真传，柏庐继之各具体。文章独数归震川，考据亭林贯经史。居士更通儒佛关，觑破性命了生死。著书二种戒杀淫，当头一喝声震耳。度此众生出迷津，后举西方路直指。一心念佛向乐邦，十万亿土近如咫。七宝池内莲花开，笑语家人佛来矣。我生已后六十年，恨不亲见如来使。究竟私淑别无他，出世因缘在乎是。居士自号曰怀西，我之怀兮在居士。 （昆山）方步瀛（小湘）

现居士身，为法施者，龙舒而后，唯我先生。彼劝净土，开化初机，以欲钩牵，令入佛智。先生直指，三根均被，因缘譬喻，乃住其中。汪子深心，绣像供养，为告世人，各各敬信。 （吴县）周孝垓（心香）

善知识，大菩萨。冠儒巾，说佛法。扶木叉，戒淫杀。三乘教，意深括。将身心，奉尘刹。宏持名，扬莲宗。鲁阳戈，日再中。读公书，如见公。拜公像，道气充。前龙舒，后尺木。公中立，三鼎足。象教衰，公等作。息邪说，振颓俗。我后公，已百年。瞻遗像，抚遗编。心悲喜，涕泗涟。公怀西，我亦然。愿加被，公瓣莲。 （方外）释祖观（觉阿）

一榻茶烟扬鬓丝，几年故步笑蝇痴；而今了却周何累？长向寒林礼导师。 （东泖）朱大韵

曩读先生集，时怀尚友情；仁言沾庶物，确论醒群盲。像喜今朝睹，心应夙世倾；他年清泰国，翘首望相迎。 （杭州）冯旭升

一纸传图像，欣然见我师。后尘怀景仰，素志愿西驰。阐教遗书在，苏民奏议垂。焚香瞻道范，矍铄现庞眉。丝绣久成想，真容仔细看。迷津传宝筏，末劫挽狂澜。趋步摹犹易，顽廉感独难。十年酬宿愿，弁首付雕刊。（余于十年前，识公之玄孙，少蓉茂才，得此遗稿。又于汪石心丈处，临摹遗像。未几，少蓉物故。余拟将此稿付梓，久而不果。今始得汪心持、沉济之，助赀排印）。 （仁和）胡珽（挺臣）

果遂怀西愿，花开万劫春。垂慈拯民物，普利到天人。幻梦怜谁觉，迷途许问津。如公山海度，拟议总涓尘。尚有遗文在，刊行敢自怡。辨才雄不碍，潜德耀非迟。笔墨从心写，烟云向腕随。一编三复读，莲种定含滋（校印遗文工竣，敬题二律）。 　（古吴）汪凤章（心持）

悲猛极矣，如从吾佛世尊金口宣扬，而得六种为之震动。 　　汪大绅

## 周安士居士传

周梦颜，一名思仁，字安士，昆山诸生也。博通经藏，深信净土法门，自号怀西居士。尝以众生造无量罪，唯淫杀二业，实居大半，因著戒杀戒淫二书。其戒杀书名《万善先知》，言多恳切深痛。自言每过一切神祠，必祝愿云：‘唯愿尊神，发出世心，勿受血食，一心常念阿弥陀佛，求生净土。思仁自今二十四岁，直至寿尽，中间若杀一小鱼虾，乃至家中眷属，若有一人伤蚊蚁，唯愿尊神是纠是殛，迅雷击碎所著书板；思仁自今二十四岁，直至寿尽，临河见鱼，仰面见鸟，不思救度，反萌杀机，亦同此誓；思仁自今二十四岁，直至寿尽，若梦寐中，见人杀生，不能至心称佛名号，发救度心，而反欢喜赞成其事，亦同此誓。’其戒淫书，名《欲海回狂》，劝诸淫者，先观胎狱，了种种苦，是为息淫原始方便；次观此身，诸虫猬集，宛转游行，食人脑髓，是为初开不净方便；次观男女，脓血涕唾，恶露中满，犹如溷厕，粪秽所都，是为息淫对治方便；次想死人正值仰卧，寒冰彻骨，黄水流出，臭不可闻，遍体生虫，处处钻啮，皮肉渐尽，骨节纵横，乃至冢破骨出，人兽践踏，而我此身，终亦如是；次念《法华》所说因缘，生相、灭相、与不生灭，是为断淫穷原方便；次观自身，在极乐世界，七宝池内莲花之中，莲花开敷，见阿弥陀佛，坐宝莲花，及诸种种庄严瑞相，亦见自身，礼拜供养于佛，作是观时，发愿往生极乐世界，永脱淫阱，是为究竟解脱方便。又著《阴骘文广义》三卷，《西归直指》四卷。乾隆四年正月，与家人诀，云将西归，家人请以香汤沐浴，却之曰：‘我香汤沐浴久矣！’谈笑而逝，异香郁然满一室，年八十四。



玉峰周安士先生著述，传于世者，计有四种。一曰《阴骘文广义》，二曰《万善先资集》，三曰《欲海回狂》，四曰《西归直指》。凡有见者，莫不欢喜信受，以故各处刊板，流通最广。《西归直指》一书，经吴门江铁君删改，非复周氏原制。江君以为《纲要》一卷，撮举王龙舒所辑《大弥陀经》及‘四十八愿’等。今已先将魏译《无量寿经》及二林居士所著论，合刻流行，则《纲要》可以不列。不知周氏此书，全从各家撰集中摘来，若以他本所有者，概不重出，则此书不至删除净尽不止也。今于虞山朱君保之处，得胜莲居士施刻原本，见者庆喜无量，咸谓周君愿力所持，特留此本嘉惠后学也。亟授手民，以复旧观。周君有云：‘愿将东土三千界，尽种西方九品莲’。惟冀展转流通，以相传于无穷耳。

光绪十二年春正月，仁山杨文会识。