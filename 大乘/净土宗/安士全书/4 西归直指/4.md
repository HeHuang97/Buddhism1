## 西归直指卷四

### 往生事略

［发明］天下无凭无据者，其言不足信；有征有验者，其说必定真。念佛往生，有征有验者也。盖天下万事可假托，独死生之事，纤毫不可假托。古今来圣贤豪杰，讲道论德，修仁行义者，不啻千万，然其没也，不过以疾卧床，斯为考终命矣（＊考终命：老寿而死）。若要预知时至，沐浴端坐，或闻异香盈室，或见天乐迎空，自生民以来，未尝有一人也。独有念佛之人，此种祥瑞，不一而足，是莫受用于念佛之人，亦莫尊贵于念佛之人矣。夫临去之际，既如此安闲，则所到之方，必定是非常福地，人奈何不于此际动一念乎？固将此地生西之人摘录数十条，名为《往生事略》，亦欲见贤思齐，同生安养云尔。

#### 菩萨往生类

如来记往    《大无量寿经》云：‘弥勒白佛言：“于此世界，有几菩萨，往生极乐？”佛告弥勒：“于此世界，有六十二亿不退菩萨，往生彼国。小行菩萨，不可称计。不但此国，他方佛土，如远照佛刹，有百八十亿菩萨，皆当往生，乃至十方佛刹，往生者甚多无数。我若具说，一劫犹未能尽。”’

文殊愿生    《观佛三昧经》：佛记文殊，当生极乐。《文殊发愿偈》云：‘愿我命终时，灭除诸障碍，面见弥陀佛，往生安乐刹。生彼佛国已，满足我大愿。阿弥陀如来，现前授我记。’

普贤求往    《华严经》，普贤菩萨，列十种大愿，普为众生，求生净土。偈云：‘愿我临欲命终时，尽除一切诸障碍，面见彼佛阿弥陀，即得往生安乐刹。’

偈论净土    天亲菩萨，天竺人，广造诸论。升兜率天宫内院，见弥勒佛。著《无量寿经论》及《净土偈》、《五门修法》，普劝往生。

请佛形仪    天竺鸡头摩寺五通菩萨，以神力往安乐国，见阿弥陀佛，陈云：‘娑婆众生，愿生净土，无佛形仪，请垂降许。’佛言：‘汝应先行，寻当现彼。’五通还，圣仪已至，一佛五十菩萨，各坐莲花，在树叶上。遂传写流布，见《感通传》。

造论起信    马鸣菩萨，西天第十二祖，尝著《起信论》，后明求生净土，词皆切要。

龙树记生    《楞伽经》云：‘大慧汝当知，善逝涅槃后，未来世当有，持于我法者，大名德比丘，厥号为龙树。能破有无宗，世间中显我。无上大乘法，得初欢喜地，往生安乐国。’

集善往生    《大悲经》云：‘佛言：“我灭度后，北天竺国有比丘，名祁婆迦，修集无量种种最胜菩提善根。已而命终，生于西方，过百千亿世界，无量寿国。于彼佛所，种诸善根，后当作佛，号无垢光。”’

得忍往生    《菩萨生地经》云：‘佛言：“时差摩竭，得不起法忍，五百清信士，二十五清信女，皆得不退转地，寿终俱生无量寿佛清净国。”’

胜会书名    长庐赜禅师，遵慧远大师遗范，建莲花胜会，普劝念佛。一夕梦一少年，乌巾白衣，风貌清美，揖而曰：‘欲入公莲花胜会，乞书一名。’师问何名，答曰‘普慧’。书已，又云：‘家兄普贤，亦乞并书。’觉而异之，忽思《华严经·离世间品》有二菩萨名，普慧连发二百问，普贤连下二千答。此大菩萨也，何得荷冥加乃尔？遂书二菩萨为会首。　莲大师曰：‘凡僧结社，古圣书名。甚哉！净土之非小缘也，良由事出真诚，则冥通灵应尔，非可强致也。’

#### 高僧往生类

慧远大师    晋慧远，雁门楼烦人。博通世典，尤善六经，闻安法师讲《般若经》，豁然大悟，因剃染事之。太元六年，过浔阳，见庐山闲旷，可以息心，遂感山神现梦，一夕雷雨，林木自至。刺史桓伊，乃为建殿，名曰神运。以慧永先住西林，故号所居为东林。建念佛社，三十年不入尘俗，专志西方。制六时莲漏，念诵不辍。高僧钜儒预社者百二十三人，澄心系念，三睹圣相，而沉厚不言。后十九年，七月晦夕（＊晦：每月的最末一天称‘晦’），于般若台，方从定起，见阿弥陀佛，身满虚空圆光之中，无量化佛，观音势至，左右侍立。又见水流光明，分十四支，洄注上下，演说妙法。佛言：‘吾以本愿力，来安慰汝。汝七日后，当生我国。’又见佛陀耶舍、慧持、慧永、刘遗民辈，已往生者，皆在佛侧。师喜，谓门人曰：‘吾始居此，已三睹圣相，今复再见，必生净土矣。’至期，端坐而逝，时义熙十二年八月初六日也。

慧永    晋慧永，河内人。十二出家，既而与远公同依安法师。太元初，驻锡庐山，刺史陶范，舍宅为西林寺以居之。绝志尘嚣，标心安养。义熙十年示疾，忽敛衣欲起，众惊问，答曰：‘佛来迎我。’言讫而化，异香七日方灭。唐玄宗追谥觉寂大师。

僧睿    晋僧睿，冀州人。游学诸方，远历天竺，还关中，从罗什师，禀受经义。后预庐山莲社，专心念佛。宋元嘉十六年，忽告众曰：‘吾将行矣。’面西合掌而化。众见师榻前一金莲花，倏然而隐，五色香烟，从其房出。

道敬    晋道敬，琅琊人。祖王凝之，刺江州，因从远公出家。年十七，博通经论，日记万言，笃信念佛，早夜弗替。永初元年，谓众曰：‘先师见命，吾其行矣。’端坐念佛而化，众见光明满室，弥时方灭（＊弥时：满一个时辰）。

僧显    晋竺僧显，南游江左，遇疾，专志西方，虔苦不替。忽见阿弥陀佛，光照己身，所患皆愈，即起沐浴，为旁人说所见，并陈诫因果，词意剀切，明晨端坐而化。

慧光    齐慧光，居洛阳，著《华严》、《涅槃》、《十地》等疏。一日有疾，见天众来迎，光曰：‘我所愿生，唯净土耳。’遂专志念佛，已而见化佛空迎，光稽首曰：‘愿摄受我。’祷祝方毕，已化去矣。

道珍    梁道珍，住庐山修净业，曾梦海中有舟西往，问之，曰往极乐国。珍乞随行，舟中曰：‘汝未营浴室，未诵《弥陀经》，不得遂往。’觉而浴僧诵经，历年不辍。后见池面降白银台。珍默记其瑞，秘而不言。一夕，邑人见半山，烈火千炬，交相辉映，谓是诸王礼觐。及旦访之，乃知珍已坐化。

神鸾    后魏昙鸾，少游五台，感灵异出家，而性嗜长生，受陶隐居《仙经》十卷。后遇菩提流支，乃问曰：‘佛有长生不死术乎？’支笑曰：‘长生不死，吾佛道也。’乃授以《十六观经》，曰：‘学此，则三界无复生，六道无复往，其为寿也，河沙劫石，莫能比焉。’鸾大喜，遂焚《仙经》，而专修净业。寒暑疾痛，曾无少懈，魏主号为神鸾。一日见梵僧谓曰：‘吾龙树也。以汝同志，故来相见。’鸾自知时至，集众诫曰：‘地狱诸苦，不可不惧；九品净业，不可不修。’令弟子高声念佛，西向稽首而终。众闻天乐自西而来，良久乃已。

智者大师    隋智顗，号智者大师。孩提时见像即礼，逢僧必拜，年十八，出家于果愿寺。后礼南岳思大禅师，著《观经疏》，及《十疑论》等，赞扬净土。将示寂，谓弟子曰：‘世缘毕矣。’唱《十六观经》经题竟，复曰：‘西方净土，易往无人，火车相现。一念改悔者，尚得往生，况戒定熏修者乎？’智朗曰：‘未知大师证入何位？’曰：‘但登五品。’又曰：‘观音大士来迎吾。’言讫，称三宝名，如入禅定。

登法师    隋登法师，讲《涅槃经》于并州兴国寺。来听经者，普劝念佛往生。开皇十二年命终，异香满室。及殡，祥云香气，遍诸聚落。

善导和尚    唐善导，贞观中见西河绰禅师九品道场，喜曰：‘此真入佛之津要。’遂殚志精勤，昼夜礼诵。每入室，胡跪念佛，非力竭不休。虽寒冰时，或至流汗。出则为人演说净土，三十余年，未尝睡眠。好食送厨，粗恶自奉。所得衬施（＊衬施：对僧道的施舍。），写《弥陀经》十万卷，净土变相三百壁（＊变相：绘佛相及经文中故事的图画），从其化者甚众。有诵《弥陀经》十万遍，至五十万遍者；有念佛日课万声，至十万声者；得念佛三昧，往生西方者，不可胜记。其劝世偈曰：‘渐渐鸡皮鹤发，看看行步龙钟。假饶金玉满堂，难免衰残病苦。任汝千般快乐，无常终是到来。惟有径路修行，但念阿弥陀佛。’一日忽谓人曰：‘此身可厌，吾其西归。’乃登柳树而化。高宗知之，赐其寺额曰‘光明’。

康法师    唐少康，缙云人，十五通《法华》、《楞严》。贞元中，见白马寺内文字放光，探之，乃善导和尚《西方化导文》也。因祝曰：‘若净土有缘，乞更放光。’祝讫，光明转炽。遂诣长安善导和尚影堂瞻礼，忽见遗像升空。后至新定，先化小儿念佛。初时，念佛一声者，与一文。继而能念十声者，与一文。年余，无少长贵贱皆知念佛。复于乌龙山，建净土道场，策励学者。后二十一年十月三日，嘱道俗曰：‘当于净土，起欣乐心；于阎浮提，起厌离心。’遂放异光数道而逝。

怀玉    唐怀玉，台州人。布衣一食，常坐不卧。诵《弥陀经》三十万遍，日课佛五万声。天宝元年，见圣像满虚空中，一人持银台至，玉曰：‘吾一生精进，誓取金台，何为不尔？’银台遂隐，三七日后，擎台者复见。云师以精进，得升上品，宜趺坐以俟。越三日，异光满室，谓弟子曰：‘吾生净土矣。’含笑而逝。郡太守段公，作偈赞曰：‘吾师一念登初地，乐国笙歌两度来。惟有门前古槐树，枝低只为挂金台。’

道昂    唐道昂，魏郡人，常讲《华严》、《地论》，劝人求生西方。后预知时至，订以八月辞世，人未之信也。至八月朔，无所患，问斋时至未，即升高座，炉香自发，引四众说菩萨戒。说讫，见天众缤纷，管弦嘹亮，告众曰：‘兜率陀天迎我。然天道乃生死根本，非吾素愿。吾本求生西方，此诚不知何以不遂。’俄而天乐隐没，但见西方香花伎乐，充塞虚空，旋绕顶上。大众仰观，遐迩惊叹。昂曰：‘净土相现，吾当逝矣。’言讫，香炉忽坠于手，即于高座而化。

僧炫    唐僧炫，并州人。初念慈氏，期上生兜率。年九十，遇道绰禅师，得闻净土，始回心念佛，日礼千拜，一心无怠。后有疾，告弟子曰：‘阿弥陀佛，授我香衣。观音、势至，共垂宝手，吾其行矣。’言讫而逝。七日异香不散。时有启芳圆果二法师，目击其事，亦发勇猛，誓必生西。昼夜念佛不辍，忽见七宝池边，佛及大士坐宝台，二僧作礼。佛云：‘念我名者，皆生我国。’复见三道宝阶，其一白衣，一则道俗相半，其一唯僧也。皆至心念佛，得生彼土之人。后五日，忽闻钟声，两僧同时化去。

寿洪  唐寿洪，汾阳人。一心念佛，求生安养。将亡，见兜率天童子来迎。洪曰：‘我期西往，不生天上。’即令众念佛，未几，洪曰：‘佛从西来。’言讫而化。

大行    唐大行，居泰山，修普贤忏法三年，感大士现身。晚岁入藏陈愿，随手得《弥陀经》，昼夜诵持至三七日。睹琉璃地上，佛及大士现身。僖宗闻之，诏入内，赐号常精进菩萨。后一年，琉璃地复现，即日而终。异香经旬，肉身不坏。

明瞻    唐明瞻，晚岁刻志安养，念佛不辍。或讥其迟暮，瞻曰：‘十念成功，犹得见佛。吾何虑乎？’后因疾，于兴善寺具斋，别道俗。时仆射房玄龄、杜如晦，皆与焉。日过午，整威仪念佛，遽曰：‘佛来矣，二大士亦至。’竦身合掌而化。

永明寿禅师    吴越延寿，余杭人。初为县库吏，取库银到西湖，尽买生放之，法当死。闻将刑，大喜曰：‘此番虽死，吾必往西方。吾所放生，不知几千万万矣。’钱穆王特命赦为僧，赐名延寿。依四明翠岩师出家，参天台韶国师，发明心要。后住永明，专修净业，夜往别峰，行道念佛。旁人时闻天乐鸣空，忠懿王叹曰：‘自古求西方，未有如此专切者。’乃建西方香严殿，以成其志。开宝八年，二月二十六日晨起，焚香告众，趺坐而化。后有僧来自临川，经年绕其塔。人问之，曰：‘吾病入冥，见殿左供一僧像，冥王朝夕礼拜，密询其人，曰：“此杭州永明寿禅师也。凡死者必经此处，此师生西方上上品矣，王重其德，故礼敬耳。”’

志通    石晋志通，凤翔人。因见智者大师净土仪式，不胜欣忭。自是不向西唾，不背西坐，专心念佛。后见白鹤孔雀，成行西下，又见莲花开合于前，乃云：‘白鹤孔雀，净土境也；莲花光相，受生处也。净土现矣。’乃起礼佛而终。阇维时（＊阇维：梵文译音，意为火化），有五色祥云，环覆火上，舍利鳞砌于身。

圆净常法师    宋省常，钱塘人，七岁出家。淳化中，住南昭庆，慕庐山之风，乃刺血书《华严经·净行品》，回向西方。士大夫预会者，称净行弟子，而文正公王旦为之首，一时公卿牧伯，共百二十人，比丘千人。翰林苏易简，作《净行品序》，至谓：‘予当布发以承其足，剜肉以请其法，犹尚不辞，况陋文浅学，而有惜哉！’天禧四年正月十二日，端正念佛。有顷，厉然唱云：‘佛来也。’泊然而化。

净观    宋净观，住嘉禾寂光庵，修净土忏法十余年，谓弟子曰：‘我过二十七日行矣。’至期二日前，见红莲花，次日又见黄莲花满室，有化童子坐花上，仙带结束。至第三日，入龛端坐，命众念佛，顷之脱去。

慈云忏主    宋遵式，台州临海县人。学行高古，名冠两浙。专修净土，常行般舟三昧（＊般舟三昧：又名佛立三昧，意谓修此三昧的人，能见十方诸佛，立于其前。修的时候，不坐不卧，从早到晚，又由晚到明，不走即立，以九十日为一期，专念阿弥陀佛名号）。九十昼夜不睡眠，两足皮裂，呕血不已。梦观音以手指其口，注甘露灌之，觉身心清凉，疾遂愈。著《净土决疑行愿》，及《净土忏法》行世。净化之日，炷香礼佛，愿生安养，至晚坐脱，人见大星陨于灵鹫峰。

圆照本禅师    宋宗本，常州无锡人。初参天衣怀禅师，念佛有省，后迁净慈，奉诏入东京，召对称旨。平居密修净业。雷峰法师，神游净土，见一花殊丽，问之，曰：‘待净慈本禅师耳。’又资福曦公，亦来礼足施金，问其故，曰：‘定中见金莲花，是待本公者。’又见莲花无数，内有萎者，曰：‘此退堕人也。’因问：‘本公留心禅学，何以净土标名？’答曰：‘虽在宗门，亦兼修净土耳。’后临终，安坐而逝。谥圆照禅师。

久法华    宋可久，居明州，常诵《法华》，愿生净土，时号‘久法华’。元祐八年，年八十一，坐化。三日后复苏，谓人曰：‘吾见净土境，与经所言符合，莲花台上，皆标合生者名。见一金台，标成都府广教院勋公，一标明州孙十二郎，一标可久。一银台，标明州徐道姑。’言讫复化，五年徐道姑亡，异香满室。十二年孙十二郎亡，天乐迎空，皆如所言。莲花标名，人或疑其太著，然言于坐化复苏之后，而又皆悬记于数年之前，岂其犹不足信与？

截流大师    师讳行策，明末宜兴蒋司农第八子。父鹿长先生，梦憨山大师入卧内，忽报杨夫人得一公子，即师也。年十八，父没，丧葬毕，即投武林箬庵和尚出家。后应虞山普仁院请，阐扬净土法门，每日六时念佛，自谓佛号万声，虽忙不缺。尝著莲藏一集，劝缁素。以康熙十九年七月九日辞世。坐化之刻，有远乡童子正当午食，忽投箸仆地，半日方苏。问之，乃云：‘此刻有截流和尚往生，土地命我擎幡送耳。’又有城南姓吴者，已亡数日，忽附其家幼童言之，亦谓亲见冥王跪送，是日冥府停刑一日。

#### 尼僧往生类

尼大明    隋尼大明，每入室礼念，先著净衣，口含沉香，文帝后甚重之。将终之日，众闻沉香满室，俄而光明如云，隐隐向西而没。

尼净真    唐尼净真，居长安积善寺，衲衣乞食，诵《金刚经》十万遍，一心念佛。语弟子曰：‘五月内，十度见佛，两度见宝莲花上童子戏，吾已得上品生。’言讫，跏趺而化，祥光满庵。

尼悟性    唐尼悟性，居庐山念佛，虔愿往生，忽闻空中乐音，谓左右曰：‘吾已得中品生，见同志念佛精进者，皆有莲花待之，汝等各自努力。’言讫而逝。

尼能奉    宋尼能奉，钱唐人。专修净业，尝梦佛光照身，及闻空中善言开慰，告其徒曰：‘吾往生时至。’少顷，闻奉念佛声甚厉，视之则合掌面西坐逝矣，异香满室，乐音西迈。

尼法藏    宋尼法藏，居金陵，勤志念佛，不管外务，夜见佛菩萨来，光明照耀，合掌念佛而逝。

［按］莲大师曰：‘佛以姨母出家，叹正法由此而灭。使女人出家者，皆如上五人，正法其弥昌乎？而势有所不能，佛之悬记，非过矣。’

#### 王臣往生类

乌苌国王    乌苌国王，万机之暇，雅好佛法。尝谓侍臣曰：‘朕为国王，虽享福乐，不免无常。闻西方阿弥陀佛国，可以栖神，朕当发愿，求生彼国。’于是六时行道念佛，每供佛饭僧，王及夫人，躬自行膳，三十年不废。临崩，容色愉悦，共见化佛来迎，祥瑞不一。

宋世子    宋魏世子，父子三人，与一郡主，俱修西方，惟妻不修。后郡主早夭，死七日复生，谓其母曰：‘儿见西方七宝池中，吾父及兄，三人皆有莲花，后当生彼。惟母独无，是以暂归相报，愿母及早念佛。’言讫，复瞑目逝。其母由是顿发信心，念佛不倦，以后相继坐脱，临终皆有瑞应。

刘遗民参军    晋刘遗民，彭城人，楚元王之后。少孤，事母以孝闻。初为府参军，即隐去。谢安、刘裕交荐不就，入庐山，预远公莲社，专志念佛，积久弗懈。尝于定中，见佛光照地，皆作金色。居十五年，见阿弥陀佛玉毫光照，垂手慰接。刘拜恳曰：‘安得如来手摩我头，衣覆我体？’俄而佛如言慰之。一夕，又梦如来项有圆光，胸有卍字，指池中八功德水，令饮之，刘饮而甘美，觉来异香发于毛孔，乃告众曰：‘净土缘至矣。’焚香对像祝曰：‘我以释迦如来遗教，知有阿弥陀佛，以香先供释迦如来，次供阿弥陀佛，及《妙法华经》。愿一切有情，俱生净土。’言讫，合掌面西而逝。

马子云县尉    唐马子云，举教廉，为泾邑尉。押租赴京，遭风舟溺，被系，乃专心念佛五年，遇赦，入南陵山寺隐居。一日谓人曰：‘吾一生精勤念佛，今净业已成，行将往生矣。’明日沐浴整衣，端坐合掌，异香满户。喜曰：‘佛来迎吾。’言已而化。

张迪助教    宋张迪，钱塘人。官助教，从圆净律师，受菩萨戒。咨问净业法门，笃志修持，誓生安养。每念佛时，勇猛扬声，至失声犹不已。一日谓圆净曰：‘定中见白色频伽鸟，翔舞于前。’又三年，西向端坐，念佛而化。

王龙舒进士    宋王日休，龙舒人。端净简洁，博极经史。一日捐之，曰：‘是皆业习，非究竟法，吾其为西方之归。’自是精进念佛。年六十，布衣蔬食，日课千拜，夜分乃寝。作《净土文》劝世。将卒三日前，遍别知识，至期读书罢，如常礼念，忽厉声称阿弥陀佛，唱言：‘佛来迎吾！’屹然立化。邦人有梦二童子，引公西行者，于是家家画像，供之如神云。

葛繁大夫    宋葛繁，澄江人。少登科第，官至朝散。凡公署私居，必营净室、设佛像。尝入室礼诵，舍利从空而下。平时以净业普劝道俗，多服其化。有僧定中神游净土，见繁在焉。后无疾，面西端坐而化。

杨无为提刑    宋杨杰，无为州人，号无为子。少年登科，官尚书主客郎，提点两浙刑狱。尊崇佛法，明悟禅宗，谓众生根有利钝，唯有西方净土，易知易行。尝作《天台十疑论序》、《净土决疑集序》，阐扬修净法门。晚年绘丈六弥陀像，随行供养。感佛来迎，端坐而化。

文彦博潞公    宋文彦博崇信三宝，专修净业。居京师时，与净严法师结社念佛。尝劝万人，当时士大夫曾有偈赠之曰：‘知君胆气大如天，愿结西方十万缘。不为一身求活计，大家齐上渡头船。’临终无疾，安然念佛而化。

钟离少师    宋钟离瑾，提刑浙西日，遇慈云忏主，遂笃信净土。后知开封，出则尽瘁国事，入则不寐念佛。忽夜促家人起，索浴更衣坐逝。举家见瑾乘青莲花，仙乐迎引西去。

钱象祖郡守    宋钱象祖，号止庵。守金陵日，公事外，唯念佛不辍。尝于乡州，建接待庵院十余处，皆以净土极乐等名之。自左相辞归，益专心于净业。嘉定四年二月，有微疾，索笔书偈，趺坐而化。后有人梦公生西为慈济菩萨。

王敏仲侍郎    宋王古，字敏仲，官礼部侍郎。慈仁爱物，七世不杀，深契禅宗，又栖心净土。著《直指净土决疑集》三卷，普劝念佛，行住坐卧，唯以念佛作观为事，数珠未尝去手。后安坐念佛，沐浴更衣而脱。有僧神游净土，见古与葛繁同在，往生益有征矣。

#### 居士往生类

周续之    晋周续之，雁门人。十二通五经五纬，号‘十经童子’。公卿交辟，皆不就。事庐山远法师，预莲社。文帝践祚（＊践祚：皇帝即位），召对辨析，帝大悦，时称通隐先生。后居钟山，专心念佛，愈老愈笃。一日向空云：‘佛来迎我。’合掌而逝。

宋满    隋宋满，常州人。计豆念佛，积三十石。开皇八年九月，饭僧毕，坐逝。人见天花，并闻异香，满乘空西去。

郑牧卿    唐郑牧卿，举家念佛，开元中病笃，有劝进鱼肉者，严拒不许。手执香炉，愿求往生，忽异香充蔚，寂然而逝。尚书苏颋，其舅也，梦宝池莲开，牧卿坐其上。

元子才    唐元子才，居润州观音寺，通《弥陀经》，念佛。忽小疾，闻空中香气乐音，似有人言：‘粗乐已过，细乐续来，君当行矣。’念佛而化，异香数日不散。

孙良    宋孙良，钱塘人。隐居阅大藏，尤得《华严》之旨。依大智律师，受菩萨戒，日诵佛万声，二十年弗辍。忽命家人请僧念佛，以助往生。僧集，念佛方半晌，望空合掌云：‘佛及菩萨，已荷降临。’退坐而化。

王阗    宋王阗，四明人，号无功叟。凡禅林宗旨，天台教门，无不洞达。著《净土自信录》，晚年专心念佛，西向坐化。异香芬郁，焚龛时，获舍利如菽者百八粒。

孙忠    宋孙忠，四明人。早慕西方，筑庵念佛。后因病，请僧百人念佛，忽仰空合掌，手结双印，怡然而化。合城闻天乐异香，渐向西没。二子亦专心念佛，相继坐化。

沈铨    宋沈铨，家钱塘，同妻施氏，专修净土。平时诸善，悉用回向。后与妻先后命终，皆感化佛来迎，天乐彻耳之瑞。

唐世良    宋唐世良，会稽人，持戒念佛，诵《弥陀经》十万遍。一日忽曰：‘佛来迎我。’言讫作礼，即便命终。有人在道味山，梦西有异光，幡华天乐，空中声云：‘唐世良已归净土。’

陆俊    宋陆俊，钱塘人。少事公门，久之弃去，以净土为业。每对佛忏悔，垂泪交颐。临终请圆净律师，开示西方，讽《观经》至‘上品’，净曰：‘可以行矣。’俊曰：‘众圣未齐，姑待之。’少顷，忽起就竹床，面西端坐而逝。

吴子章    元吴子章，苏州人。世业医，与兄子才，同参云屋和尚，精勤念佛，合门奉法。至正间，无疾合掌称佛名，安然脱化。

莲花太公    明莲花太公者，越人。一生拙朴，唯昼夜念佛不绝，命终后，棺上忽生莲花一枝，亲里惊叹，以是知其必往生云。

华居士    明华某，江干人。醇朴无伪，但知求生西方。中年，以家业托子，独处一室，不涉世事，朝暮唯孜孜念佛。后将卒，自知时至，更衣整冠，别众而逝。

吴居士    吴毛，青阳吴六房家人。持戒修善，念佛不辍。顺治初年，值左氏兵渡江，举家避出，独吴毛代主守宅，被贼七枪而死。少顷，其弟来看，又复苏曰：‘吾有宿业，当受猪身七次，以斋戒力，将七枪散其怨，从此径生西方矣。’后其主恍惚见空际有一神人，前后幢幡，尊严无比，曰：‘吾即吴毛也。缘到天界，偶过此耳。’言讫不见，主为画其像而敬礼焉。

周益生    周益生，昆山世族也。住后市桥，业医，不与贫人计利，病者招之辄往。日间唯念佛不绝，一意求生西方。康熙乙巳间，年已望七，忽欲辞世，谓家人曰：‘取笔砚来，吾欲书偈而往。’书毕，遂怡然念佛而化。

沈承先    昆山沈承先，住宣化坊，以木作为业。年七十余，持斋念佛，专修净土，手不停斧斤，而佛声亦不绝口。康熙十年三月，预知时至，三日前，遍别亲族道友，谓：‘吾当往生西方，此后不复相见’。告子媳曰：‘吾明日十五将往生矣。’明晨浴毕更衣，向西端坐，取一净几置前，凭而念佛，焚香趺坐而逝。

王孟邻    王孟邻，昆山儒家子也，一生授徒，诚实无伪。生一子，号湘臣，事亲甚孝。孟邻日间惟以念佛为事。康熙四十一年，已七旬外。初冬，有微疾，余于十一月初旬问之，孟邻曰：‘十七，世俗所谓弥陀圣诞也，予于是日行矣。’余曰：‘届期，某当来送先生。’至十七，清晨往候，虽卧病，神色怡然。余曰：‘先生当发菩提心。经云：“修行不发菩提心，譬如耕田不下种”。’因以四弘誓愿，与之细论，孟邻首肯。余曰：‘某暂别，少停再来。’因密嘱其子湘臣曰：‘尊人倘谢世缘，切莫呼唤啼哭。’迨饭后，复往，孟邻已念佛脱化矣。　孟邻族中，有贞生者，余内戚也。其父彦敷，为昆庠善友，崇奉三宝。贞生美少年，能书，多习气，不甚信奉。一日得病，见有长大黑鬼，谓是前世怨仇，贞生怖甚，遂勇猛念佛，求生西方。念佛稍懈，鬼形遂现。临没时，气竭力尽，其声渐低，隐隐向西去，据理断之，虽无异香天乐，必定生于安养。

苏岐山    昆山苏岐山，名起凤，幼年矢志宗乘，遍参知识，有所悟入。一生戒杀，虫蚁不伤。晚年笃修净土，四威仪中，未尝间断。康熙己卯，年已八十，时值严寒，拥被而坐，十一月廿六日午间，谓其孙甸方曰：‘净土之缘熟矣，三日前，即见佛来。吾不欲显言耳，今夜子时，吾当往生矣。’更余披衣而起，焚香燃烛，端坐向西，命家中亦各念佛以助往生。将及三更，声音渐低，寂然而化。

吴敬山    吴敬山与苏岐山，居同里，为莲社友，年逾七十，发愿参学。善友苏甸方以其年老，劝其专修西方，可以一生成就。吴信之，昼夜念佛不辍。未及一载，吴之至戚来，谓甸方曰：‘今早敬山，见护法神现，接引往生。临行时安然坐脱，特嘱我致谢，是以来耳。’

王君荣    太仓王君荣，自幼持戒参学，见地超卓。后修净土，日课佛号万声，寒暑无间。康熙五十六年八月初二日，预知时至，请净名庵乾行长老至，欲令开示，兼作证明。日方午，干师曰：‘归期盍于后日。’王曰：‘吾已决定今日矣。’索笔作偈后，命其女备好龛，遂合掌念佛而逝。女抱以入龛，力不能胜，因默祷之，忽然轻举。世寿八十有一。

#### 童子往生类

二沙弥    隋汶州二沙弥，同志念佛。长者忽亡，至净土见佛，白言：‘有小沙弥同修，可得生否？’佛言：‘由彼劝汝，汝方发心，汝今可归，益修净业，三年之后，当同来此。’至期二人俱见佛来，大地震动，天花飘舞，二僧同化。

童子愿往    唐惟岸师，修净土忏法，精勤不倦。见观音势至二菩萨，现于空中，岸喜，欲觅画工图之。忽有二人，自言能画，画毕不见。岸乃告众弟子曰：‘吾今往生，谁偕行者？’有童子愿往，岸令归辞父母，父母谓是戏言，不之信。顷之，沐浴更衣，先行坐化。岸因索笔作赞，书赞毕，亦兀然坐逝。

师赞    宋师赞，雍州人。为僧童，年十四，念佛不绝。忽遇疾暴亡，俄而复苏，谓师及父母曰：‘阿弥陀佛在此，当随行。’邻人见空中宝台，五色异光，向西而没。

何昙迹    元何昙迹，年十八，持菩萨戒，终日念佛。一日四鼓即起，人云太早。答云：‘吾见金相淩空，幡花来迎耳。’遂坐脱。

吴某    吴某，浙人，祖父俱庠生。顺治元年，大兵围城，父母失散。吴被掠，送张将官标下服役，时方十三，自叹吾本儒家子，今下贱若此，必是宿业。遂于佛前立誓，持斋念佛，日诵《金刚经》一遍，回向生西。年十六，本官发粮充丁，即将粮银，买香供佛，跪诵阿弥陀圣号。至丁酉年十月廿二，忽告本官，欲往西方。本官不信，诃为妖言。次日，又到提督前乞假，提督怒，批送本官捆打十五，毫无怨言。又向各营作别，自限十一月初一日归西。是日五更，沐浴焚香，拜佛毕，仍至本官船上叩辞。本官大怒，差兵随至焚身之所，见其西向三拜，端坐说偈。偈毕，自吐三昧火出，焚化其躯。合营官长，皆遥望罗拜，本官合门斋戒。赞曰：‘身披铁甲，足步金莲，愿诸将士，各著一鞭。’

#### 妇女往生类

隋皇后    隋文帝后独孤氏，虽处王宫，深厌女质，常念阿弥陀佛，求生净土。八月甲子，辞世之日，异香满室，一切音乐，自然震响。帝问阇提斯那，是何祥瑞，答曰：‘皇后专修净业，得生其国，故有斯瑞。’

温静文妻    唐温静文妻，并州人。久患在床，夫劝以念佛，乃至心称念者一年。一日忽见净土圣境，告其夫曰：‘吾已见佛，后月当去。并嘱父母，亦生西方。’言讫，吉祥善逝。

李氏    宋胡门李氏，上虞人。夫丧后，日夜高声念佛，及诵《弥陀经》，十余年不替。一日见僧覆以绯盖，曰：‘汝十五日子时往生’。问师何人，曰：‘是汝所念者。’李乃遍别姻亲，端坐而逝。众见异样光明照耀夺目，七日焚化，六根不坏，舍利不可数计。次日焚化处，生一花，状如白罂粟。

郑氏    宋郑氏，钱塘人。日课《观音经》，念佛不辍。后病中索浴，浴毕，向西坐，问家人：‘闻磬声乎？佛与菩萨且至’。已而喜曰：‘佛菩萨皆至矣。’合掌而化。

王氏夫人    宋荆王夫人王氏，专修净业，晓夕勤至。给侍之人，无不则效。惟一妾懈慢，夫人责之，遂悔悟精进。忽无疾而逝，后致梦他妾云：‘蒙夫人诲，已生安养。’夫人未信也。未几，梦与妾同游宝池，见一花天衣飘扬，题曰杨杰，一花朝服而坐，题曰马圩。复见金台，光明晃耀。妾指曰：‘此夫人生处也。’既觉，弥加精进，年八十一，庆诞之晨，左右方献寿仪，而夫人手秉香烛，向观音大士前立化矣。

陆氏宜人    宋宜人陆氏，朝请王玙妻也。常诵《法华》，笃意净土，每一礼忏，必念佛万声，如是者三十年。一日忽闻天鼓自鸣，人方惊异，即面西端坐，双手结印而逝。

龚氏    宋钱塘龚氏，昼夜念佛，诵《弥陀经》。后有疾，请亨律师指示，陈说未终，端坐而化。老妾于氏，亦念佛不辍。一夕梦龚氏告云：‘我已生净土，汝七日当生。’至期果无疾而逝。

项氏    宋项氏，名妙智，寡居，有二女，悉令为尼，精勤念佛。终时异香满室，西向结印，微笑而脱。

裴氏女    宋汾阳裴氏女，专志念佛，寒暑无间。报尽日，索火焚香，言‘佛以莲台迎我，我当往生。’已而天花飞坠，安坐而终。

沈氏    宋沈氏，自幼茹斋念佛，归章氏（＊归：旧时称女子出嫁为‘归’），济人冻馁。因小恙，念佛尤力。忽见菩萨诸天圣众，普现目前，即日吉祥善逝。

孙氏    宋四明孙氏，寡居念佛，三十年不懈。后微疾，梦同八僧礼忏。既觉，沐浴更衣，请僧礼忏，于大众前，端坐诵经，至一心不乱。左手结印而逝，远近皆闻空中乐音。

楼氏    宋楼氏慧静，适寺簿周元卿（＊适：女子出嫁）。尝披玩《传灯》，发明见地。尤以净土为指归，念佛不辍。晚年有疾，忽见莲花紫色，化佛无数，异香满庭。语家人，急助我念佛，俄顷坐逝。

秦氏    宋秦氏净坚，厌恶女身，与夫各处，精持斋戒。阅《华严》、《法华》、《光明》、《般若经》，无虚日。晨昏修弥陀忏，礼佛千拜。久之，见有光明入室，面西安坐而终。

梁氏女    宋梁氏女，居汾阳，两目俱盲，遇沙门劝令念佛。越三年，双目开明。后忽见佛菩萨幡盖来迎，即日坐脱。

蒋氏    兴化蒋氏，年四十岁，夫亡，葬毕，向子泣曰：‘无常到来，莫能替代。譬如我今亦死，汝亦无奈。从今以后，我发心持斋念佛，不管闲事矣。’子顺母命，宅旁盖一茅舍，禁足念佛，寒暑无闻，经历五载。至顺治庚子年，五月二十日，忽向子云：‘可买木作龛，吾于二十三日午时，西方去矣。’遂往邻家辞别。届期，念佛而逝。自放三昧火，以焚其龛。

贺氏    毗陵贺氏，善士潘向高之室也。向高雅好佛，贺与夫同修净业，日诵《金刚经》。晨夕，则礼拜念佛，回向西方。康熙庚申七月，有疾，预期二十九日午刻辞世。届期，子女毕集，又请诸善友至，齐声念佛，合掌而逝。

陆氏    太仓陆氏，大西关外张季思妻也。年十七，即长斋念佛，且诵《金刚经》、《大悲咒》，回向西方。见杀物命者，即发愿救度。康熙四十二年九月，空中见舆舟往西，其肩舆运舟者皆僧。不三日，安然念佛而逝，时为九月廿六。

#### 恶人往生类

张善和    唐张善和，杀牛为业。临终见群牛，作人语索命，于是大怖，唤其妻云：‘速延僧为我忏悔。’僧至谕之曰：‘《观经》中说：临终恶相现者，至心念佛，即得往生。’和云：‘地狱至急，不暇取香炉矣。’即以右手擎火，左手拈香，面西专切念佛，未满十声，自言‘佛来迎我’，即化去。

莹珂    宋莹珂，虽经出家，不忌酒肉。自念我为僧人，如此作事，将来堕落奈何？令同住取《往生传》读之，每读一传，辄一首肯，乃向西而坐，绝食念佛。越三日，梦佛告曰：‘汝寿尚有十年，当自勉。’珂白佛言：‘阎浮浊恶，易失正念，所愿早生安养，奉事众圣’。佛言：‘如是，后三日当迎汝。’至期，请众诵《弥陀经》，乃曰：‘佛及大众俱至。’寂然而化。

仲明    宋仲明，居山阴报恩寺，素无戒检。因感疾，谓同学道宁曰：‘我今心识散乱，何药可治？’宁教以随息念佛，明如所教至心持念。至七日，力已困惫，宁又令想目前佛像，久之，忽见二菩萨，次复见佛，瞑目而逝。

恶人往生，须念佛之心，百倍勇猛，方能十念成功，不然，稍一泛缓，失足三途矣。

#### 恶趣往生类

龙子    《菩萨处胎经》云：‘有一龙子，谓金翅鸟曰：“我自受龙身，未曾杀生，触挠水性，寿终之后，当生阿弥陀佛国。”’

鹦鹉    唐贞元中，河东裴氏畜一鹦鹉，常念佛，过午不食，临终十念，气绝。火化之，得舍利十余粒，炯然耀目。僧慧观者，建塔以旌之。成都尹韦皋为之记。

鸲鹆    宋黄岩正等寺观公，畜一鸲鹆，能言。常念佛不辍。一日立化笼上，穴土葬之。未几，舌端出紫莲花一朵。

又    潭州有人养一鸲鹆，常念佛。既毙，以棺葬之。忽生莲花一朵，发其根，乃自其口中出。

莲大师曰：‘鹦鹉、鸲鹆，人教以念佛，盖常事耳。今胡不见往生。噫，譬诸世人，均闻念佛之教，有信心念者，有轻心念者。是以念佛人多，往生人少。彼鹦鹉鸲鹆，何独不然乎？’

### 附：胜莲罗居士传

胜莲居士者，娄东罗子允枚也。初号无偏居士，曷以复称胜莲也？康熙四十年秋，允枚病且革，将作偈辞世，忽闻空中语曰：‘胜莲居士，尚余寿一纪，偈可无作。’自此顿痊，亲戚咸异之，以故群目为胜莲居士也。居士处胎时，父梦有僧来寄居，厥明遂产。早知具夙根，年四五岁，犹忆前世父母容貌里居。一日绕柱走，头晕仆地，母挞之，哭而寝，醒而遂不复忆。乃知史称羊叔子、董青建、苏东坡，已事诚不妄。就傅后，不事游戏，无少年童子习。既而学日益进，咸拟为科第中人。而父席之，以其多病，怜爱之，不令应试。居士善体亲心，虽从事诗书，不求闻达，惟手一编以自娱。所著有《黄叶草》，以心性宗旨，发为李杜文章。由其少时留心导引之术，继参檗严老人，透彻宗门一著故也。席之中年后，居士即仔肩门户，不以家务累亲，尽劳尽养，没齿不衰，君子莫不贤之。五十二年秋，居士复病，屈指一纪之数已满。人方忧之，居士绝不介意。先是，州中修净业者少，居士倡莲社三四处，自是人多念佛。一日梦人告曰：‘汝劝人修净，厥功甚大，寿犹未尽，今且勿来。’疾复顿愈，由是人益异之。居士性慈乐善，凡放生、育婴、赈饥诸善事，无不领袖乐助，实心举行。康熙已丑，道殣相望。当事知其贤且能，聘以襄事，于是大中丞于公，给匾示奖，居士却之，不得。乙未冬，有同里二人，从居士贷百金，质以与之，其人欲往崇川收花，舟至天妃宫，视银已失。同舟七人皆返，将拟赴官庭鞠，居士恻然曰：‘到官必夹讯，此极刑也。盗者犹可，如未盗何？且七人中尚有嘉兴二客，如此严寒羁禁，谁为送食？必有因而陨命者。’于是遂许贷者以勿偿，而寝其事。其他立心制行，类多若此。今岁端阳，居士见余往晤，大喜曰：‘某欲著《西归直指》，劝修净业，非先生之笔不能，幸为我速成，以光梨枣。’余诺之，乃遍采净土经书，并附以鄙意，编作四卷，至六月十四日告竣。望后，赍书到娄，而居士已于书成之刻，端然坐脱矣。居士之西归矣，于六月初二日，即遍别亲友，订初六午刻辞世，处分后事甚悉，复嘱其子，刊行《西归直指》一书。至期，沐浴端坐，说偈而逝。已阅逾时，而眷属号泣，呼唤不已。忽然开目曰：‘奈何累我更迟七日耶？’十四日黎明，复曰：‘今日吾必行矣。’是日有乾行长老，暨道友数人，各称佛号，以助其西归。至辰刻，忽耸身曰：‘大士来矣。’遂合掌向西，念佛而脱。嗟乎！世人万事皆可伪为，独死生不可伪为，居士临行之际，如此安详，岂一朝一夕之故哉！居士有子一人，曰兆址，原配媳沈，继配媳朱，皆贤孝。孙三人，已翩翩露头角。    附《辞世偈》：‘七十一年，拖著皮袋。今日撇下，何等自在！’

玉峰年家眷同社弟周梦颜顿首拜撰 

西归直指卷四终