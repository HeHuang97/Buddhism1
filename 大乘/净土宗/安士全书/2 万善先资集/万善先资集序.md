## 万善先资集序

圣教虽云大同，佛法实为最胜。不必深求奥义，即所制不杀一戒，可以断为圣中之圣，无可比伦矣。夫人无智愚，莫不以杀为极苦，生为大德。罪、福之甚钜者，莫过于戕生、止杀。而物类之好恶趋避，与人情初无少异。乃大烹用享，宴宾充庖之类，犹杂见于《书》、《传》中，致使人忽于习见，狃为固然。自非大雄氏，首垂禁戒，痛切提持，谁复知蠢动含灵、万物一体之义？今儒门亦云爱物，吾未知脔割刳剔之可以称爱也。云断树杀兽，不以其时；非孝，不知太和常在；宇宙间固无可杀之时也；旱干水溢，亦知禁绝屠宰，仰格天心；而平时之鼓刀肆毒，干和酿灾者，置之不问，吾不知其解也。经云：转轮圣王，出现世间，普行教命，令除杀业，而国土人民，寿命福乐，乃至不闻刀兵饥馑之名。生当劫浊，世运江河，先圣睹极重难反之势，万不得已，为害去太甚之言。而经传遗文，犹未免为饕夫借口，言之可胜悯叹。友人安士周子，慨然著书，警发良心，挽回杀运，搜抉分疏，披诚沥血，兼示域外之旷观，大破拘儒之陋说，期于大梦顿觉，沈屙必疗而后已。实贪残世界中大光明幢也。同志相劝，梓而传之。念杀为戒首，仁为善元，诸圣昭垂，决定明诲，因目之为《万善先资》。是编所在，无量贤圣，慈心三昧，为之护持；诸天鬼神，恭敬围绕，应以华香，而散其处。同邑五云学人，冰庵张立廉述。