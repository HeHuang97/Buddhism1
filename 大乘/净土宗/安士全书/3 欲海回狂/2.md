## 欲海回狂集卷二

## 受持篇

### 居官门（共计十科，七十有五条，多属治国平天下之事。）

［发明］万恶之首，实唯邪淫。况居高位，式化匪轻（＊式化：作为榜样来教化下民）。作君股肱，纳诲宜勤。为民父母，训俗须殷。敢竭刍荛（＊指草野之人），献之公庭。扩而充之，存乎其人。

翼赞皇猷第一    辅君以清心寡欲。时陈福善祸淫之理。∥不进淫书。不献美女。∥常言少置妃嫔。∥疏请禁天下编辑淫书。裁节梨园教坊（＊旧时演戏的场所）。流通三教典籍。（八条，初成主德，次尽臣道，次福及宫中，末恩流海内）

鼓励风俗第二    增修节义传。赠义夫节妇扁额，仍不许置酒高会。刊行善书。严丧中娶妻生子律。∥禁畜娼优。禁编造淫书。禁卖小说。禁写春画。禁造泥美人。禁货淫药及淫具。禁赌博。禁掠卖男女。禁赛会迎神。男女无故不入尼院。妇女不艳游。∥妾不衣帛。婢无膏沐。税沽酒。（十八条，初尚礼教，次禁嚣靡，末崇节俭）

约束军士第三    严禁奸淫虏掠。不许混入尼庵。（二条，初通禁，次特禁）

不轻准呈状第四    离人夫妇。株连尼孀。∥奸情无实。童年男女。（四条，初存厚，次原情）

勿逮妇人第五    非关大逆。事在赦前。有夫男者。∥适欲遣嫁。新婚之女。临产之妇。∥我将远出。我方醉怒。（八条，初论事，次谅情，末审己）

勿轻逮妇人第六    良时令节。酷暑严寒。事尚可迟。∥路远经宿。∥可以调和。势家所讼。未经三思。∥现在出家。多年守寡。良家之女。有孕之妇。新遭火盗。（十二条，初揆时，次度地，次量事，末观人）

谨防物议第七    不以美女幼童结权贵。不纵幕宾及子弟、亲戚、仆从，游妓馆。不于任所纳妾联姻。∥不赏花玩月。不受助淫药饵。不纳舞女歌童。不赴优觞妓席。（七条，初恐失名节，次恐损威望）

用刑仁术第八    生员犯奸，教官扑责。僧道违律，易服施刑。∥妇人有罪，著衣行杖。重罪女犯，另置一牢。（四条，初贵贱有等，次男女有别）

毋置妾第九    有子。年老。姬媵满前。已造淫业。∥家有悍妻。有俊仆。多方求子不效。∥自身显达，妻在故乡。（八条，初论理，次量势，末度情。以下通士庶）

不敢作妾第十    同姓女。儒家女。尼孀女。∥祖父之婢。（四条，初以在外者言，次以在家者言）

### 居家门（共十科，一百条，多属齐家之事）

［发明］具此须眉，号曰丈夫。一家之中，瞻我仰我，苟失其正，万事俱左。天恶淫人，如弃涕唾。邪淫之报，更仆难数。说之伤心，闻之凄楚。聊陈管见，不辞口苦。遵此居家，芳流千古。

杜邪第一    妓女不许入门。梨园不许入门。赌博挟妓者不许入门。∥师巫不许入门。药婆不许入门。货淫具者不许入门。（六条，初绝能淫之辈，次断导淫之缘）

远嫌第二    同胞兄弟，不入寝室。嫂叔相见，笑不露齿。男女五岁不同卧，十岁不同食。不互穿小衣。出嫁姊妹，不至其卧房。从堂姊妹嫂叔，不私见。服外姊妹不相见（＊服外：表示关系较疏远）。抱幼妹侄女，不裸形，不呜口。∥女子无故不见姑夫。妻之姊妹不相见。婿至外家，不进内室。妾之兄弟，不见主母。∥养媳虽幼，勿使共食。非至戚，内外不通问。非大礼，内外不通问。（十五条，初同姓，次异姓，末同异姓）

肃闺第三    家中不闻悍妇声。妇女不艳妆，不佩香囊。不观灯看戏。不窥门。少饮酒。无秽语。相敬如宾。笑不露齿。暑不袒裼。男子暑月下体重衣，女人三衣。衣服不晒外，不薰香。名刺书简，妻女不代笔。妾不近僮仆。∥奴不裸形。婢不入市。（十五条，初妻妾，次仆婢）

家教第四    对子女，夫妇不戏。∥男子过十岁，不近婢。往亲友家，勿使入内。行路教以正视。不许多饮酒。不许观灯、看戏、游春。不许习博弈、□蒱（＊□蒱：古代博戏。□，同‘樗’）、斗牌、掷骰。勿近狂徒。勿从毁谤三宝之师。使早修不净等观。使常知福善祸淫。∥幼女勿使僮仆抱。六岁以上，不出门庭。不许饮酒。不许览山歌、小说。勿学诗、画、琴、棋。常使持经念佛。教以四德三从。（十八条，初端其本，次训子，末训女）

冠婚第五    未冠不先婚。赘婿及养媳，未婚各不相见。洞房无戏谑声。∥子已冠，父节欲。子已婚，父绝欲。（五条，初夫道，次父道）

丧祭第六    三年之丧，不娶妻妾。夫妇不同寝。期之丧，夫妇仅同寝。∥父母忌日，不同寝。将忌三日，仅同寝。（五条，初丧略，次祭略）

宴会第七    不尚声乐。不酣歌狂饮。妾婢不侑觞（＊侑觞：劝酒）。∥孀妇非至戚，不邀饮，不留宿。女亲在家，卧室宜远徙。亲戚所随婢媵，卧榻不离其主母。少年女仆邀远客，必使其夫同往。（七条，初男，次女）

远虑第八    家主常早起晚睡，门户谨严。不与迎神赛会。∥子女谨朴者，婚嫁宜迟。流动者，婚嫁宜早。太幼勿联姻，勿过信媒妁。勿轻以女为养媳。有二子者丧偶勿娶，一子者宜娶妾，恐淩虐原配子女故。少年孀妇有志者守，无力者嫁。∥不畜美貌乳母。不彰艳妾名。奴婢不令同处食，同室卧。不畜艳婢。不畜俊僮。∥不藏戏文小说、美女图像、乐器。（十五条，初防意外事，次婚嫁等事，次妾媵等事，末器玩等事）

世讳第九    父子同居防聚麀。兄弟同居防乱宗。∥亲戚同居防乱姓。室女通外防闺丑。（四条，初防伦纪之坏，次防德名之损）

御下第十    宽待奴仆，常作子想，于诸媵婢，常作女想。∥妻不在家，婢媵不卧寝室。脱靴帽、换衣服，勿用婢。洗男子溺器，不用婢。奴仆早婚配。新婚者不远遣。婢媵父母备价来赎，速还其券。家生女，听仆遣嫁。奴婢通奸宜远逐之，勿酷毒拷掠。骂奴婢，不及其父母妻室，彼若骂他人，亦严禁之。（十条，初总言称心之厚，次备到政宽）

### 广戒门（共十科，一百二十条，多属修身正心之事）

［发明］诸恶莫作，众善奉行。阿难此语，苦口叮咛。载于《阿含》，《增益》之经。吾述‘广戒’，本此菩心。莫谓人微，其言亦轻。凡百君子，洗耳来听。

守身第一    不敢以父母之遗体，陨节败名，令人不齿。不敢以父母之遗体，少年斫丧，多病早夭。∥不敢以父母之遗体，显犯王法，身投宪网。∥不敢以父母之遗体，上干天谴，福禄俱消。不敢以父母之遗体，造绝嗣因，斩焉无后。（五条，初以名寿言，次以国法言，末以果报言）

摄心第二    务绝爱心。贪心。骄心。侈肆心。逸乐心。妒忌心。怙恶心。迷恋心。随逐心。退惰心。∥常发慈心。悲心。恕心。智慧心。厌恶心。羞愧心。恐惧心。忏悔心。坚固心。出世心。（二十条，初去妄，次存诚）

言语第三    与女人言，不现情欲相，不谈夫妻胎产事。不传闺门语。不破人婚姻。不代人作伐（作伐：作媒）。不介绍买婢妾。不以秽语骂仇家。不出风流绮语。∥乍见游女，不以告人。不言某处剧戏。不说女人贞淫好丑。不论服饰妍媸。不言某家有贤女、长女、美女。不问某家妇有孕与否。不赞叹淫书。常言善恶必有报应。常言死后神明不灭。（十六条，初自积阴功，次断人邪念）

文艺第四    多阅内典。少撰诗赋。∥见诗书所载节妇，常起敬心。所载美女，不起染心。于苟且事，不起随喜心。贺祖父、伯叔、兄弟、姊妹毕姻诗文，不低回涵泳。∥常善著书。不评阅传奇事。著节妇传，不称其貌。不翻贞节事案。不流通妇女诗文。篡修史册，遇导淫之事，痛加删削，诽谤僧尼者，尤甚。（十二条，初预养善心，次防微杜渐，末志存利益）

出外第五    不往茶轩酒肆。不赴娼优席。不游春。不观审录奸情事。∥不宿孀妇家。访友不默入中堂。不窥内室。不抱他家女孩。不与婢妇言笑。∥见妇人不有意整容。不揣度是何人妻女，嫁否、孕否、贤否。见妇人衣服簪珥，不念是何人物。对他家亡妇像，不注目视，不念其妍媸。见人类异类行欲，心不随喜。∥与男子同被，不解下衣。不同浴同厕。（十六条，初慎所往，次绝嫌疑，次清念虑，末修容止）

相与第六    毁谤三宝者勿友。编撰淫书者勿友。谈论闺门者勿友。亲狎妓童者勿友。好酒赌博者勿友。∥常劝人归依三宝。流通善书。深信因果。持不二色戒。修不净观法。（十条，初择友，次忠告）

时令忌第七    佛降生日。成道日。天地交会。国忌。三光之下。雷电风雨。六斋十斋日。三元五腊日。八王日。大寒大暑。∥父母诞忌。夫妇诞日。（十二条，初公戒，次私戒）

胎产忌第八    孕妇不绝房事，子殇于痘。劳形者，子女患惊。劳神者，子女患淫。服热药者，子女患疮，常多血证。起居轻佻，子女形体不正。孕妇饮酒，子女淫佚。精气损耗，子女怯弱。∥产后行欲，夫妇痨伤。（八条，初胎前，次产后）

妻妾忌第九    非地。非道。怀娠。产未四月。抱儿。乳儿。病。其父母诞忌。∥作他女想，父母之媳想。（十条，初身孽，次意孽）

杂录第十   见妇人，目不逆送，不出秽语。不同妇女乘凉。不往观迎亲者。不惧内。不虐内。小溺不视下。不故意出精。∥拭去市井中所粘助淫方。过尼孀墙下，不小溺。遥见妇女不小溺。暗不裸形。（十一条，初绝鄙薄态，次存长厚心）。

### 灭罪门（共七科，六十条，多属诚意之事）

［发明］光阴如箭，日月如流，业报一至，欲避无由。乘此康健，勇猛回头。六根不动，八苦齐休。（＊八苦：即生苦、老苦、病苦、死苦、爱别离苦、怨憎会苦、求不得苦、五阴炽盛苦）

亲近三宝第一    参究禅学。常修净土。∥绍隆佛种。庄严佛像。修造殿宇。∥流通经典。持诵神咒。∥常参访大德高僧，四事供养。勿念僧尼过。∥居官常护法。（十条，初总归，次佛宝，次法宝，次僧宝，末总结）

发宏誓愿第二    众生无边誓愿度。∥烦恼无尽誓愿断，法门无量誓愿学。∥佛道无上誓愿成。（四条，初悲心，次智心，末圆满心）

忏除业障第三    忏悔无始已来，邪淫六亲尊长之罪。忏悔邪淫出家四众之罪。忏悔邪淫朋友妻妾之罪。忏悔邪淫奴仆婢媵之罪。忏悔邪淫歌童妓女之罪。忏悔邪淫神女仙姑之罪。忏悔邪淫天龙八部之罪。忏悔邪淫鬼魅妖狐之罪。忏悔邪淫饿鬼畜生之罪。如是一切罪垢愿乞消灭。∥又代宿世今生父母六亲忏悔。又代国王师长忏悔。又代比丘、比丘尼、优婆塞、优婆夷忏悔。又代朋友知识忏悔。又代无量劫来债主怨家忏悔。又代地狱饿鬼畜生忏悔。又代刀兵饥馑疾疫众生忏悔。又代诸天诸仙忏悔。又代尽虚空遍法界一切苦恼有情忏悔。如是一切罪垢，愿乞消灭。（二十条，初自忏，次代忏）

修福利人第四    施戒淫书。取人淫书付火。∥保全妇女节。∥助赀嫁女。代赎良家女。收养儿。施胎产良方。（七条，初布施智慧，次布施声名，末布施财帛）

现在觉悟第五    见妻妾产育，受诸苦恼，当作累他想，默念佛号，愿其世世不受女身，往生佛国。见子女疾苦，及诸产育，亦当作累他想，度脱想。见婢媵怀抱儿女，亦当作累他想，度脱想。∥遥想数世后子孙，代代娶妻，代代嫁女，代代产育，代代生死，亦当作累他想，度脱想。（四条，初因见生觉，次因想生觉）

随喜功德第六    见贞节事。见贫女长女得嫁。见人夫妇复合。见善书。∥见人离欲出家，皆当赞成，助之欢喜。（五条，初世间功德，次出世间功德）

罪灭之相第七    忽然不想欲事。忽然觉女身污秽。忽然厌恶娼优。忽然欲毁淫词小说。∥忽然发慈悲心。忽然信因果。忽然肯布施。忽然尊信三宝。忽然自知将来必死。忽然厌恶此身，发出世之想。（十条，初专以淫见，次不专以淫见）

### 经要门（经分四科，二十四条，多属格物致知之事）

［发明］我闻在昔，鸠摩罗什，临灭度时，矢天誓曰：‘余译经典，字字诚实。苟有虚言，舌当腐出。’及至茶毗，万人目击，舌独不坏，如莲之赤。三藏真言，有此威力。天宫龙宫，宝而弗失。供以香花，浮屠万级（＊浮屠：佛塔）。痛彼凡夫，有目不识。觌面错过，尤堪叹惜。我今盥手，敬录数笔。拜登梨枣（＊梨枣：旧时刻书多用梨木或枣木，因以‘梨枣’指代书版），流通万邑。共斩淫魔，遗世独立。

#### 菩萨诃欲分第一

《大宝积经》云：‘菩萨观诸众生，愚痴颠倒，耽嗜淫欲，于母姊妹，尚生陵逼，况复其余？观是事已，作是念言：苦哉世间，此等众生，曾处母胎，卧息停止。生由产门，如何无耻。共行斯事，极可怜悯。堕于地狱畜生阎罗鬼趣，无暂停息。譬如生盲，群狗逼逐，临大坑涧。彼诸众生，亦复如是。譬如圂猪，行处粪秽，兼又食啖，初无厌恶。彼诸众生，亦复如是。我当为彼宣说妙法，令其永断诸欲烦恼。’

《月上女经》云：‘汝等昔或作我父，我或与汝昔为母，互作父母及兄弟，云何于此生欲心？我或往昔杀汝等，汝等或复杀我来，各作怨仇互相杀，云何于此生欲想？’

《智度论》云：‘菩萨观诸衰中，女衰最重。刀、火、雷、电、霹雳、怨家、毒蛇之属，犹可暂近。女人悭妒、嗔谄、妖秽、斗诤、贪嫉，不可亲近。’

《增一阿含经》云：‘莫与女交通，亦莫共言语。有能远离者，则离于八难（＊见闻佛法有障碍的八难处，即地狱、饿鬼、畜生、北俱卢洲、无想天、盲聋喑哑、世智辩聪、佛前佛后）。’

《长阿含经》云：‘阿难白佛言：佛灭度后，诸女人辈，来受诲者，当如之何？佛言：莫与相见。阿难又白：设相见时，当如之何？佛言：莫与共语。阿难又白：设与语者，当如之何？佛言：当自检心。’

《密严经》云：‘男女相耽爱，精血共和合，如虫生臭泥，此中生亦尔。’

（上共六章。首二，悲悯一切。三四五，断绝淫根。末，斥其不净以结之）。

#### 邪淫罪报分第二

《法苑珠林》云：‘佛言邪淫有十罪：一者常虑彼夫所杀；二者夫妇不睦；三者恶增善减；四者妻子孤寡；五者财产日耗；六者恶事常被人疑；七者亲友诽谤；八者广结怨家；九者死入地狱；十者报尽为男，妻不贞洁，报尽为女，多人共一夫。’

《八师经》云：‘邪淫犯人妇女，或为夫主所获，临时得殃，祸及门族。或为王法收捕，酷毒掠治；地狱畜生，次第而受；纵得为人，闺门淫乱。吾见是故，不敢复淫。’

《萨遮尼干子经》云：‘自妻不知足，好淫他人妇，是人无惭愧，受苦常无乐。’

《优婆塞戒经》云：‘若于非时、非处、非女、处女，若属自身，是名邪淫。若属自身，而作他想；属他之人，而作自想，亦名邪淫。如是邪淫，亦有轻重，从重烦恼，则得重罪；从轻烦恼，则得轻罪。’

《涅槃经》云：‘菩萨虽不与女人和合，然见男女随逐，便生贪著，即名毁破净戒。’

《造像功德经》云：‘佛告弥勒，有四种因缘，令诸男子受黄门身：一者残害他形，乃至畜生；二者于持戒沙门，嗔笑毁谤；三者情多贪欲，故心犯戒；四者亲近犯戒人，复劝他犯。若有男子，先行此事，后起信心，造佛形像，不受斯报。复有四种业，能令丈夫受二形身：一者于尊敬所，而有烝秽；二者于男子身，非处染著；三者即于自身而行欲事；四者炫卖女色（＊炫：炫耀），而与他人。若有众生，曾行此事，深自悔责，造佛形像，不受此身。’

（上共六章。首二三，以恶人言；四，以善人言；五，以出家人言；末，劝其忏悔）。

#### 戒淫功德分第三

《七佛灭罪经》云：‘受持淫戒，有五善神侍卫：一名贞洁，二名无欲，三名净洁，四名无染，五名荡涤。’

《佛般泥洹经》云：‘佛告柰女不邪淫者，有五增福：一多人称誉，二不畏县官，三身得安隐，四死生天上，五从立清净，得泥洹道。’

《戒德香经》云：‘不淫佚者，不犯他妻，所在化生莲花之中。’

《楞严经》云：‘若诸世界六道众生，其心不淫，则不随其生死相续。汝修三昧，本出尘劳，淫心不除，尘不可出。纵有多智禅定现前，若不断淫，必落魔道。必使淫机身心俱断，断性亦无。于佛菩提，斯可希冀。’

《提谓经》云：‘年三长斋月，月六斋日，三光之下，及八王日，并须忌之。’

《禅要诃欲经》云：‘行者求道，持戒修定，应除六欲：所谓色欲、形容欲、威仪欲、言声欲、细滑欲、人相欲，著上诸欲，令观可恶不净之相。’

（上共六章。首二，言众福归集。三四，言出离生死。五六，示以戒之之法）。

#### 警悟在俗分第四

《菩萨诃色欲法》云：‘女色者，世间之枷锁，凡夫恋著，不能自拔。女色者，世间之重患，凡夫困之，至死不免。女色者，世间之衰祸，凡夫遭之，无厄不至。行者既得舍之，若复顾念，是为从狱得出，还复思入；从狂得正，而复乐之。’

又云：‘女人之相，其言如蜜，其心如毒。譬如渊停澄镜，而蛟龙居之；金山宝窟，而师子处之。室家不和，妇人之由；毁宗败族，妇人之罪。实是阴贼，灭人慧明。譬如高罗，群鸟落之，不能奋飞。又如密网，众鱼投之，刳肠俎几。是以智者知而远之，不为此物之所惑也。’

《大宝积经》云：‘当知妇人，是众苦本，是障碍本，是杀害本，是系缚本，是怨对本，是生盲本。当知妇人，灭圣慧眼。当知妇人，是热铁花，散布于地，足蹈其上。’又云：‘何因缘故，名为妇人？所言妇者，名加重担，能令众生，负于重担，遍周行故。’

又云：‘我观一切千世界中，众生大怨，无过妻妾女色诸欲。于女色等，所缠缚故，于诸善法，多生障碍。’

《四十二章经》云：‘人系于妻子舍宅，甚于牢狱。牢狱有散释之期，妻子无远离之念。’

《道行般若经》云：‘在家者，与妇人相见，心不喜乐，常怀恐怖。譬如有人，行大荒泽中，心畏盗贼。’

（上共六章。首二三，统论女色之害。四五，言众生被其所缚。末，动其畏惧之心。以后皆入观想法门，工夫尤为深细，必须澄心默照，至于纯熟，方能永断淫根。）

### 胎狱观（音贯，后同。此观成时，了悟胞胎种种惨状，是为原始息淫方便门）

［发明］父母未生前，面目将何在？只为投胎时，见欲生贪爱。淫心才一起，忽被精血盖。从此十月中，次第还宿债。母啖热食时，如受镬汤溉。母饮冷水时，若卧寒冰块。腹中当饱满，顶上悬铁袋。五内若饥虚，空洞无依赖。当其临产育，母危父惊骇。眷属绕床前，叩首呼天拜。身在两山中，遥遥难出外。蓐母牵其头，握之如引带。细皮触著手，刀剑无能赛。放声忽大哭，痛苦不可耐。旁人不识此，鼓掌皆称快。岂知称快人，当年亦此态。清夜一思量，咄咄真堪怪。此言非臆说，《五王经》所载。凡夫贪爱欲，生生常困惫。无量无边劫，曾见何人代。欲破烦恼军，智者擒其帅。主帅是淫魔，魔死余兵败。更将胎形惨，屈指陈其概。珍重世间人，可一不可再。

《修行道地经》云：‘胎成七日，初不增减。二七日如薄酪；三七日如生酪；四七日如熟酪；五七日如生酥；六七日如瘜肉（＊瘜肉：隐于身内的寄肉、瘤肿）；七七日如段肉；八七日其坚如坯；九七日变五泡、两肘、两髀及项；十七日续生五泡、两手腕、两足腕及头；十一七日，复生二十六泡、十手指、十足指、及眼耳鼻口；十二七日泡相成就；十三七日，现腹相；十四七日生五藏；十五七日生大肠；十六七日生小肠；十七七日有胃处；十八七日生二藏；十九七日生手掌足趺臂节；二十七日，生阴脐颐乳；二十一七日有三百柔软骨，如初生瓠；二十二七日如未熟瓠；二十三七日坚如胡桃；二十四七日生一百筋；二十五七日生七千脉，尚未具成；二十六七日，成如藕丝；二十七七日有三百六十三筋；二十八七日始生肌肤；二十九七日肌肉稍厚；三十七日方有皮像；三十一七日皮转厚坚；三十二七日皮革转成；三十三七日耳鼻肩指膝节成；三十四七日生九十九万毛发孔，犹尚未成；三十五七日毛孔具足；三十六七日爪甲成就；三十七七日母腹中有风起，通其七窍；三十八七日随其宿世善恶，分香臭二种风，以定容貌骨节贵贱。是时不满九月，仅余四日，过四日后，风吹儿体，令其倒悬，头向产门。其有福者，自谓吾投浴池，或堕香花之所。其无福者，自谓或堕高岩，或悬剑树，愁忧不乐。出胎之时，如山合体，受苦无量。由是迷愦，不识去来。儿既长大，适得谷气，其体即生八十种虫（详在后观）。

### 虫寓观（此观成时，备见此身诸虫猥集，是为初开不净方便门）

［发明］秽哉血肉躯，无量诸虫聚。潜伏四大中，其形甚微细。凡夫不觉知，天眼方能觑。静心一返观，男女真儿戏。

《正法念处经》云：‘髑髅内有二种虫，游行骨内，常食此脑。复有放逸虫，住顶上，令人疾病。复有发虫，住骨外，常食发根。复有耳虫，食耳中肉。复有鼻虫，食鼻中肉。复有脂虫，住脂中，嗔则令人头痛。复有食涎虫，住舌根，嗔则令人口燥。复有醉味虫，住舌端，得美食则昏醉，粗食则萎弱。复有虫名六味，彼嗜此味，我亦嗜此。复有牙根虫，住齿内，嗔则令人牙痛。复有四种虫，住咽喉中，令人食时津唾杂乱，咽之入喉，与脑涎合，或生呕吐。复有虫名抒气，嗔则咽喉闭塞。复有二种续虫，生支节间，令人脉痛。复有肿虫，住身内，其虫饮血，自然肿起。复有嗜睡虫，住周身，疲极归心，人则睡眠。复有十种虫，行于肝肺，令人得病。复有二十种虫，行于骨髓，食人精液，欲火常炽。复有二十种虫，行于阴处，令人消瘦多嗔，下体常臭。复有十种虫，行于屎溺，形色臭恶，或令人泻，或令闭塞。（以上八十种虫，俱有名状，详在经文，繁不尽述）

### 不净观（此观成时，顿觉男女精血污秽，是为对治淫关方便门）

［发明］世间苦恼事，皆从爱欲生，爱心不能断，对色已消魂。水从骨内出，火自眼中腾，心雄胆已泼，业重障还深。平时顾礼义，或复爱声名。到此霎时间，廉耻安足论？鬼神且不畏，名教岂能绳？茫茫一浊世，狱讼渐繁兴。圣贤垂训戒，纸上亦空存。幸有如来教，大开甘露门。示以不净观，欲火化为冰。纵有天仙女，还同癞乞形。何况凡间妇，本是革囊成。不用谈因果，不用设严刑，见此众秽具，淫魔不敢争。此观得成就，拔去爱淫根。我从昔年来，亦复似摩登。多方用强制，对境还复萌。作此观想后，欲念顿然轻。今日稍觉悟，归戴大慈尊。誓于未来世，扫尽魔王军。分身无量刹，普利诸有情。冰庵张夫子，诲我尝谆谆。其言修观法，譬之学庖丁。疱丁技成后，不见全牛身。用刀十九载，犹如新发硎。我此降魔剑，百炼已成金。斩尽妖容鬼，目内无全人。西施接膝坐，唯见骨缠筋。三十六种物，色秽气膻腥。坐怀即是乱，不复慕展禽（＊展禽：即柳下惠，不好女色，坐怀不乱）。爰述为俚句，朴陋不堪吟。但使文义畅，牧竖亦能听。听后转相化，永断爱河津。法轮时时转，浊世皎然清。

男女总相第一　　静观一切凡夫，皆从情欲生，是种子不净。本精血和合，是受生不净。住腹中生藏之下，熟藏之上，是居处不净。在胎惟饮母血，是所食不净。十月满足，从产门出，是初生不净。身内脓血，九窍常流，是举体不净。

女根垢相第二 　《大威德陀罗尼经》云：‘佛告阿难：当知妇人，有五蛆虫户，而丈夫无此。其五蛆虫，在二道中，其一虫户，有八十虫，两头有口，悉如针锋。彼之蛆虫，常恼彼女而食啖之，令其动作。’

女腹垢相第三　　《禅秘要经》云：‘若行者贪淫风动，昼夜思欲，如救头然，当疾治之。治之之法，先观子藏。子藏者，在生藏之下，熟藏之上，有九十九重膜，如死猪胞，满盛恶露，形若马肠。上圆下尖，直至产门。中有一千九百细节，如芭蕉叶纹。八万户虫，周匝围绕，人饮水时，散布四百四脉，诸虫食之，即吐败脓，其色如血。复有细虫，游戏其内，积之一月，无可容受。所以女人必有经水。

男躯垢相第四　　又云：‘男子周身四百四脉，皆从眼根布散。流注诸肠，生藏之下，熟藏之上，于其两边，盛青色脓，如野猪精，臭恶难近。至阴藏处，分为三支，如芭蕉叶纹，有一千二百脉，一一脉中皆有风虫，细于秋毫。风虫之外，有筋色虫，七万八千，围绕如环。眼触于色，风动于心，心根一动，四百四脉皆动，八万户虫，一时张口，眼出诸泪，其色青白，化成为精，从小便出。

总结观力第五　　佛告舍利弗：‘若有四众，著惭愧衣，服惭愧药，欲求解脱者，当学此法，如饮甘露。想前子藏，乃至女根及男子身内诸虫，张口竖耳，嗔目吐脓。静气数息，一一观之，如掌上螺纹。闭目开目，了了皆见。此观成已，欲火自息。纵见天子天女，犹如癞人。自身他身，乃及欲界众生，亦复如是。若服此药，是大丈夫，天人之师。不为恩爱大河之所漂没。当知是人，未出生死，其身香洁，如优钵罗（＊即青莲花），人中香象，龙王力士，摩醯首罗（＊大自在天），所不能及。’

决定劝修第六　　《禅要诃欲经》云：‘如囚在狱，四顾牢密。唯有厕孔，更无异路。如人中毒，惟粪能治，更无余药。思惟是已，谛观不净。’

### 四觉观（此观成时，深知彼我同具陋质，是为随境除贪方便门）

［发明］凡夫淫欲念，世世常迁徙。宿生为女时，见男便欢喜。今世得为男，又爱女人体。随在觉其污，爱从何处起？

睡起生觉第一　　默想清晨睡起，两眼朦胧，未经盥漱，此时满口粘腻，舌黄堆积，甚是污秽。当念绝世娇姿，纵具樱桃美口，而脂粉未傅之先，其态亦当尔尔。

醉后生觉第二　　默想饮酒过度，五内翻腾，明晨忽然大呕，尽吐腹中未消之物，饿犬嗅之摇尾而退。当念佳人细酌，玉女轻餐，而杯盘狼籍之时，腹内亦当尔尔。

病时生觉第三　　默想卧病以后，面目黧黑，形容枯槁。又或疮痈腐溃，脓血交流，臭不可近。当念国色芳容，纵或年华少艾，而疾苦缠身之日，形状亦当尔尔。

见厕生觉第四　　默想通衢大厕，屎尿停积，白蜡青蝇，处处缭绕。当念千娇百媚之姿，任彼香汤浴体，龙麝熏身，而饮食消融之后，所化亦当尔尔。

### 九想观（此观成时，方悟身后无量凄惨，是为返终绝爱方便门）

［发明］人想死亡日，欲火顿清凉。愚人若闻此，愁眉叹不祥。究竟百年后，同入烬毁场。菩萨九想观，苦海大津梁。

新死想第一　　静观初死之人，正直仰卧，寒气彻骨，一无所知。当念我贪财恋色之身，将来亦必如是，则淫心淡矣。

青瘀想第二    静观未敛骸尸，一日至七日，黑气腾溢，转成青紫，甚可畏惧。当念我如花美貌之身，将来亦必如是，则淫心淡矣。

脓血想第三    静观死人初烂，肉腐成脓，势将溃下，肠胃消糜。当念我风流俊雅之身，将来亦必如是，则淫心淡矣。

绛汁想第四    静观腐烂之尸，停积既久，黄水流出，臭不可闻。当念我肌肤香洁之身，将来亦必如是，则淫心淡矣。

虫啖想第五    静观积久腐尸，遍体生虫，处处钻啮，骨节之内，皆如蜂窠。当念我鸾俦凤侣之身，将来亦必如是，则淫心淡矣。

筋缠想第六    静观腐尸，皮肉钻尽，止有筋连在骨，如绳束薪，得以不散。当念我偷香窃玉之身，将来亦必如是，则淫心淡矣。

骨散想第七    静观死尸，筋已烂坏，骨节纵横，不在一处。当念我崇高富贵之身，将来亦必如是，则淫心淡矣。

烧焦想第八    静观死尸被火所烧，焦缩在地，或熟或生，不堪目击。当念我文章盖世之身，将来或亦如是，则淫心淡矣。

枯骨想第九    静观破冢弃骨，日暴雨侵，其色转白，或复黄朽，人兽践踏。当念我韶光易迈之身，将来亦必如是，则淫心淡矣。

引经策发第十    《涅槃经》云：‘菩萨修于死想，观是寿命，常为无量怨仇所绕，念念损灭，无有增长。犹山瀑水，不得停住；亦如朝露，势不久停；如囚趣市，步步近死；如牵牛羊，诣于屠所。

### 轮回观（此观成时，便见六道生死形相，是为智破邪缘方便门）

［发明］识离此形躯，其名曰中阴，一入胞胎后，此相忽然隐。譬之暗中灯，灯灭还晦冥。六道十七相，智者宜观省。

人死生天相第一    《正法念处经》云：‘若人中死，生于天上，则见细软白毯，垂而欲坠。复见园林华池，歌舞嬉笑。次闻香气乐音。眷属哭泣，以福业故，自然不闻。不复忆念，即生天上。

阎浮提死生郁单越（＊即北俱卢洲）相第二　　其中阴身，则见细软赤毯，遂起贪心，以手揽之，亲族咸谓两手摸空。次见青莲华池，鹅鸭鸳鸯充满，入中游戏。从华池出，即见父母欲染不净。以颠倒故，见其父身是雄鹅，母为雌鹅。若当为男，自见其身，如雄鹅形，于父生嗔，于母生爱。若当为女，自见其身，如雌鹅形，于父生爱，于母生嗔。

阎浮提死生瞿陀尼（＊即西牛货洲）相第三　　其中阴身则见黄毯缭绕，屋宇皆成金色。见身若牛，父如特牛（特牛，父也），母如乳牛，嗔爱二心，亦复如是。

阎浮提死生弗婆提（＊即东胜神洲）相第四　　其人临终，则见一切皆青，悬青毯相，恐青毯坠，以手遮之，若有所畏。男女和合，皆作马形，男如骏马，女如草马。亦以嗔爱，分为男女。

郁单越下品生天相第五　　临终时，见上妙花香，心生爱著，欲升大树，作是念已，即便升之。乃是升于须弥，遂见天世界，花果庄严。

郁单越中品生天相第六　　终时见池中莲花，众蜂围绕。升此莲花，乘空而飞。

郁单越上品生天相第七　　终时见胜妙堂，庄严殊特。升此堂已，即为其中天子。

郁单越生天复有一相第八　　终时见园林游戏之处，心不浊乱，以清净心，即升宫殿。见诸天众，游空而行。

瞿陀尼生天相第九　　终时见大池水，神识随流，浮至彼岸。见诸天女，近前抱之，即生天上。

弗婆提生天相第十    终时见殿堂殊胜，心生欢喜。于殿堂外，见诸天人，与天女游戏，犹如睡觉，即生天上。

饿鬼业尽生天相第十一  　终时不患饥渴，见饮食，唯以目视，见可乐，即便往趣。

畜生业尽生天相第十二  　临终即见光明，痴心薄少，智慧渐开，可乐即便往趣。

地狱业尽生天相第十三  　是时狱卒打之，随打即死。若置铁函铜釜，置已即死。若为铁鸟恶兽所啖，啖已即死，不复更生。忽于空中，见歌舞戏笑，香风触身，即得生天。

人死还生人中相第十四  　临终见大石山，欲坠其上，以手遮之。又见此山如白毯，即升此毯。升已，乃是赤毯。次第复见光明，于中见有男女会合，若男子生，自见其身与母交会，谓父妨碍。女人反此。蓦尔中阴相灭，即便入胎。

天上命终还生天上相第十五  　其天命终，不失己身庄严之具，亦无余天。坐其本处，从下天生上天，则有可爱胜相。

上天命终生下天相第十六  　见园林池，皆不如前，饥渴苦恼，渴仰欲得，即便往生。

弗婆提瞿陀尼彼此互生相第十七  　临终见暗窟中，有赤电光，下垂如幡，以手接之，缘幡入窟，受中阴身。或见二牛，或见二马，如前不异（入地狱者，亦各有相，载《观佛三昧经》，文繁不述）。

### 天欲观（此观成时，识得天福轻重缘由，是为因他觉悟方便门）

［发明］骇矣娑婆国，无一不爱色。上自诸天仙，下至于蚤虱。凡有形识者，皆被业波汩。但其轻重间，不啻天渊隔。福重欲斯衰，孽重情偏迫。观彼聚淫犬，贪心何太赫。腥臊一牝驹，群雄爱彻骨。强者踞其肩，弱者绕其侧。已遂斯愿者，扬扬独自得，拖舌靡两耳，惭愧全不识。蓦有狠心人，大杖殴其脊。一片好恩情，俄倾丧魂魄。天上视人间，其理亦可格。更超天外者，如来大威德。

四王天忉利天第一    《楼炭正法经》云：‘四王忉利行欲之时，男女形交，同于世人，而不泄精。’

夜摩天第二    夜摩天上，喜相抱持，或但执手而为究竟。

兜率天第三    兜率陀天，意嬉笑语，即为究竟，不待相抱。

化乐天第四    化乐天中，共相瞻视，即为究竟，不待笑语。

他化自在天第五    他化天中，但闻语声，或闻香气，即为究竟，不待瞻视。

### 因缘观（此观成时，洞彻三世烦恼根本，是为爱水穷源方便门）

［发明］众生畏苦果，菩萨断恶因。恶因既已断，苦果自难侵。譬如猛师子，利镞中其缨，急向发的处，四顾遍追寻。追寻啖之后，猎户尽潜形。犬若遭人击，但向棒头鸣。一智一愚蠢，不啻径与庭。又如止汤沸，爨者去其薪。十二因缘内，首恶在无明。各各加趺坐（＊跏趺坐），听讲《法华经》。

《法华经》云：‘无明缘行（无明者，宿世烦恼痴暗，无所明了也。缘，由也。行者，宿世所造之业也。合而言之，谓宿世因一念无明，所以造业），行缘识（识者，谓初起妄念，欲托母胎也），识缘名色（名色者，从初托胎后，诸根成形也），名色缘六入（有此六根，将来必入六尘，故云六入），六入缘触（触者，出胎后三四岁时，对尘无知，故仅名触），触缘受（受者，由五六岁，至十二三，能领纳前境也），受缘爱（爱者，从十四五至十八九，贪著声色，即起爱心也），爱缘取，（取者，从二十岁后，贪欲转盛，驰求不息也），取缘有（有者，有漏之因，既著善恶境界，未来当生三有也）　有缘生（生者谓未来五蕴之身，生于六道也），生缘老死忧悲苦恼（老死者，谓未来之身，老而复死也）。

无明灭，则行灭；行灭，则识灭；识灭，则名色灭；名色灭，则六入灭；六入灭；则触灭；触灭，则受灭；受灭，则爱灭；爱灭，则取灭；取灭，则有灭；有灭，则生灭；生灭，则老死忧悲苦恼灭（过去无明，即现在爱取。若观一切无常，破灭现在爱取，则过去无明亦破。简要之至者也）。

### 解脱观（此观成时，必然诸罪消灭，莲华化生，是为断生死流，立菩提岸方便门）

［发明］修行无别法，出世为究竟。出世有多途，净土为捷径。述此观想法，言言宗大乘。托质上品莲，戒淫之事尽。

戒淫之士，清晨盥漱既毕，著清净衣，焚香顶礼三宝。向西趺坐，先想自身顶上，有梵书□字（即□字）。遍有赤光，初如赤珠，次如满月。变成三角火轮，从头至足，烧尽自身，并烧一城一国。遍阎浮提，及三天下，如是渐广。至十方界，纵有重罪，此字烧已，渐得消除。

次想梵书一□字（即阿字），生成自身，及一切众生，皆作金刚不坏之体。自身在西方极乐世界，七宝池内，千叶莲花之中，花尚未开。

次想自心如月轮，于月轮中，有一梵书□字（即唵字）。

次想莲花忽然开敷，团圆十二由旬，阎浮檀金为茎，白银为叶，金刚为须，甄叔迦宝为台，种种庄严，不可具说。

次想花开时，忽见阿弥陀佛，坐大宝莲花座上，其花八万四千叶，一一叶，八万四千脉；一一脉，八万四千色；一一色，八万四千光。佛身如百千万亿夜摩天阎浮檀金色，高无量由旬，眉间白毫，右旋宛转，如五须弥山。佛眼如四大海水，青白分明。身诸毛孔，演出光明，彼佛圆光，如百亿三千大千世界。

次想一大宝莲花座，在佛左边，观世音菩萨跏趺其上。身紫金色，顶上摩尼宝，以为天冠。微妙光明，以为缨络。手掌作五百亿杂莲花色，一一指端，有八万四千画，皆出种种光明。举足下足，有千辐轮相，自然化成五百亿光明台。其余身相，如佛无异。唯顶上肉髻，及无见顶相，不及世尊。

次想一大宝莲花座，在佛右边，大势至菩萨，跏趺其上。身量大小，如观世音，圆光面各百二十五由旬，照二百五十由旬。菩萨天冠中，有五百宝花，普现一切佛事。常以宝手，接引念佛众生。

次想琉璃地上，黄金绳界道，楼阁千万，百宝合成。或浮虚空，或停宝地，无量乐器，皆出妙音。

次想宝树皆七重行列，具足七宝花果。一一花果，作异宝色，琉璃色中出金色光；琉璃色中，出红色光；玛瑙色中，出砗磲光；砗磲色中，出绿珍珠光。珊瑚琥珀一切众宝，以为映饰，妙真珠网，弥覆其上。

次想七宝池中，八功德水，皆妙宝所成。其宝柔软，从如意珠王生，分十四支。一一支，作七宝色，黄金为渠，渠下皆以杂色金刚为底沙。一一水中，有六十亿七宝莲花，一一莲花，团圆正等，十二由旬。

次想自身，见佛菩萨，踊跃欢喜，乘空而行。到佛菩萨所，头面顶礼，烧无价名香，散无价宝花，作无量天乐，放无量宝云，供养阿弥陀佛，并二大士。

次想自身供养之后，于佛菩萨前，作大忏悔，誓度十方一切众生。

次想极乐国土，一一宝树，一一楼阁，一一宫殿，皆有一佛二菩萨，跏趺端坐。自身化无量身，一一佛菩萨前，各各如前供养，如前忏悔发愿。

次想自身还至从前花上，端然趺坐，一心观阿弥陀佛眉间白毫相光，湛然而住。若妄想起时，但作莲花开想合想，妄念自息。若分别心起，但想一梵书□字（即洒字），即成无分别。若执著心起，但想一梵书□字（即含字），即得空诸执著。

（观法详在《十六观经》，兹因限于卷帙，不能备举。故将《大阿弥陀经》、《观经疏钞》、《显密圆通》、《准提》、《净业》等书，参酌会通，定撮要数则。庶使初入法门者，易于修持，或未始非一心三观之少助耳。信心之士，取《十六观经》详览，使观法不背佛言，方不堕入魔境。至若观观成熟，净境现前，虽天宫之乐，犹不屑受，岂特区区防淫节欲。为下根说法而已哉）。