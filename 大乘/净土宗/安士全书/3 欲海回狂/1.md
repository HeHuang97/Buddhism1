## 欲海回狂集卷一

## 法戒录

### 总劝（共二则，一法一戒）

盖闻：业海茫茫，难断无如色欲；尘寰扰扰，易犯唯有邪淫。拔山盖世之英雄，坐此亡身丧国；绣口锦心之才士，因兹败节堕名。今昔同揆，贤愚共辙。况乃嚣风日炽，古道沦亡，轻狂小子，固耽红粉之场；慧业文人，亦效青衫之湿（＊白居易《琵琶行》诗中有‘坐中泣下谁最多，江州司马青衫湿’，表示白居易对琵琶女的同情。后借指对青楼女子的爱慕）。言窒欲而欲念愈滋，听戒淫而淫机倍旺。遇娇姿于道左，目注千翻；逢丽色于闺帘，肠回百折。总是心为形役，识被情牵。残容俗妪，偶然簪草、簪花，随作西施之想；陋质村鬟，设或带香、带麝，顿忘东妇之形（＊东妇，即‘东施效颦’中的东施，凡指丑女）。岂知天地难容，神人震怒。或毁他节行，而妻女酬偿；或污彼声名，而子孙受报。绝嗣之坟墓，无非刻薄狂生；妓女之祖宗，尽是贪花浪子。当富则玉楼削籍，应贵则金榜除名。笞杖徒流大辟，生遭五等之诛；地狱、饿鬼、畜生，没受三途之罪。从前恩爱，到此成空；昔日雄心，而今何在？普劝青年烈士、黄卷（＊指书籍）名流，发觉悟之心，破色魔之障。芙蓉白面，须知带肉骷髅；美貌红妆，不过蒙衣漏厕。纵对如玉如花之貌，皆存若姊若母之心。未犯淫邪者，宜防失足；曾行恶事者，务劝回头。更祈展转流通，迭相化导，必使在在齐归觉路，人人共出迷津。若视劝戒为迂谈，请观冒公之后报；倘以风流为佳话，再鉴金氏之前车。

#### 冒嵩少（出《冒宪副纪事》）

如皋冒嵩少，讳起宗，己未下第归，注《太上感应篇》。于‘见他色美’下，尤致意焉。时助写者，其西宾罗宪岳（＊西宾：旧时对私塾教师或僚友们的敬称）。后罗归南昌，崇祯戊辰正月，梦一道妆老翁，左右二少年侍，老翁手持一册，呼左立者诵，罗窃听之，即‘见他色美’注语也。诵毕，老翁曰：‘该中。’复呼右立者咏诗，即咏曰：‘贪将折桂广寒宫（＊月宫），那信三千色是空。看破世间迷眼相，榜花一到满城红。’罗醒，决冒公必中，即以是兆寄其子。及榜发，果登第，后官至宪副（＊地方省级政府副长官）。

#### 金圣叹（姑苏盛传）

江南金圣叹者，名喟，博学好奇，才思颖敏，自谓世人无出其右。多著淫书以发其英华，所评《西厢》、《水浒》等，极秽亵处，往往摭拾佛经，人服其才，遍传天下。又著《法华百问》，以己见妄测深经，误天下耳目。顺治辛丑，忽因他事系狱，竟论弃市（＊被依法处死）。

［按］原本作荆某，讳之也。今则久远矣，特为订正。

### 劝有官君子（共五则四法一戒　附吏役）

均是人也，或劳心，或劳力，或安富尊荣，或食贫守困。岂天道之不齐哉？抑亦自有以致之也？《诗》曰：‘永言配命，自求多福’。《易》曰：‘积善之家，必有余庆’。今世富贵之人，大抵宿生修福之士；子孙享荣华之报，皆是祖父有厚泽之遗；理所固然。但享福之时，又须修福，譬如耕田，年年收获，即当年年下种。若自逞威权之赫，纵心花柳之场，岂非得人爵而弃天爵乎？所难者，顺境常乐，乐则忘善，忘善则淫心生耳。此处若能蓦地回光，便是福基深厚。

#### 韩魏公（《宋史》）

宋韩魏公琦，执政时，买妾张氏，有殊色。券成，忽泣下，公问之，曰：‘妾本供职郎郭守义妻，前岁为部使者诬劾，故至此耳。’公恻然，使持钱归，约以事白而来。张去，公白其冤。将调任，张来如约，公不令至前。遣人告曰：‘吾位宰相，不可妾士人妻。向日之钱，可无偿也。’还其券，反助行赀二十金，使复完聚。张感泣，遥拜而去。后公封魏郡王，谥忠献，子孙昌炽无比。

［按］昔司马温公（＊司马光）未有子，夫人为置一妾，乘间送入书房，公略不顾。妾欲试之，取一帙问曰：‘此是何书？’公庄色拱手对曰：‘此是《尚书》。’妾乃逡巡而退。总之，欲心一淡，便有把持。韩公本领，全在寡欲耳。

#### 曹文忠公（《广仁品》）

宣德中，曹鼐为泰和典史，因捕盗，获一美女于驿亭。意欲就公，公曰：‘处子其可犯乎？’取片笺，书‘曹鼐不可’四字焚之。终宵心不动。天明，召其家领回。后殿试对策，忽飘一纸于前，有‘曹鼐不可’四字，于是文思沛然，状元及第。

［按］人有不为也，而后可以有为。‘不可’之中，大有力量。

#### 王克敬（《不可不可录》）

王克敬为两浙盐运使。时温州解盐犯，以一妇人至。王大怒曰：‘岂有逮妇人，行千百里外，与吏卒杂处者？污教甚矣！自今以后，凡系妇人，永不许逮。’

［按］官长拘人，往往逮及妇女，此最损德事也。盖妇人愧耻之心，百倍于男子。无论诃辱窘迫，致彼轻生。即使婉容询究，而一经见官，彼且胆落魂飞，为终身之玷。嗟乎！自妻与他妻，不过贵贱稍殊耳。假令己之妻女，跪于堂下，官府赫赫临之，万目耽耽视之，此时何以为情乎？若王公者，可以高大其门矣。

#### 顾提控（《懿行录》）

太仓吏顾某，凡迎送官府，主城外江卖饼家。后江以盗诬入狱，顾白其冤。江感之，以十七岁女进焉，使备洒扫。顾弗纳，具礼送归，如是者三。后江益窘，鬻女于商。又数年，顾考满赴京，拨韩侍郎门下办事。一日，侍郎出，顾偶坐门首，闻夫人至，旋跪庭中，不敢仰视。夫人曰：‘请起。君非太仓顾提控乎？我即江氏女也。赖某商以女畜之，嫁为相公侧室，寻继正房。今日富贵，皆君赐也。第恨无由报惠，幸得相逢，当为相公言之。’侍郎归，备陈始末，侍郎曰：‘仁人也。’竟上其事。孝宗称叹，命查何部缺官，得除刑部主事。

［按］恩不受报，顾提控之仁；报必偿恩，江夫人之义。荐贤为国，韩侍郎之忠；立贤无方，圣天子之断。

#### 刘差某（其兄向王姓者说）

顺治壬辰，江宁役刘某，往江北拘人，拘至收禁，须十余金可赎。囚云：‘我有一女，汝嘱我家卖之。’刘诺，过江与其妻商议。卖得二十金，尽付焉，刘竟自取。囚知之，一恸而卒。旬日刘病，自言囚在东岳诉我，我舌将为铁钩钩矣。须臾舌出数寸，七窍流血而死。

［按］公门正好修德，若刘差者，会见其入三途矣。

### 劝将士（共二则一法戒一戒）

茫茫宇宙，皆天地之苍生，君王之赤子也。不幸当兵戈扰攘之日，夫妇分散，母子流离。此时所恃稍开生路，不至速填沟壑者，惟有将帅耳。一遇无纪律之师，竭其膏，破其节，戕其命，则白雪加霜，红炉添炭矣。吾今代千百年后之穷民，拜祷千百年后之将士，无屠城郭，无劫乡村，无焚民房，无掠妇女。见人之父母窜匿逃亡，当作我之父母彷徨莫措想；见人之妻女颠连失所，当作我之妻女恩情难割想。古人云：‘富贵岂一家物哉！’当权若不行方便，如入宝山空手回。为将士者，纵不为天地之苍生计，君王之赤子计，独不为后世之子孙计乎？早自觉悟，福报无疆。

#### 二曹将军（《宋史》）

宋将曹彬，慈和谦让，未曾妄杀。初破遂州，诸将皆欲屠城，公不可。有获妇女者，悉闭一室，密令卫之。事平，咸访其家还之。无亲者，备礼嫁之。及伐金陵，先焚香约誓：城下之日，不戮一人！后彬子玮、琮、璨，继领旄钺（＊钺：古代将领领兵时由帝王赐给的一种象征权威的兵器）；少子□，追封王爵。实生光献太后，子孙荣盛无比。时同姓将军翰，忿江州不下，屠其城，纵兵淫掠，死未三十年，子孙有乞丐于海上者。

［按］不染固佳，何如禁军不掠之为愈乎？盖彬所密卫之妇女，皆系诸将所掠者，决非曹公自取之而自还之，且自嫁之也。曹公可谓万世仁将之师矣。

#### 支某（《现果随录》）

嘉善诸生支某，康熙己酉春，语友人顾某曰：‘吾神魂恍惚，似有怨谴相随。’及病，顾偕僧西莲问之。忽腹中作鬼语，曰：‘吾于明初为副将，姓洪名洙。主将姚君，见吾妻江氏美，起贪婪心。会某处叛，以残兵七百，命余征讨，余力不能支，全军覆没。姚收吾妻，妻遂缢死。衔此深仇，累世图报。奈姚君末路修行，次世为高僧，再世为大词林（＊大文人），三世为戒行僧，四世为大富人。好施与，皆不能报。今第五世，当戌酉连捷，以某年舞弄刀笔，害鬻茶客四人，削去禄籍，故来相报。’西莲闻其言有序，劝之，许其诵经、礼忏，以解怨仇。鬼唯诺。遂请西莲作佛事，支病顿愈。后数日，复作鬼语，西莲责之。鬼曰：‘吾承佛力超生，断无反复。今来索命者，乃鬻茶客四人，非吾也。恐师疑吾负信，故特相报。’言毕遂去。俄支某病发，不信宿而亡（＊信宿：两三晚上）。

［按］佛言：假使百千劫，所作业不亡；因缘会遇时，果报还自受。偿二三百年前之债，犹其近焉者。

### 劝求功名者（共八则四法二戒二法戒）

美色人之所欲也，科第亦人之所欲也。二者若能兼致，何异腰缠十万，更跨扬州之鹤乎（＊飞升成仙）？无如世间最易惑人者，莫过于欲；而与功名为水火者，亦莫过于欲。古今来慧业才人，为爱水大河之所漂没者，何可胜道？彼或作或辍，平日无志于科名，则亦已矣。向使雪夜寒窗，残灯独坐。劬劳之父母，瞻玉兔而神伤；重义之佳人，听金鸡而泪堕。一旦朱衣摈斥，黄榜除名，香闺之属望徒虚，罔极之深恩未报，此际何以为情乎？男儿欲遂青云志，须信人间红粉空。

#### 林茂先（《文昌化书》）

信州林茂先，闭户读书。得乡荐后，有富邻妇，厌夫不学，慕茂先才名，奔之。茂先曰：‘男女有别，礼法不容。天地鬼神，罗列森布。奈何污吾？’妇惭而退。茂先次举登第，三子皆登第。

［按］《中庸》发端，便说戒慎恐惧，及推论小人，则曰‘无所忌惮’。可见修身要图，实唯敬畏。男女有别，礼法不容，敬也；天地鬼神，罗列森布，畏也。知其夙养深矣。

#### 罗文毅公（《罗状元本传》）

罗伦赴会试，舟次姑苏。夜梦范文正公访（＊范文正公：范仲淹），且曰：‘来年状元属子’。罗逊谢，公曰：‘某年某楼事，动太清矣（＊太清：道教所说的‘三清’之一。即最高的天神之一‘太清太上老君’或最高的仙境之一‘太清圣境’）。’罗因忆昔年曾拒奔女于此楼，梦当不妄。及廷试，果然。

［按］暗室之中，神目如电，故君子必慎其独。

#### 杨希仲（《科名劝戒录》）

成都杨希仲，未第时，在外读书，有艳妇就之，不纳。其妻在乡，是夕梦神曰：‘汝夫励操客斋，当令魁多士。’寤而莫解其故，及岁暮归，乃知。明年，举蜀中第一。

［按］《优填王经》云：‘女人最为恶，难与为因缘。恩爱一缚著，牵人入罪门。’杨公可谓牵之不动矣。

#### 曹某（《不可不可录》）

松江曹某，应试南都，寓中有妇奔之，曹趋出。行至中途，见灯火喝道（＊在道路上大声吆喝），入古庙中，窃听之，乃唱新科榜名。至第六，吏禀云：‘此人有短行，已削去，应何人补？’神曰：‘曹某不淫寓妇，贞节可嘉，当补之。’及揭晓，果第六。

［按］好色之人，有女相就，不啻恶耀临门；积德之士，有女来奔，乃是福星光照。故曰：祸福无不自己求者。

#### 刘尧举（《广仁录》）

龙舒刘尧举，僦（租赁）舟应试。调舟人女，舟子防之密。既入试，舟人以重扃棘闱（＊扃：门窗箱柜上的插闩。棘闱：科举时，为防止传递作弊，围墙上插棘枝，不使人爬越），必无虑，入市良久。而试题皆尧举私课，出院甚早，遂与之通。刘父母梦黄衣人持榜至，报刘首荐。适欲视榜，忽一人掣去，曰：‘刘某近作欺心事，殿一举矣。’觉言其梦而忧。俄拆卷，刘以杂犯见黜，主司皆叹惜其文。既归，父母以梦诘之，匿不敢言。次举乃获荐，然竟以不第终。

［按］舟次仓猝之欢，竟以一省元博之，何如彼其愚也。

#### 凤阳某生（其友面述）

凤阳诸生某，家有小池植荷，年久未得花。康熙己酉，某生将往句曲录遗（＊旧时科举考试正式录取之后的补录），忽放一并蒂莲，父母悦甚，谓是秋闱捷兆，诘朝将置酒赏焉。是夕，某生夫妇欢聚，有侍婢趋过，夫欲调之，妇弗禁，遂私焉。明晨视花，则已折矣。询之，即此婢也，父母怅甚。折花之夜，某生梦谒帝君，己名已登天榜，帝君忽勾去。涕泣拜祷，三度麾下。及醒，自知不祥，怏怏登道。府学遗才，旧额三名，时往曲句者仅有三人，而某生独黜。三次大收（＊大收：旧时科举考试的最后选用），亦复如是，垂涕而归。

［按］向使其妇毅然不容，夫必以为妒矣，岂知冥冥之中，保全科第耶！昔叔向之母，因数之谏，欲避妒名，而羊舌氏之族及于难（详《左传》），则妒亦安可概论哉！

#### 直隶两士（《戒淫汇说》）

明有一士，应试南京。寓对某指挥第，有女窥之，属意于生。试毕，使婢授意，期于是夜相会，生惧累阴德，却之。同寓一友，素轻挑，乃伪为生赴约。婢暗中莫辨，引之入。相与就寝，偶忘闭门，适父晨归，突入见之，大怒，奋剑俱斩，首于有司（＊首：投案自首）。明日榜发，在寓者居首列。

［按］一登举子录，一登鬼子录，荣辱苦乐，皆天渊矣。念别于几微之界，而报分于旦夕之间，良可畏哉！

#### 南昌兄弟（《感应篇广疏》）

南昌有兄弟二人，系双生，容貌音声，父母亦难猝辨，至各以衣色别之。及长，同时婚娶，同时入泮，以及荣枯得失，无不皆同。一日应试，同寓一舍，有邻女挑其兄，兄拒之，并戒其弟。弟佯应，竟伪称兄而往，且约中后来娶。及榜发，兄获售（＊旧时称应试取得成功为售），而弟名竟黜。女以貌同莫辨，犹谓中试者，即所私之人也，大喜，助其行赀。及来春，兄复登第，女闻之，私治行装，意必来荣娶，望之杳然，遂怨恨死。其后，兄享高寿，子孙荣盛。弟早夭，无嗣。

［按］命相吉凶，皆宿世之心所造。宿生若行善事，则在胎自具贵相，出胎自值良时；宿生若造恶业，则二者俱反；此命相所以不可不信也。然命相有定，心则无定，祸福之机，乃心所造，非命相所造，是命相不可尽信也。观南昌兄弟，可以悟已。

### 劝塾师（共二则一法一戒）

败名丧节之事，尚不可行于市井，况俨然自命为先生，范生徒于礼义者哉？宁失之板，毋失之圆；宁使人指为朴讷书生，不使人目为风流才士；则庶几矣。

#### 浙士某（《戒淫汇说》）

明季浙有一士，为某指挥西宾，病寒，令徒入内取被，误卷母鞋出，堕床下，师徒皆不知。指挥见之，疑妻与通。讯焉，不服。令婢诡以妻命邀师，己持刀伺候，俟门启，两杀之。师闻扣门，问何事，婢曰：‘主母奉屈。’师怒，斥之去。复强其妻往。师曰：‘某位忝西席，敢以冥冥堕行哉？请速回步。’主人怒稍解。明日师辞去，始释然谢罪，备述其故。师随登第，位至通显。

［按］红颜扣户，白刃临门。稍一依回，冤杀多人矣。

#### 张德先（余髫年时亲见其讣）

昆山张德先，训蒙于乡村，与一邻女通，夫觉之，遂弃馆去。康熙壬寅，过其地，欲修旧好，乘夜叩其门，夫又觉之，竟擒毒殴，邻里交助，立毙。共弃其尸，竟莫有知者。

［按］佛言：‘诸佛之法，国王大臣不能坏，而僧自坏之。壁如师子之虫，还食师子。’余于儒门亦云。

### 劝少年（共四则二法一戒一法戒）

少年谁不欲膺富厚，而淫者偏赤贫；少年谁不欲掇巍科，而淫者偏运蹇；少年谁不欲生贵子，而淫者偏无后；少年谁不欲享高寿，而淫者偏早夭。一日风流，终身困苦。有志者，其不可以仰事俯育之身，暂迷情于花柳也。后生可畏，尚慎旃哉。

#### 唐皋（《唐氏谱》）

歙县唐皋，少年读书灯下，有女调之，屡将窗纸舔破。公补讫，因题于上云：‘舔破纸窗容易补，损人阴德最难修’。一夕有僧过其门，见一状元扁，左右悬二灯，即书‘舔破’二句，异而诘问，始知神火。后果大魁天下。

［按］窗前题语，门外悬灯。感应之机，捷于桴鼓。

#### 茅鹿门（《茅公文集后序》）

归安茅鹿门（＊指茅坤，明代著名散文家），弱冠游学余姚（＊弱冠：不足二十），师事钱应杨。钱氏有婢窃窥之，佯至书室呼猫，意欲相就。公正色曰：‘吾远出从师，若以非礼相犯，何以归见父母？又何颜以对汝主？’婢愧而去。后登科，以文章名世。

［按］念亲，仁也；尊师，义也；守节，礼也；不惑，智也。一不淫，而四善备矣。

#### 陆仲锡（《广仁品》）

嘉靖中，陆篑斋子仲锡，异才也。随师邱某居京，窥一对门处子，师弗禁，且告曰：‘都城隍最灵，盍祷之？’仲锡因往。是夜忽梦中狂哭，众骇问，曰：‘都城隍追我师徒耳。’询其故，哭告云：‘神查我两人禄位，吾名下注甲戌状元，师无所有。神将奏闻上帝，削我禄籍，师则抽肠，以彰显戮也。’言讫，哭犹未止。而馆僮叩户，适报邱某毙于绞肠痧矣。后陆果以贫贱终身。

［按］择师训子，最宜详慎。邱陆师徒，其鉴不远。

#### 莆田二生（《欲海晨钟》）

莆田有表兄弟二人，同学甚厚。甲貌丑而富，乙貌美而贫。甲求继室于富家，必欲观婿始允。甲恳乙代往，富家许之。将婚，又欲亲迎，复恳乙往。方至，天忽大雨，而隔岭难行，乃止婿宿。乙谦让至再，又不敢明言取辱。而富家恐失吉期，即欲成礼，乙固辞，不听。及寝，不敢解衣，次日雨益甚，仍留宿，复不敢近。第三日迎至甲家，甲怒，奔告于县，县令雷应龙鞫之（＊鞫：审讯）。乙泣诉真情，验知非伪，乃谓甲曰：‘汝妻既同彼宿，义不可归汝，汝不患无妻。’又谓乙曰：‘子不欺暗室，天以是女畀汝（＊畀：给予，赐给），聘金吾代偿也。’乃以三十金与甲，而令乙为夫妇。

［按］欲欺外家者，弄真成假；不欺朋友者，弄假成真。

### 劝不和其室者（共六则二法四戒  附女人）

琴瑟不调（＊此处指夫妇关系相处得不和谐），非男子之过，即女人之失，大抵曲直参半者多，决无各尽其道，而交相怨尤者也。然而当今之天下，乃男子之天下，非女人之天下，则家之不齐，当归咎男子。语云：‘人生莫作妇人身，百般苦乐由他人。’彼其离亲别爱，生死随人，举目言笑，唯有一夫耳。饥不独食，寒不独衣，有足不能出户，有口无处声冤，舍其身而身我，舍其父母而父母我。一遇客外之商、游学之士，孤房独宿，形影相怜，岂易受哉！我乃钟情花柳，造业无穷，桑濮之地（＊指男女私会之处），一身独受其欢，天谴之来，举室尽遭其祸，铁石为心，亦当堕泪矣。而或身当富贵，便广置姬妾，薄视糟糠（＊指元配妻子），恐惧惟汝，安乐弃余，抑何不恕之甚也。普劝世人，宁甘淡泊，莫羡多情；纵遇红颜，且思结发。莫教他年转女身，阁中含恨泪淋淋。

#### 邬忆川（《节义传》）

四明邬忆川，讳孟震。年二十九，丧妻何氏，誓不更娶，终身不复齿男女事。妇有再醮者，挟赀以通。勃然曰：‘若愧为妇，奈何污吾？’暮夜有奔之者，厉声叱去，亦竟不与人言。夜携两儿，萧然并卧，俨若寡女。当事者时赐粟帛，扁其门曰‘义夫’。子元会仕至新安太守。

［按］按昏义，男子亲迎，再拜奠雁（＊古代婚礼，男子到女家迎亲，用雁作为礼物，叫‘奠雁’），盖取一与之齐，终身不改之义，非独妇道为然，夫道亦然也。顾男子以继嗣为重，一经丧偶，内助无人，不成家道，故于服（＊指丧服）终后，不得已而开续娶之途。非因世间男子为政，私自从宽也。嗟乎，人或桑弧未设（＊指还没有儿子），井臼难操（＊井臼：打水舂米，指家务劳动），是亦遇之穷耳。苟或不然，则夫妇之伦，原系人道之始，奈何使乾坤之正气，独听巾帼者主张，而须眉男子皆屏息以藏耶。卓哉！邬君，愿拜下风矣。

#### 贾御史（《懿行录》）

明贾御史某，幼聘魏处士女，逾年而女瞽，处士将返币焉，御史急娶之。魏孺人日请御史置妾（＊孺人：明清时七品官的母或妻的封号，所以称贾御史的妻子为孺人），御史不可。时御史有兄为户部，纳宠京师，孺人请益力，御史复不可。生子衡，弱冠登第，官至刑部主事。

［按］古今来娶瞽女者，唐有孙泰，宋有周世南、刘廷式、周恭叔、张汉英数人耳（详唐宋史），此外不多见也。贾公行履，古人所难，而魏夫人能克配其贤，更足景仰。

#### 史堂（《感应篇图说》）

史堂微时已娶，及登第，自恨不得富家女为妻，渐至睽隔（＊睽：不合），不与同寝。其妻抑郁成疾，卧病数年，堂不一顾。临终隔壁呼曰：‘我今死矣，尔忍不一视耶？’堂竟不顾。妻死，心不自安，乃从邪说，以土器盖面，兼用枷索束其尸。是夕见梦于父曰：‘女托非人，生遭楚毒，死受厌胜（＊厌胜：以巫术诅咒人），然彼亦以女故，寿禄俱削尽矣。’明年堂果死。

［按］天顺中，都指挥马良，最为上爱。妻亡，上每慰问。适数日不出，上怪之，左右以新娶对。上怒曰：‘这厮夫妇之道尚薄，岂能事我！’杖而疏之。若史堂夫妇，非宿生之怨对乎？觑破怨家，各自寻门走，不觉有味于莲大师之言。

#### 裴章（《科名劝戒录》）

河东裴章，父镇荆州时，有神僧昙照，言章位望过于其父。弱冠，娶李氏，后从职太原，弃妻洛中，别有所挈。李氏自感薄命，布衣蔬食，日诵佛经。又十年，复遇昙照，照惊讶曰：‘吾十年前，尝语郎君必贵，今皆削尽，何也？’章不能讳。照曰：‘夫人生魂诉上帝，恐有大难。’后旬日，为其下剖腹于浴釜中，五脏尽出。

［按］李氏可谓觑破怨家，各自寻门走矣。

#### 陈公子（其友曾向家君说）

嘉定陈公子某，为徐文学婿，宠媵婢月兰，伉俪不和。适有算命婆至，知之，索徐重价，出一小木人付徐，身带七针，嘱其密缝夫枕内，过三夜，婢当失宠。徐如其言。夜半，夫忽狂叫，口吐血沫，徐惊悔，取出断之。未几，徐亦狂叫，自称杭州万卷书，旬日而死，家遂凋落。

［按］夫固无良，妇亦自取。主婢业报，均所难免。

#### 婆罗门妇（详《杂譬喻经》）

佛世有婆罗门，其妻无子，妾生一男，夫甚爱之。妻怀嫉妒，佯为怜惜，私取小针刺儿囟上，没入于顶，举家不知，儿遂哭死，妾悲悼几绝。后微知之，问一僧曰：‘欲求心中所愿，当修何功德？’僧曰：‘受八关斋（＊即八戒），所求如意。’妾遂受八戒。七日命终，转生即为其女，容貌端正，一岁而死。妻哭之哀，过于妾之哭子。复生一女，倍胜于前，未几又死，如是七返。最后一女，生十四岁，垂嫁而死，昼夜悲恸，不能饮食。停尸棺中，不忍盖之，日视其尸，颜色益好，经二十余日。有一罗汉，化作沙门，诣门求见，直言示之。妻始觉悟，旋复视尸，臭不可近。遂求沙门授戒。明日欲往寺中，忽有毒蛇当道。沙门知其为妾，代之忏悔，解其怨结，蛇后命过，便生人中。

［按］薄行之夫，前既详言之矣。妒悍之妇，其恶岂可恕哉！《正法念处经》云：‘女人之性，心多嫉妒。以是因缘，女人死后，多堕饿鬼中’。故略举《内典》一条，以为炯戒。

### 劝求嗣者（共五则皆法）

子息一端，人知操之自我，而不知主之者天也；人知主之者天，而不知操之者我也。何谓主之者天？世有姬妾满室，儿孙绝响；孑然一妇，子女盈前者；比比皆是。更有多方滋补而无效，而未沽药饵者先得矣；百计尝试而无功，而暂共衾裯者偏遇矣；此天也，非人也。何谓操之自我？盖斩焉无后者，非今生所造之因，即前世所招之果。岂有明明上天，于我独行其刻乎？然作恶既已招殃，则修善自应获福。譬如虎项之铃，自系者还从自解。亦如寒潭之内，积水可以成冰，化冰还能为水，此人也，非天也。善求子者，往往于不求中得之，于方便中得之，于慈悲平等中得之。现见前人获是报，何不依他样子修。

#### 靳瑜（《懿行录》）

镇江靳瑜，五十无子，训蒙金坛。夫人出赀买邻女为妾。翁归，因置酒于房，以邻女侍，且告之故。公面赤，夫人以为己在也，出而反扃其户。公遂逾窗出，告夫人曰：‘汝意固厚。但此女幼时，我尝提抱之，恒愿其嫁而得所。吾老又多病，不可以辱。’遂还之。次年夫人生子文僖公，十七岁发解（＊明清时称乡试考中举人为‘发解’），位至宰相。

［按］因无子故置妾，既还妾反生子。使不还妾，未必生子也。今人无子，便思娶妾，岂知欲火愈炽，福德愈轻，是犹渴饮盐汤，弥增其渴。惜乎世人不悟也。

#### 马封翁（《迪吉录》）

马封翁（＊封翁：旧时子孙贵显，父、祖因而受封典的，叫‘封君’，也叫‘封翁’），中年无子。娶一妾甚艳，每栉发，见公必避。叩之，乃曰：‘父死于任，骸骨难归，故鬻妾耳。妾未经卒哭，约发以素，是以相避。’公恻然，即日还其母，不索原钱，并助路费，母子拜泣而别。是夕梦神告曰：‘天赐汝子，庆流涓涓（＊此指子孙不断绝）。’明年果生一子，因名曰涓，即状元公也。

［按］岳州冯状元，父无子买妾，得一宦女，还之，未几妻娠，里中皆梦鼓乐送状元。与此同。

#### 高封翁（《感应篇瀹注》）

扬州高某，初无子。贩货京口，寓中时闻安息香，一日壁中忽伸进一枝。公潜窥，见一少女独坐。访之主人，即其女也。问何以不字（＊旧时称女子出嫁为‘字’），曰：‘择婿难耳。’数日，公于邻中访一婿以告。主人微嫌其贫。公曰：‘吾当借赀与之。’是日即为作伐（＊做媒），赠数十金。归梦神曰：‘汝本无子，今当赐汝，可名铨。’逾年，果生一子。后登第，仕至尚书。

［按］不起邪心，难矣；为之择婿，更难。择婿，难矣；捐赀助其营生，更难。仁人用心，固如此哉！

#### 钱长者（《懿行录》）

毗陵钱某，赀甲一郡，行善乏嗣。里有喻老，为势家所逼，求贷于公，公不计券，如数给与。事平，喻挈妻女踵谢。夫人见女有姿色，欲翁娶之，喻氏甚喜。公曰：‘乘人之危，不仁；本欲行善，复杂爱欲于其间，不智。’急还之。是夕妇梦神曰：‘汝夫厚德，当赐汝贵子。’逾年果生子，名天锡，年十八，乡会连捷。

［按］经云：‘淫人妇女者，得绝嗣报。’可以返观而悟矣。

#### 富翁某（《迪吉录》）

闽富人某，无子，多美妾，皆不育。时有官赴任，中道妻亡，行李告竭，女泣曰：‘母将腐矣，不若鬻我以葬，余为行赀，父任满赎可也。’父曰：‘我止有汝，安忍为此？’女曰：‘舍此无策。’于是涕泣鬻之富人，得钱三百千，而富人不知也。见其幽闲贞静，行止非常，约发虽以素，略不示忧戚之容。问之不告，叩介绍者，乃知其详，遂送还其父。父虑钱散无偿，翁曰：‘不必偿矣。’又助路费二百千。未几，正妻生二子，皆少年登第。

［按］马公所买之妾，是鬻身葬父；富翁所买之妾，是鬻身葬母。若不遇此善人，无以为孝女劝；若不生此贵子，无以为义士劝。

### 劝求寿者（共三则一法一戒一法戒）

人之有精液也，如树之有脂也，灯之有膏也。滋之则茂，竭之则枯。《解脱要门》云：‘修行之人，若数十年欲心不动，则精髓凝结，渐成舍利。’《道书》曰：‘欲念不生，则精气发于三焦，荣华百脉。’《苏子》曰：‘伤生之事非一，而好色者必死。’无如世人，淫欲关头，至老不悟。当淫火动时，便起欲念；欲念起时，精气益耗。精气既耗，淫火愈动，互相引发，死亡立至。更有服饵热药，助火导淫，煎灼五脏，其祸尤惨。至于亏损阴德，削夺寿算，更不必言矣。有志长年者，岂可蹈此覆辙哉？

#### 范县尹（《迪吉录》）

唐范某，精于历数，自算来秋寿禄俱尽。时欲就职江西，访之日者（＊旧时占候卜筮的人），日者曰：‘君大限在来年七月矣，何以远官为？’范曰：‘某亦自知，但欲得微俸以嫁女耳。’及之任，买得一婢，诘之姓张，父尝为某堰官，乃故友也。叹曰：‘吾女不愁不嫁。’择一贤婿，先以女妆嫁焉。秩满归京（＊秩满：官吏任期届满），仍遇日者，见而骇之，问故，以直告，叹曰：‘子今福寿未可量也。’后历官数任而卒。

［按］人若康健时常想死日，则何善不为？何恶不戒？惜乎，不念归期耳。菩萨八念中，有一念死，其义深哉。

#### 王某（思仁目击）

昆山庠生子王某，弱冠时，与一邻女有约，往来不绝。其父时用夏楚（＊古代学校的体罚用具，鞭子或棒类），卒不戒。一日伤于胸，得呕血症，百药不效。毕姻甫三载，遂身故。其妇哀毁数年，亦卒。

［按］昔有宫人，多怀春疾。医者曰：‘须敕数十少年药之（＊旧时皇帝允许称‘敕’）。’帝如其言，阅月，宫人皆肥泽，拜帝谢恩，诸少年俯伏于后，枯瘠无复人状。帝问是何物，对曰：‘此是药渣。’王某既自身为药渣矣，又欲服药，将焉用之？

#### 王沈二人（《感应篇集解》）

宋开禧初，简州进士王行庵，弱而寡欲。其表弟沈某色力强壮，肆情花柳。王屡规之，不听。一日沈自外归，目击其妻与人苟合，正欲取器击之，手臂忽不能举，浩叹而卒，时年三十一。丁卯冬，王偶患疾，设醮（＊醮：旧时一种祷神的祭礼），道士拜疏，伏地良久，起云：‘查公寿算，止得五旬，以两次不淫人女，延寿三纪（＊十二年为一纪），后果至八十有六。

［按］野草闲花，固宜永断，即夫妇之际，亦当相敬如宾。唐薛昌绪与妻会，必有礼容，先命女仆通语再四，然后秉烛造室，高谈雅论，茶果而退。或欲就宿，必请曰：‘昌绪以继嗣事重，欲卜一嘉会。’此虽近迂，然欲矫枉必先过正。故录之，以备韦弦（＊韦弦：有益的规劝）。

### 劝遇难者（共三则二法一戒）

颠沛流离之际，完一妇女节，功必倍之；损一妇女节，过亦倍之。得失天渊，尤宜谨守，是在强为善而已矣。

#### 汪一清（《续笔乘》）

嘉靖末，漳庠汪一清，遇乱被获。见贼执一妇至，乃同学友妻也，竟认为妹，许其赎出。贼乃同闭一室，相对月余，不起邪念。后得赎归，友泣拜谢之，汪随登第。

［按］达旦之义，再见汪君。古往今来，几人仿佛？

#### 张文启（《不可不可录》）

明末福建张文启，与周某避寇山中。有少女先在，见二人，仓皇欲避。张曰：‘去必遇寇，吾等皆诚实人，决不相犯。’中夜，周欲私之，张力阻得免。及旦，张恶周在，同之出山，知寇已退，速访其家迎之。张后为黄姓者婿，奁具甚厚，观之，即其女也，生二子，皆登第。

［按］周生业报，固自在后，惜乎未之知耳。

#### 池州舟子（池州人述）

康熙癸卯，池州大水。有人驾舟救一少女，将污之，女仍入水，遇树得生。逾年女嫁他村，合卺之明日，女见其舅，即前逼己之人。大恨，泣告送嫁者，遂自缢死。

［按］后女家与之构讼，其事始闻于人。

### 劝医士（共二则皆法）

淫欲关头，他人破之难，医家破之易。何则？人想病时，欲心自淡，今则所见无非病人，其易一也；人惟不知卫生，所以斫丧，今则精于调摄，其易二也；男女之体，本是革囊，满盛恶露，只因薄皮所覆，瞒尽天下英雄，今既识得病源，不啻洞见肺腑，其易三也。勉之哉。

#### 聂从志（《文昌宝训》）

宋嘉祐间，黄靖国为仪州判官，被摄至冥，主者曰：‘汝官仪州，曾知一美事乎？’取簿示之，乃医者聂从志，于某年月日，在华亭杨宅行医，拒奔妇李氏。上帝敕其延寿三纪，三世登科。其后一一皆验。

［按］禁止邪淫，鬼神便称美事，则反此者可知矣！

#### 陈医师（《感应篇广疏》）

余干陈某，尝医活一贫士，士感之。一日暮宿其家，值士他往，妻欲出陪，陈止之。妇曰：‘姑意也。’陈曰：‘不可。’妇低回良久。陈连曰：‘不可不可。’后几不自持，遂取笔书曰：‘不可二字甚难。’天明辞去。后陈之子应试，试官欲弃其文，忽闻连呼‘不可’。细阅之，决意欲去。遂大声曰：‘不可二字甚难。’不得已，强录之。及谒见，乃知其故。

［按］其子几不中式，皆从乃父几不自持来。

### 劝商农工贾（共六则皆戒  附豪仆）

商农工贾，当自念曰：‘吾等或靠经营，或靠手艺，披星戴月，冒暑冲寒，不过欲少积锱铢耳。人有妻女，我亦有妻女；人有姊妹，我亦有姊妹。他人若起恶念，我必切齿衔仇；我若稍有邪心，彼亦摩牙抱恨。现见某某为奸淫事，疾病死亡，官非破败，甚至鬻女卖男，弃家荡产，只为一念之差，以致如此。吾今早自觉悟，便当断此邪心。见女之老者，当作母想；长者当作姊想，少者当作妹想，幼者当作女想。不谈闺阃（＊指内室）之事，不看淫邪之书。兼之步步积阴功，时时行方便，则福寿自然日增，子孙自然荣茂。世间便宜，孰过于此。’

#### 木商某（《戒淫汇说》）

嘉靖末，宜兴节妇陈氏，有姿色。一木商见之，百端诱饵，知不可犯，乃夜掷木其家，闻官以盗，又贿胥吏窘辱（＊胥吏：官府中办理文书之类的小吏），以冀其从。妇日夜祷玄坛，一日梦神曰：‘已命黑虎矣。’未几，木客入山，有黑虎跃出，越数人而食之。

［按］此等恶人，投畀豺虎，固不足惜。独惜其白发高堂，红颜少妇在千乡万里外，哭望天涯，骸榇（＊棺材）俱无著耳。客居之士，所当痛心而镂骨矣。

#### 王勤政（《感应篇图说》）

滁阳王勤政，与一妇通，有偕奔之约，而虞其夫追及。未几，夫为妇所制而死。王骇，奔江山县，自谓可脱。饥投食店，业店者供二人食，王问故，曰：‘顷有被发人随汝，非二人乎？’王知为怨鬼，诣郡自首而伏辜焉。

［按］怨鬼既随，不能自主。其自首也，怨鬼有以使之也。

#### 麻村二人（《不可不可录》）

麻村甲乙二人，居止不远。甲恋一孀妇，其妻怀恨。乙使己妻挑之，遂通焉。积久，乙妻亦恨。一夕甲在孀妇家，渴而趋归，至门首，忽闻乙与妻语，大怒，还至孀妇家，取斧而往。道经乙门，欲先淫其妻以报焉。乙妻亦怨夫之不归也，姑从甲意。时乙在甲家，度甲将归，私欲杀之，持斧立自门首，闻门内男子声，急叩门，甲持斧跃出，乙持斧砍入，暗中大叫。邻里执炬来劝，乙见奸夫即甲也，大惊，问甲曰：‘汝何处得斧？’甲曰：‘本欲断奸夫头，因污汝妻，姑饶汝命。’乙曰：‘吾何曾奸汝妻？’甲指其斧曰：‘此非我厨下缺柄斧乎？’乙语塞。众皆曰：‘此天报也。’哗然而散。

［按］淫人妻女，妻女人淫。与庆封之易内何异！

#### 戈阿己（目击其审单）

康熙己酉，昆山戈阿己，淫一邱氏妇，时往焉。一日曰：‘我杀汝夫，何如？’妇怒，止之。其夕竟操刀往，妻不觉。乘暗挥刃，适邱如厕，误伤其女，邱闻之官，戈戮于市。

［按］奸人之妻，反恶其夫。只此一念，天网难逃。

#### 南京工某（余成童时亲闻）

康熙辛亥冬，南京有工某，僦居昆山。通于卖面之妻，夫觉之，迁避一村。未几，工亦迁至。一夕夫自外归，潜闻私语，密自开门，取面刀暗中斫之，正中其脑，连被捆榻下。夫以为死，叩邻取火，火至并杀其妻，而奸夫已失所在矣。明日有人报曰‘某处荻苇中有死人。血流遍体，但裹一湿棉被，冰结如胶。’视之，即工某也，相距里许，隔一大河。盖裹被渡河，冰水入脑而死者。

［按］临白刃，至痛也；渡冰河，至寒也；暴尸骸，至羞也；别妻子，至惨也。而皆于淫念致之。所以《楞严经》云：‘菩萨见欲，如避火坑。’

#### 张甫（万人目击）

太仓张甫，素有淫掠之行，良家妇女，亦间遭其污。后投郡城显宦家，势益横。康熙壬戌秋，被害者罗其恶事，控于军门。当事鞫得其实，拷掠备至，枷示阊门（＊阊门：苏州城西门），限其绝命而后释。

［按］余阊门目睹后，适梓人（＊指刻板工人）进此板书样，故并刊之。

### 劝亲狎妓童者（共二则皆戒）

妓女之流毒，甚矣哉。竭人精气，耗人货财，离人夫妇，朴者亲之而淫荡，智者恋之而昏迷。迎新送旧，藏垢纳污，此亦天下之至秽者也，而俗士甘之，奇已。至于龙阳（＊龙阳：战国时魏有宠臣，食邑龙阳，号龙阳君，以后称男色为龙阳），尤属多事，幸得为男矣，无可被污矣。乃于无可污之处，而必求其污之之道，岂非自寻烦恼耶！不知何人作俑，其习至今存也。洁白之士，宜并戒之。

#### 赵刘二子（都中竞传）

宛平民赵林，与刘方远，饮妓家。妓之旧好王宗义至，刘殴之，立毙。闻于官。刘嘱妓诬供赵杀，赵抵死。一日刘方宴客，客忽揪其发，作赵声骂曰：‘尔实杀人。嫁祸于我，我已诉阴司，摄汝辈矣。’未几，刘与娼俱死。

［按］杨邦乂足不涉茶房酒肆，一日被友诱入妓馆，遂至焚衣自责。较之赵刘，优劣何如。

#### 张崇义（友人目击）

康熙辛亥，山西永宁州银匠张崇义，比（＊亲近）一顽童武根耳子，寝食与俱。一日张醉，先就枕，根耳子见铺内有物，竟拉杀张，窃之而逃。时适五鼓，逃出东门，门尚未启，次早获之，拟斩立决。

［按］俊童在家，每彰闺丑。张生之变，犹属意外耳。

### 劝悔过（共三则各兼法戒）

邪淫之事，世人犯者甚多，虽一时不见恶报，然冥冥之中，有默消其福者，有阴夺其算者，有削去其科名者，有死于蛇虎、刀兵、官非水旱者，更有自身暂脱而报于子孙，今世未偿而酬于来世者。譬如密罗之雀，处处无逃；亦如漏器之鱼，渐渐就死。今人举足动步，皆临暗厕深坑，恬不知畏。一旦业报到来，手脚忙乱，如落汤螃蟹，嗟何及哉！普劝世人，早自觉知，生大恐怖，发大羞惭，起大勇猛于佛菩萨前，一一忏悔，则罪从心起，还从心灭，积德既久，自可挽回。若欲超出三界，又当发菩萨誓愿，愿未来世度尽一切众生，所有淫业罪报，尽行救拔，使彼莲花化生，不由胎狱，则不惟恶业消除，抑且获福无量。故《涅槃经》云：‘譬如毯花（＊毯花：棉花），虽有千斤，终不能敌真金一两。如恒河中投一升盐，水无碱味。屠刀放下，还同不坏之身；水底回头，便立菩提之岸。’火急进步，时不待人，若智若愚，皆当自勉。

#### 洪焘（《迪吉录》）

明洪焘，文忠公次子也。一日如厕，被亡仆拉至阴府，见一贵人中坐，绯衣绿衣者左右侍立，洪以前程为问，绿衣者出一册于袖中，其字如蚊，己名下不能尽阅，后注云：‘合参知政事，以某日污室女某，降秘阁修撰，转运副使。’洪悚然泪下，绿衣者曰：‘但力行善事，犹可挽回。’既苏，已死三日。遂勇于为善。后公以秘撰两浙漕召，甚恐，竟无恙。以上寿终，官至端明殿学士。

［按］最易犯者莫如媵婢，岂知折福乃尔哉，慎之慎之。

#### 项梦原（《知非集》）

北直项梦原，原名德棻，梦己中辛卯乡科，以污两少婢削去。遂誓戒邪淫，力行善事。刻《金刚经》，岁施之。后梦至一所，见黄纸第八名为项姓，中一字模糊，下为‘原’字。因易名‘梦原’。壬子乡试中二十九名，己未会试中第二名，心甚疑之。及殿试，二甲第五（＊二甲：第二等），方悟合鼎甲之数恰是第八（＊鼎甲：科举考试中进士一甲前三名的总称。即第一名状元，第二名榜眼，第三名探花。状元居鼎甲之首，别称鼎元），而榜纸实黄也，后官至副宪。

［按］戒淫善矣，并流通内典，善之善者也，奚但灭罪哉？

#### 田某（《不可不可录》）

明季田某，丰姿俊雅，妇人往往奔之。田心知其非而不能戒。读书于南山寺，见神人白日告之曰：‘汝有大福，因花柳多情，削去殆尽，若自今改过，犹不失为进士御史。’田急猛省忏悔，其爵果如神言。

［按］《解脱要门》云：‘若忏悔淫业，须观女根如毒蛇口，其罪自灭。’犯淫戒者不可不知。

### 劝犯根本重罪者（共三则皆戒）

《华严经》云：‘邪淫之罪，能令众生堕三恶道。若生人中，得二种果报：一者妻不贞良；二者得不如意眷属。’《罪福报应经》云：‘淫人妇女者，死入地狱，男抱铜柱，女卧铁床。从地狱出，常生下处，堕鸡鸭中。’虽然，此犹泛言淫业也。若乃至亲尊长、僧尼净众，而有烝秽染污（＊烝：与母辈通奸），则名根本重罪，死堕无间地狱。屠割烧磨，无暂停息。此界坏时，寄生他界；他界复坏，更寄他方。具如经说，言之可畏。若世人不知，曾犯此罪，或虽无其事，而有其心，亦名为犯。须知此人三寸气断，必堕无间地狱，千万亿劫，求出无期。宜乘康健之时，于三宝前，苦切忏悔，誓度十方一切众生，使彼皆出三界，我然后方成正觉。则虽有定业，自然消除。昔阿阇世王，犯大逆罪，以忏悔恳切故，在地狱中，不过如世间牢狱五百日苦（详《菩萨本行经》）。足见忏悔功德，不可思议。倘然一日因循，难免长劫苦楚。

#### 朱公取卷（本房吴履声述）

宿松令朱维高，康熙己酉，入江南内帘，取中一卷，夜梦鬼曰：‘此人不可中。’因手书一‘淫’字。问其详，曰：‘此人奸继母之女，已干天谴。’次日偶忘其梦，以此卷呈，主试者大加称赏，忽以笔抹‘险阻’二字，朱禀云：‘中卷内有此字者甚多，似不应抹。’主试者悔之，命朱洗去。及洗，而墨迹溃透数层矣。忽忆前梦，遂决意摈去。

［按］北俱卢洲，当男女会合时，同至树旁，树枝四面垂下，自然得诸卧具。若此女系母姨姊妹，树枝不垂，强意污之，树即枯死（出《起世因本经》）。可见骨肉之间，大犯天忌，摈出孙山，未足以惩其罪也。

#### 许兆馨（《感应篇说定》）

晋江许兆馨，戊午孝廉也。往福宁州，谒本房座师（＊明清举人、进士称其本科主考官为‘座师’），偶过尼庵，悦一少年尼，挑之不从，遂以势胁之，强污焉。次日无故发狂，嚼舌两断而死。

［按］此是花报，果在地狱。

#### 进香舟人（姑苏间进香者述）

顺治初年，有夫妇进九华香，夜宿舟中，有人窥其妻美，夜半诈为夫而淫之。次早方觉，惭而缢死。夫大痛，买棺殡于道。朝礼毕，载其柩归。至家，则其妻先在焉。骇以为鬼，妇曰：‘汝送我先归耳。’夫益骇。发棺视之，则死者乃同舟人也。项上有索，如缢死状。由是远近传播，朝礼者，益加严肃。

［按］进香之人，定系信男女，报之所以速而奇也。

### 劝发心出世（引经十则八法二戒）

昔世尊在祇园精舍，有四比丘，共论世间何者最苦，一言淫欲，一言饥渴，一言嗔恚，一言惊怖，共诤不止。佛言：‘汝等所论，未究苦义，天下之苦，莫过有身。饥渴、嗔恚、色欲、怨仇，皆因有身。身者，众苦之本，祸患之源。’（出《法句经》）即如淫欲一事，有女人之身，即爱男子；有男子之身，即爱女人。败名丧节，损福削寿，靡不由之。纵或矢贞守操，现享富贵，而享富贵时，必造恶业。一日行凶，万劫受报，所得不偿所失。即或享福之时，又修善业，直至生天，而天福一尽，复入轮回。所以经云：‘转轮圣王，王四大天下，飞行自在，福尽还作牛领中虫。’则知业缘福报，总归堕落之因；地狱天宫，尽是轮回之处。若不发出世之心，趣菩提之路，而徒屑屑焉，今日修善，明日改恶，转轮于三途八难，非所望于血性男子也。虽然，曲高者和自寡，此言可为知者道。

#### 如来降诞（《释迦如来谱》，此条虽无与乎戒淫，然欲为下文张本，不得不述应化原由。庶使一段大事因缘，不至泯没耳。）

本师释迦牟尼佛，于无量劫前，已经成道。为欲救度众生故，分身无数，处处示现降生耳。即以此土释迦言之，即天竺国净饭王之太子也。未降生前，在兜率天宫，名善慧菩萨。时天竺国有圣王，名净饭王，圣后名摩耶夫人，皆过去古佛，现身为国王国母。菩萨即乘六牙白象，腾空入夫人右胁，圣母即觉身体安乐，如服甘露；智慧辩才，应时具足；诸天妙膳，自然而至。将及弥月，圣母引诸宫女游于园中，偶举右手，攀波罗叉树枝，太子于右胁忽然而生，放大光明，遍照天地。万天圣众，赞叹欢喜。地上忽涌香水二池，一冷一热，浴太子身。又虚空中九龙吐水以应之，四大天王抱持太子，忉利天王以天衣承接。尔时太子，各于方面自行七步，曰：‘天上天下，唯我独尊。’时净饭王坐宝殿上，适议国政，忽闻大臣击欢喜鼓，奏诞圣子。欲以宝辇载之入宫，毗首羯磨天化作七宝车，四大天王为之御，诸天于虚空中烧微妙香，供养太子。太子身具三十二相，八十随形好。十九出家，三十成道。此其大略之毫末也，详在大藏诸经，不可殚述。

#### 不染世缘（《佛本行经》及《过去因果经》）

尔时净饭王，聘耶输陀罗为太子妃，具足姻礼。复增二妃，一名瞿夷，二名鹿野，即为三妃。起三宫殿，采女三千，侍御太子。第一宫采女，当于初夜；第二宫采女，当于半夜；第三宫采女，当于后夜。宫中复奏千万音乐，昼夜不绝。尔时太子恒与其妃，行住坐卧，无有世俗之意。于静夜中但修禅观，未尝与妃有夫妇之道。

#### 菩萨降魔（《观佛三昧海经》）

魔王波旬见太子勇猛修行，欲败其道，遍集天兵，毒龙恶鬼，诣太子所，刀轮火箭，四面云集。太子入慈心三昧，不能为害。波旬大怒，复遣三女，天冠缨络、容仪晃耀，乘七宝车，安施宝帐，无量玉女各奏天乐，身中毛孔皆出妙香，至太子所，下车合掌，安详徐步，礼敬太子。手执宝器，盛天甘露，献太子，言：‘太子生时，万神侍卫，何弃天位，来此树下？我是天女，六天无双，愿以微身，奉上太子，乞遂下情。’尔时太子身心不动，但以眉间白毫旋向三女。三女自见身内：脓血洟（＊鼻涕）唾、九孔筋脉、大肠小肠、生藏熟藏，其间各有无量诸虫，宛转游戏。三女尔时即便呕吐。又见自首：一化为蛇，一化为狐，一化为狗。背上负一老母，发白面皱，犹如僵尸；胸前复抱一死小儿，六窍流脓。三女惊怖，匍匐而去。

#### 丑诃美女（《杂譬喻经》）

佛世一婆罗门，生女端正，艳丽无双。乃悬金于外，募有能诃我女为丑者，当与之金，九十日内竟无应者。引至佛所，佛便诃言：‘此女甚丑，无有一好。’阿难白佛言：‘此女实好，而佛言恶？’佛言：‘人眼不视色，是为好眼，耳鼻舌亦尔。身不著细滑，是为好身；手不盗他财，是为好手。今此女眼视色、耳听音、鼻嗅香，身著细滑，手喜盗财，如此之者，皆不好也。’

#### 佛破男欲（《出曜经》）

拘睒弥国，有摩因提，生女端正，将诣佛所，愿给箕帚（＊作妻妾）。佛言：‘汝以女为好耶？’曰：‘从头至足，周旋观之，无不好也。’佛言：‘惑哉肉眼！吾观从头至足无一好也。汝见头上有发，发但是毛，象马之尾，亦皆尔也。发下有髑髅，髑髅是骨，屠家猪头，骨亦皆尔。头中有脑，脑者如泥，臊臭逆鼻，下之著地，莫能蹈者。目者是池，决之纯汁。鼻中有洟，口但有唾，腹藏肝肺，皆尔腥臊，肠胃膀胱，但盛屎尿。四肢手足，骨骨相拄，筋挛皮缩，但恃气息以动作之。譬如木人，机关作之，作之既讫，解剥其体，节节相离，首足狼籍。人亦如是，好在何处？’

#### 佛破女欲（《摩邓女经》）

佛告摩邓女（＊又作摩邓伽女，淫女，曾以幻术迷惑释加牟尼佛的弟子阿难）：‘汝爱阿难何等？’女言：‘我爱阿难眼，爱阿难鼻，爱阿难口，爱阿难耳，爱阿难行步。’佛言：‘眼中但有泪、鼻中但有涕、口中但有唾、耳中但有垢、身中但有屎尿，臭处不净。其夫妻者，便有恶露；恶露中便生儿子。已有儿子，便有死亡；已有死亡，便有哭泣。于是身中，有何所益？’

#### 目连却妇（《禅秘要经》）

长老目连，得罗汉道。本妇欲从之，盛服庄严，欲坏目连。目连即说偈言：‘汝身骨干立，皮肉相缠裹。不净内充满，无一是好物。我心如虚空，一切无所著。正使天欲来，不能染我心。’

#### 沙弥守戒（《贤愚因缘经》）

佛世安陀国有优婆塞，供养一比丘、一沙弥，日日馈膳。一日举家出门，独存十六岁幼女，容貌无双，偶忘馈膳，食时既至，比丘遣沙弥自取。女闻叩门，知为沙弥，喜而延入，倍现淫态，谓沙弥言：‘吾家财宝，其数无量。若遂我愿，当为汝妇。’沙弥自念：我有何罪，遇此恶缘。宁丧身命，终不破戒。若欲逃去，彼必牵住，路人见之，反取污辱。乃方便告云：‘汝可闭门，我入一房暂停须臾，当即如愿。’女出闭门。沙弥入室，见一剃刀，心甚欢喜，乃脱衣服，合掌跪向拘尸那城，佛涅槃处，涕泣发愿：‘我今不破佛菩萨戒及和尚戒，自舍身命，愿我世世生生，出家修道，究竟成佛。’遂自刎死，流血滂沱。其女见之，欲心顿息，大生悔恨，自断其发。父适归家，叩门不启，使人逾入，见女如是，骇问其由。女默不答，心自思惟：若以实对，甚可羞惭；若言沙弥辱我，必堕地狱，受苦无极。展转熟思，即以实告。父因入房，合掌作礼。国王闻之，礼拜赞叹，见闻者皆发菩提之心。

#### 抱眠罪果（《僧护经》）

僧护比丘，从龙宫出，经历一处，备见种种可畏之事：殿堂壁柱，及诸器皿，皆血肉所成，火烧受苦，共有五十六事（详在经中）。内有二沙弥，眠卧相抱，猛火烧身，苦不休息。出问世尊，世尊一一答之（详在经中）。又云：‘汝见二沙弥者，是地狱人。迦叶佛时是出家人，共一被褥，相抱眠卧，故入地狱；火烧被褥中，相抱受苦，至今不息。’

#### 业识化虫（《法句喻经》）

佛世有清信士，供养三宝。临终之时，其妻在傍，悲伤痛苦，夫闻哀恋，即时命终，魂神不去，在妇鼻内，化作一虫。时有道人，见妇哀哭，善言劝谕。其妇尔时，涕泪交出，虫便堕地，妇见而惭，欲以脚蹈。道人急告曰：‘止止，莫杀，是汝夫君！’妇曰：‘吾夫奉经持戒，精进难及，何缘为此？’道人曰：‘因汝恩爱，临终哭泣，动其恋慕，故堕虫身。’道人为虫说法，虫闻忏悔，命终生天。

［按］临命终时，最为要紧。一念偶错，前功尽弃。慎之。