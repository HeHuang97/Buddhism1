## 《文昌帝君阴骘文广义》节录卷下

### ‘印造经文’

［发明］虽有嘉肴，弗食，不知其美；虽有至道，弗学，不知其善。天下最易失者人身，至难闻者佛法。如来不出世，则天上人间皆如长夜。不特庸流局于所见，即儒者亦囿于所闻。仰首观天，以为止此日月，而不知有微尘之刹土。以为厥初生民，始于盘古，不知旷劫以来，阅历无边劫数。天帝、天仙，以为至尊无对矣，不知轮回六道，尚等凡夫。身死之后，以为形灭神消矣，不知一点灵光，生生不昧。父母眷属，身殁之后，遂谓无可如何，岂知得此法门，纵经千生万劫，自有酬偿之道。善士坎坷，恶人得志，即谓天道难凭，岂知宿业所招，纤毫未爽。大矣哉，如来之教典！真所谓渡海之慈航，幽途之宝炬，婴儿之乳母，而凶岁之稻粱也。宜阿难结集之时，梵王、帝释皆执持幡盖，四大天王皆捧持高座之四足也。岂世间之书籍，可仿佛其万一乎？印之造之，其容已乎！

世尊于无量劫前，为求佛法，亡身舍命。有时为一句一偈，或捐王位，或弃妻子，无所不至。夫固以甘露法门，不能常有于世耳。世俗不知，往往轻视佛典，岂知二三千年后，欲求片纸只字，而不可得乎！《法灭尽经》云：法欲灭时，比丘所服袈裟，自然变白。况三藏教典乎（《楞严经》最先去，《弥陀经》最后去）？自此以后，当过八百八十万六千余年（前八百四十万六千余年，当在第九小劫内算。后四十万年，当在第十小劫内算），而后弥勒菩萨从兜率天宫，下生成佛，此间方有佛法（贤劫中第五佛）。第十一、十二、十三、十四，共四小劫，皆无有佛（人寿一减一增，为一小劫。每一小劫，计一千六百八十万年）。至第十五小劫，师子佛出世后，相继成佛者，共有九百九十三尊，可称最盛。而十六、十七、十八、十九四小劫又无有佛。迨二十小劫，楼至如来出世后（即韦驮菩萨），而后千佛之数方满，娑婆世界亦坏矣。自是以后，复经六十小劫（二十小劫世界坏，二十小劫世界空，又二十小劫，未来星宿劫之世界复成），方有日光如来出世（此未来宿星劫第一尊佛）。夫以佛法之难遇如此，吾辈幸生其际，岂可入宝山而空手乎？北俱卢洲，寿皆千岁。思衣得衣，思食得食。目不见愁忧之状，耳不闻争夺之声。较之唐虞三代时，犹胜百千倍。自世俗观之，以为非常之盛世矣，然犹列于八难（＊指见佛闻法存在八种障难，即地狱、饿鬼、畜生、郁单越、长寿、聋盲喑哑、世智辩聪、佛前佛后）之中者，以其但享痴福（宿生所修，止于痴福），不信三宝，不知出世之法耳（韦驮菩萨不能感化此洲，故仅曰三洲感应）。吾是以读‘人其人、火其书’之句（＊语出韩愈《原道》），而不胜怜悯云。

施经五福：

- 一、得长寿　　　　　　　｜－不杀

- 二、得大富　　　　　　　｜－不盗

- 三、得端正　　　报由诵者｜－和气

- 四、得尊贵　　　　　　　｜－信佛

- 五、得聪明　　　　　　　｜－觉悟


八难：

- 佛前佛后－｜

- 北俱卢洲－｜人中难

- 盲聋喑哑－｜

- 世智辨聪－｜

- 地狱－｜

- 饿鬼－｜三途难

- 畜生－｜

- 无想天—天中难


下附征事三条

#### 龙求斋法

昔有园监，为王守园。池边得一美果，世所罕有，遂以送王。王敕园监：日日送来，若不尔者，罪之以死！园监大恐，呼天诉怨。池有龙王，化作人形，以金盘盛果，而慰之曰：‘尔等勿忧，可将此果献王。欲求一愿：往昔迦叶佛涅槃后（释迦如来以前之佛，人寿二万岁时出者），我与大王同受八关斋法。王受斋如法，过午不食，故今转世为王。我被人劝，过午竟食，以此堕于龙中。我今还欲得此斋法，广行劝化。王若速送来，我当拥护尔国，不然，吾当使汝土地淹没。’而于此时，适当无佛法之候，何处复有八关斋法？王甚愁忧。时有大臣之父，语其子曰：‘吾家堂柱，常放光明，可剖视之。’子如父言，得经二卷，一是《十二因缘经》，一是《八关斋法》，因献于王。王大欢喜，送与龙王，龙王遂与五百龙子共修斋法，其后命终，皆生忉利天上。

八关斋法：

- 一不杀生（凡有命者，皆不得杀）

- 二不偷盗（物非己有，不与不取）

- 三不淫欲（在家五戒，唯制邪淫；受八关日，正淫亦断）

- 四不妄语（心口如一，了无虚妄）

- 五不饮酒（酒能乱性，饮生诸过）

- 六不著香花鬘，不香涂身（为除贪著，不严身首）

- 七不歌舞倡伎，不往观听（自作观听，妨乱道心。倡伎者，琴瑟箫管等）

- 八不坐高广大床（恐起贪著，及纵恣故）

- 九不非时食（非时而食，心易昏昧）


前八名戒，后一名斋。关者，闭也；斋者，齐也。以前八戒，关闭诸恶；以后一斋，令神清志朗，正念昭彰也。不非时食者，谓日过中则不食也。此佛令在家人受出家戒，方便令种出世善根。以在家人既有妻室，不易断淫欲。各有职业，不易不非时食，故其期止一日一夜，谓从今朝受，至明日天明即满。欲数数持，当日日受。其余诸戒，皆以尽寿为期。唯此一戒，以一日一夜为期。倘能发菩提心，持得清净，尚能往生西方，何况生天。若不如法，则成虚名耳。受时，当请比丘于佛前说之。若无比丘，则便于佛前自陈受之，无佛对经亦可。若有比丘，不肯求授，自陈受者，便为慢法慢僧，其利益随其心而劣弱矣。无论未受戒，及已受五戒，及菩萨戒者，皆可受，以其属加行戒故。

#### 写经脱苦（《法苑珠林》）

唐龙朔三年，长安刘公信之岳母死，未几，其妻陈氏亦暴亡。见其母在石门内备受苦楚，哀告其女曰：‘速为吾写《法华经》一部，庶可免罪。’言讫，石门闭，陈氏随苏，向夫具说。夫因请其妹夫赵师子写经。赵以现成写好《法华经》一部，付刘装潢，盖此经本范姓者出钱所写，而刘实未知也。未几，陈氏复梦其母索经，女言已写，母泣曰：‘吾正为此经转受其苦，此经乃范氏所修之福，何得攘之以为功？’觉而询之，范氏果曾出钱二百，于是别写一部，以用供养云。

［按］扬州有严恭者，于陈朝大建初，写《法华经》流通。时有宫亭湖庙神，托梦于商，尽将庙中之财，送之严处，作写经用。又一日，严入市买纸，尚少三千文。忽见市中一人，持三千文来付之曰：‘助君买纸。’言讫不见。隋末，盗贼至江都，相戒勿犯严法华里，多所全活。唐末，其家犹写经不已。然则经文之当印造，神亦知之矣。

#### 枕经失荐（《感应篇注疏》）

颍上高天佑，同二生应试江宁。闻鸡鸣山守源禅师有道，同往叩之。曰：‘二位皆当中，惟高君不能，以误用《楞严经》作枕耳。’高愕然，良久细思之，方知箧中有《楞严经》，卧时未曾请出，遂以箧作枕耳。迨榜发，其言皆验。

［按］或疑一切书籍，皆当重视，何得独将佛典推崇？不知文字虽同，而如来之法，普利众生，一切天龙八部无不信受奉行，原非泛然书籍可拟。譬诸天朝敕命，不当与文牒同观也。亵慢者如此，则印造者可知。

### ‘创修寺院’

［发明］佛法僧三宝，谓之福田。而所以庄严供养者，则惟寺与院而已。无寺院，则无佛像经文，僧尼四众，一应礼拜烧香，受持读诵之福，皆无由种矣。然则创之修之者，厥功顾不大乎！《正法念处经》云：‘若有众生，见塔寺僧坊，涂饰修补，复教他人，修治故塔。命终生天，其身鲜白，入珊瑚林，共诸天女，五欲自娱。业尽为人，其身鲜白。’又《法灭尽经》云：‘将来劫火起时，曾作伽蓝之地，不为火焚。’佛言：‘假使有人，费金百千，造成一寺，有一持戒比丘，曾住其中，受用其宿。纵令此寺，随为水火所坏，已为不虚施主之恩。’况寺院告成，因之广造福德乎！　下附征事六条

#### 须达施园（《经律异相》）

舍卫国有大长者，名须达多，欲求胜地，造精舍奉佛。惟有只陀太子园，广八十顷（往时迦叶如来道场亦在此处），林木郁茂，最为佳胜。往白太子，太子曰：‘布金满园，吾当卖汝。’须达喜曰：‘园属我矣！’遂运金布地，须臾将满。太子曰：‘吾戏言耳。’须达谓太子之言不当有戏，坚意买之，太子不取其金，共以此金，造精舍一千二百所。捉绳定基之际，舍利弗忽笑。须达问故，答曰：‘汝方于此经营佛宇，而汝将来所受福报之天宫，此刻已先成就。’因借道眼，与须达观，须达大喜，乃问何天最乐，舍利弗言：‘第四兜率天，有弥勒菩萨，现在说法。’须达言：‘吾愿生此。’精舍告成，王及大臣，士庶男女，十八亿人，共来迎佛。世尊入时，放大光明，诸天伎乐，不鼓自鸣，盲聋喑哑，皆得六根具足。

［按］此即祇树给孤独园也。园中之树，皆只陀太子所施，故曰祇树。须达恒周给孤独，故曰给孤独园。

#### 修塔获果（《出曜经》）

迦叶佛涅槃后，以舍利起七宝塔，岁久塔坏，无人补治。有一长者，告众人曰：‘佛世难遇，人身难得。虽得人身，或堕边地，生邪见家，又遭堕落。吾等不可失此良缘。’遂率九万三千人，共治故塔，乃同发愿：‘不堕三涂及八难处。见释迦文，初会说法，皆得度脱。’其后命终，尽生天上，遇释迦如来出世，果符宿愿。

［按］佛言：‘尔时为首者，即瓶沙王是也，生摩竭提国；见佛闻法者，即九万三千人是也。’

#### 天人散华（《杂譬喻经》）

昔有四姓家子（天竺国四大姓），为离越（罗汉比丘），作一小房，仅可栖息，复为其作经行之处。后其人命终，生忉利天，所居宫殿，周匝四千里，自知宿因，持华散于离越屋上，自言‘我仅作小泥屋耳，不谓得果如此，是故特来散华也（梵语首陀，此云农夫，即第四姓，四姓家子，乃种田人也）。

［按］舍利弗见一天人，散华于死尸之上，极其恭敬，问之，天人曰：‘此吾故身也，由在世时，孝养父母，恭敬沙门，广行众善，令吾享此天福，故散华耳。’须臾，又见无数恶鬼，各鞭一死尸，问之，恶鬼曰：‘此吾故身也，由其前世杀生、偷盗、邪淫、妄语，忤逆二亲，毁谤三宝，令吾今日备受众苦，是故鞭耳。’然则离越之屋，宜其有香华散于上也。

#### 同为夫妇（《杂宝藏经》）

舍卫国有一长者，建造塔寺，命终生天，其后妻因忆夫，常扫其夫所造之寺。一日，其夫遥语之曰：‘我是汝夫，以造寺功德，得生天上，见汝忆我，故特下来。奈人身臭秽，不可复近。汝欲复为我妻，勤供佛僧，修扫塔寺，愿生我天。’妇如其言，命终之后，果生彼天，复为夫妇。同来见佛，佛为说法，得须陀洹果（七生天上，七来人间，便断生死）。

［按］经云：扫僧坊一阎浮提，不如扫佛塔一手掌。然则扫塔之功，亦大矣。

#### 难为夫妇（《分别功德论》）

舍卫城中有夫妇二人，敬信三宝，无有子息。其妇早亡，生忉利天为天女，端正无比。因念世人，谁堪为我夫，即以天眼观，见故夫出家年老，日日扫除塔庙。遂以光明，照夫令见，勉以精进升天，还为吾夫。其夫因妇生天，倍加精进。天女复来见云：‘君得转胜于我，我不能得君为夫矣！’比丘闻已，愈加勇猛，遂成罗汉。

［按］福业相等，方为夫妇。可见妇人之从夫为荣辱，皆自己之宿业使然也。

#### 舍宅为寺（《金汤编》）

宋范仲淹，字希文，广修众善，笃信佛法。凡所莅守之地，必造寺度僧，兴崇三宝。与琅琊觉禅师，荐福古禅师，最厚。初读书长白山，于寺中得窖金，覆之不取。及贵，语僧出金修寺。又尝宣抚河东，得故经一卷，名《十六罗汉因果颂》，公为之序，授沙门慧哲流通。晚年以所居宅，改为天平寺，延浮山远禅师居之（苏州府学亦其所舍）。仁宗朝，累官枢密，参知政事，追封楚国公，谥文正，子孙簪缨不绝。

［按］家舍田园，不过暂时逆旅，乐得以之修福。晋镇西将军谢尚，因父鲲之梦而免难。永和四年，舍宅为庄严寺（出《建康录》）。中书令王坦之，舍其园为安乐寺（见《搜神记》）。刺史陶范，于太元初，舍宅为西林寺（出《晋书》）。李子约，岁饥设粥，全活数万，后舍其屋宇为佛寺（见《法喜志》）。王摩诘，以丧母，表请辋川之地为佛寺。白乐天，王介甫，亦皆以所居，施为梵刹（各见本传）。较之后世刻剥他财，经营大厦，甘为不肖子孙拆毁，不舍分文修福者，不啻神龙之于蝘蜓矣！

### ‘舍药材以拯疾苦’

［发明］阎浮提中，共有万种树，八千种草，七百四十种杂药，四十三种杂香，百二十一种宝，皆足以济人。而于疾苦尤急者，则惟药材耳。以药济人，舍也；以方给人，亦舍也。贫人不与计利，舍也；劝人不卖假药，亦舍也。舍之为术多矣，存乎拯之之心耳！末世之疾病，渐渐增添；末世之良药，亦渐渐减少。且如小儿痘疹，生于晋魏以后。箭风之病，起于顺治末年。近时初生婴儿，多生螳螂子于两腮，剖而去之，儿方饮乳得生，否则一两日辄死。此余成童以前，所未尝有也。万年以前，水味之厚，同于乳酪。耆婆（天竺国之王子，医中之圣也）在时，犹有药王树一本，能照见人肺腑。有明之世，上品人参，多成形像，其价止与白金相等，今则价高四五倍，而色味反不如矣。将来五千年后，人寿二十岁时，疾疫灾起，死亡积野，过七月零七日，其灾方熄，彼时尚无甘蔗糖盐之类，而况参苓桂附乎！《婆沙论》云：‘若以一阿梨勒果（不必专用此果，特偶举之耳），奉施病僧，于当来世中，决不遇疾疫灾。’

疾苦之生，非生于生之日，必有所由生。《大方广总持经》云：‘以恶眼视发菩提心人，故得无眼报。以恶口谤发菩提心人，故得无舌报。’《梁忏》云：‘为人喑哑，谤毁人故；为人短小，轻蔑人故；为人丑黑，遮佛光明故；身生恶疮，鞭挞众生故。’《法华经》云：‘水肿干痟，疥癞痈疽，如是等病，此人夙生谤斯经故。’获罪如是，可知有一种病，必有一种致病之由。施舍药材，救于已病之后；劝其不造恶业，救于未病之先。一是听讼犹人，一是使民无讼，并行不悖可也。 下附征事（二条）

#### 多劫无病（《付法藏经》）

薄拘罗尊者，于毗婆尸佛出世时（此过去庄严劫中第九百九十八尊佛），本一贫人，见一比丘患头痛病，发至诚心，以一阿梨勒果施之，其病顿愈，由是九十一劫以来（即人寿一增一减之小劫），在天上人间中，常无病苦。

［按］在俗之人，当年老疾病时，尚有妻孥奉养。独有僧尼卧病，则所求阙绝，举目无亲，最为凄惨。所以经言供养病僧，其福最大也。

#### 疮发人言（出《汉书》及《水忏缘起》）

汉景帝时，七国骄恣，吴王且有反谋。晁错虑其为变，劝帝稍削其地。七国闻之，遂反。帝忧惧，方议征讨，而吴相袁盎，与错有隙，乘机劝帝诛错，遂腰斩之于东市。仆射邓公，上书讼冤，帝始大悔，然已无及。至唐懿宗朝，有悟达国师者，未显之日，与一僧邂逅于京师。其僧有恶疾，众共恶之，而悟达礼遇有加，略无厌色。后分诀时，僧感其意，乃嘱曰：‘子后有难，可往西蜀彭州茶陇山相寻，其山有二松为志。’悟达居长安，德望日著，懿宗礼为国师，赐沉香座，恩宠日隆。忽生人面疮于膝，眉目口齿毕备，饮啖无异于人，痛苦万状，良医莫识。忽思及病僧语，径往茶陇山。到已薄暮，四顾彷徨，遥望烟云间有二松，遂趋之，见僧果在，告以所苦。僧曰：‘无伤也，岩下有泉，翌旦濯之，当即愈耳。’黎明，童子引至泉所，方掬水间，疮即大呼曰：‘未可洗，我尚有宿因欲说。师博及古今，曾读《西汉书》所载袁盎杀晁错事乎？’师曰：‘曾读。’疮曰：‘师即袁盎，我即晁错，腰斩东市，其冤如何！我累世求报，而公十世为高僧，精严戒律，欲报无由。今受人主宠遇，利名心起，于德有亏，故能相报。即蒙迦诺迦尊者，洗我以三昧水，不复与汝为冤矣。’悟达闻而凛然，即握水洗之，其痛彻骨，绝而复苏，疮因平复。今相传《水忏》三卷，乃师疮愈后，所述为忏法也。

［按］迦诺迦者，世尊弟子罗汉也。国师相与时，但见为病僧耳，乌知其为异人哉！迦诺迦之号，反因疮所言而知之。此种业报，夫岂世间之药，所可疗治乎！

预绝诸病神力

谨将大医王，泽及后世之药，录出各种神方于后。

预绝恶疮疯癞神方　　居官不妄笞人，不鞭挞奴婢，不殴扑异类，不以秽手触经书，布施膏药，不鄙厌身生恶疮者。

预绝盲聋喑哑神方　　不欺盲聋喑哑人，流通佛语，施香灯油，不视淫杀之事，不窥人于隐密，不以恶眼视父母师长僧尼，明目之人不习卜筮以妨瞽者之业，不遮闭禽兽之目，不听妻妾之谮以疏父母，不听信邪说，不窃听人隐亵事，不信人死断灭无有应报，不谤三宝，不窃议君亲师长，不以利口颠倒是非。

预绝虚劳怯弱神方　　事亲服劳不倦，礼拜三宝，周给病僧，能代病者之劳，不尽奴婢及下贱人力，能节耕牛乘马之力。

预绝短命夭折神方　　孝养父母，戒杀放生，不畜猪羊鸡凫等物，不造杀生器皿，劝屠人庖人打鸟人等改业，印施戒杀放生因果善书，医道不精不敢应世。

预绝妻子离散神方　　不毁鸟巢，不掘兽穴，不捕蟋蟀。

预绝牢狱闭系神方　　不轻讼，不笼闭鸟兽，不畜蟋蟀，不造刑具，不造猪栏鸟笼及关闭虫鱼之物。

预绝贫穷苦楚神方　　养亲不敢计所费，斋供僧尼，周恤亲党，布施贫穷，贫人不与计利，不拒假（＊同‘借’）贷，不取非分财物。

预绝容貌丑陋神方　　事亲有婉容，和颜奉尊长，塑画佛像，修补佛像，施香灯油，劝人息讼，谦恭接物，不以暴怒淩人，不鄙笑六根不具之人。

预绝愚痴邪见神方　　尊信三宝，敬惜字纸，崇重师傅，受持读诵大乘经典，亲近有德高僧，发明三世因果之说，删削谤佛之书，诲人不倦，不轻鄙无智之人。

以上各项，俱兼自作，教他作，及赞叹随喜作。

### ‘施茶水以解渴烦’

［发明］人知饥足以丧身，不知渴亦足以致病。少壮者犹可，而在年高者犹甚；无疾者犹可，而在多病者犹甚；地近者犹可，而在长途者犹甚；和煦时犹可，而在大寒大暑犹甚。古人云：勿以善小而不为。施茶必居其一矣。　下附征事（两条）

#### 施水福报（《百缘经》）

舍卫城中，有一长者，财宝无量，妇生一子，端正殊妙，不饮母乳，齿间自然有八功德水（＊八种功德分别是：澄清洁净、清凉解热、甘美味好、轻浮柔软、滋润身心、安宁和平、止渴去饥、增长善根），以用资养。年长出家，名耶奢密多，成阿罗汉。比丘问其宿缘，佛言：‘迦叶佛时，有一长者，出家入道，不能精勤，又复重病，医教之食酥，夜间药发热渴，求水不得，趋至河滨，河水复竭，备经艰苦。明旦语师，师言：“汝遭此苦，状似饿鬼，汝今可取我瓶中水去。”比丘如命而往，瓶中水亦竭。心大忧惧，自谓必堕饿鬼。因见迦叶佛，至心忏悔。佛言：“汝今可于众僧之中，行好净水，可得脱此饿鬼之身。”闻已欢喜，便于僧中常给净水，经二万年，即便命终（迦叶佛时此间人寿二万岁），故在所生处，齿间常有清净八功德水，今复遇我，出家得道。’

［按］饿鬼道中，积劫不闻水浆之名。非无水也，身虽生于河滨，而其不闻者如故也。不遇迦叶如来，安能转祸为福耶？

#### 以水卖贫（《贤愚因缘经》）

阿槃提国，有一长者，赀财甚富，家有贱婢，衣不蔽形，食鲜充口，时被鞭挞，求死不得。一日持瓶，诣河取水，举声大哭。佛弟子迦旃延，怜而告曰：‘汝若厌贫，何不卖之？’老婢答言：‘谁买贫者？’迦旃延曰：‘贫实可卖。’婢问：‘卖贫若何？’曰：‘汝欲卖贫，当一一信受吾语。可先洗瓶，以瓶水布施于僧。’婢言：‘瓶是主人之物，如何可施？’师曰：‘瓶虽非汝物，瓶中之水，汝独无分耶？’婢意开悟，乃持瓶施水，师亲自受水，授以三归五戒，复教以念佛。是夜，老婢遂命终于主人室内。明日，主人见之，怒甚，投尸寒林。其神生于忉利天宫，遥见故身，遂与天中眷属，散华其上。

［按］既知布施可以卖贫，即知礼佛可以卖贱，放生可以卖短命，参学可以卖愚痴矣。有智之人，一闻便当千悟。安在世间之逆境，不可一一卖之乎！

### ‘或买物而放生’

［发明］王法之治罪人也，不能加于杀戮之外；父母之爱子女也，不能加于生全之外。可知天下之最恶者，唯杀生；而天下之最善者，唯放生矣。夫禽兽与人，形体虽异，而知觉实同。观彼被执之时，惊走哀鸣，逾垣登屋；与吾人类，当王难捕戮之时，父母彷徨莫措，妻孥投死无门，异乎不异？观彼临刑之际，割一鸡，则众鸡惊啼；屠一豕，则群豕不食；与吾人类当劫掠屠城之际，亲见父母伤残，目击妻孥支解，异乎不异？观彼宰割之候，或五脏已刳，而口犹吐气；或咽喉既断，而眼未朦胧；与吾人类临欲命终之候，痛苦欠伸，点头熟视，异乎不异？于此忍心杀之，其恨何如？于此买而放之，其感又何如？

放生不可有常期，恐人因吾买放，反致购求物类也。放生不当有常所，恐人伺吾放后，旋复盗取也。放生不必拘常物，不论物命大小，悉宜救济也。吾昆放生会，唯清凉庵最善。由其创始之时，善友先捐百金，贮之典铺，每月收其息以放生。而于会期四五日前，又各分小单于与社之友，届期零星攒凑，并不独藉乎典息。此所以久行而不替也。举会之日，各诵《华严经》五卷，香烛薪水之资，三人为之均任。尤属众擎易举，他处可以为法。 下附征事（六条）

#### 放豚放儿（《法苑珠林》）

晋杜永平，梓潼涪人也，家巨富，有子十岁，名天保，甚爱念之。太元三年，暴亡。未几，家中母猪生五子，一最肥，将杀以馈官礼。有一比丘，忽谓杜曰：‘此豚是君儿也，何相去百余日，而遂忘耶？’言讫，但闻香气累日，遂放此豚，怜而养之。

［按］佛言：有生之属，或多宿世父母六亲。儒者不察，以为何忍作此种想。独不念作此种想，犹且不忍，岂其杀之而食，反可忍耶！一言以蔽之，曰：弗思耳。

#### 卖猪卖子（《冥报记》）

隋大业八年，宜州皇甫迁，曾窃母钱六十文，母索钱不得，举家尽遭鞭挞。明年迁亡，托胎其家猪腹中，猪稍长，卖于远村社主家，得钱六百文。是夜，其妻方睡，即梦猪云：‘吾是汝夫，为取母钱六十，累合家拷打，罚为猪，不意被汝卖去，幸速赎我，稍迟则被宰矣！’妻觉，犹不甚信，少顷睡去，复梦如初，其情转迫。乃披衣叩姑门，而姑坐起已久，各述所梦而同。时已半夜，而社主尚远三十里。其母恐不肯赎，乃以钱一千二百文，命长男并迁之子同往。社主因社期已迫，坚拒不允。乘夜仰有势力者强赎之，社主乃放猪归。道经旷野，兄语猪云：‘审是吾弟，可先行。’猪即先行到家。其后邻里共为嘲笑，子女耻之，乃私告曰：‘吾父如此，累儿女何以见人！父向与徐某甚厚，盍往其家，吾等送食可也。’猪闻之，涕泪交流，摇尾竟往徐家，相去四十里。大业十一年，猪遂死于其处。

［按］改头换面，一家不识矣，所以六亲毕竟是空。

#### 救羊救女（《法苑珠林》）

唐长安风俗，每过元日，递相设宴。有笔贾赵大，次当设席。其日宾至，见其碓上有汲水绳，缚一童女，年可十三四，身穿青裙白衫，泣告客曰：‘吾乃主人女也，往年盗父母百钱，欲买脂粉，未及而死，其钱现在厨房西北隅壁孔内，今罚我为羊。’言讫，客谛视之，乃一青羊，而白头者也。惊告主人，主人问其形貌，宛如亡女，死二年矣。急索厨中，钱犹在焉。于是送羊于僧舍，而合家斋戒。

［按］钱犹具在，而苦报已偿，不几枉自受罪乎！万般将不去，唯有业随身。尤信！

#### 鞭马鞭亲（《冥报拾遗》）

唐并州文水县李信，为隆政府卫士。显庆某年冬，乘赤骥马，并带骥驹一匹，随例往朔州赴蕃。时风雪严凝，行十余里，马不能进。信鞭之数十，马遂作人语，谓信曰：‘我是汝母，为生前背汝父，将石余米付幼女，故今获报。此驹即汝妹也，亦为偿债耳！’信闻之，不胜悲泣，乃躬负鞍辔，告之曰：‘信是我母，当自行归家！’马遂前行至家。信兄弟乃别作厂室养饲，有同事母。常为其斋僧礼忏，合门精进修持。时工部侍郎温无隐，岐州司法张金停，俱以丁艰在家，闻而骇异，就家询之，见马犹在云。

［按］财物之可通融者，无如夫妻子女，乃犹毫不假借如此。然则世之偏憎偏爱，而私为厚薄者，可为寒心！

#### 曹翰宿因（《现果随录》）

苏州刘玉受，讳锡元，万历壬子秋，为贵州房考官，道经湖广，梦一长面伟人告曰：‘吾宋将曹翰也，前在唐朝为商，偶过一寺，见法师讲经，发心设斋一供，随复听经半日。以此善因，世为小吏，从不失官。至宋为偏将军，即曹翰也。攻江州不下，怒屠其城，因此杀业，世世为猪，以偿所杀。往岁，曾为猪于君之佃户家，蒙君怜而活之。今君泊舟之所，即我将来被杀处。明日第一受宰者，即我也。有缘相遇，幸垂哀救。’刘惊觉，窥泊舟之所，果屠门也。顷之，抬出一猪，呼声动地，刘遂赎之。

［按］此猪放之阊门放生堂中，呼曹翰即应，万人目击。

#### 救物同登（《广慈编》）

会稽陶石梁，与张芝亭，过大善寺，放膳鱼数万。其秋陶梦神曰：‘汝未该中，因放生，早一科。’榜发而验，因曰：‘事赖芝亭赞成，奈何功独归吾！’数日，南京录至，张亦中式。

［按］明末，蜀士有刘道贞者，曾作戒杀文劝世。辛酉七月，其友梦至文昌殿，帝君揭一纸示之曰：‘此刘生戒杀文也，今科中矣。’寤而语刘，不信；榜发，果如其言。然则欲向青云路者，可以知所适从矣。

### ‘或持斋而戒杀’

［发明］劝人戒杀，犹或相信；若言持斋，未有不以为迂矣！不知天下唯有食肉之人，所以有杀生之人；亦唯其有杀生之人，所以有食肉之人；二者相为勾引。世人只缘习见习闻，所以不知不觉。假令每日天将晓时，各得神通天眼，亲见无量无边屠户，手执利刀，将一切猪羊牛犬，捆缚在地，加以极刑。尔时，一切物类，大声疾呼，魂飞魄战，号天而天不赐梯，掉地而地不借孔。瞬息之间，尖刀尽断其喉；瞬息之间，尖刀尽入其腹；瞬息之间，热血尽从刀缝喷出；瞬息之间，沸汤尽从刀缝注入。由是注目，则如热钉烙眼；注背，则如沸铁浇身；注舌，则如烊铜灌口；注腹则如滚锡缠腰。此时一切物类，因痛极而紧闭其目，因痛极而渐低其声，因痛极而百骸俱为伸缩，因痛极而五脏尽若牵抽。俄而，阎浮世界，几万万生灵，头足异处，骨肉星罗。积其尸，可以过高山之顶；收其血，可以赤江水之流；览其状，惨于城郭之新屠；听其声，迅于雷霆之震烈。如是所造无量凶恶，其端皆为吾等食肉所致。然则食肉之招报，亦不小矣。

万一此种物类，宿世曾为吾之六亲，将若之何？曾为吾之眷属，将若之何？不然，未来世中，或为吾之六亲眷属，将若之何？更不然，吾之他生后世，同于此种物类；或吾六亲眷属之他生后世，同于此种物类，又若之何？谚云：一日持斋，天下杀生无我分。若一日不持斋，则天下杀生有我分矣。可不惧哉？据经典所云，将来过六千年后，人寿十岁时，有刀兵灾至。一切众生，自相杀害，地所生草，利如锋刃，触之即死。过七日七夜，其患方除。佛言：从饥馑刀兵死者，皆入恶道；从疾疫死者，多生天上。何以故？以有疾病时，但相慰问，无有毒害屠杀，及相争相夺之心故。《婆沙论》云：‘若一日一夜持不杀戒，当于来世中，决不遇刀兵灾。’　下附征事（九条）

#### 怨亲颠倒（《法句喻经》）

舍卫国有婆罗门，富而悭贪，每逢食时，坚闭其户。一日烹鸡作馔，夫妇同食，中间夹坐一小儿，数取鸡肉纳小儿口中。佛知此人，夙福应度，乃化作沙门，现其人前。婆罗门见而怒曰：‘道人无耻，何为至此？’沙门曰：‘卿自愚痴，杀父娶母，供养怨家，如何反谓道人无耻？’婆罗门问故，沙门曰：‘案上鸡者，是卿前世之父，以悭贪故，常堕鸡中。此小儿者，往作罗刹，宿生常被其害，以卿夙业未尽，又欲来相害耳。今此妻者，乃卿前世之母，以恩爱深固，还作汝妻。此种轮转，愚人不知，惟有道人，了了皆见。’佛于是即现威神，令识宿命。婆罗门忏悔受戒，佛为说法，得须陀洹道。

［按］都提之父，作狗于其子之家，盗取盘中食（详《中阿含经》）。旃檀之父，乞丐至于子之门，被阍人殴折一臂（详《经律异相》）。世间极骇异之事，正世间极平常之事。所以一切有命之物，概不可杀。

#### 饿狗示报（《冥祥记》）

刘宋沙门竺慧，新野人，住江陵四层寺。永初二年卒，弟子为设七日斋供。圆满之日，有僧道贤，见慧在房前，衣服不异平时，谓贤曰：‘君犹不能断食肉乎？吾正坐食肉，生于饿狗地狱。’道贤惧，未及答，慧复言：‘君若不信，试看我背后。’乃回背示贤，见三黄狗，形半似驴，眼光如炬，有啮慧之状。贤惊呼，其形遂灭。

［按］在俗之人，尚当坚持斋戒，况号为衲子，而犹是乎！其得现形以垂炯戒者，未始非七日斋供之力也！

#### 一钱荐帝（《隋唐纪事》）

周武帝，好食鸡卵，时有名拔虎者，为监膳仪司，有宠。至隋文帝时，犹为监膳。开皇八年，暴死，因胸前暖，未即殓。过三日，忽苏云：‘吾欲面至尊，为武帝传说。’文帝知之，即召见，舆人负之入，云被摄至冥，见周武帝先在，冥王问吾曰：‘汝为帝作食，共食白团几何？’余不知白团为何物，左右以鸡卵对，余惘然不知其数。王曰：‘此人不记，当须出之。’帝惨然不乐，忽见庭前有铁床，并狱卒数十人，时帝已卧在床上矣。见狱卒以铁梁压帝，两肋裂开，有无数鸡子迸出，俄与床齐，帝大称苦，呼吾告曰：‘寄语大隋天子，所有仓库玉帛，昔年亦吾储蓄，我今为灭佛法事，受极大苦，可速为我作功德。’于是文帝下诏，令天下人各出一钱，以资冥福，且命录其事于史。

［按］武帝之灭法也，其毒遍流于天下，故其追荐也，亦当遍及于天下。迨至尽天下而代其忏悔，其罪自然消亡矣。昔欧阳公，为参政时，兼译经润文使。嘉祐六年闰八月，公梦至一所，见十人冕旒环坐。因问曰：‘君等非释氏所谓十王乎？’曰：‘然。’又问：‘世人饭僧诵经，为亡人修福，有益乎？’曰：‘安得无益！’公自此爽然若失，深悔从前排佛之谬（出《欧阳公行状》及《韵语阳秋》），于是作为训子之语，以戒后人（详《吉安旧府志》）。其没也，诵《华严经》之第八卷而逝（见《金汤编》）。噫，天下之为欧公者，岂少哉！

#### 父杀羊女（《冥报记》）

唐贞观中，京兆韦庆植，有女早亡，韦夫妇甚痛惜之。后二年，韦欲宴客，买得一羊。其夜，韦妻梦亡女，著青裙白衫，头簪双玉钗，泣告曰：‘儿在生日，尝私用父母钱财，今作羊身来偿父母。明旦当杀，愿垂哀救！’母惊寤，自往观羊。见羊半体皆青，项膊独白，头上有白毛两点，宛如钗状。即止家人勿杀，而庆植未知也。适宾至，索馔甚急，大怒厨夫。厨夫畏罪，遂取杀之。既而座客皆不食，庆植问故，客曰：‘顷所杀羊，遥望乃一少年女子耳！’入而询妻，乃知其故。韦大悲恸，发病而亡。

［按］此事与笔贾之女相类，同一盗亲之钱，同一作羊示罚。然彼则获免于死，此独终至于杀者，非有幸有不幸也！一则所盗之钱未用，一则所盗之钱既用也。

#### 夫杀羊妻（《广仁录》）

刘道原，为蓬溪令，解官，宿秦氏家，梦一妇泣诉曰：‘吾乃秦之妻也，曾捶杀一妾，冥官罚吾为羊，今现在栏中，明日将杀以享君。死固不惜，但腹中有羔，若因我而死，则吾罪愈重耳！’刘待旦言之，则已宰矣。举家大恸，纳羔于腹，葬之旷野。

［按］成家之子，不轻借银钱之债，恐其出息以相偿也；有智慧之人，不肯借性命之债，惧其捐躯以相报也。所以大修行人，必欲超出三界，报得五眼六通，尽知过去未来，世出世间之事而后已也。

#### 杀生冥累（《竹窗随笔》）

钱塘金某，斋戒虔笃，没后附一童子云：‘吾因善业未深，未得往生净土，今在阴界，然亦甚乐，去住自由。’一日呵妻子云：‘何故为我坟墓事，杀鸡为黍？今有吏随我，不似前日之自由矣！’子妇怀娠，因问之，曰：‘生男，无恙；过此复当生男，则母子双逝。’众异而志之，其后一一皆验。

［按］佛与阿难在河边行，见五百饿鬼，歌吟而前。阿难问之，佛言：‘其家子孙，为彼修福，当得解脱，是以歌舞。’又见数百好人，啼哭而过，阿难又问，佛言：‘彼家子孙，为其杀生设祭，不肯作福，后有大火逼之，是以啼哭。’（见《大藏一览》）世俗不知，但见盛备牲肴，以为荣宗耀祖，而岂知适所以累其亲乎！

#### 河神受戒（《现果随录》）

江西鲟鱼嘴，其河最险，有无风三尺浪之谣。此地有龙王庙，神最灵，商贾往来者必祷之，所杀无算。崇祯年间，有三昧律师，将过其地。庙祝梦神告云：‘明日有僧来，其僧宿世与我同师出家，彼不昧正因，所以复为高僧；我以一念之差，堕于血食，今杀业甚多，将来必入地狱。明日恳其为我授戒，以后祭我者不得复用荤酒。’明日庙祝访之，果遇三昧律师，告之故，师到庙与神说戒。自此风恬浪静，往来者俱不设祭矣。

［按］水陆神祇，若享血食之报，无有不入地狱者。东岳圣帝，于唐朝永淳以前，亦用荤血，后求元圭禅师，受过五戒（见《传灯录》），因以得免。即文昌帝君，以及关帝，亦断无用荤血之理。君子爱人，犹当以德，曾谓二帝不若曾子乎？

#### 破斋酬业（《现果随录》）

昆山魏应之，子韶族子也。崇祯庚辰春，与子韶同寝，忽梦中狂哭念佛。子韶惊问，乃曰：‘梦至阴府，见曹官抱生死薄至，吾命在缢死薄，下注云：“三年后某日当自缢书寮。”余问何罪，曰：“定业难逃。”问何法可免，曰：“莫如长斋念佛，精进修行，庶或可免。”’遂语子韶曰：‘侄从此一意修行矣！’遂持长斋，晓夕念佛，精进者八阅月。后文社友皆咻曰：‘此梦耳，何为所惑？’由是渐开斋戒，癸酉春，无故扃书房门缢死。屈指旧梦，适满三年。

［按］口腹之士，必以孔子不持斋为口实，独不思孔子斋必变食，则饮酒食肉，当时未尝不戒也。必斋戒而后交神明，则食肉为昏浊之法可知。今人事事不如孔子，独将不持长斋学孔子，岂其以是为入圣之门耶？

#### 卖斋立毙（《现果随录》）

麻城王某，长斋三年，忽染恶疮，心生退悔，其友慰之曰：‘公持斋人，佛天必佑。’王曰：‘持斋三年，得此恶报，有何益乎？’友曰：‘汝不欲此斋，可卖得吾否？’王问如何卖，友曰：‘一分一日，三年当得银十两八钱。’王喜，遂书券得银，明日将开斋戒，夜梦二鬼骂曰：‘十个月前，汝禄已尽，以持斋故，延至今日，今命算反透矣。’立欲摄去，王请缓一夕，当退银，誓复长斋。明日，呼其友索券，友曰：‘昨持归，即于佛前焚化矣。’王悔恨，立死。

［按］欲买者固奇，竟卖者亦奇，卖去而即来算帐者尤奇。观此，可见诵经礼忏者，既出钱财，无不得福矣。欲持长斋，当先作五种不净观，然后于鱼肉之类，能生厌心。何者为五？一者种子不净，谓一切肉食，皆畜生之精血所成故；二者所食不净，谓猪羊所食，无非糟糠粪秽故；三者住处不净，谓其没身于大小便利之中故；四者腹中不净，谓其腥臭体中，满包屎尿脓血故；五者死后不净，谓其腐烂时，与死人无异故。

### ‘举步常看虫蚁’

［发明］牛羊犬马，世俗犹或怜之，若言爱惜虫蚁，无不笑其愚矣。独不思形有大小，性无大小。若谓大者杀之有罪，小者杀之无罪，则人身虽大，终逊于牛，与其杀牛，不如杀人。而天下之至尊且贵者，无如摩竭大鱼矣（摩竭大鱼，鳞甲内痒，以身揩玻璃山，海水皆赤）。帝君此语，欲人泯乎大小之见，一举足而不敢忘戒杀也。世人举足动步，无不是罪。即以行路而言，一生误伤物命，不知几千万万矣！曾见沙弥律中，有行步不伤虫蚁咒，甚为简易，宜于每日清晨，未下床时，先默念佛号数声，祝曰：‘从朝寅旦直至暮，一切众生自回护，若于足下误伤时，愿汝即时生净土。’随持咒七遍，咒曰：‘唵地利日（音支）利娑婆诃。’持过七遍，然后投足于地，则无误伤之患。按此咒，不问智愚，人人可诵，子弟六七岁时，即宜教之，习惯，则仁慈之念，自幼培植。未始非鸡鸣而起，孳孳为善之助也！　下附征事（一条）

#### 忍渴护虫（《法句喻经》）

佛在祇园说法，有新学二比丘，从罗阅只国来。道路辽远，又值亢旱，渴乏欲死。偶见地穴中，有升余水，中多细虫，不可取饮。一人曰：‘且当饮之，救得我身，然后见佛。’一人曰：‘既破佛戒，即见何益？’遂忍渴而死，其神即生忉利天，自识宿命，手持香花，来供养佛。其饮水者，经日乃至，泣告其苦。佛言：‘我久知之。’因指天人示之曰：‘此即与汝同来者，今先至矣。不奉我戒，虽云见我，我不见汝也！’

［按］佛制空缸甏（＊坛子）之类，宜覆不宜仰，何以故？诚恐仰之而积水生虫，且因用之而弃水杀虫也。盖夏秋之间，地上苟有积雨，过一两日，未有不出虫者，所出之虫，无有不干死者。故开通阴沟，使家中不积水。不以沟内泥水，灌溉花木。新受雨水，必先投炽炭于内。不以鱼肉之骨，及腥膻之物，狼藉在地，以致引诱群蚁，被人践踏。皆所以预杜杀机也。

### ‘禁火莫烧山林’

［发明］人遇火灾，未必皆丧身命。独至山林被焚，则一应飞者、走者、鸣者、跃者，无足、二足、四足、多足，尽歼烈焰矣！此种罪孽，多出之恶少。禁之莫烧，为功最巨。碱水、盐汁、沸汤、石灰浆，皆不可泼于有虫处所。 下附征事（二条）

#### 以身济兽（《大智度论》）

过去无量劫前，有大树林，多诸禽兽，野火来烧，三面俱炽，唯有一面无火，而阻于河。众兽穷迫，逃窜无地。佛言：‘吾于尔时，为大身多力鹿，以前后脚，各踏两岸，将身横踞水上，令众兽踏背而过，皮肉俱烂，以慈悲力，忍之至死。最后一兔来，命已垂绝，强自努力，令彼得过，过已，折脊堕水而死。’佛言：‘若我自述宿世，如是苦行，穷劫说之，犹不能尽。’

［按］佛言：‘尔时前所度者，诸弟子是也，最后一兔，今须跋陀是也。’

#### 烧虫受谴（《功过格》）

扬州何自明，开茶馆于石塔寺前，家多树木，每扫叶焚之。及病，且死，忽自言曰：‘吾一生以来，所烧树叶无算，初不知其为罪，岂料其上虫蚁无算？今冥司以此罪吾，殆不可复赎矣！’言讫而死。

［按］竹木之朽者，多生蛀虫白蚁于内，皆不可作薪，岂特树叶乎？按经典言，灯焰之上，有微细众生，吞食其烟，人气一吹即死，凡眼不识，唯有天眼者，方能见之。故佛教比丘不得以口气吹灭烛灯。

### ‘点夜灯以照人行’

［发明］黑夜难行之处，忽然予以一灯，是犹呼无目者，而予以双眸；挽既去之太阳，而邀其末光也，何惠如之？是故有灯，则眼前了了，故施之者，当得明目报。有灯，则心无忧虑，故施之者，当得欢喜报。有灯，则不履污秽泥途，故施之者，当得洁净报。有灯，则犬吠不惊，故施之者，当得无畏报。有灯，则不令人疑，故施之者，当得举动光明报。有灯，则不致跌扑损伤，故施之者，当得无病报。有灯，则不堕落溪河井涧，故施之者，当得长寿报。孰谓点夜灯者，独照人行乎？

世人生不知来，死不知去，俄而入一胞胎，俄而出一胞胎，尽在黑暗中轮转。谁是有灯以照者？自佛言：‘欲知前世因，今生受者是；欲知后世果，今生作者是。’而后前世后世，恍然各有一灯矣！修行十善，照之以生天也；受持五戒，照之以为人也；归依三宝，照之使不入三途也。是则燃智慧之灯也！ 　下附征事（二条）

#### 贫女施灯（《阿阇世王受决经》）

阿阇世王，用百斛麻油，自宫门至祇园精舍（在舍卫城南六里），靡不周遍。时有贫穷老母，见王作福，私自感伤，乃以两钱买油，用以供养。时两钱油应得二合，卖油者嘉其至诚，复赠三合。计此油不能半夕，老母私自誓云：‘若我后世，得道如佛，愿此灯通宵不灭！’是夜，王所点灯，或明或暗，种种不同，唯贫母之灯，光明达旦。明日，目连以袈裟扇之，灯光益明。佛言：‘此光非汝威神之所能灭，此母宿世已供养百八十亿佛，却后三十劫当得作佛，号曰“须弥灯光如来”，只因宿世未尝布施，故今贫穷。’

［按］所谓修慧不修福，罗汉应供薄也。然则布施之事，诚不可已矣！

#### 窃油现果（其亲面述）

昆山石浦镇，有一观音堂，荒凉殊甚。康熙初年，有人杀兔于其内，欲烹而无油。一人指佛前灯油示之，其人遂取以烹。食兔甫毕，而两目忽瞽，遂终其身。

［按］若据戒律，则佛前灯油，尚不可以供菩萨，况凡人窃取乎！况又窃以烹兔乎！失明之报，未尽其罪也。

### ‘造河船以济人渡’

［发明］临流踯躅，叹隔河千里之难，忽然载而渡之，是所谓绝处逢生也。予人以绝处逢生，其人亦必绝处逢生矣！从江河中渡人，其功固大；从生死中渡人，其功尤大。从江河中渡人者，恩在一时；从生死中渡人者，恩在世世。一切凡夫，皆在生死轮回之此岸，唯有六种大功行，可渡之而到于彼岸。彼岸者，诸佛菩萨超出三界之岸也。六种大功行，即六波罗蜜也，所谓布施度悭贪，持戒度恶业，忍辱度嗔恚，精进度懈怠，禅定度散乱，智慧度愚痴也。　下附征事（一条）

#### 志存济溺（《懿行录》）

明杨少师（＊官名）荣，字勉仁，闽之建宁人，世以济渡为业。时遇溪涨，冲毁民居，溺死者顺流而下。他舟争取货物，独少师曾祖与祖，专意救人，货物一无所取。乡人共笑其愚，答曰：‘我渡值，足以自给，妄取非吾愿也。’迨少师父生，家渐裕。忽有道者过，曰：‘汝祖有阴功，子孙当贵显，宜葬某地。’遂如言葬之，即今白兔坟也。后生少师，弱冠登第，位至三公，曾祖、祖父，皆赠如其官。

［按］康熙丙子年六月初一日夜半，崇明县海潮大至，飘去沙镇一十八所，人畜器械，蔽水而下。有人伏于大柴堆上，浮海而来，未及到岸，而岸上居民某，利其柴，渐渐以物钩取，不意柴堆忽散，其人溺死。方至薄暮，取柴者忽发颠狂，自言：‘我一家四口俱死，唯我尚可独生，今汝既害我，我决不汝饶矣！’其人即于是夕暴亡。可见，志在利人者，己亦未尝不利。志在得财者，财亦终不可得。善士乐得为善，恶人枉自为恶，良不诬也！

### ‘勿登山而网禽兽’

［发明］同一羽族也，以禽鸟视鸡鹜，则大相径庭。盖鸡鹜之宿业重，故招决定杀果；禽鸟之宿孽轻，故得未定杀果。若登山而网之，是使孽轻者亦招重报矣，其孽非自吾而造乎！《梵网经》云：‘若佛子见异类，当默念云“汝是畜生，当发菩提心！”若不尔者，犯轻垢罪。’则见诸禽鸟，犹当发心救度，反欲网而食之，可乎哉？阎浮提山林树木中，共有四千五百种鸟（出《藏经》）。虽极羽族之变，而其贪生畏死，则一也。彼方藉山以作栖息，乃一旦网之，使其母离子散，招报亦属非浅！禽鸟之死，不止于网，网既不施，则其不得用弩箭火枪，以及毁巢取卵，益可知矣。 下附征事（三条）

#### 鹦鹉始末（《贤愚因缘经》）

舍卫国须达长者家，有二鹦鹉，禀性黠慧，解人言语。见比丘来，先告家人，令出迎送。阿难见之，为其说四谛苦集灭道，二鸟闻法欢喜，栖于树上。以宿业故，为野狸所食；由闻法故，其神生于四王天。佛言：‘此鸟尽四王天寿，当生于忉利，忉利寿尽，生于夜摩，夜摩寿尽，生于化乐，化乐寿尽，生于他化自在，他化寿尽，还生化乐，以至四王。如是往返七次，当生人中，出家修道，一名昙摩，二名修昙摩，成阿罗汉。’

［按］虽闻四谛，仍被狸吞，知定业之难免也；虽被狸吞，终出三界，知佛法之当闻也。彼求生净土者，苟其平日精进修持，发宏誓愿，无论其不能坐脱立亡，纵使蛇伤虎噬，亦何碍其为生西方乎！

#### 鸽得人身（《法苑珠林》）

唐并州石壁寺，有一老僧，日诵《法华经》及《金刚经》。贞观末，有鸽巢于其室，俄出二雏。僧日以饭饲之，后俱堕地死，因收葬之。经旬后，僧梦二小儿谓曰：‘吾等先有小罪，遂受鸽身，近闻法师诵经，当脱此禽身，托生于某村某姓，过十月后，当诞生也。’僧如期往，其家果生二子，呼为鸽儿，两儿并应；一应之后，岁余始言。

［按］初生天者，犹忆宿世之事，迨见天女，遂迷失本心，不复记忆。鸽儿之应，犹是初生未忘耳。

#### 骨节寸断（昆人目击）

昆山东关外三里，有玉柱塔，壁立江浒，上多鸟雀，有童子惯取其卵。一日登其最上层，正欲毁巢，忽失足坠。时有太仓船过，亲见此童从檐际坠下，凡三四颠倒，而后及地，寂然无声。视之，骨节寸断矣（此康熙二十五、六年事）。

### ‘勿临水而毒鱼虾’

［发明］阎浮提大海江湖中，共有六千四百种鱼（出藏经）。虽极水族之繁，而其贪生畏死，则一也。彼方赖水以为窟宅，乃无故毒之，使其尽歼厥类，可乎！鱼虾所畏，不止于毒，毒既禁止，则其不得用网罟罾钓，以及张簖绝流，更可知矣。 下附征事（两条）

#### 神鱼送子（浙中袁午葵述）

休宁县燕塘村，附近有一大潭。康熙三年，潭内忽产异鱼。渔人捕其小者售之，然其鱼有格外之臭，买者绝少。有一神鱼，遇网即穿，莫之能得。渔人程二恨之，蓦以大铁叉刺鱼，鱼忽跳跃，以尾击伤其目，一目随瞽。程二益愤，将以石灰淹之。鱼遂托梦于里长某，里长随呈县，出榜文禁之。将半月，复梦鱼曰：‘吾奉龙王朝齐云，暂寓潭中，所随甲兵，半已损折，赖汝得以复返，今将别焉！汝固无子，谨以一男，嗣汝之后，用以报德。’明日风雷大作，近潭茅屋，瞬息飞散，神鱼不知所往。

［按］袁午葵先生，于次年到齐云，雇休宁一舟，其舟子，即程二胞兄也。午葵至书于余，而述其事。

#### 鳝救回禄（崇川徐善陈述）

兰溪童际飞，开药肆于崇明。康熙癸丑，买鳝鱼若干放之。数日，梦鳝喷水救火，旁一神曰：‘此酬德也！’寤而不解其故。未几，其邻家失火，延烧将及，忽风转得免。方知为救鳝之报。

［按］是岁，余托徐子塑地藏大士，其明年新正，请像来昆，劄中并录其事，故知之。

### ‘勿宰耕牛’

［发明］（原版本缺五行，每行二十字）牛能代人以耕，不能自免于戮者，其故在于口不能言也！奈何吾具能言之口，能言之手，而不代其号呼乞命，作为短歌，以相感动乎！　（附录耕牛乞命歌）

大杖打耕牛，何不勤勤走。耕牛含两泪，一步一回首。颈穿足力疲，有苦难开口。望得田禾熟，牛病毛将秃。不念从前劳，反付屠人戮。耕牛怨莫诉，临去还踯躅。蓦尔吐人言，且拜且啼哭：‘吾到君家来，报君殊不薄。一面小心耕，一面受鞭扑。餐餐唯水草，未尝嫌淡泊。吃尽千般苦，禾头方有谷。谷既在禾头，卖我置鼎镬。君得吾之钱，吾受君之毒。肠断骨犹疼，命在皮先剥。留我过残冬，天当赐汝福。君既有爱子，吾亦怜鞠育。必欲杀我身，劝君饶我犊。寄语贤牧童，莫打耕牛畜。自恨我前生，何故贪牛肉。半斤还八两，此理明如烛。官禁杀牛时，吾受屠人嘱。得钱容私宰，饱得妻孥腹。不想到今朝，酬偿如此速。不见慈心人，化作披毛畜。但见杀生者，临终恶鬼逐。三代不食牛，名列登科录。怨怨递相啖，旋转如车轴。我是作孽报，君莫为其续。后牛哀后牛，苦楚转相属。作此乞命歌，请君三复读。’　下附征事（两条）

#### 三十二头

舍卫城中，有一长者，其最小妇，名毗舍离，才智无两，波斯匿王以妹待之。其家有三十二子，皆力敌千夫。最幼一弟，乘象过桥，逢宰相子，掷之桥下而伤。乃欲谋报仇，制七宝马鞭三十二，阴藏利刃于内。到毗舍离家，每人各赠其一。而又密奏于王，谓此三十二人，天下无敌，今阴怀异志，利刃在鞭矣。王即索之，信以为实，尽斩三十二人头。函封甚固，送至毗舍离家。而是日毗舍离，正请佛斋僧，见王送函来，谓是助其斋供，欢喜欲开。佛不听许，待僧食竟，佛为说法，毗舍离遂得阿那含果。然后开函，见是三十二头，由断爱欲，不生衔恨。而三十二妇家亲族，皆大豪贵。共集兵马，欲往报仇。王时大恐，趋至佛所，兵遂围绕祇洹，伺王欲杀。阿难问故，佛言：‘过去世，此三十二人，共盗一牛至老母舍，将欲杀之，老母欢喜，为办杀具，食之皆饱。尔时牛者，即今王是；盗牛者，今三十二人是；老母者，即今毗舍离是。由杀生故，多生以来，常被其杀；由老母见杀欢喜故，多生以来，常见三十二人被杀愁苦。’于是三十二妇家，闻佛所言，忿怒顿息，不敢攻王，向王忏悔。王亦释然，不问其罪。

［按］三十二人，生处豪贵，复自有故。佛言：迦叶佛时，有一女人，以香涂塔，三十二人共往助之。故多生以来，常处尊贵，恒为母子。今值佛故，各得道迹。

#### 一牛三还（《感应篇解》）

万历己丑，太原船户王彦须，借富翁某银一两八钱，未偿而死。一日，富翁见王腰系白带，走入牛坊，少顷，报牛生犊，视之，腰下有白纹。牛既壮，使牧人卖之，嘱其止取价一两八钱。路遇何屠，如其价买去。后有农夫，见其强健，欲买以耕田，增价至二两六钱买得。其牛善耕，且不须人照管。一日无故死山岩下，农恨甚。既而知富翁家卖出，因问此牛何故止卖一两八钱。富翁曰：‘此牛即王彦须也，彼所负止一两八钱耳。’何屠闻之，始大悟曰：‘王欠我肉钱八钱，我故多卖其八钱耳。’久之，农亦恍然曰：‘我曾欠王彦须银未还，然则今亦还矣。’因共叹异。

［按］禁宰耕牛，律有明文。每见禁榜徒悬，鼓刀如故者。由于禁之不得其道耳！若其见有牛肉，听各色人等，皆可持赃出首，衙役一无拦阻，随拘卖肉之人，根究杀牛处所，取其盆堂锅灶而拆毁之。且罚其所有，以赏出首者。仍月月遣人密访，自无蒙蔽之患。

### ‘勿弃字纸’

［发明］人之所以独贵者，以其口之能言也，亦以其手之能书也。手能书，则手亦能言矣。然口之所言，仅闻一室；手之所言，可达万里；口之所言，止于当时；手之所言，可垂后世；口之所言，人以耳听；手之所言，人以目听；口之所言，片时即疲；手之所言，千秋不倦。甚矣！字之有功于人也。世间若无文字，则官吏无以为治，政令无以为凭。岂独家不能家，亦且国不能国矣！人之受恩于字者如此，而谓字纸可轻弃乎！字纸固不可弃，字尤不可弃。不顺乎亲，终身弃去‘孝’字；不友于昆，终身弃去‘悌’字。如是逐一检点，则字之为我弃者，多矣！若夫裹物糊窗，狼藉委置，则所弃者，不过字纸耳。或疑苍颉造字，开万古文字之源。但当天为雨粟耳，奈何鬼复夜哭乎？不知世间文字，既有正用，即有邪用。天之雨粟，因正用也；鬼之夜哭，因邪用耳。 下附征事（三条）

#### 焚经绝后（汇纂《功过格》）

武功县西有寺，内积毁废佛经一藏。康对山少时，与同庠五友，读书其中。时值隆冬，四生用废经以烧炕，一生用以烧洗面水。对山心诽之，不敢言。其夕，康梦三官排衙，盛怒烧经者，断云：‘皆合灭门绝后。’判用水洗面者，削去前程。复责对山云：‘汝何不言？’应云：‘吾年幼，心知不可，不敢言耳！’官云：‘一言劝解，可免罪矣，今姑恕汝。’寤而志其事于书末。不数年，四生合门病瘟疫死，洗面生试辄不利，以训蒙终身。

［按］世间废书，皆可焚化，独佛经不可焚化者。以其福慧及人，远胜世间书籍耳！盖同一字也，其间轻重大小，判若天渊，典谟誓诰，固不可与小说同科也。今以不识字者，与识字者较，则识字者胜矣；以略识字者，与博古通今者较，则博古通今者又胜矣。世间书籍，止能说天下事，不能知天上天外事。若博览佛书，则极龙宫海藏之神奇，前劫后劫之旷远，十方国土之浩繁，皆能略知其概，胸襟迥越寻常。夫以不识字之人，告以唐虞三代之治，尧舜周孔之名，彼必以为惊于视听。以仅读世间书籍之人，示以三藏十二部之文，四十九年所说之法，彼亦以为恍惚难稽。势固然也！又况改恶修善之因缘，教外别传之宗旨，其源皆本佛书，而谓焚化可无罪乎？况复亵渎一至烧炕、烧洗面水乎？将永堕地狱，长劫受苦，永无出期矣！绝门穷困，尚未足以尽其辜也！（炕，北方火床；康对山名海，成化时状元，文行兼优）。

问：‘经之完备者，固不可焚。若既破坏不全，将若之何？’答：‘破极若焚，其灰当用净布包裹，送大江大海中可也。至于卍字，为如来心印，尤不可亵渎。’

#### 捐灰减算（同前）

槎溪朱宁约，字士丰，留心书法。康熙乙丑二月，以微疾亡。知交哭之，忽苏曰：‘吾寿该四十二岁，以平日勤于学字，随意焚化，散弃其灰，不知珍惜，阴司录过，减吾五年，今三十七，数已尽矣。诸君当知字灰，慎不可弃。’言讫，仍瞑目逝。

［按］若云字既为灰，可以捐弃，则道士焚化章奏，皆在捐弃之数矣。至于瓷器、竹木器所绘字样，砖瓦两头所印福寿记号，往往久滞粪壤中，尤宜禁止。

#### 弃文速果（葛子和面述）

昆庠葛子和，于康熙二十六年，读书于西药师殿之楼下，上为卧室。一日，偶翻溺器，粪浆从板缝滴下，滴污其所读之文，题为‘成□谓齐景公曰’一节。随取所污之文，投之于水，未曾洗涤暴干焚化。而是科首场之第三题，恰是‘成□谓齐景公曰’一节，写至‘周公岂欺我哉’，遗去一字而不知。因而帖出。

［按］焚化秽纸，过犯不小，必洗涤之后，乃可化灰付水。

### ‘勿谋人之财产’

［发明］各人之财产，由乎各人之福力，并非设谋之可得者。孔子曰：‘富而可求，执鞭亦为；如不可求，从吾所好。’求且不可，况于谋乎？谋人财产，大抵为室家之计，欲以传之子孙耳。至于为妻孥而作走狗，所弗计矣。《毗婆沙论》云：家中父母兄弟，妻子眷属，唯增贪求，无有厌足。若识得子女是索债之人，室家是怨业之薮，则大梦顿觉，沈屙忽疗矣。岂为其多结冤仇，广行众恶乎？　下附征事（四条）

#### 怨鬼诉母（《怨魂志》）

刘宋元嘉中，诸葛护为元真太守，寻以疾亡。其家眷犹在扬都，仅一长子元崇，扶柩归，年方十九。护之门人何法僧，利其赀，挤元崇于水而分其财。是夜，元崇母陈氏，梦元崇历道其父亡时颠末，及被何溺死之事，悲不自胜；且云行速疲倦，暂卧窗前床上，以头枕窗。梦甚清楚，悲号而觉。遂执灯照床上，果有湿气如人形，由是举家号泣。时陈氏有表弟徐道立，适为交州长史；而徐森之，为交州太守。托其按验，果如梦中所言。乃收其行凶二人，皆置于法。

［按］处心丧三年之会，而为杀越于货之谋，名教负人乎？人负名教乎？

#### 执枪自刃（《绣虎轩次集》）

梁石柱者，睢陵之富室也。有一子，甚爱之。顺治末年，子十九岁，病笃，梁悲痛不胜。子忽直呼父名而告曰：‘吾前生徐州某也，有三百金，与汝前生同贾。吾病痢，于中途如厕，汝乘隙以利刃刺吾胸死。而又自割手出血，证吾家以盗死。吾没后，遂生睢陵王氏，二十年前王某，即吾也。汝后吾三年死，亦生睢陵，即今汝也。昔年吾觅汝不得，偶入县纳条银，忽遇汝于柜间，吾怒甚，夺拳击汝，吾亦不自知其所以也。汝因吾素无一面，反不介意。吾归数日，愤闷而死，故遂生为汝儿，今年十九矣。计吾痘时，汝费若干，延师费若干，聘媳费若干，考试拜门生费若干，其余零星小费共若干，银已还清，但命未偿耳！然汝遇我甚厚，吾不忍言，当别去，弟恐阴府不能宥耳！’遂死。石柱旦夕哭之，语人曰：‘吾子孝而慧，恐吾悲，故设为此言耳。天下岂有父子大伦而如是乎？’未几，手砺一枪，或问之，答曰：‘今年岁歉，吾处穷乡，藉以自卫耳。’一日以柄著墙，以锋著胸，忽大呼曰：‘儿待吾自撞可也！’遂奋身向刃一撞，而枪已入胸七八寸，钉于脊骨之内矣。

［按］阳间有负恩之人，冥府无不偿之债。人知今生之债重，不知来生之债尤重。索现世之债者，居于门首，不敢入内，主人犹恶之嫉之。独至索宿生之逋，则债主直入内房，安然高卧，使欠债者夫妇两人，百般珍惜，乳哺怀抱，迨至年既长大，立将家舍田园，尽行盘折，不留一针一草。回思半世营营，无非借本求息，枉为他人作马牛，岂不愚而可哀哉！

#### 三次投胎（《绣虎轩次集》）

桐城诸生姚东朗，有子十岁，病且死，父母怜之，谓曰：‘汝果无缘为吾子耶？’其子忽作北人语曰：‘我乃山东某僧也，积三十金，为师兄所窥，推吾堕水中，我呼观音大士，即见大士云，汝数合休，且往孽也，遂溺死。地方鸣于官，汝于是时，为彼县令，师兄以吾三十金奉汝，事遂寝。我以沉冤未洗，来为汝弟，即汝亡弟姚嵩绍也，追随二十余年，不能追债，因死而为汝子，十年来，三十金偿矣，我当去。第汝家有一柱杖，我甚爱之，可烧赠我，以足前金之数。我师兄亦因索此金而来，为汝长女，今嫁溧阳潘氏，有娠将产，我死即投彼胎索命矣。’言讫而绝。

［按］此康熙乙卯年，前五月事也。可见六亲眷属无非怨对，方其未说破时，则眼前膝下，皆我骨肉，若被明眼人点破，乃知前后左右，无非索逋之人。世人必欲为索逋者积财敛怨，诚属何心？

#### 以客作子（其邻面述）

太仓镇海卫姜君弼，开米铺，有客马淳溪，以百余金托之，出纳无误者二年，至第三载，托言米为借户所欠，不免有欺负之意。客乃抑郁成疾，逾时遂亡。而姜素无子，未几，妻有娠，及弥月，其邻忽见马淳溪至家，询之姜，乃知已死，俄而收生者出其门，喜曰已得一子矣。

［按］此康熙前数年事。

### ‘勿妒人之技能’

［发明］财产是夺得去之物，故用谋；技能则无所用其谋，唯有妒而已矣！究之妒人技能，于己何益？徒自增其烦恼耳。技能有二：有有益于世者，有无益于世者。有益之技能，当敬而法之；无益之技能，当怜而戒之，非唯不当妒，并亦无所用其妒也。 下附征事（一条）

#### 十子异疾（《迁善录》）

宋大夫蒋瑗，有十子，一偻，一跛，一挛，一躄，一颠，一痴，一聋，一瞽，一哑，一狱死。公明子皋见之，问曰：‘大夫所行何如？而祸至此！’瑗曰：‘吾生平无他恶，唯好行嫉妒，胜己者忌之，佞己者悦之，闻人之善则疑之，闻人之恶则信之，见人有得，如己有失，见人有失，如己有得耳。’子皋叹曰：‘大夫心行如此，须至灭门矣，恶报岂止此乎？’瑗闻其言惶然畏惧，子皋曰：‘天虽高，而察甚下。若能改往修来，则其转祸为福，不患迟矣。’瑗自此改惕，尽反生平所行，不数年，诸子之疾，渐次而愈。

［按］石祁一语，龟兆反臧；宋景三言，荧惑退舍。此即惠迪从逆，吉凶影响之明证也！迂儒力诋因果之说，直欲使圣贤劝世苦心，归之存而不论，众皆悦之，自以为是，而不可以入尧舜之道，其兹若人之俦欤！

### ‘勿淫人之妻女’

［发明］人莫爱于妻女，亦莫恶于淫其妻女；己亦莫爱于妻女，亦莫恶于淫己之妻女。‘恕’之一字，终身可行，彼此借观，自当猛省。淫为众恶之门，古来英流才士，因此遭冥谴，犯王章，捐躯命，覆宗祧者，何可胜算！其所以看得破，忍不过者，止因爱心大浓耳！当淫心勃发时，纵律之以名教，惕之以鬼神，惧之以果报，彼但顾目前之快乐，谁知日后之苦辛。余于少年，曾犯此病，痛自刻责，唯恐世人亦或同此，故著《欲海回狂》集劝世。其中多引内典，但揭‘不净’二字，以为宗旨。苟能谛观男女二根，极其污秽，从此竭爱水之源，断淫魔之种，纵有西施在前，视之直如疥癞弥猴，何所容其爱恋！《感应篇》云：‘见他色美，起心私之。’夫既见以为色美，则起心私之者自多矣，然则何如见他丑恶，淫心自然不起之为愈乎？  下附征事（五条）

#### 丑诃美女（《杂譬喻经》）

佛世一婆罗门，生女端正，艳丽无双，乃悬金于外，募有能诃我女为丑者，当与之金。九十日内，竟无募者。引至佛所，佛便诃言：‘此女甚丑，无有一好。’阿难白佛：‘此女实好，何以言丑？’佛言：‘人眼不视色，是为好眼；不听邪声，是为好耳；舌不贪味，是为好口；身不著细滑，是为好身；手不盗他财，是为好手。今此女眼视色，耳听音，鼻嗅香，身著细滑，手喜盗财，如此数者，皆不好也。’

［按］此即贵德不贵色之意也。重在于德，则为姜嫄后妃；重在于色，则为妲己褒姒，邪正之间，兴亡立判。

#### 人是革囊（《出曜经》）

拘睒弥国，有摩因提，生女端正，将诣佛所，愿给箕帚。佛言：‘汝以女为好耶？’曰：‘从头至足，周旋视之，无不好也。’佛言：‘惑哉肉眼！吾观从头至足，无一好也。汝见头上有发，发但是毛，象马之尾，亦皆尔也。发下有髑髅，髑髅是骨，屠家猪头，其骨亦尔。头中有脑，脑者如泥，臊臭逆鼻，下之著地，莫能蹈者。目者是池，决之纯汁。鼻中有涕，口但有唾。腹藏肝肺，皆尔腥臊。肠胃膀胱，但盛屎尿。四肢手足，骨骨相拄。筋挛皮缩，但恃气息。以动作之，譬如木人，机关作之。作之既讫，解剥其体，节节相离，首足狼籍。人亦如是，好在何处？’

［按］秽哉！肉躯也。肉躯之内，诸虫汇聚。据内典云：‘人自出胎后，体中即生极微细虫，为凡目所不见者，共有八十种。此外大而可见者，惟胃中虫耳。世人所食之物，自喉入胃，其虫欢喜，在内低昂屈曲，饮食方消，湿者归于膀胱，渣滓归于大肠，臭秽难近。’今以堂堂丈夫，偏欲于臭秽难近之处，用尽心机，多方留恋，是诚何心？《大宝积经》云：‘菩萨观诸众生，耽嗜淫欲，便作是念，此等众生，曾处母胎，卧息停止，生由产门，如何无耻，共行斯事！’嗟乎！不思则已，思之诚可愧也。

#### 男根不净（《禅秘要经》）

经云：男子周身四百四脉，皆从眼根布散，流注诸肠，生脏之下，熟脏之上，于其两边，盛青色脓，如野猪精，臭恶难近。至阴藏处，分为三支，如芭蕉叶纹，有一千二百脉，一一脉中，皆有风虫，细于秋毫；风虫之外，有筋色虫七万八千，围绕如环。眼触于色，风动于心，心根一动，四百四脉皆动，八万户虫一时张口，眼出诸泪，其色青白，化成为精，从男根出。

［按］佛告优填王：‘世有淫夫，恒想睹女，为欲所使，如奴畏主。贪乐女色，不计九孔恶露之臭秽，注心在淫，吮其涕唾，玩其脓血，珍之如玉，甘之如蜜，故曰欲奴。’

#### 女根不净（《禅秘要经》）

又云：若有众生，贪淫风动，昼夜思欲，如救头然，当疾治之。治之之法，当先观子脏。子脏者，在生脏之下，熟脏之上，有九十九重膜，如死猪胞，满盛恶露，形如马肠，上圆下尖，直至产门。中有一千九百细节，如芭蕉纹，八万户虫，周匝围绕。人饮水时，散布四百四脉，诸虫食之，即吐败脓，其色如血。复有细虫，游戏其内，积之一月，无可容受，所以女人必有经水。

［按］邪淫之人，往往爱观女色，吾正惜其观之不亲切耳！苟能亲切，洞然窥见底里，彼必有不欲观者矣！

#### 引经策发（同前）

佛告阿难，若有四众，著惭愧衣，服惭愧药，欲求解脱者，当学此法，如饮甘露。想前子脏，乃至女根及男子身内诸虫，张口竖耳，嗔目吐脓，静气数息，一一观之，如掌上螺纹，闭目开目，了了皆见。此观成已，欲火自息，纵见天子天女，犹如癞人，自身他身，乃至尽欲界众生，亦复如是。若服此药，是大丈夫，天人之师，不为爱恩大河之所漂没。当知是人未出生死，其身香洁，如优钵罗，人中香象，龙王力士，摩醯首罗，所不能及。

［按］此观成后，又加以九想观，则一片淫心，自然冰释。

九想观

新死　　　┌正直仰卧阴寒彻骨

青瘀　　　│遍体肌肤转成青紫

脓血　　　│五脏消糜尽成脓血

绛汁　　　│七窍之中流出臭水

虫啖想但见┤处处钻啮臭不可近

筋缠　　　│肉已钻空惟存筋骨

骨散　　　│筋复烂完骨散在地

烧焦　　　│被火烧焦形状可恶

枯骨　　　└日暴雨侵仅见枯骨

想到此身结局将来毕竟如斯，试问一片淫心淡否？

邪淫十罪：

常虑彼杀 　　夫妇不睦 　　恶增善减 　　妻子孤寡 　　财产日耗

恶事被疑 　　亲友诽谤 　　广结怨家 　　死入地狱 　　妻不贞良

不邪淫者能增五种福德：

多人称誉 　不畏县官 　身得安稳 　死生天上 　究竟得道

不邪淫者能得五善神侍卫：

一名贞洁 　二名无欲 　三名净洁 　四名无染 　五名荡涤

### ‘勿唆人之争讼’

［发明］争与讼有别，争者，仅形之于口角；讼，则直见之于词状矣！从来善斗者必死，好讼者必亡。一经失足，身家荡尽；如蛾赴火，欲悔无由。究其所以致此者，大抵非因田房起见，即为斗殴兴波。为田房者，无不爱惜钱财，岂知一经对簿，必致费尽钱财。为斗殴者，无不欲顾体面，岂知一跪公庭，翻成削尽体面。彼讼而败者，固已烂额焦头；即讼而胜者，亦复惊心丧魄。与其身亡家破，始悔横逆之当容，何如理谕情饶，先绝公门之片纸？忍耐者，方为智士；唆人者岂是良民？唆人争讼者，非欲蚌鹬相持，从中取利，即是私仇公报，借刀杀人耳。究竟风息浪平，灼见此中之构斗，岂不枉为小人，自伤阴德乎？　下附征事（三条）

#### 累世未讼（《师古编》）

唐雷孚，赋性仁慈，与物无忤，自先祖枢，以忠厚传家，至孚，凡十一世，未尝讼人于官。后孚登进士，居官清白，位至太子太师，人以为积善之报。

［按］未克有容，先学忍耐，忍耐之久，度量自能宽和。昔谢逑，性恶词讼，邻有侵其地者，或劝其诉之官，逑笑曰：‘彼占得地耳，安能占得天？’遂不与较。量小者乌足语此？

#### 见机免祸（汇纂《功过格》）

和州某村，有居民，养鹅百只，一日，因食其邻稻，被其击死至五十余只。民妻见之，始亦甚怒，忽转念曰：‘设或成讼，力不能胜，必欲胜之，所费甚多，且我夫已醉卧，倘或闻之，必起相殴。祸且不测，不如忍耐。’立命以鹅腌之。次早，邻人忽自暴死，其夫醉醒，知之，乃云：‘设昨日早使我知，我必乘醉去殴，今日破家必矣！’

［按］人于忿怒之时，忽作退一步想，便可保全身家性命，消释烦恼怨家。观于民妻之一忍，所全不既多乎！昔范文正公云：‘心中忿怒不如休，何须经县又经州？纵然费尽千般计，赢得猫来输去牛。’

#### 贵子忽夭（《感应篇》）

苏州府吏何应元，生子名绅，方四岁，至外祖家，路经淩家山，至更余，忽见人马灯火来，遇儿至，即惊避曰：‘何爷在此？当避之。’于是人马灯火，俱从他道去。乳母回，述其事，应元以子必贵。年十七，忽双瞽。应元恚甚，闻直塘有道士能招神，因叩之。神附乩云：‘汝子应得科第，只因汝作吏时，受人之贿，曾造款单陷数人于狱，天绝尔嗣，此子将生有德之家矣！’未几，绅果死。

［按］与我有缘，方为子孙，有缘之中，贤愚毕备，存乎人之自招耳。赫赫贵胄，竟以一款单杀之，可哀也已！

### ‘勿坏人之名利’

［发明］名者，立身之具；利者，衣食之源。求之甚难，坏之甚易。于欲坏之时，想到求者之辛苦，忍乎不忍。逆风扬灰，往往先污其体；仰口唾人，有时反堕于面；理势固尔！是故坏人之名者，显然损自己之品望；坏人之利者，隐然消自己之福缘。 下附征事（一条）

#### 入闱偿业（《闱中共见》）

合肥许某，望族也，其兄曾为某省学政。有保等士子，勉措二百金，托许拔在三等。许收金诺之，偶以多事遗忘，未与干事。比案发，而此友竟置六等。其人自念名利两失，遂缢而死，妻亦抑郁病故。至康熙庚午，许某入场应试，自见其人立在号房内，顿发昏迷，自解考具上所结红线，逐一接长，系在颈内，自悬其身于号口，颈中只有一线，而两足已离地尺许，舌随吐出。号军急禀监临，时监临者，为总宪传公，敕号军速解救苏，许乃发狂作鬼语，因备述昔年得财误事颠末。俟门开，拔归寓所，未几，复于寓所缢死。

［按］一线而悬一人，岂复理之所有？而许某之事，固已万目共睹矣。乃知业果到来，报应诚有不可思议者。推而极之，末劫三小灾到时，人触草木，皆如利刃，尽遭其难。而世尊受木枪之报，以尺许之木，能穿破大青石，而且处处相随也，岂不益信？

### ‘勿破人之婚姻’

［发明］男家曰婚，女家曰姻。婚者，取昏夜之义，言此礼但当昏夜行之，不可施之于白昼也，有惭愧之意焉。姻者，取因人之义，言当因人以敦伦理，因人以为荣枯也，有从夫之意焉。婚姻之事，两姓合好，以之上承宗绪，下启后昆，中洽亲属，因缘非小。大抵此事，皆定于宿生，非独自己不能主，即两家父母，亦不能主。从善缘而来者，其和好之念，不遂不休；从恶缘而来者，其毒害之情，不结不止。固非人力之所可破也。要其所以欲破者，不是出于挟仇，即是起于嫉妒。无论破于未成之先，或破于既成之后，其罪一而已矣。有意破人，固是不可，然而相女配夫，相夫配女，则又不可不慎。或年齿悬殊，难必齐眉偕老；或贱良各别，并非户对门当，是亦未可草率。至于室家之贫富，相貌之妍媸，则非所当计矣。　下附征事（两条）

#### 得书改过（《孙侍郎记事》）

侍郎孙公，初名洪，少时与一窗友，共游太学，相订两家音信至，各无隐匿。一日窗友得家书，秘不示孙，诘之，乃云：‘书中偶有一语，恐败兄之意兴耳。’固索之，乃出其父手书云：‘昨梦至一官舍，依稀见过登科录，汝与孙洪，皆列名籍内，但孙兄名下，有一行朱字云：某年月日，为某姓人写一离书，因被天谴，削去其籍。’孙遂愕然，友问：‘果有其事乎？’孙曰：‘此近日事也。弟在某州，适见翁媪两人，相诟求离，无人代笔，倩（＊请人做某事）余属稿耳，初无他意。’友曰：‘梦境恍惚，未足介意，况才学如君，何投不利？’及就试，友果高捷，而孙已下第，方信前梦不诬。孙因怏怏，友曰：‘劝君勿忧，待弟西归，仍为合之，何如？’因问翁媪里居姓氏，寻至其所，夫妇俱未有偶，乃为具道前事，置酒合之如初，随驰书报孙，孙不胜感悦。其后孙以太学内舍生，免省试，历跻膴仕（＊高官厚禄），屡典大郡。所至遇有离婚之事，辄为宛转调护，多所曲全。

［按］宋末，临川王某，妻梁氏，被元兵掠去，不屈而死。越数年，夫谋更娶，议辄不谐。夜梦故妻，曰：‘吾已生某家，今十岁矣。七年后，当为汝妻。’明日遣人迹之，果然，乃以礼致聘，一言而合。然则夫妇因缘，其容轻破乎？

#### 离书现果（《劝惩录》）

顺治戊戌科会试，点名时，有浙江孝廉某，笔中搜出离婚书稿，监临大怒，杖而枷之，革去举人。叩其故，乃其窗友，欲得某人之妻为妾，孝廉为彼画策。先诬之以恶名，令其夫怒，欲出妻；然后从中说合，代其写就婚书，误将其稿塞入笔中也。

［按］甚矣！天条之最恶破人婚姻也。无论既婚之后，不可轻言离异；即未婚之前，如或已定，亦不可变更。昔昆邑有一旧姓，贫而无子，止生一女，薪水之计，皆其义仆周给。历有年月，家主深感其惠，还其券而优礼之。而义仆适有一子，聪秀，主人欲与结婚，固辞不敢，强而后从，彼此甚相得。未几，主人夫妇皆死，抚其女为养媳。逾年，主人之宗族，以良贱不婚为名，索诈不已，至于成讼，官断离异。义仆竟以此破家。族人不能养其女，女卒以穷饿抑郁死。女死未几，附于族人之身，历道其故。凡同谋者数人，皆得暴疾，相继而亡。

### ‘勿因私仇使人兄弟不和’

［发明］兄弟与我，乃分形同气之人。虽有长幼，皆受父母恩勤鞠育。苟其不和，即是得罪父母；若使人不和，即是使人得罪父母。继庶兄弟，虽有大小，总是与我同父连枝，与之不和，便是薄待骨肉；若使人不和，便是使人薄待骨肉。宗族兄弟，虽有亲疏，皆受祖宗荫庇栽培，与之不和，分明轻慢祖先；若使人不和，分明使人轻慢祖先。故知私仇之报复甚小，不和之贻害甚大。人若真能孝友，方将自爱其兄弟，以及人之兄弟，岂忍以私仇之故，而使其不友于弟，弗恭厥兄乎？ 　下附征事（一条）

#### 邑神示罚（其亲面述）

嘉定张某，有兄弟二人，分产之时，兄应还弟银一十几两，而兄以他项支吾，意欲负之。弟贫且朴，争之不得，乃质之于先所经手之嫡叔。伊叔以兄富且能，反左袒之。弟忿，乃于康熙丁丑年夏，为疏一通，焚於邑神之庙。越五日，不见有感应，乃复为一通以奏之。其明日，伊叔死，伊兄死，己亦随死，俱追至城隍庙。神责曰：‘汝三人俱未合死，追汝等来者，为一词状，欲审明耳。’顾其兄曰：‘汝实该还弟银十五两七钱，奈何图赖？责三十板。’又顾其弟曰：‘此种事，何不诉于阳官？而亵渎阴府，责二十五板。’又顾其叔曰：‘汝为叔父，何不从公剖断？乃媚富欺贫，使汝幼侄结讼至此，亦责十板。’审讫发回，而三人已瞑去大半日矣，皆呼腿上甚痛，视其坐处，皆发青紫色，各卧十余日而后起。

［按］伊叔于幼侄，本无私仇，特缘势利耳。岂知冥中细账，代其登记，如此精详乎？故阳世有冤抑，阴司无枉滥；阳世能通情，阴司但执法；阳世问官，不过就现在剖断；阴司论事，直欲将前世乘除。人若遇冤枉事，譬之于前世，则忿心自释。犹记壬戌年，余闻嘉定南翔镇，陆宸求家一事，乃至鬼在冥途，亦凭文牒来往，不能擅渡关津。其年，宸求之侄妇病，有鬼附之。自称徽州婺源人，在江北贩鱼蛋，被其行家尽欠其银，赀本俱丧，愤恨而死。随诉冥司，冥官谓此事特还报耳，不必诉也。乃以册籍一本示余，尽是余前生所欠彼物，因而怒心顿息。冥官给我一凭帖，令我还家，顷我道经于此，被汝家小婢，以秽水泼出，污损我凭，难以归矣，可速给还。宸求谓凭是冥间之物，我何能为？宜再到给凭之所，乞其重给，乃可得耳。鬼云：‘我已到此地，前有城堡，后有关驿，欲去不能。’宸求曰：‘然则奈何？’鬼云：‘此地某乡有某人，作来可用。’陆即遣使请来，乃一老人也。告以故，老人亦未谙凭式。又问一道士，乃能写就，并设肴果祭之。鬼得凭大喜，极其称谢，嘱家人急宜延医调治。鬼将出门，复入告曰：‘汝家有二犬，睡门首，可送我出。’陆如言送之，鬼杳然竟去，陆之侄妇亦病愈矣。谁谓阴阳异途，有二理乎？

### ‘勿因小利使人父子不睦’

［发明］父子之伦，重于手足。兄弟阋墙，已成凶德；父子乖异，更灭天伦。假令他人于此，以利己之故，使我父子参商，骨肉嫌隙。哀哀父母，顾似续而感伤；济济儿孙，对庭除而负疚。于心何忍？于理何安？所以古来圣贤，老吾老，以及人之老；幼吾幼，以及人之幼；必使家家菽水承欢，户户高堂具庆，而后吾事亲之心方慰，而后吾教子之念方安；不然，彼此反观，其为不孝不慈也大矣。不睦之故，亦有多端。非因语言斗构，即因财帛交关；非为前后父母，有偏憎偏爱之私；即为嫡庶弟兄，起为厚为薄之见。要其归之于利，则一而已。所谓小者，非必锱铢之谓也。纵使家舍田园，较诸父子不睦，则亦小矣。若以文害辞，恐违帝君垂训之意。　下附征事（一条）

#### 诱子倾家（《丹桂籍》）

富人有徐池者，与徐八居址相近，见其房屋壮丽，百计图之。八初无售意，池乃设计，诱其子以赌博，遂至废家，卒卖其屋于池。徐八大恨，于是父子不睦，愤闷而死。未几，池之三子五孙，皆得重病。梦其祖曰：‘祸将至矣！汝忆前日得屋之故乎？此徐八为祟也，彼将讼汝于冥司矣。’池惧，祷於邑神。方入庙时，见一丐者，作惊骇状。或问故，乃私告曰：‘昨夜偶卧殿上，见有人手执诉词，讼徐池以诱子荡产者，不意徐池适来祭祷，是以异耳。’池闻而益惧，不逾年，而池病不起，死亡殆尽。

［按］以觊觎房屋之故，遂至设谋陷害，坏人子弟，离人骨肉，必使其倾家荡产而后已，其心可谓险矣！昔江右赵尚书，与省元常某为邻。常有美园，赵因设计求之，常乃为诗一律，并书券送之，曰：‘乾坤到处是吾亭，机械从来未必真；覆雨翻云成底事，清风明月冷看人；兰亭禊事今非晋，洞口桃花也笑秦；园是主人身是客，问君还有几年春？’赵得诗，归券弗受。较之徐池，可谓早知觉悟，转祸为福矣。

### ‘勿倚权势而辱善良’

［发明］权势所在，烜赫固易，衰败亦易。当其烜赫之时，则侍候者盈门，趋附者如市。偶发一言，无不奉命。及至衰败之候，则亲附者皆去，受恩者如仇。剖心相示，置若罔闻。同此一人，而炎凉异态，自古皆然。故知自己有权势，尚不可恃，况倚人之权势乎？况又倚人之权势而辱善良乎？夫以善良而辱之，罪也；且复倚人之权势而辱之，罪之罪也。贵有贵之权势，富有富之权势，官有官之权势，吏有吏之权势。权势不同，而倚之者则同。可以倚之，即可以辱之矣。善者，反于恶之谓；良者，别于贱之称。善与良，皆处无可辱之地，皆存不屑辱之心。此而必以权势辱之，视夫淩辱庸流之辈者，又有异矣。　下附征事（三条）

#### 希旨诬良（《冥祥记》）

梁曲阿人宏某，家赀巨富。往湘州贩木，经营数年，始购得巨木数筏，皆长五十余丈，世所罕有。时武帝欲为文皇帝陵上建寺，欲购名材。而宏氏之木，适运至南津。南津尉孟少卿，希朝廷旨，妄思擢用。乃搜取宏氏所赍衣服财物，诬为劫取。又云：造作过制，非商贾所宜。遂没其木筏入官，处以重典。宏某临刑之日，命妻子多具黄纸笔墨于棺中，又书少卿姓名数十，吞之。方过一月，少卿忽见宏某来索命。初犹捍避，以后但言乞恩，呕血而死。凡诸狱官，及主书舍人，预此狱事者，几月之内，相继夭亡。皇基寺营构方讫，随遭天火，柱木之埋在地下者，皆化成灰，无有留余。

［按］甚矣！末劫之福德渐减，货物渐低也。自梁至今，不过千余年耳，此时求深山中二十余丈之木，已不可得，况五十丈乎？总是人愈贫，则财木之遭斧斤也愈急，矧又加以地力之渐薄乎？隋唐以前，稻禾之穗，皆长盈尺。而菜果之甘美，花卉之香艳者，渐渐今不如昔。嗟乎！此种事理，措大有所不知，即或告之，又有谁信之？

#### 仆犬证赃（汇纂《功过格》）

柳胜，字平之，卯金乡人也。滥膺仕籍，武断乡曲。性贪恶，苟可得财，虽亲戚弗顾。适有殷述庆，莅兹土，两人同恶相济，得镪（＊钱币）中分。遭其毒者，无不哭诉于神。未半载，柳胜暴死，死时七窍流血。不数日，述庆亦以恶疾暴亡，入敛偶迟，遍体虫出。胜一老仆，忽与一家犬，同日毙。越一宿，老仆蹶然坐起，告妻子曰：‘吾适至冥间，见王者坐殿上，吏卒传命甚严。阶下押二人至，即主人与殷某也，榜拷笞掠，不忍闻见。又敕吏取一薄至，即记吾为主人领钱之数，而黑犬则又常随我出以领钱者也，故并勾吾与犬以为证。俄而，殿上呼曰：“柳胜、殷述庆，押入地狱，不以赦原！”特放我还阳者，盖欲籍我以宣示世人耳。’

［按］殷令当权，已是播恶于众，况复加以助纣为虐者乎？泥犁之报，固难免矣！

#### 因辱致毙（谈公济述）

昆山角直镇邱孟华，其甥为邹寿，家庭不睦。孟华曰：‘不如以官法从事，或可辱之。’遂嘱其子圣时，以名帖送当事，受杖公庭。寿与圣时为表兄弟，见其用官势以辱之，大恨，遂发狂疾，后复缢死。越三年，圣时得疾，百药不效，忽邹寿附于身，备述前事，且言欲以刀刺圣时。亲戚视其胁下，果若有伤，因慰之曰：‘汝今已死，不可复生，盍若以忏力度汝。’鬼曰：‘事已发东岳，余亦无可奈何，即日审矣，必同汝去也。’不逾日而卒。

［按］此康熙丙子年八月二十三日也，余复以此事，访诸其亲友，与谈姓之言同。

### ‘勿恃富豪而欺穷困’

［发明］富豪穷困，各有因缘。虽其所以致此者，皆由宿生自己之故。然就现在境遇，则苦乐天渊矣！人处富豪之地，宜常存忠厚之心，危惧之想，兢兢自持，每事哀怜穷困，方增自己之福。若因其可欺，从而屈抑之，驱使之，淩虐之，或以巧计笼络之，或以重息盘折之，则此中不可问矣。况赀财田产，反覆去来，今日荒烟蔓草，即当年之舞榭歌楼，安在富豪之不转为穷困乎？则何如早存厚道之为愈乎？

富豪之人，本欲长据富豪之境，惜乎反种穷困之因。其患只在不知因果，忘却本来耳。《譬喻经》云：‘智者思惟财物，不可久保。譬如失火之家，智者明知火势，火未至时，急出财物，舍虽烧尽，财宝全在，更修屋宅，广开利业。智人植福，勤修布施，亦复如是。愚惑之人，但知惜念，匆匆营救，不量火势，荡然灭尽。屋既不救，财复丧失，悭吝之人，亦复如是。’乃知不欺穷困，正所以善保其富豪也。　下附征事（两条）

#### 不欺穷困（《感应篇注证》）

麻城县一缙绅，积赀千金，将赎二十年前所卖之产。子方十二岁，知之，问父：‘得吾之产者共几家？’父曰：‘约二十余家。’又问：‘彼家得业后，所费几何？’父复以中席杂费告之，子乃徐言曰：‘如是赎来，彼家吃亏甚矣。纵使赎归，必伤阴德。且吾有银，何患无田？必欲争取二十余家养命之产也！况小家之置产也难，吾家之得田也易。纵使彼家，即以原银置田，亩数只存一半。矧银钱到手，易于花费乎？’父默然良久，乃云：‘吾儿所言甚是有理，但墓旁之田一十八亩，定当取赎，以供祭扫，余则不必矣。’子曰：‘审如是，当以时价平买，不必向之言取赎。’父亦从之。由是乡人感激，常在猛将小祠中祷祝。后其子十八岁，即联捷，以部司擢严州守。一日骑马过桥，马跃渡河，忽见空中猛将手扶，端坐桥旁，方悟向来乡人祷祝所感。后享年至八旬有余。

［按］按契赎田，其理甚正，似亦无损于人。乃以如此弱龄，而能推见至隐乃尔，宜其神人交敬，福寿兼隆也。

#### 动人恻隐（《功过格》）

衡湘梅公，初为固安令。一日有内监，馈公豚蹄，乞为追负。公烹蹄，召内监饮。并呼负债者至前，诃之，其人诉以贫。公叱曰：‘贵人债，敢以贫辞乎？今日必偿，少迟，死杖下矣！’负者泣而去，内监意似恻然，公复呼来，频蹙曰：‘吾固知汝贫，然则无可奈何！亟卖尔妻与子，持钱来。但吾为民父母，何忍使汝骨肉骤离，姑宽一日，归与妻子诀别，此生不得相见矣。’负者不觉大恸，公泣，内监亦泣，辞不愿偿，遂毁其券。后公至侍郎，功名特显。

［按］既不徇内监之嘱托，复不伤内监之情面，使一片贪暴之心，潜移默化者，其机止在动其不忍之良耳。

### ‘善人则亲近之，助德行于身心；恶人则远避之，杜灾殃于眉睫。’

［发明］善人恶人，分明吉凶二路。言乎气味，判若薰莸；言乎品类，势同枭凤。故曰：‘近朱则赤，近墨则黑。’自然之理也。善人所修者德行，亲之近之，便有熏陶渐染之功；恶人所酿者灾殃，远之避之，自无朋比牵连之祸。自天子以至庶人，未有不以亲贤远奸，为第一要务。良由观感赞助之力，默移人之性情者居多耳。善人非必时时行善，然动静云为，较之恶自远矣；恶人非必事事为恶，然语默作止，较之善自远矣。且如吾欲作一善事，济一贫人，放一生命，善人见之，必多方赞成，以为此举必不容已；恶人见之，必无数阻抑，以为此事极其迂阔。言之者既已谆谆，听之者能无跃跃？吾知随之转移者多矣！孟母教子，必欲三迁，恶其习也。圣贤尚尔，何况庸人？岂惟人类，即异类亦然。昔华氏国有一白象，能灭怨敌，人若犯罪，彼国令象踏死。其后象厩为火所烧，移象近寺。象闻比丘诵《法句经》，至‘为善生天，为恶入渊’之句，象忽悚立，若有觉悟。后付罪人，但以鼻嗅舌舐，不忍踏杀。王知其故，移象至屠肆之处，象见屠杀，恶心复炽。然则见闻所系，顾不重哉？

见善人，不独自己当亲近，即教其子弟，亦当亲近；岂惟教其子弟亲近，凡系一切亲戚知交，可以与之一谈者，皆当教其亲近。见恶人，不独自己当远避，即教其子弟亦当远避；又岂惟教其子弟远避，凡系一切亲戚知交，苟能进以忠言者，皆当教其远避。何则？善恶两途，不容并立。人若不近君子，必近小人。由善入恶甚易，改恶从善甚难。每见里巷小民，群居终日，言不及义。有以酗酒撒泼，而致破家身亡者；有以好勇斗狠，而致破家亡身者；更有溺于赌博，耽于声色，而致破家亡身者。此中招灾酿祸，举目皆是。原其弊，始于二三知己，一时高兴，转相效学而然。初不料其祸之遂至于此也。假令以亲近匪类之心，亲近善类；以结交匪类之财，结交善类；则其进德修业，转祸为福，正未有艾！夫何计不出此？乃以父母妻子甚爱之身家，不思慎于保守，徒供匪类之丧败，良可痛惜！则与其悔之于后，不若慎之于始也。 下附征事（三条）

#### 执贽十往（见本传）

宋马伸，字时中，弱冠登第。崇宁中，禁元祐学术，其党为诸路学使，专纠其事，程门宿学老儒，皆惧而解散。时伸自吏部，求官西京法曹，锐然往依。先生恐其累彼也，却之。伸执贽十往，礼益恭，且曰：‘使伸得闻道，即死何憾？况未必死乎！’自此出入三年，凡公暇，虽风雨必赴。同僚或以非语中之，公悍然不顾，多所进益。

［按］是时群议惶惑，同人惧其及祸，伸遂欲弃官往投。人皆闻而壮之，以为有志于学，其为德业之助何如！

#### 遇恶不校（娄东人述）

太仓词林王宪尹，讳吉武。康熙壬子秋，甫登贤书，夜从远道归，将近里门，忽有酗酒无赖，遇之于道，执而问曰：‘尔是何人？’持刀欲斫之。王敛容曰：‘吾是王某，即新科中式者！’其人曰：‘吾正欲杀新科王某耳。’犯之益力，赖邻里狂奔扶救，得脱。归至家，不与家中言其事。明日，无赖酒醒，惶恐惧罪，以为必闻之官，将置于法。急同邻里数人，踵门请罪，先生闭户却之，以为吾昨夜并无其事。此辈不知所出，惘然而退。

［按］有德者必能有容，以其涵养之粹也；有福者始能有忍，以其度量之宏也。夫以少年得意之人，猝遇暴逆于暮夜欲归之际，不惟不与之校，并不露于家庭之内，是非特见恶人而远避，且并忘远避之见矣。

#### 党恶杀身（昆山共知）

昆山甫里镇马继，自恃拳棒，结拜兄弟数人，日事杯酒。邻近有贾人，家本饶裕，二子误入其党。一日，马见客人钟聪，在镇收钱数百千，欲劫之，邀其党同行，二子不知其故。舟过莲花墩，尾客船，数人从后钩住，尽劫其钱。钟客登岸号呼，近岸乡民，四起逐之。适遇捕盗船到，协力擒拿，无一免者。马继等先后死狱中，止存陈贵、顾祖、朱二，于康熙十一年七月，枭斩半山桥上。贾人二子，有口难辩，竟限大辟。

［按］又有一人，受人所赠之衣，不知其为盗也，后失衣者，执以闻官，竟毙于狱。然则见恶者，可不凛然知惧乎！

### ‘常须隐恶扬善’

［发明］奸人早作夜思，不遗余力者，恶之实。而其消沮闭藏，惟恐人知之者，恶之名。恶而不隐，势必转相传播，无地自容。先哲有云：‘闻人有过，如闻父母之名耳，可得而闻，口不可得而言。’大哉！仁人君子之论也。彼轻薄庸流，往往喜闻人过，惯以传述之词，据为确实之论，甚至粉饰增添，丧人名节，其有不显遭人祸，阴受天诛者，几希矣！恶之在细行者，固当隐；恶之在大节者，尤当隐。恶之在男子者，固宜隐；恶之在妇女者，尤宜隐。恶之在自身者，固不容不隐；恶之在祖先者，尤不容不隐。总是恶名愈大，则吾隐之之功愈大。其无志隐恶者，皆其无福隐恶者也。

孔子论益者之乐，必曰：‘乐道人之善。’道之云者，即扬之谓也。善言善行，人之所难。苟有一德，人即传播，则善者益进于善，此即与人为善之意也。是故善在圣贤，可以鼓励风俗；善在乡党，可以式化顽愚。其机全在揄扬赞叹，不没人善之心而已。‘善’字所该甚广，当兼言行大小，远近闻见而言；‘扬’字所该亦广，兼笔舌劝化，自作教他而言。　下附征事（三条）

#### 宿世口业（《发觉净心经》）

佛在祇洹说法，有六十初发心菩萨，共到佛所，五体投地，悲泪如雨，各问宿世业缘。佛言：‘汝于拘留孙佛时（贤劫千佛中第一尊佛），出家学道，道心减灭。其时有信心檀越，供养二法师，极其钦敬。汝于是时，生嫉妒心，在彼檀越所，说法师过，令彼渐生轻慢，断其善根。以是因缘，堕于四种地狱中，若干万岁，后得为人，五百世中，生盲无目，愚痴无智，常为人之所鄙贱。汝等将来命终后，于五百岁正法灭时，尚当生于恶国恶人之处，为下贱之人，被他诽谤，迷失本心。过是五百岁，然后灭尽一切业障，得生于阿弥陀佛国，极乐世界，时彼如来，方授汝菩提之记。’

［按］毁谤三宝，拨无因果，与弑父、弑母、弑阿罗汉等，同为第一等重罪。以其断人善根，障人慧眼也。世俗见人斋供僧尼，未有不发阻挠之言。盖有二故：一则资性刻薄，以讥评讪笑为才干故；一则昧于三世，不知三宝为大福田故。

#### 口业余报（《杂宝藏经》）

罽宾国有一罗汉，名为离越，山中坐禅。有人失牛，寻踪而至。时值离越煮草染衣，其衣自然变作牛皮，染汁自然变作牛血，所煮草自然变作牛肉，所持钵盂，变作牛头。牛主遂送官禁狱。在狱十二年，恒为狱监饲马除粪。业缘将尽，离越弟子，遥见其师在罽宾狱中，即来告王。王令狱中有僧，听出。离越闻之，须发自落，踊身虚空，作十八变。王大惭谢。离越自言：‘我于往昔，亦曾失牛，诬谤罗汉，一日一夜，故堕三途，受苦无量。余殃未尽，今得罗汉，犹被诬谤。’

［按］罗汉已断后有，犹不免有余报者，以其尚有怨对在也。然须知罗汉所受业果，与世人所受业果，固是悬绝。譬之诸天共器，食判精粗；三兽同河，渡分深浅，未可以一概论也！

#### 绮语花报（沈永思说）

宜兴潘书升，讳宗洛，康熙甲子年秋，梦至关帝殿，适在散卷，唱首名人到，随即踢下，第二名，乃即己也，唱第三名、第五名俱不到。又见壁上挂一黄榜，榜首之名，乃‘为楫’二字，独不见其姓。俄而赤面者，提其首所戴盔，加于潘首。觉而讶之。及榜发，潘果得元。因遍访名‘为楫’者，既而知为娄县之傅鹿野。特往拜之，而傅素有文誉，主司果拟第一，首二场文，评阅甚佳，因失第三场卷，遂至摈弃。盖傅之为人，有口才，生平最多绮语，好扬人短，故得斯报。揭晓后，主司甚爱其文，特请会面。自后傅怏怏抱恨，不逾时，而以鼓胀暴亡。

［按］文人口业，绮语独多，他人刺心之事，彼偏能以谈笑出之，在我之口头愈快，则在彼之抱恨愈深。每见慧业文人，往往贫穷彻骨，潦倒不堪，甚至反不如负贩小民，得以稍安其衣食，岂必尽属生前之故乎？苟能立心仁厚，常以隐恶扬善为怀，则口四恶业，不期寡而自寡矣。

### ‘不可口是心非’

［发明］口司出纳，食进于口，所以养其身；言发于口，所以养其心。心口相符，是非乃当。不然，则诈伪叵测，纯以机械用事，未邀有口之功，先蒙有口之过。负于口者实多矣。口不能思，而心能思，口常受役于心。故出伪言者，口也；使之出伪言以欺人者，心也。人于接物之时，不能表里如一，其过不在口，而仍在心。但使心地如青天白日，则口头自不至覆雨翻云。君子但当反求其本而已矣。　下附征事（两条）

#### 咒诅酷报（《贤愚因缘经》）

佛世有微妙比丘尼，得阿罗汉果，与诸尼众，自说往昔所造善恶果报。曾于过去为长者妻，其家巨富，自无子息，妒妾生男，私自杀之，其妾怨詈，乃自誓曰：‘我若果杀尔子，使我夫为蛇螫，所生儿子，水漂狼啖，自食子肉，身现生埋，父母居家，失火而死。’自此没后，堕于地狱，受苦无量。地狱罪毕，为梵志女。怀孕弥月，同夫至父母家。中路欲产，宿于树下。忽有毒蛇，螫杀其夫，妇哭之闷。俟天初晓，手携大儿，复抱小儿，涕泣进路。适阻大河，无舟可渡，乃留大儿于此岸，先抱小者置于彼岸，复入水中来迎大儿。儿见母来，赴水抱母，遂为漂去。还取小儿，狼来啮去，血肉淋漓。不觉肝肠寸断。路逢一人，是其父母相识，告以所苦，且问父母平安否。曰：‘近日失火，一门尽死矣。’后复适人，娠身欲产，夫饮酒回，正在分娩，无人启户，夫破门入，擒妇毒殴，随煮小儿，逼令妇食。妇畏夫故，强吞一口，痛入心肝。因弃夫逃，止波罗奈国，息一树下，有新丧妻者，遂为夫妇。经于数日，夫忽命终。时彼国法，若其生时，夫妇相爱，夫死必为殉葬，遂复生埋。适有群贼，旋来开冢，因而得出。妇自念言：‘宿有何罪？数日之间，连遭奇祸！’闻释迦如来，在祇洹中，即往佛所，求哀出家。由于过去施辟支佛食，发愿修行，故于今世值佛，得成罗汉。

［按］惨哉！数日之间，连遭如此奇祸也。快哉！遇佛出家，竟成罗汉也。一则以口是心非，咒诅求直之故；一则以施食发愿，欲求出世之故。故曰：‘祸福无不自己求者。’

#### 一目准誓（《宋鉴》）

宋钦宗北狩时，既成和议，显仁皇后将还，帝挽手泣曰：‘吾若南归，得为太乙宫使，足矣，他无望也。’后誓曰：‘吾归后不来迎汝者，当瞽吾目。’比至，高宗殊无迎复意，后怃然，不敢力言，不久失明。广募医疗，莫之能治。后有道士入宫，将金针一拨，左目顿明。后喜，请更治其右。道士曰：‘后以一目视，一目准誓可也。’后竦然起谢，道士竟去。

［按］轻诺者，必遭人怨；轻誓者，必受天诛。显仁后之不得践言，非负约也，迫于势耳。向使痛哭流涕于高宗之前，上意必不可强，后亦可无负厥心矣。不能出此，而第准之以一目，何尝不原其情而罪之乎？

### ‘剪碍道之荆榛，除当途之瓦石’

［发明］荆榛碍道，必触人衣，剪之则利于行走；瓦石当途，必伤人足，除之则便于步趋。于此留神，则一举足而不忘利济可知。况以明眸之人，而当白昼，其剪除之功犹小；若暮夜昏黑，或两目失明，则剪除之功犹大。甚勿以其善小而不为也。由剪除之心推之，则豪强当道，奸宄弄权，公门有把持官府之吏，村落有武断乡曲之人，必当排击斥逐，不遗余力可知。由剪除之事广之，则田间有碍路之深草，岸上有拂纤之小树，水滨有未烂之木椿，河边有坏舟之大石，港内有捕鱼障蟹之簖帘，必宜多方设法，尽除其害可知。

荆榛瓦石，皆是眼前障碍，不能顺利之物。良由世人心多障碍，不能予人以顺利。以故生此浊恶世中，所见每多如此。余读《起世因本经》，见金轮王出世时，海中自然现出宝阶，能周行四大天下。轮王没后七日，宝阶遂隐。此轮王之福力使然也。又见《大悲经》云：如来行路时，能令大地高处自下，下处自高。一切丛林、坑坎、瓦石、臭秽，自然扫除。一切香花树林，倾侧向佛。如来过后，辄复如旧。可见一切境界，皆由心造。今人生于荆榛瓦石中，惟恐人受荆榛瓦石之害，而能代为剪除，直是种净佛国土之因，岂特人天福报乎！　下附征事（两条）

#### 拔荆得金（《阴骘文注证》）

临川民周士元，入山采茶，被荆棘钩衣，向前跌踣，木刺入肉，流血不止。因念同伴诸人，俱由此路，恐亦被伤，乃忍痛坐地，用力拔去荆条。根下闪烁有光。视之，乃黄金一锭。持归作本贩卖，三年之后，遂成富室。

［按］世间尽有毒草恶木，力能伤人害物者，若遇见此，但当披去，不可栽培。

#### 梦人赠桂（同前）

元周德，家贫好善，遇途间秽滑之物，及砖瓦石片，有碍行路者，必扫除之。见跛眇之人，必扶掖之。种种善事，力行不倦。后梦老人，折桂花一枝，赠之，曰：‘赐汝贵子，以酬汝劳。’后果生子，弱冠登第。

［按］不受瓦石之累，不知拔去之功。犹记康熙四十七年，苏郡大水，饥民载道。有人贩糙粞一船，行至长洲沙河口，不知水中有大石，顺风扬帆触之，其舟立破。粞沉河底，舟人俱入水中。时已隆冬，冻馁几毙。至第二日，方雇小舟，捞出水粞，仅存其半，而贩粞两人，皆破家矣。乃知捞出河底碍舟之石，其功尤大。

### ‘修数百年崎岖之路’

［发明］名之曰路，必有无数人往来；路而崎岖，必有无数人不便于往来。一日不修，则一日不便往来；数百年不修，则数百年不便往来。若今日能修，则自此以后，数千百年，日日便无数人往来；就无数人中，于大风大雨，便其往来；于重担行李，便其往来；于暮夜昏黑，便其往来。隐然免无数老弱之惊惶，隐然省无数瞽人之跌扑。厥功顾不巨耶？崎岖之路，本就陆道而言，若推广其说，则川源之淤塞，溪涧之迂回，一应阻碍舟楫之处，即崎岖之路也。其法在于因利乘便，设法疏通，使后人永享其惠，亦即修数百年崎岖之路矣。　下附征事（两条）

#### 七十里塘（《昆山县志》）

昆山至和塘，自县治以西，达于娄门，凡七十里，通连湖荡，皆积水泥涂，无陆地可行，甚为民患。由晋唐以来，不果修筑。宋皇祐中，有人建议绘图以献，亦不果行。至和二年，主簿邱与权，始陈五利，力请兴作。既而知县钱公纪，复言之。乃率役兴工，始克成塘，遂以年号为名。开通河港，凡五十有二，以泄横冲之水。上设桥梁，以便行人来往。至今犹受其惠。

［按］所谓五利者，一曰便舟楫，二曰辟田野，三曰复租赋，四曰止盗贼，五曰禁奸商也。夫以如是之大役，由於邑尉之创始，卒贻后世无穷之利。然则留心民瘼（＊疾苦）者，岂必专籍爵位之崇高哉？

#### 熔锡灌闸（《清河家乘》）

昆山张虚江，讳宪臣，嘉靖间，为浙江宁绍台道。方赴任，例送调和，及下马饭银，虚江概却之，居官一尘不染。尝曰：‘吾只饮浙江一勺水，庶吾子孙亦得宦此。’后其孙泰符，讳鲁唯者，果为绍兴知府。时府城五六十里外，有星宿闸，为一府水旱所关，乃朱买臣所筑。其地濒海，有二十八洞，延袤三四里，水势最急，修补甚难。一钱太守修后，日就坍毁。屡筑屡坏，民甚苦之。张公相度形势，以为筑石非可永久，乃熔铅锡以灌之，其桥石与闸铸成一块，约费巨万，至今屹然不动。绍民乃以神祠之。厥后泰符亦升宁绍台道，继为方伯（＊地方长官），累迁至七省总漕。仕宦总不离浙，人以为虚江清正之报。

［按］虚江先生之父，南麓，因其先世出方孝儒门下，避罪于长洲之唐浦，子孙业农，每以读书为讳。一日出外，见路傍遗一囊，挈之甚重，约有三四百金，不敢启视。停舟岸下三日，见一人仓皇寻至，询其的实而反之。于是暮年生虚江，其母管夫人，怀孕十六月而生。幼时过目成诵，冠弱即登嘉靖会魁，子孙科第不绝。

### ‘造千万人来往之桥’

［发明］地上有河港，划断南北东西，使行者望洋浩叹，一旦济之以桥梁，是犹绝处逢生，不舟而渡也。谓建桥者非大功勋事乎？岂止千万人往来乎？修造桥梁，是渡人于川涧；布施作福，是渡人于贫穷；改恶修善，是渡人于患难；勤学好问，是渡人于愚痴；修行学道，是渡人于生死。内典称六波罗蜜，即所谓六度之意也。　下附征事（四条）

#### 海神示约（《万安桥记》）

福建洛阳江，地形濒海，旧设海渡渡人，每遇风波，溺死无算。宋大中年间，有舟将覆，忽闻空中曰：‘勿伤蔡学士！’已而风浪顿息，一舟无恙。询之，舟中无姓蔡者。止有一妇，厥夫姓蔡。时妇方娠已数月矣，心窃自异，即发愿云：‘若所生之子，果为学士，必造舆梁，以济渡者。’后生子，即忠定公襄，以状元及第，出守泉州时，母夫人犹在，促公创建此桥。公念水深莫测，且潮汐频至，何以兴工？于是因循者年余。母夫人促之益力。公乃移文海神，遣一隶卒赍去。其卒痛饮大醉，投书海中，酣卧海上。醒后视之，书已易封。公启视之，止一‘醋’字，翰墨如新，公恍然曰：‘神其命我二十一日酉时兴工乎？’至期，潮果退舍，泥沙拥积丈余，潮之不至者，连以八日，遂创建此桥。其长三百六十丈，广一十有五尺，共费金钱一千四百万，因名之曰万安桥。

［按］时董其事者，有卢实、王锡、许忠，及释氏义波、宗善等十有五人。独言蔡公者，因其为之倡也。

#### 延龄裕后（《善余堂笔乘》）

程夷伯，年二十九，一夕梦其父谓曰：‘汝今年当死，可求觉海救之。’夷伯醒而惘然。一日遇见一蜀僧，善相术，叩其字，号觉海，问及寿算，曰：‘君年甚促，恐不能至明岁矣。’夷伯固恳之，乃觅水一杯，呵气入其中，令夷伯饮，且曰：‘今夜若有吉梦，可即报我。’是夜，梦至一官府，左廊下所立男子、女人，皆衣冠整肃，有喜悦状；右廊所立，皆枷锁缧绁之人，哀号涕泗。旁一人云：‘左廊是修建桥路人，右廊是毁坏桥路人，若要福寿，自可择取。’夷伯遂发心修补桥梁道路，不遗余力。后复见觉海，曰：‘寿已延矣。’后夷伯年九十二，子孙五世昌盛。

［按］造桥与拆桥，明明两种人；善报与恶报，明明两条路；若说因果虚，必定遭奇祸。

#### 建桥福果（昆邑共知）

昆山周季孚，富而好善，中年无子，后迁至苏郡，遇一异人，告曰：‘汝命数无子，必欲求之，当修造桥梁三百，便可得子。’周曰：‘吾无其力，奈何？’或曰：‘桥不拘大小，亦不必创造，但能修补缺略，亦可凑足其数。’周欣然从之。欲造者造，欲修者修，略无难色，恰满三百之数，而周已六旬矣。其后连举三子，皆为名儒，其一则息关蔡先生之婿。公之没也，在康熙四十九年，时已八十有四。

［按］一桥既成，犹能济人无数，况三百乎？宜其转无后为有后，命数不足以敌其福报也。

#### 毁桥获谴（金陵共传）

江宁贡院前，为秦淮湖，素无桥梁，行人以舟为渡。康熙甲辰，有巨商涉此渡，适乏渡钱，舟子逼勒之，商怒曰：‘吾于此建桥甚易，岂靳一钱乎？’舟子争论不已，哄然市人咸集。商即以二千金买木石，其工匠，则一僧募焉。僧乃露栖其处，以董其役，不胜劳瘁，逾年而后告成。丙午秋闱，江宁府脱科，咸归咎于桥，诸生呈于当事，因拆毁之。僧恚甚，投湖而死。未几，倡首拆桥之士，亲见僧来诘责，数之以罪，立时呕血而死。

［按］脱科亦偶然事，未必果系乎桥。即或因桥而有碍，亦当更想榜上所登者，为何如人？设或读书学道，动师古人，每事必欲济人利物。脱科固是可恨，不然一登仕籍，即欲奉妻孥，美田宅，结交官吏，武断乡曲，使善良之士，畏若虎狼，则桥之当拆与否，尚可徐商，正不必如是之汲汲也。

### ‘垂训以格人非’

［发明］天地间一切人类，皆吾胞与中之人类。人类中有一毫不是处，即吾分内中有一毫亏欠处。故于为子者，愿其孝；为臣者，愿其忠；为兄弟者，愿其友爱；刚强者，愿其柔和；鄙吝者，愿其施与；游手游食，斗殴赌博者，愿其各循本分，谦和自守。苟可用吾之劝化，不惜剀切敷陈，忠告善道，其或口舌所不能及者，笔之于著述，以示天下后世，其为垂训也大矣！下附征事（两条）

#### 立命之学（袁了凡《功过格》）

袁了凡先生，讳黄，初字学海。幼遇云南孔姓者，其人得邵子皇极数，推袁入泮当在明年。所决县试、府试、进学名次，三处悉验。因卜终身休咎，言某年当补廪，某年当贡，某年当选四川一大尹，在任止二年半，以五十三岁，八月十四日丑时谢世，惜无子。袁备录之，凡考校名数皆合。

将入南雍，访云谷禅师于栖霞山，对坐三昼夜，不瞑目。云谷曰：‘人所以不能作圣者，只为妄念相缠耳。汝坐三日，不起一妄念，何也？’袁曰：‘吾为孔先生算定，荣辱死生，皆有定数，无可妄想。’云谷笑曰：‘我待汝为豪杰，原来只是凡夫。从来大善之人，数不得拘；大恶之人，数亦不得拘。二十年来，被他算定，不曾动转一毫，岂不是凡夫？’袁曰：‘然则数可逃乎？’曰：‘命自我作，福自己求。诗书所称，历有明训。释典中有求功名得功名，求长寿得长寿，求男女得男女之说，佛岂以妄语欺人哉？今后宜时时积德，事事包容。从前种种，譬如昨日死；从后种种，譬如今日生。此义理再生身也。太甲曰：“天作孽，犹可违；自作孽，不可活。”孔先生算汝不登科，不生子，此天作之孽也。汝今力行善事，广积阴功，此自作之福也。《易》曰：“君子趋吉避凶。”若言天命有常，吉何可趋？凶何可避？开章第一义，便说“积善之家，必有余庆；积不善之家，必有余殃。”汝今还信得及否？’于是，遂出《功过格》示袁，袁即拜而受之。将从前过恶，为疏文一通，尽情发露忏悔，誓行三千善事，以求登科。云谷并教以持诵准提咒，以期必验。遂改学海，字为了凡，盖欲不落凡夫窠臼也。

明年，礼部考科举，孔先生算该第二，忽考第一，其言不验，而是秋中式矣。自此德日益修，功日益密，暗室屋漏之中，唯恐得罪天地鬼神。自己巳岁，发愿奉行，至于己卯，盖历十年，而后三千善事始完，是时遂起求子之愿，亦许行三千善事。因与室人互相劝勉，有善即书，有过即退。其时善念纯熟，将及满数，而遂得长男。癸未年九月十三日，复起求中进士愿，许行善事万条。丙戌登第后，授宝坻知县。日则见善必行，夜则焚香告帝。方忧日间无事可行，万善之数难足，一日梦神告曰：‘只汝减粮一节，万善之数已完矣。盖宝坻之田，每亩二分三厘七毫。先生代其区画，减至一分四厘六毫。’果有此事，心颇疑惑。适幻余禅师，从五台来，以梦告之，师曰：‘善心真切，一行可当万善，况合县减粮，万民受福乎！’先生喜，即捐俸银，令其就五台山斋僧一万，而回向之。孔先生算寿止五十三，后康强寿考，至于望八，子孙科第不绝。

［按］立命之说，发于孟子，而能身体力行，历历有验者，则了凡先生一人而已。然了凡先生之能改弦易辙，深信不疑，行之勇决者，又在云谷禅师一人。谁谓空门中，必不能发明孔孟之渊微乎？世俗见人力行善事，便从而讥之曰：‘作善须无心，若一执著，便生望报之想。’此种议论，未尝不高明，然而阻人勇往之志，多矣！农夫终岁勤动，而曰：‘尔无望收获。’士子十年辛苦，而曰：‘汝勿想功名。’彼能欣然从之乎？

#### 国策去毒

战国七雄蜂起时，无不斗智角力，全以机械用事。小人见之，击节叹赏，以为得计；君子观之，唯有感慨咨嗟，觉其可怜而已。譬之鸩酒，暂时止渴，其毒难医。平湖陆稼书先生，选《战国策》，将说士用贪用诈之事，尽行删去，独留彼善于此，数十篇文字，名之曰《国策去毒》。可谓读书有真眼，不被古人瞒者矣。

［按］知《国策》中有毒，秦汉以后之书，亦皆不免于毒可知，但其毒不同，存乎明眼人之静观耳。即如先生著述，发明书理固多，其中蹈常袭故，附和于俗见者，亦或间有。吾是以读先生之书，既用先生读《国策》之法，非敢轻有訾议也。书是天下古今公共之物，道是吾性分中自有之理。爱先生，则不敢媚先生，徇先生矣。

### ‘捐赀以成人美’

［发明］成人之美，君子素怀；欲成之中，便有所费；若不捐赀，胜事难就。盖世间不费钱财之惠固多，而需用钱财之事尽有。且如婚姻丧葬，治病扶危，以及济人利物之事，皆赖资财，以为经理。无论吾之独任其事，或半任其事，或少分之中任其事；更或吾倡之于前，众人相助以任其事；甚至有人创始，吾复赞叹随喜以任其事。捐赀不同，要其成人之美则一也。细玩‘美’字，当以修善修福，利及于世者为第一，成就一人一家者次之。至于赛会迎神，张灯演剧，开设茶坊酒肆，建造水陆神祇庙宇，此皆诲淫诲盗、杀生斗殴之根源，但招业果，初非美事，不可不知。  下附征事（一条）

#### 乐善不倦（《懿行录》）

明张振之，字仲起，太仓蔡泾人，尝守吉安。有吉安丞张大猷，晚年妾生一子，甫三岁，大猷与妾相继病故，子遂流落民家。公知之，为置媵保以归张。长邑令沈某，一室相继而亡，公治棺而归之，仅存孤孙，托有司护持。天台令死于官，不能归里，其家流寓杭州，一孙女甫髫，落奸人手，为妓家女。公闻流涕，为之赎归，俾择良配。如是捐赀济人者不一。子际阳，为一时名流，子孙特盛。

［按］赈济困乏，俾得还乡，是成其美于生前；绵人之嗣续，拔人于患难，是成其美于身后。

### ‘作事须循天理’

［发明］‘天理’二字，与人欲相反。天理者，作事之准则，犹匠氏之有规矩，射者之有正鹄。循之则是，舍之则非。循之则公，舍之则私。循之则为上达，舍之则为下达。循之则宅衷仁恕，天道佑之，动与福俱；舍之则立意溪刻，恶星随之，动与祸俱；其得其失，相去天渊。此与下句，文义互见。言作事，则出言亦在其中，犹下文言顺人心，则循天理亦在其中也。　下附征事（四条）。

#### 不弃疯女（《懿行录》）

福清文绍祖之子，与柴公行议婚。既聘，柴女忽患疯。绍祖以其恶疾也，欲更之。妻大怒，曰：‘吾有儿，当使其顺天理，自然久长；背礼伤义，速其祸也。’仍娶柴女归。次年子登第，女亦病痊，三子皆贵。

［按］古来娶瞽女病女者，类多身荣子贵。无他，以其立心仁厚，能为彼苍包容一人，彼苍亦将优待一人矣。

#### 弃妻重娶（沈永思说）

娄县顾元吉，初作吏，手不释卷，后为诸生，试辄冠军，生徒日众。然每入场辄见有妇女随之，文思遂乱。盖顾少年曾聘一妻，以其出自寒微也，竟不娶，致彼抑郁而死。晚年得狂疾，屡欲自击其阴，门人尝坚护之。少懈，辄欲奋击。既而行至桥上，见河水甚清，叹曰：‘此处可葬我！’遂自投而死。时康熙某年六月初一日也。

［按］以寒微而弃之，天必使其终于寒微矣。宜其具此文才，讫无成就，终葬江鱼之腹也。

#### 雷诛母子（郡人亲见）

康熙乙亥，苏郡大水，某村有孕妇，以夫卧病乏食，乃抱三岁儿，入城借米，得四斗归。遇雨困惫，近家里许，不能复负。见一家门首有童子，以米寄之，约其置儿来取。童子商诸母，遂屏匿之。妇畏夫，不归，且腹中甚饿，遂缢死屋旁。夫失所依，未几亦死。次年六月，匿米者迁至郡城养育巷，忽作鬼语曰：‘吾于某处讼汝，即雷部亦告准矣。’不三日，雷电交作，提母子于庭中击杀之，妇死犹抱童子。时康熙丙子年七月初三日也。

［按］若据后儒言之，则此母子两人，不过阴阳不和，偶然震死耳。世人闻之，其心泰然，竟无忌惮矣。

#### 邪淫负托（沈永思说）

太仓诸生王静侯，为人谦谨，忽遭雷击，众共惊讶。一日请仙判事，叩之，判云：‘彼于某年月日，应苏州府试，寓饮马桥民家，主人已在狱中，妻见王谨厚，以财托之，嘱其出夫于狱。王见妻子可胁也，逼焉，且私有其金，致置之死。故有此报。’

［按］此种隐密之罪，王法所不能及。若无罪福报应，小人乐得为小人矣。故开陈因果之说，隐然助扬王化，辅翼于名教者，不浅也！

### ‘出言要顺人心’

［发明］言行二端，君子立身之要务。作事循天理，则行寡悔矣；出言顺人心，则言寡尤矣。孔子曰：‘有德者必有言，有言者不必有德。’又曰：‘仁者其言也讱（难）。’又曰：‘言未及之而言谓之躁，言及之而不言谓之隐，未见颜色而言谓之瞽。’故知立言之道千难万难。从来道高德厚之人，必不轻于出言；沈机观变之人，必不轻于出言；谦退守己之人，必不轻于出言。轻于出言者，大抵心志浮躁，遇事喜于见长。故其所发议论，但能形之于口，心中未尝三思筹划。纵使得罪于世，贻笑于人，有所弗顾，何暇计其言之当否乎？

人心者，至公至当之心，即苏子所谓，不言而同然之情也。人心所在，即天理所在，故须顺之。然顺亦非谄媚之谓，但须察言观色，质直无欺。出之以详慎，示之以谦和。斯亦慎之至矣。至于大喜大怒大醉之时，必有过情之议论，尤当缄默无言，以防过咎。前辈有云，凡宴会交接之时，稠人广众之际，其中人品不齐，或者素行有亏，或者相貌丑陋，或今虽尊显，而家世寒微，或前代昌隆，而子孙寥落，以类推之，忌讳甚多。必须检点一番，不可犯人隐讳，使人愧愤。若不能遍识，最忌妄谈时事，及呼人姓名，恐或犯其父兄亲戚之所讳，常有意外之祸也。昔有一友，于广座中，谈及一贵客，其人因言，与彼交谊最厚。未几，贵客偶至，其人不识，与之揖让，因问旁人为谁，旁人曰：‘此即顷所言与君交谊最厚者也。’举座皆相顾微笑。嗟乎！此亦可为轻于出言者之戒矣。　下附征事（三条）

#### 鲁使对薛（《左传》）

媵侯薛侯，来朝于鲁，二国争长。薛侯说：‘吾先封。’媵侯曰：‘吾周之卜（＊掌占卜的官）正也。薛，庶姓也，吾不可以后之。’公使羽父，请于薛侯曰：‘君与媵君，辱在寡人。周人有言曰：“山有木，工则度之；宾有礼，主则择之。”周之宗盟，异姓为后。寡君若朝于薛，不敢与诸任齿。君若辱贶寡人，则愿以媵君为请。’薛侯许之，乃长媵侯。

［按］薛词固嫌直遂，媵语亦太迫切，惟有羽父之言谦和宛转，文彩动人。细玩其词，当分作六层看。首二句，叙明其事，以下便作宽缓之语。将山有木一层，陪起宾有礼一层，得借宾引主之法，不说宾无礼，反说宾有礼。犹之子产不言曲钧，而曰直钧。何其善于辞命也。周之宗盟，异姓为后，正是推原欲长媵之故。要说君若辱贶寡人，先说寡君若朝于薛，其语谦婉和平，令人闻之自喜。正如秦伯对晋使，不言执其主以归，反说寡人之从君而西，亦晋之妖梦是践，岂非巧于措词耶？此种皆出言顺人心处，初非谄媚逢迎可比。

#### 随宜说法（《高僧传》）

宋高僧求那跋摩（此言功德铠），族姓刹利，罽宾国王兄也。元嘉八年正月，来至建业。文帝引见，劳问殷勤，且曰：‘寡人常欲吃斋戒杀，而势有未能，奈何？’师曰：‘帝王所修，与士庶异。士庶身贱名劣，号令不行，若不约己节物，何以修身。帝王以四海为家，万民为子，出一嘉言，则士庶咸悦；布一善政，则神人以和；用贤使能，轻徭薄赋，则雨旸时若，桑麻遍野。以此持斋，斋亦大矣；以此戒杀，戒何如之？岂必阙半日之餐，全一禽之命，而后为宏济耶？’帝乃抚几叹曰：‘俗人迷于远理，沙门滞于近教。如师所言，真是开悟明达，可与言天人之际矣！’因赦住京祇洹寺。师临殁，头顶间有物，如龙蛇状，上冲于天，见者数千人。

［按］法师所言，句句是吾儒议论，然佛理亦在其中。正所谓出言顺人心也。

#### 巧为讽谏（《懿行录》）

明王尚书友贤，山西宁乡人，尝买妾，困于妒妻。尚书宦游时，幽闭一楼上，饿且死。妻之子毓俊，甫数岁，谓母曰：‘彼若饿死，人将谤母，不如日饲粥一碗，令其徐徐自死，人始不以母为不贤矣。’母从之。而俊阴以小布袋藏食于内，乘进粥时密授之，因得不死。逾年生一子，尚书潜育他所。及尚书卒，毓俊抚爱其弟特至。

［按］以言应世，固当顺乎人心；即以言事亲，亦不可逆乎亲志。孔子尝言事父母几谏，几谏者，悦亲顺亲之谓也。王君谏母，庶几得之？

### ‘见先哲于羹墙’

［发明］先哲者，谓往古圣贤；见之云者，谓心慕身行，如或见之也；‘羹墙’二字，勿泥，当与参前倚衡一例看。圣贤道理，随处发现流行，活泼泼地；倘若执著行迹，稍存意必固我，是犹叶公但知画龙，而不知有真龙矣。余昔年偶见一人，手执《中庸》，因与论《中庸》大义，且告之曰：‘《中庸》本无形相，若指定三十三章者以为真《中庸》，孔颜之道，尚未梦见。’其人大怒曰：‘君是禅学，非吾儒道。’遂将《中庸》反掷于案上。余曰：‘子诚小人矣！’其人问故，余曰：‘仲尼不常曰“君子中庸，小人反中庸’乎？今子反中庸于桌子上矣！’其人曰：‘小人反中庸，岂反置手内所执者乎？’余笑曰：‘然则吾所谓无相之中庸者，固如此也。’其人默然有省。一日有人举‘尽信书，不如无书’之说，余曰：‘此语却未敢便道孟夫子说得是。’此友拂然，余微笑，其人良久，始恍然曰：‘君可谓善读《孟子》者矣，我几为君所卖！’尧舜禹汤文武周孔颜曾往矣，要其遗文固在也。闲尝神游千古，网罗百家之言以读之，反复沉思，参以先儒议论。若其言与吾合，则密咏恬吟，悠然神往；间有一二欲合而必不可者，则笔之于书，质诸至圣先师，俾存其说于天壤。故三十年来，曾有《质孔说》一编，以自娱玩。非敢谓如见先哲也，以期发明圣学，不负先哲之训已耳。爰摘数条，以公同志。　下附《质孔说》七条

#### 孔氏三代出妻

甚矣！小儒之不知字义，诬谤圣门也。夫子刑于之化，未必逊于文王。纵配偶之贤，不及后妃，何至遂遭斥逐？一之为甚，况三代乎！且夫妇之伦，名教所重。倘其过小而出，家法未免太苛；若其过大而出，孔氏何其不幸！况夫子为万世师表，夫人乃以失德而被出，已足损其家声；更加以夫人之媳亦被出，媳之媳又被出，成何体面？一日将《檀弓》白文细玩，读至‘不为伋也妻者，是不为白也母’，不觉恍然，曰：既是不为正妻，想必定为侧室。然则所谓‘出母’者，并非出逐之母，乃所自出之母，犹言生母也。‘不丧出母’者，生母不服三年之丧也。盖子思亦系庶出，伯鱼曾教其服生母三年之丧，子思不便言其过礼，故曰：‘昔者吾先君子无所失道，道隆则从而隆。’自此以后，孔氏家法，凡系庶出之母，皆不令其服三年之丧，永为定例。故曰：‘孔氏之不丧出母，自子思始。’甚是明白晓畅。檀弓以‘出’字代‘生’字，可谓秀雅不群矣。后儒自己不识字，奈何使万世宗仰之夫人，浪被恶名乎！且今士大夫家，若其夫人未尝斥逐，而妄传斥逐，犹为累世之恨；仁人君子，犹当代白其怨；况以大圣人之夫人，而可使其姑妇三代，同抱千秋之恨耶？是宜改正俗解，遍示来兹，以醒从来之误。（＊《檀弓》原文：子上之母死而不丧。门人问诸子思曰：‘昔者子之先君子丧出母乎？’曰：‘然。’‘子之不使白也丧之，何也？’子思曰：‘昔者吾先君子无所失道，道隆则从而隆，道污则从而污。伋则安能？为伋也妻者，是为白也母。不为伋也妻者，是不为白也母。’故孔氏之不丧出母，自子思始也。）

［按］古人出妻，多以小故，不尽因失德。如曾子以梨蒸不熟出妻，见《孔子家语》。孟子见妻踞，即欲出之，而以白母，母责孟子失礼，孟子自责，遂止。见《孟子外书》。观此可知，此文为后儒方便说法，为孔氏三代夫人雪不白之冤，其用意至美，用心良苦。但读者诸贤，慎勿以辞害意，误认孔氏三代即开纳妾丑风。是不可以不辨正也。

#### 忠恕之外无一贯

吾道一贯，乃夫子一生本领，亦尧、舜、禹、汤、文、武、周公，历圣以来相传之本领。颜夫子从博文约礼后悟及，所以有喟然之叹。此外得其传者，不过曾子、子贡耳。夫子于一贯之理，头头是道，所以在川上，则曰‘逝者如斯’。其教及门则曰‘无行不与’，正为出户不由道，饮食不知味者，作现前指点耳。门人不得其解，故有‘何谓’之问。曾子亦用现前指点之法，以教之曰：‘夫子之道，忠恕而已矣。’譬之有人，问如何是海？其人即取海中勺水示之曰：‘此便是海水’。若谓勺水之外无海，直是痴人说梦矣。今之学者，动云‘忠恕之外无一贯’，何以异此？（＊附《论语》原文：子曰：‘参乎！吾道一以贯之。’曾子曰：‘唯。’子出。门人问曰：‘何谓也？’曾子曰：‘夫子之道，忠恕而已矣。’）

#### 雍也可使南面

‘南面’二字，注中训‘人君听治之位’，谓因仲弓宽宏简重，有人君之度，故以此许之。看来似觉未妥。盖人君者，天子诸侯之号；仲弓虽贤，犹在弟子之列；以尊君之夫子，即许其弟居天子诸侯之位。试问：置周天子、鲁定公于何地？盖古来设官分职，苟有一命之荣，无不南面临民。可使南面者，犹之可使治赋，可使为宰之类是也。

（＊附《论语》原文：子曰：‘雍也可使南面。’）

#### 执鞭之士

‘士’与‘事’，古字通用。周书《康诰》篇之‘见士于周’，即见事于周也。以此例观，则‘执鞭之士’者，犹云‘执鞭之事也’。若作士君子之‘士’，则‘士而怀居，不足为士’，夫子已有明训。怀居不可，况执鞭乎？（＊附《论语》原文：子曰：‘富而可求也，虽执鞭之士，吾亦为之。如不可求，从吾所好。’）

#### 物有本末节

注以此节为结上文，故以‘物有本末’，为结首节，而以‘事有终始’，为结次节，此向来定解也。然玩通章文势，此节当是起下两节耳。所谓物者，即身心意知家国天下也；所谓事者，即格致诚正修齐治平也。‘物’字‘事’字，如此配合，不惟确切不浮，兼亦功力悉敌。以国与天下并言，则国为本，而天下为末；以家与国并言，则家为本，而国又为末。推而至于身心意知，亦复如是。是‘本末’二字，有节节灵活之妙也。以治与平对观，则治为始，而平为终；以齐与治对观，则齐为始，而治又为终。推而至于格致诚正，亦复如是。是‘终始’二字，有节节灵活之妙也。本末终始，既节节活，则‘先后’二字，亦既节节活，并‘近道’二字，亦节节活矣。盖此节尚是虚笼法，引起八条目之义，所以直接‘古之欲明明德’两节，缴足‘知所先后’二语。若以‘物有本末’结首节，‘事有终始’结次节，配合便多牵强。盖‘知止’一节，本从‘止至善’句申说而出，对上节不过。而‘物有本末’两句，明系势均力敌之文也。况天下岂有心不妄动，可称之事；所处而安，可称之为事者乎？‘事’字既欠妥，则‘先后’亦欠妥，并‘近道’亦欠妥矣。此虽无关大旨，然或稍可发明圣经，何妨姑存其说。（＊附《大学》原文：大学之道，在明明德，在亲民，在止于至善。知止而后有定，定而后能静，静而后能安，安而后能虑，虑而后能得。物有本末，事有终始，知所先后，则近道矣。古之欲明明德于天下者，先治其国；欲治其国者，先齐其家；欲齐其家者，先修其身；欲修其身者，先正其心；欲正其心者，先诚其意；欲诚其意者，先致其知；致知在格物。物格而后知至，知至而后意诚，意诚而后心正，心正而后身修，身修而后家齐，家齐而后国治，国治而后天下平。自天子以至于庶人，壹是皆以修身为本。其本乱而末治者否矣，其所厚者薄，而其所薄者厚，未之有也！）

#### 补格物致知章

朱子读古本大学，谓听讼章后，亡失格致一章，因托程子之意，而自作一章，列于贤传之内。当时群议纷然，以为后儒虽贤，然无自补经书之理。孔子作《春秋》，如夏五郭公之类，何难增补几字，以成其文，而终于阙疑者，慎之也。况朱子所补皆近后人时文之调，不似圣经贤传之体例也，然知其一，未知其二也。以鄙意揆之，此章原未亡失。所谓释格致者，即听讼章是也。盖天下物理，本无穷尽，进一境，则复有一境。即以狱讼言之，人第知剖决至当，便为极则。岂知听讼之外，尚有无讼一著，更为超出其上乎？夫人格物致知，识得天下之理，件件有最高一著，其于修齐治平，不难矣。故借听讼一端，以为触类引申之藉，初非即以是为释本末也。盖此章本重知字，不重本字。朱子重看偶然用来之‘本’字，而忘却此章专重之‘知’字，故以之为释本末也。且夫曾子所释者，不过三纲领、八条目耳，本末既非纲领，又非条目，何必特释？若‘本末’既释，‘终始’又何不释耶？今即细玩各传文法，亦自灼然可见。只因‘诚意’为第一章，故曰‘所谓诚其意者’，特用专释之语。若以下四章，皆用蝉联之笔矣。倘专释诚意之前，又加一章‘所谓致知在格物’，则文法乱矣。经传具在，读书者何不静气一观？至于第二节‘此谓知本’，及‘此谓知之至也’两句，乃反复咏叹，令人恍然有觉之意，亦非衍阙之文。（＊附朱熹原文：右传之五章，盖释格物、致知之义，而今亡矣。闲尝窃取程子之意以补之曰：‘所谓致知在格物者，言欲致吾之知，在即物而穷其理也。盖人心之灵莫不有知，而天下之物莫不有理，惟于理有未穷，故其知有不尽也。是以《大学》始教，必始学者即凡天下之物，莫不因其已知之理而益穷之，以求至乎其极。至于用力之久，而一旦豁然贯通焉，则众物之表里精粗无不到，而吾心之全体大用无不明矣。此谓物格，此谓知之至也。）

#### 服尧之服

服者，事也。《尚书》缵禹旧服，以常旧服等，皆作事字解。服尧之服，犹言事尧之事也。下文诵尧之言，行尧之行，正是服尧之服注解，当与君子动而世为天下道动字，一例看。今注中谓曹交衣冠言动不循礼，故以此告之，则服字竟作衣服之服矣。但尧之所服，乃日月星辰之十二章，曹交如何可服？若云尧所制之法服，则衣冠服色，随代变更，生今反古，宣圣所戒。曹交生于周末，忽教其服千八百年以前之古服，似乎怪诞。至于桀虽无道，其所服者，亦必天子之服，决不曰吾是无道之主，别作无道之衣冠，以遗后世。曹交何自仿其遗制而服之邪？故不如训作事字之说为当。

［按］书者，圣贤之书；理者，天下古今之理也。天下古今之理，天下古今皆可言之。所以古人著书，必曰‘以俟后之君子’，其心甚望后人转胜前人，非欲其一代不如一代也。若谓已有定解，后人即有发明，不许吐露一字，是为一先儒而障天下后世之口矣，可乎哉？

### ‘慎独知于衾影’

［发明］君子小人之分，不过为己为人之别。人若有志为己，而于隐微幽独之处，不能刻刻防闲，战兢惕厉，则为己之功，终有疏漏。古人云：‘独行不愧影，独卧不愧衾。’能到衾影不愧时，方是慎到极处。 此句，即上文‘见先哲于羹墙’之实际，亦即下文‘诸恶莫作，众善奉行’之本领。‘独知’不是空空一慎，须知前后皆有工夫。慎独以前，须用学问思辨；慎独以后，不过笃行而已。此与上句，用意最深，工夫最细，分明是帝君自道其所得，不许俗人问津。

‘独知’之时，‘独知’之境，人人皆有，各各不同。名者，有名者之‘独知’；利者，有利者之‘独知’；要皆业识茫茫，不知觉悟。譬之龙不见石，鱼不见水，人不见尘，血肉之躯不见鬼祟，自然之势也。若于昧爽之时，回光返照。试问，吾于父母兄弟前，稍能尽其孝弟否？于亲族朋友间，果能以诚相待与？耦居无猜否？于临财之际，果能见利思义，不受人间造孽钱否？于行住坐卧中，曾念及天地父母之恩，思欲报答否？每日自朝至暮，曾有一二时中，发济人利物之念否？于美色不留盼否？见人得意时，无嫉妒之心否？于处顺境时，果能以卑自牧，不骄奢否？不淩虐无告人否？饮食当前，能念及农夫之憔悴否？见贫者来乞，必能稍有以周之，无厌恶之心否？如是逐一检点，则独知之际，必有大不慊于怀者，岂容轻于自恕乎？　下附征事三条。

#### 见猎心喜（《性理宗旨》）

宋河南程颢，字伯淳，学者称为明道先生。少年好猎，后见濂溪周先生，顿除其习，自谓无此好矣。濂溪曰：‘何言之易也！但此心潜隐未发耳。一日萌动，复如前矣。’越十二年，偶见猎者，果有喜心。乃信濂溪之言不谬。

［按］戒杀放生，乃为善去恶中极容易事。断除畋猎，又戒杀放生最粗浅事。以明道先生之贤，又经十二年之学道，而方寸杀机，尚未断尽，宜乎精严戒律之高僧，天神皆为敬礼也。厥后先生主上元县薄，见乡多胶竿以取鸟者，先生命尽折其竿，且下令禁止。想此时一片杀机尽断矣。岂特十年读书，方去得一‘矜’字；十年读书，方去得‘状元’二字乎？

#### 偶动邪念（《高僧传》）

昔有禅师某者，研究禅理，道风颇高，欲求和尚付法，和尚不允，微有怨望之意。和尚去世二十年后，其僧偶在溪边走过，遥见对河女子濯足，偶动一念，以为其足颇觉白皙，忽见和尚在旁厉声诘之曰：‘此念可付祖师衣钵否？’其僧不觉惭愧拜下，伏地忏悔。

［按］以世俗言之，不过微细过咎；若以戒律论之，此念已犯淫戒矣。盖欲界六天，不比世人，其福转重，则其欲转轻；到化乐天上，不过共相瞻视，欲事已竟，不待笑语；又之上，如他化自在天，但闻语声，或闻香气，欲念已竟，并不待瞻视矣。岂若世俗之耽著所好，遂乐此不疲耶？

#### 举念戒牛（《观感录》）

无锡书吏王某，顺治丁酉以钱谷事，狱死北都。康熙二年四月，苏州金太傅子汉光，自京归家，舟次张家湾，有人请曰：‘吾无锡王某也，幸附我去。’许之，泊舟而王不至，舟发，复呼如初。汉光诘之，王以实告曰：‘吾怨鬼也，舟离岸远，故难登耳。’舟中皆惊。鬼曰：‘无妨，居于舟隅可也。’舟近岸似有人跃入，行未久，复叫跳，问其故，曰：‘遗一小囊于岸，内有钱粮数目，归家质对，藉此为凭，乞停舟取下。’汉光从之。既行三日，将暮，鬼曰：‘姑止，此地普斋，吾欲往投。’汉光问：‘何谓普斋？’曰：‘即世所谓施食也。’去须臾即下，曰：‘观世音主坛，无饭与我。以生前喜食牛肉耳，盖菩萨值坛，凡嗜牛者，概不得食。’时汉光方醉，拍案曰：‘天下有此奇事乎？吾素食牛，今当戒之矣！’少顷，鬼大哭，问之，曰：‘天上戒坛菩萨至，吾不可以居此。’汉光曰：‘汝归将奈何？’曰：‘更俟他舟耳。’汉光停舟，鬼杳然竟去。

［按］汉光戒牛之言，方出于口，而戒坛之神即至。可见举心动念，天地皆知。记过记功，纤毫不爽。昔戚继光，日诵《金刚经》，有鬼托梦，求其一卷以超生。而继光诵经时，适有婢送茶至，因摇手止之，其夜鬼复来告曰：‘诵经甚佳，但中多不用二字，故不得力。’明日，戚虔诚复诵，一念不起，于是鬼始托生，复来致谢。盖神趣、鬼趣，皆有他心通，每动一念，如见肺肝。今人自朝至暮，自暮至朝，杀盗淫妄，五逆十恶之念，至于不可穷极焉，得不犯天地之诛，触鬼神之怒乎？然则‘独知’之际，诚不可不慎矣！

### ‘诸恶莫作，众善奉行’

［发明］此两句，收缴全篇之局。诸恶，即上文淫杀破坏等事；众善，即上文忠孝敬信等事。言莫作者，乃禁止之词；言奉行者，有劝勉之意。两句，阿难亦曾言之，见于《增一阿含经》，帝君或本诸此，亦未可知。 儿童口中，皆读《大学》之道；曾子口中，亦说《大学》之道。同此四字，而所见浅深，有天渊之别。此二句文，亦复如是。昔善信菩萨，往劫生于无佛法世，寻求正法，空中告曰：‘此去东方一万由旬，其国有一女人，生自卑贱，形貌丑陋，仿佛能知半偈一句。然其中路，隔一淤泥，纵广万里，践形即没。’善信闻之，踊跃前行，竟过泥河，见此女人，敬礼如佛，礼拜赞叹。女人答曰：‘诸佛妙法，无量无边，我之所闻，止有半偈。’善信拜求：‘愿闻半偈’。女人答曰：‘唯有诸恶莫作，众善奉行而已。’善信闻之，身心清净，思维其义，洞达斯旨，即获神通，飞还本国，遍宣此偈，降伏众魔。可见八字之中，浅者见之得其浅，深者见之得其深，非仅为善去恶之常谈也。　下附征事（六条）

#### 失目因缘（《阿育王经》）

昔阿育王妃莲花夫人，生一子，面貌端正，目似拘那罗眼，因字拘那罗，王甚爱之。其后王子与妃，共至鸡头末寺，见尊者夜奢。夜奢知其夙因，将必失眼，即为说眼无常相。时王正后，慕其容貌，强欲逼之，王子不从，后因大恨，必欲挑去其眼。后乘阿育王病，王子在外，讨北方乾陀罗国（属北天竺国），后即诈为王敕，令人挑去其目。王子尔时，虽受此苦，然念及尊者眼无常相之语，深恶血肉形骸，愿求清净慧眼，应时即得斯陀含果。其后王子，还至本国，父犹不知，忽见其子两目已盲，形容枯悴，衣裳敝垢，号泣问故。答曰：‘此父王意也，有敕书在。’王大怒，推求敕书，知是王后所为，即欲杀之。尔时王子百端劝解，王总不听，遂大积薪油，而焚杀之。尔时比丘，问尊者优波趜多，有何因缘。答曰：‘王子往昔，在波罗柰国为猎人，于山窟中，捕得多鹿，恐其逃窜，乃尽挑其目，次第杀之。从是以来，几百世中，常被挑眼。又于过去拘留孙佛入涅槃后，修造塔寺佛像，随发愿云：“使我来世，得如此佛！”由修造塔像故，常生尊贵家；以发愿故，得证斯陀含果。’

［按］其后阿育王，闻菩提寺僧名宴沙者，是罗汉，即携王子，同到寺中，大修供养，请僧哀救，且普敕国中明日听法者，各持器来，以承涕泪。明日道俗竞赴，闻说《十二因缘法》，无不悲伤堕泪，共收其泪，贮之金盘。师乃对众立誓曰：‘向所说法，其理若当，愿以众泪，洗王子目，令得复明；设理不当，目盲如故。’于是将泪洗眼，王子由是两目复明。

#### 增价自毙（晋澹庵述）

太仓钱君球，于顺治末年，见渔人卖一鳖，索钱五十，君球许以二十五，将买放之，适张伯重至，增其五文，买而烹之，羹犹未熟，张忽大寒，发谵语云：‘我本有人买放，汝何故夺吾杀之？’索命甚急。家人哀恳曰：‘既如此，须钱某来。’君球至，代恳释放，伯重遂苏。因此誓不食荤。未几，见有卖河豚者，伯重复买食之，病即随发，逾日遂死。

［按］不超度鳖，纵不茹荤，怨亦终报，但争迟速不同耳。

#### 雷诛赌逆（先大人笔记）

湖州南浔镇，有寡妇之子好赌，一日负钱莫偿，欲母典衣与之，母云：‘吾欲往汝姊家，且穿到，与汝可也。’子遂为母驾舟而往。母素惜衣，欲待登岸而后服。子疑母之弗与也，怒与母角，沈之于河。返未一里，殷殷然闻雷声，急抵家，谓妻曰：‘速以大缸盖吾。’妻问故，不答，乃强从之。而雷声甚细，终未震也。有顷，妻见缸边血水流出，怪甚，启视之，夫已无首，但鲜血淋漓，惊唤邻里至，人皆谓其谋害，故为诳语。乃驾舟候其姑至，欲鸣之官，舟至半途，有物碍楫，乃一女尸浮起，手执人头，发挽指上。细视之，尸即其母，而头即其子。始悟其母为子所害，而释其妇。

［按］害母者，固豺虎之不若，究其祸根，乃因负钱而始，然则赌博之为祸，亦烈矣！安得长民者，痛除其弊乎？

#### 一脔三命（先大人笔）

康熙辛亥，大旱，七月十五日，昆山榭麓地方，有夫妇戽水，忽雷雨大作，震死其夫。然其夫素行诚实，莫测其故。妻私叹曰：‘只为十八斤肉耳！’众争问，乃云：‘去冬输租入城，泊舟岸侧，见空舟上有肉一肩，无人来取，乘隙速棹舟回，称之，十八斤。而此肉乃岸上富家物也，有婢置于船上涤之，偶以他事暂去，及回而失去其肉，主母挞之，失手，遂毙。其夫谓必破家，与妻大闹，妻愤甚，亦自缢死。雷斧之诛，职是故耳！’

［按］道路所遗之物，往往有偶然取之，累人丧身失命者，如此类是也。卒之人遭其祸，而己亦被谴。安用此非义之财为？故曰：‘苟非我之所有，虽一毫而莫取。’

#### 存心疗治（《懿行录》）

明潘夔，号僦庵，乌程人，精于岐黄，留心利济。岁大疫，赖公起者八九，而不计药本。邻有赵某，尝讼公于官，而病甚剧，谓其子曰：‘能生我者，潘公也！’其子谓：‘方与潘讼，奈何？’赵曰：‘吾虽恶之，然其心甚慈，必不害我。’公遂悉心调治，病以得痊。公三子，伯骧，桂阳令；仲骖，翰林编修；季驯，宫保尚书；公赠如其官；孙大复，丙戌进士。

［按］救人之念既切，则报复之念自轻，至讼我之人，亦思归命而望救，则所感乎人者亦深矣！

#### 忍饿给囚（同前）

明杨士惩，鄞之镜川里人，初为县吏，存心仁厚，守法公平。时县令严酷，曾挞一囚，流血满前，怒犹未息。杨跪而宽解之，且曰：‘如得其情，哀矜勿喜。喜且不可，况于怒乎！’由是宰为霁容。家甚贫，馈遗一无所取。遇囚乏食，多方济之。一日有新囚数人，待哺甚急，家无第二日粮，因问囚从何来，曰：‘来自杭，忍饥久矣。’乃撤己之米煮粥济之。后生子守陈，累官翰林学士，赠如其爵。

［按］自己之饿，尚在本日；诸囚之饿，已在前日。如此一较，与其自饱，无宁给囚。杨公设想，自应尔尔。

### ‘永无恶曜加临，常有吉神拥护’

［发明］承上‘诸恶莫作’二句来，惟其不作诸恶，故无恶曜加临；惟其奉行众善，故有吉神拥护。上二句是因，此二句是果。善恶有大有小，有暂有常；故吉神恶曜亦有大有小，有暂有常，如影随形，如声赴叩，一定之理，不爽纤毫。吉神恶曜，有在天趣摄者，有在神趣摄者，有在鬼趣摄者。虽然，各有职司，不过因物付物。要到永无恶曜，常有吉神地位，除非大福德人，宿业未到，庶或能之，然而难矣。　下附征事（三条）

#### 投河不死（《付法藏经》）

毗婆尸佛在世时，有一比丘头痛，是时薄拘罗尊者，乃一贫人耳，持一诃梨勒果施之，病因得愈。以是因缘，九十一劫以来，天上人中，享福快乐，未尝有病。后生婆罗门家，其母早亡，后母屡欲杀之，不能为害。复投之河，为大鱼所吞，鱼随被获，剖腹得儿，为长者子，后成罗汉。

［按］济一病僧，而至九十一劫无病，且多遇折磨而不死，则以福田殊胜之故也，岂非恶曜永离，吉神常护乎？

#### 鬼神默佑（《宋史》）

宋刘安世，字器之，忠直敢言，累抗疏论章惇，极言其不可用，及章惇用事，公遂远窜，虽盛暑畏途，泛海冒险，监督者不少宽假。人皆谓公必死，而公竟无恙。年八十，未尝一日病。时一有赀郎，迎合惇意，自求杀公，惇即擢为本路判官。其人飞骑追公，去贬所止三十里，明日将欲杀公，左右震惧，夜半忽闻钟声，赀郎如有物击，吐血而死，公得无恙。

［按］以刘公之贤，乃欲揣章意而杀之，宜乎？恶曜反及其身，而吉神常护君子矣。

#### 寇不能劫（《感应篇注证》）

明嘉靖初年，仪真县金某，开典铺于镇。是时江寇窃发，劫掠富家殆尽，独金氏当铺无恙。有司疑其与盗相通。及寇被获，诘其何故不及金姓，因言几次往劫，见屋上有金甲神无数，故不敢犯。官犹未信，呼地邻询之，皆曰：‘金某实系积德，各典出轻入重，惟彼出入公平，估物甚宽，限期更远。且访知亲邻之老而贫者，破例免息。又冬则免寒衣之息，夏则免暑衣之息。岁以为常。天佑善人，故吉神拥护耳。’令大加称赏，直指闻之，旌其门闾。

［按］典铺本属便民，独其轻出重入，于贫民面上，分毫不假借，不免涉于市井耳。金某不惟无此弊窦，并能格外施仁。岂火盗官非，所能损其福泽？

### ‘近报则在自己’

［发明］此与下句，亦承上启下之词。近报、远报，俱就善一边说，正为下文‘百福千祥’张本。近报不必指定现在，即他生、后世，亦近报也，何也？以就自己言之也。富贵贫贱，死生寿夭，皆有定数。此定数者，即报也。自己作之，自己受之，近莫近于此矣。此乃帝君教人以自求多福之意。　下附征事（六条）

#### 公主自福（《杂宝藏经》）

波斯匿王，有一公主，名曰善光，聪明端正，举宫爱敬。王语之言：‘汝因我力，举宫爱敬。’女答王言：‘我有业力，不因父王。’如是三问，答亦皆然。王怒，遂以公主，嫁一贫人，且告之曰：‘今当试汝，有自业力，无自业力。’公主嫁后，问夫父母，夫言：‘我父是舍卫城中第一长者，因死亡殆尽耳。’遂同公主，复住故宅，地中自然掘得伏藏，一月之后，宫殿楼阁，皆悉成就，奴仆珍宝，充满其中。王闻之喜，问佛因缘，佛言：‘过去迦叶佛时，有一女人，欲以肴膳供养如来，其夫阻之。妇言：“我已发愿，莫退吾心。”夫还听妇，得遂供养。尔时夫妇，即今夫妇，因曾阻妇善念故，恒处贫穷，以还听妇故，今日因妇富贵。’

［按］波斯匿王，复有一女，系末利夫人所生，容貌极丑，发如马鬃，王命禁闭，不许见人。公主自恨其形，乃广塑佛像，苦自恳求，积有年月。一日感佛降临，忽变好相。父王问之，具以实告。又阿育王第四女，事迹与此颇同，故今北山、玉华、荆州、长沙、京城崇敬寺等像，皆阿育王第四女造。非近报而何？

#### 亵袈裟报（《法苑珠林》）

唐贞观五年，梁州一妇人，家甚贫，其子依安养寺慧光法师出家。因乏小衣，乃至其子房中，取故袈裟用之。方著在身，与邻家妇同立，忽觉脚热，渐上至腰，须臾，疾雷震空，掷邻母于百步外，土塞两耳，闷绝经日，而用袈裟者，竟已震死，火烧焦卷，题其背曰：‘用法衣不如法！’其子收殡之，又复震者再，乃露骸林下，听其销散。

［按］袈裟谓之解脱服，亦谓之福田衣，披袈裟者，梵王帝释，不敢受其礼拜。所以龙王救护诸龙，得袈裟一缕，金翅鸟王，遂不能为害。弥猴戏披袈裟，失足而死，遂得生天。袈裟之衣，利益无穷。佛制，亡比丘所遗袈裟，挂于树上高处，一切有情遇之，皆能灭罪生福。宜乎亵渎之罪，天所不容，子虽出家，不能收敛也。

#### 火神示报（苏郡共知）

康熙初年，檀香甚贵。苏郡有香铺，以三金请檀香观音像一尊，因私计曰：‘若以此像作檀条卖，可得十六金。’将毁之，有一佣工人惧罪，于中力阻。而香铺之婿，以迎妻归，适在岳丈家，止佣者曰：‘汝为佣人，何预汝事？听之可也。’其夜香铺之女腹痛，不能归家，留三日。其明日，街上有六岁童子，随父行路，忽指香铺，问父曰：‘彼家屋上，何故用红封条封锁。’父以为妄，禁之勿言。是夜香铺回禄，止焚一家，合门尽死。其婿欲从楼上屋窦中钻出，而有物碍定，竟死焰中。其佣工人，先于晨朝，有别香铺来强邀去二日，遂以得免。

［按］毁坏佛像，出佛身血，是五无间地狱因，故不行劝阻，即有恶曜加临，片刻善心，便有吉神拥护。婿与佣人，立心稍异，一则本欲归家，而使其不归；一则不欲他往，而强之他往。真所谓祸福无门，惟人自召矣！

#### 十倍偿业（淩子正自述）

镇江淩楷，字子正，康熙癸卯，曾恶邻村恶犬啮人，乃诱入夹弄中，断其出路，冀饿死以绝其害。将一旬，启而视之，犬竟摇尾而出，不复啮人，而弄中砖上堆土，被犬食之者将半。经两月，犬即自毙。其夕淩梦至府堂，有二贵人并坐，绿衣者曰：‘人而不仁，奈何？’赤衣者曰：‘须十倍以偿之。’乃令吏引淩至后户，见园内梅花开盛，树下金鱼缸内，浮起一死鱼。吏指曰：‘狱字从犬，君知之乎？十年后当验。’觉而异之，不得其解。至癸丑年正月，以他事被诬入狱，见狱中梅花正开，有死金鱼浮于缸内，宛如梦中所见。绝粮七日，仅存一喘，凡羁狱内百日，而后得免。正符十倍以偿之之说。

［按］被诬入狱，悬知于十年之后，不足为难，独是梅花之开，金鱼之死，亦有定数，乃为异耳。宜乎大阿罗汉，能知前后八万四千大劫，而诸天寿数之修短，世界成坏之久近，皆可安坐而致也。淩君系朴诚之士，精于邵子皇极数，与余相对数日，亲为余言如此。

#### 梦示鸡骨（娄东人述）

四川杨琳，字怀眉，顺治十三年，选太仓粮厅，寻升浙江临安县令。居官清正而性嗜鸡，积有年月。康熙十六年，梦至冥府，见积骨如山，旁有人指之曰：‘此汝所食鸡骨也，汝将到此受罪矣。然汝孽缘未尽，尚要啖鸡四十七只，然后到此。’觉而讶之，微有惧心，自限一鸡分以三日，而口不能忍，更之以两日，继而仍复如故。到四十五只，忽有微疾，越一宿而病遂重，恰如其数而殁。

［按］或疑所食之鸡，既有一定数目，则从前所食，亦分所当然，何以复有杀报？不知四十七只，乃冥中预知其杀之数，非此鸡应被其杀之数。假令得此一梦，毅然不杀，定数便不能拘，从前所杀即可超荐。人之修行，亦复如是。苟能当下斩断，生死安得而限之乎？

#### 酷令自烧（昆邑共传）

康熙元年，昆山知县李开先，貌陋而酷，人号为李蓝面。每遇征比钱粮，必用极重之板，往往立弊杖下，溅血盈堂。罢官之后，寓居苏州，三四年内，一门死尽，止存一女，与奴私通而遁，仅存一身，贫乏不能度日，至自炊锅灶。一日以口吹火，向前跌入灶门，烧烂其头而死。

［按］令之酷者，莫酷于此人；报之速者，亦莫速于此人。

### ‘远报则在儿孙’

［发明］与人言后世，盖信者半，疑者半；与人言后嗣，则无论智愚，要皆深信而不惑。是人不幸而不知有自己，亦幸而犹知有儿孙也。但儿孙之贤否，或不能遥必耳，然而兰孙桂子，往往萃于德门。《诗》云：‘克昌厥后。’《书》云：‘垂裕后昆。’往训昭然，于今为烈。发祥在十世、五世后者，固称为远报，即或钟英毓秀，现在膝下眼前，其报未始非远。何也？以其对自己言之也，获报而不在自己，则远莫过之矣。　下附征事（三条）

#### 尽诚训导（《宋史》）

宋邓至，授徒家塾，凡子弟来读书者，必尽诚以教之，必先德行而后文艺，成才者甚众。而至之后人，亦多贵显。熙宁九年，神宗御集英殿，第进士，邓长子绾，为翰林学士。侍上前，唱至其弟绩，绾下殿谢；又唱至其二孙，绾又下殿谢。上顾而笑，王恭公，从旁赞曰：‘此其父邓至，尽诚教人所至也！’

［按］人既称我为师，北面而事我，我必尽诚以教之，方不负彼之望。邓君既能成就人之子弟，则天亦成就其子弟，兰桂连镳，固其宜也。

#### 贵子复来（《功过格》）

宋虔州王汝弼，言行不苟。其东村刘良，西村何士贤，祖父俱积德。崇宁癸未，两姓各生一子，俱颖异过人，延汝弼为师。而良与士贤，家赀虽饶，然颇刻薄，远不逮前人。政和辛卯三月，汝弼立于门首，见人马过，如官府状，向何氏门内，有指画状，随到刘氏之门，亦如之。询之两家，不知也。未几，疫作，两家之子皆毙。是秋，汝弼见摄至冥，见主者冕旒南面，呼汝弼问曰：‘汝是陕西乾州王汝弼乎？’曰：‘吾乃江西虔州王汝弼也。’查之，禄寿尚远。因叩主者，以何刘二子之亡故。主者曰：‘二子，左辅右弼也，天曹录其祖父阴德，将昌厥后，不意良与士贤，处心行事，悉反其先世所为，以故夺其贵子，行将尽掠其家赀矣。’王苏，已阅二日，乃呼刘、何二姓，详告之，二人涕泣悔过。由是广积阴功，济人利物。乙未年，复各生一子，刘名兆祥，何名应元，仍延汝弼训之。后二子同登绍兴癸丑进士，位至通显。

［按］祖父积德所致之贵子，犹能以刻薄故而杀之，况本无修德之祖父乎？现在既死之贵子，犹能以修德故而令其复来，况其未遭天谴者乎？乃知求嗣得嗣，洵非虚语，但须得其求之之道耳！

#### 神示葬地（《善余堂笔乘》）

建宁杨少师荣，其祖父皆以济渡为生。每至久雨溪涨，冲毁民居，溺死者顺流而下，他舟皆捞取货物，独少师曾祖及祖，惟知救人，而货物一无所取。乡人共嗤其愚。逮少师父生，家渐裕。有神人化为道者，语之曰：‘汝祖父有阴功，子孙当富贵显，宜葬某地。’遂依其所指葬之，即今白兔坟也。后生少师，弱冠登第，位至三公，加曾祖父，皆如其爵，子孙贵盛。

［按］葬地吉凶，原系一定之理，但非人力可以强求耳。世之不务修德，但觅地师，希图吉壤者，固非；一概不信风水，不顾年月方向，但云他年不为道路，不为城郭，便可安葬，误置亲尸于凶杀绝地者，亦谬。观少师发祥之所，系神人指示，知风水之说不可不信矣。观其祖父，必如此积德，而始遇此善地，又知风水之说，不可徒恃矣。

### ‘百福骈臻，千祥云集，岂不从阴骘中得来哉！’

［发明］此一结，举其成效而言，是总收全篇之局，与前‘上格苍穹’句，遥应。百福千祥，虽统言其获报之厚，然其中未尝不缕析条分。如行时时之方便，则有方便之福祥；作种种之阴功，则有阴功之福祥。善大，则福祥亦大；善小，则福祥亦小。信如潮汐，捷于桴鼓。‘阴骘’二字，篇中凡两见。上文‘广行阴骘，上格苍穹’，是帝君以身立教，自言其功效如此；此言百福千祥，必由阴骘，是帝君鼓励士子，欲吾辈仰法帝君，亦将‘上格苍穹’如此。　下附征事（四条）

#### 地上天福（《树提伽经》）

天竺国频婆娑罗王，有一大臣，名树提伽，财富无量，受用自然。一日国王坐朝，忽大风起，飘一白毯手巾，至于殿前，非世间物。王即遍示群臣，皆言国家将兴，天赐瑞耳。树提默然，王问其故，答曰：‘臣不敢欺大王，是臣家拭体巾，挂在池边，风偶吹来耳。’却后数日，有一九色金花，大如车轮，堕王殿前。王复召问，树提答言：‘臣不敢欺王，是臣后园萎落之花，风偶吹来耳。’王乃大惊，谓树提曰：‘吾欲到尔家观游，将随二十万人来，汝家能容否？’对曰：‘悉随王意。’王曰：‘当何日来，汝可备办？’答曰：‘随王何日，不必预备。臣家有自然床席，不须人铺；自然饮食，不须人作。自然擎来，不须呼唤；自然擎去，不须反顾。’王即将二十万众，从其家南门入，有三十童子，端正可爱。王曰：‘是卿儿孙否？’答曰：‘是臣守阖之奴。’王复前行，至内阁门，有三十童女，绝世无双。王曰：‘是卿妇女耶？’答曰：‘是臣守阁之婢。’又复前行，至其堂前，白银为壁，水精为地，王谓是水，畏不敢前。树提曰：‘此地坚固无比，无物可坏。’即导王登，请王坐金床上，面凭玉几。树提伽妇从百二十重七宝帐中，徐步而出，为王作礼，方举头顷，眼中自然流泪，王问何故不悦。答曰：‘闻王身上烟气，是以泪出。’王言：‘庶民燃脂，诸侯燃蜜，天子燃漆，漆亦无烟，何得泪出？’树提答曰：‘臣家有明月神珠，挂于殿堂，昼夜无异，不须火光。’堂前有十二重高楼，广博宏壮，视东见西，逡巡游览，不觉经月。大臣交章请回，王不复顾。复游园池，又经一月。树提于王回宫，尽以绫罗缯彩，施二十万众。王告群臣：‘树提本是吾臣，何乃宅舍妇女，殊胜于我？我欲以四十万人，伐而取之，可乎？’诸臣皆言可伐。王即举兵，围其舍数百重。忽门中走出一力士，举金杖一拟，四十万众人马俱倒，不复能行。树提乘云母之车，出问诸人：‘汝等皆欲起否？’皆言愿起。于是树提举手一麾，人马皆起。王知不可以势取，乃撤兵回。

［按］其后王与树提，往见世尊，问树提宿世因缘。佛言：‘无量世时，有一商主，在山道中行，见一病僧，发敬爱心，布施屋宇饮食，及种种资身之具，悉令无乏。因发愿云：“愿我来生，受天上自然之供，又愿早成佛道，济度三恶道众生。”以其布施故，今世虽在地上，犹享天福。尔时商主，树提伽是也；尔时病僧，吾身是也。’

#### 举家福泽（《四分律》）

佛在世时，跋提城内，有大居士曰琝荼，大饶财宝，随意所欲，周给人物。仓中有孔，大如车轮，谷米自出。妇以八升米作饭，饲四部兵，及四方来者，食犹不尽。其儿以千两金，与四部兵，及四方乞者，随意不尽。其妇以一裹香涂四部兵，并四方来乞者，香故不尽。奴以一犁田，出米滋多。婢以八升谷喂四部兵之马，犹食不尽。举家各争自己福力。琝荼问佛，佛言：‘若论福力，汝等共有。昔王舍城有一织师，其妇，及儿媳、奴婢，正欲食时，有辟支佛来乞食，举家各欲舍己所食奉之。辟支佛言：“各减少许，于汝不少，于我得足。”即便从之。辟支佛食已，踊身虚空，现诸神变，织师举家大喜。命终之后，皆生天上。余福未尽，故得如此。’

［按］谚云：一人有福，拖到一屋。虽然如此，要知同在屋内，被其拖得到者，在彼亦自有福分。但福之大小，存乎其人耳。所以贵人子女，必无乞儿相貌；贱隶家僮，必无卿相八字。何则？同业相感，则同业相聚也。

#### 累世科第（《现果随录》）

太仓王文肃公，锡爵，号荆石，为人谦恭温厚，广积阴功，为神庙首辅。虽贵显，终身不二色。梵宇无大小，皆书额护持。晚年命工以金银汁，画大士像，手书《心经》于上，施人供养。子缑山先生，讳衡，亦榜眼。孙烟客先生，讳时敏，增修世德，笃信三宝，每至黎明，即盥漱礼诵。尝谓人曰：‘吾十七岁，持《金刚经》，至今年垂八十，未尝缺一日。’俭岁，首创粜官米，兼煮粥济民。同里孝廉陆允升，梦至一大寺，见六人挑豆至，黄豆中杂以蚕豆。或问之，旁一老僧曰：‘此皆烟翁前生所积善业也，大善计一蚕豆，小善计一黄豆，共有六担。’孝廉曾以此遍告人，是以知之。生子九人，孙二十余人，皆掇巍科，跻显要。第八子讳掞者，复登相位，先生赠如其爵。荣盛未艾。

［按］太仓累叶声望，或见于国史，或载于家乘，美不胜书。兹特于愿云师《现果随录》中，节出一二，以志篇末，聊为劝善之一助。

#### 福被江南（见《东海家乘》）

昆山徐在川，讳汝龙，为刑部公讳申之子，长于文学。虞山严文靖公讷，延为西宾。先是倭寇猖獗，凡江浙濒海地，皆被兵燹，民不聊生。至嘉靖三十四年乙卯，苏松四郡皆荒，流民载道。抚藩大臣，以时值用兵，莫敢上达。而严公适以宫詹在家，在川公劝其为民请命，犹豫未决。公即代为草疏，滔滔数千言，情词恺挚，袖之以哀恳于严。严欲决于神卜之瞽者，公乃焚香告天，以求必济，而又密赠卜者以金。占得升卦，天然协吉，以为此疏一达，不惟万民受福，抑且禄位高远。严公大喜，毅然达之，果蒙俞允，尽蠲江南全省之赋。凡漕粮之已入廒者，皆令民如数领归。欢声溢于道路。未几，严即被招，后登相位。而在川公，及身为交河令，多政绩。长子应聘，为太仆公，太仆公之曾孙，干学、秉义、元文，为同胞三鼎甲。司寇干学公生五子，曰树谷，曰炯，曰树敏，曰树屏，曰骏，俱名进士，时称五子登科。最幼者词林，诸孙出仕者甚多，极科名之盛。

［按］康熙己巳庚午间，立斋先生已将大拜，适在寓草疏，覆苏松浮粮事。有姓陈者，力言国用不可骤减，且云有田在苏，亦当避嫌，因代草一疏，劝立斋覆之，大意以为此事无容更议。而后豁免之说遂寝。是年陈姓者，竟卒于京邸，相国亦旋以罢归。较之交河公之代草，不相去霄壤哉？人以此事归咎相国，冤矣。陈姓者住嘉定，隐其名。

文昌帝君阴骘文广义节录卷下

## 附：明袁了凡四训

### 立命篇

余童年丧父，母命弃业学医，谓：可以养生，可以济人，且习一艺以成名，尔父夙心也。后余在慈云寺，遇一老者，修髯伟貌，飘飘若仙。余敬礼之，语余曰：‘子仕路中人也，明年即进学矣，何不读书？’余告以故。曰‘吾姓孔，云南人也。得邵子皇极正传，数该传汝。’予即引之归，告母试其数，纤悉皆验。余遂起读书之念。孔为余起数：县考童生，当十四名；府考七十一名，提学考第九名。明年赴考，三处名数皆合。复为余卜终身休咎，言：某年考第几名，某年当补廪，某年当贡；贡后某年，当选四川一大尹，在任二年半，即宜告归；五十三岁八月十四日丑时，当终于正寝，惜无子。余备录而谨记之。

自此以后，凡遇考校，其名数先后，皆不出孔公所悬定者。独算余食廪米九十一石五斗，当出贡；及食米七十余石，屠宗师即批准补贡，余窃疑之。后果为署印杨公所驳，直至丁卯年始准贡。连前食米计之，实九十一石五斗也。余因此益信进退有命，迟速有时，澹然无求矣。

贡入燕都，留京一年，终日静坐，不阅文。后归游南雍，未入监，先访云谷禅师。于栖霞山中，对坐一室，凡三昼夜不瞑目。云谷问曰：‘凡人所以不得作圣者，只为妄念相缠耳。汝坐三日，不见起一妄念，何也？’余曰：‘吾为孔先生算定，荣辱死生，皆有定数。即要妄想，亦无可妄想。’云谷笑曰：‘我待汝是豪杰，原来只是凡夫。’问其故，曰：‘人未能无心，终为阴阳所缚，安得无数？但惟凡人有数。极善之人，数固拘他不定；极恶之人，数亦拘他不定。汝二十年来，被他算定，不曾转动一毫，岂非是凡夫？’余问曰：‘然则数可逃乎？’曰：‘命自我作，福自己求。诗书所称，的为明训。我教典中说：“求功名得功名，求富贵得富贵，求男女得男女，求长寿得长寿。”夫诳语乃释迦大戒，诸佛菩萨，岂诳语欺人？’余进曰：‘孟子言：“求则得之，求在我者也。”道德仁义可以力求，功名富贵，如何求得？’云谷曰：‘孟子之言不错，汝自错解了。汝不见六祖说：“一切福田，不离方寸；从心而觅，感无不通。”求在我，不独得道德仁义，亦得功名富贵；内外双得，是求有益于得也。若不反躬内省，徒向外驰求，则求之有道，而得之有命矣。内外双失，故无益。’问‘孔公算汝终身若何？’余以实告。云谷曰：‘汝自揣应得科第否？应生子否？’余追省良久，曰：‘不应也。科第中人，类有福相，余福薄，又不能积功累行，以基厚福；兼不耐烦剧，不能容人；时或以才智盖人，直心直行，轻言妄谈。凡此皆薄福之相也，岂宜科第哉？地之秽者多生物，水之清者常无鱼，余好洁；和气能育万物，余善怒；爱为生生之本，忍为不育之根，余矜惜名节，常不能舍己救人；又多言耗气，喜欢烁精；好彻夜长坐，而不知葆元毓神。皆宜无子。其余过恶尚多，不能悉数。’云谷曰：‘岂惟科第哉！世间享千金之产者，定是千金人物；享百金之产者，定是百金人物；应饿死者，定是饿死人物；天不过因材而笃，几曾加纤毫意思。即如生子，有百世之德者，定有百世子孙保之；有十世之德者，定有十世子孙保之；有三世二世之德者，定有三世二世子孙保之；其斩焉无后者，德至薄也。汝今既知非，将向来不登科第，不生子之相，尽情改刷；务要积德，务要包荒，务要和爱，务要惜精神。从前种种，譬如昨日死；从后种种，譬如今日生。此义理再生之身也。夫骨肉之身，尚然有数；义理之身，岂不能格天？《太甲》曰：“天作孽，犹可违；自作孽，不可逭（逃避）。”《诗》云：“永言配命，自求多福。”如孔先生算汝不登科第，不生子者，此天作之孽也，犹可得而违；汝今力行善事，多积阴德，此自己所作之福也，安得而不受享乎？《易》为君子谋，趋吉避凶；若言天命有常，吉何可趋，凶何可避？开章第一义，便说：“积善之家，必有余庆。积不善之家，必有余殃”汝信得及否？’余信其言，拜而受教。因将往日之罪，佛前尽情发露，为疏一通，先求登科，誓行善事三千条，以报天地祖宗之德。云谷出《功过格》示余，令所行之事，逐日登记。善则记数，恶则退除；且教持准提咒，以期必验。语余曰：‘符箓家有云：“不会书符，被鬼神笑。”此有秘传，只是不动念也。执笔书符，先把万缘放下，从此念头不动处，下一点，谓之混沌开基。由此而一笔挥成，更无思虑，此符便灵。凡祈天立命，都要从无思无虑处感格。孟子论立命之学，而曰“夭寿不贰”，细分之：丰歉不贰，然后可立贫富之命；穷通不贰，然后可立贵贱之命；夭寿不贰，然后可立生死之命。人生世间，惟死生为重，曰‘夭寿’，则一切顺逆皆该之矣。至修身以俟之，乃积德祈天之事。曰‘修’，则身有过恶，皆当治而去之；曰‘俟’，则一毫觊觎，一毫将迎，皆当斩绝矣。到此地位，则造先天之境，即此便是实学。汝未能无心，但能持准提咒，无记无数，不令间断，持得纯熟，于持中不持，于不持中持，到得念头不动则灵验矣。’

余初号学海，是日改号了凡；盖悟立命之说，而欲不落凡夫窠臼也。从此而后，终日兢兢，便觉与前不同。前日只是悠悠放任，到此自有战兢惕厉景象。在暗室屋漏中，常恐得罪天地鬼神；遇人憎我毁我，自能恬然容受。

到明年礼部考科举，孔先生算该第三，忽考第一。其言不验，而秋闱中式矣。然行义未纯，检身多误：或见善而行之不勇；或救人而心常自疑；或身勉为善，而口有过言；或醒时操持，而醉后放逸。以过折功，日常虚度。自己巳岁发愿，直至己卯岁，历十余年，而三千善行始完。遂起求子愿，亦许行三千善事。辛巳生男天启。

余行一事，随以笔记。汝母不能书，每行一事，辄用鹅毛管，印一朱圈于历日之上。或施食贫人，或放生命，一日有多至十余圈者。至癸未八月，三千之数已满。九月十三日，复起求中进士愿，许行善事一万条。丙戌登第，授宝坻知县。

余置空格一册，名曰《治心编》。晨起坐堂，家人携付门役，置案上，所行善恶，纤悉必记。夜则设桌于庭，效赵阅道焚香告帝。汝母见所行不多，辄颦蹙曰：‘我前在家，相助为善，故三千之数得完；今许一万，衙中无事可行，何时得圆满乎？’夜间偶梦见一神人，余言善事难完之故，神曰：‘只减粮一节，万行俱完矣。’盖宝坻之田，每亩二分三厘七毫，余为区处，减至一分四厘六毫。委有此事，心颇疑惑。适幻余禅师自五台来，余以梦告之，且问此事宜信否？师曰：‘此心真切，即一行可当万善，况合县减粮，万民受福乎？’吾即捐俸银，令其就五台山斋僧一万而回向之。

孔公算余五十三岁有厄，余未尝祈寿，是岁竟无恙，今六十九岁矣。《书》云：‘天难谌，命靡常。’又云：‘惟命不于常’，皆非诳语。吾于是而知，凡称祸福无不自己求之者，乃圣贤之言。若谓祸福惟天所命，则世俗之论矣。汝之命未知若何？即命当荣显，常作落寞想；即时当顺利，常作拂逆想；即眼前足食，常作贫窭想；即人相爱敬，常作恐惧想；即家世望重，常作卑下想；即学问颇优，常作浅陋想。远思扬祖宗之德，近思盖父母之愆；上思报国之恩，下思造家之福；外思济人之急，内思闲己之邪。日日知非，日日改过；一日不知非，即一日安于自是；一日无过可改，即一日无步可进。天下聪明俊秀不少，所以德不加修，业不加广者，只为‘因循’二字，耽阁一生。云谷禅师所授立命之说，乃至精至邃，至真至正之理，其熟读而勉行之，毋自旷也。

### 改过篇

春秋诸大夫，见人言动，亿而谈其祸福，靡不验者，左国诸记可观也。大都吉凶之兆，萌乎心而动乎四体，其过于厚者常获福，过于薄者常近祸，俗眼多翳，谓有未定而不可测者。至诚合天。福之将至，观其善而必先知之矣；祸之将至，观其不善而必先知之矣。今欲获福而远祸，未论行善，先须改过。

但改过者，第一，要发耻心。思古之圣贤，与我同为丈夫，彼何以百世可师？我何以一身瓦裂？耽染尘情，私行不义，谓人不知，傲然无愧，将日沦于禽兽而不自知矣。世之可羞可耻者，莫大乎此。孟子曰：耻之于人大矣。以其得之则圣贤，失之则禽兽耳。此改过之要机也。

第二，要发畏心。天地在上，鬼神难欺，吾虽过在隐微，而天地鬼神，实鉴临之，重则降之百殃，轻则损其现福，吾何可以不惧？不惟是也，闲居之地，指视昭然；吾虽掩之甚密，文之甚巧，而肺肝早露，终难自欺；被人觑破，不值一文矣，乌得不懔懔？不惟是也，一息尚存，弥天之恶，犹可悔改；古人有一生作恶，临死悔悟，发一善念，遂得善终者。谓一念猛厉，足以涤百年之恶也。譬如千年幽谷，一灯才照，则千年之暗俱除；故过不论久近，惟以改为贵。但尘世无常，肉身易殒，一息不属，欲改无由矣。明则千百年，担负恶名，虽孝子慈孙，不能洗涤；幽则千百劫，沉沦狱报，虽圣贤佛菩萨，不能援引。乌得不畏？

第三，须发勇心。人不改过，多是因循退缩；吾须奋然振作，不用迟疑，不烦等待。小者如芒刺在肉，速与抉剔；大者如毒蛇啮指，速与斩除，无丝毫凝滞，此风雷之所以为益也。

具是三心，则有过斯改，如春冰遇日，何患不消乎？然人之过，有从事上改者，有从理上改者，有从心上改者；工夫不同，效验亦异。如前日杀生，今戒不杀；前日怒詈，今戒不怒；此就其事而改之者也。强制于外，其难百倍，且病根终在，东灭西生，非究竟廓然之道也。

善改过者，未禁其事，先明其理；如过在杀生，即思曰：上帝好生，物皆恋命，杀彼养己，岂能自安？且彼之杀也，既受屠割，复入鼎镬，种种痛苦，彻入骨髓；己之养也，珍膏罗列，食过即空，疏食菜羹，尽可充腹，何必戕彼之生，损己之福哉？又思血气之属，皆含灵知，既有灵知，皆我一体；纵不能躬修至德，使之尊我亲我，岂可日戕物命，使之仇我憾我于无穷也？一思及此，将有对食伤心，不能下咽者矣。如前日好怒，必思曰：人有不及，情所宜矜；悖理相干，于我何与？本无可怒者。又思天下无自是之豪杰，亦无尤人之学问；行有不得，皆己之德未修，感未至也。吾悉以自反，则谤毁之来，皆磨炼玉成之地，我将欢然受赐，何怒之有？又闻谤而不怒，虽谗焰薰天，如举火焚空，终将自息；闻谤而怒，虽巧心力辩，如春蚕作茧，自取缠绵；怒不惟无益，且有害也。其余种种过恶，皆当据理思之。此理既明，过将自止。

何谓从心而改？过有千端，惟心所造；吾心不动，过安从生？学者于好色、好名、好货、好怒，种种诸过，不必逐类寻求；但当一心为善，正念时时现前，邪念自然污染不上。如太阳当空，魍魉潜消，此精一之真传也。过由心造，亦由心改，如斩毒树，直断其根，奚必枝枝而伐，叶叶而摘哉？

大抵最上者治心，当下清净；才动即觉，觉之即无；苟未能然，须明理以遣之；又未能然，须随事以禁之；以上事而兼行下功，未为失策。执下而昧上，则拙矣。顾发愿改过，明须良朋提醒，幽须鬼神证明；一心忏悔，昼夜不懈，经一七二七，以至一月二月三月，必有效验。或觉心神恬旷，或觉智慧顿开，或处冗遝而触念皆通，或遇怨仇而回嗔作喜，或梦吐黑物，或梦往圣先贤提携接引，或梦飞步太虚，或梦幢幡宝盖，种种胜事，皆过消灭之象也。然不得执此自高，画而不进。昔蘧伯玉当二十岁时，已觉前日之非而尽改之矣。至二十一岁，乃知前之所改，未尽也；及二十二岁，回视二十一岁，犹在梦中，岁复一岁，递递改之，行年五十，而犹知四十九年之非，古人改过之学如此。吾辈身为凡流，过恶猬积，而回思往事，常若不见其有过者，心粗而眼翳也。然人之过恶深重者，亦有效验：或心神昏塞，转头即忘，或无事而常烦恼，或见君子而赧然消沮，或闻正论而不乐，或施惠而人反怨，或夜梦颠倒，甚则妄言失志，皆作孽之相也。苟一类此，即须奋发，舍旧图新，幸勿自误。

### 积善篇

易曰：‘积善之家，必有余庆。’昔颜氏将以女妻叔梁纥，而历叙其祖宗积德之长，逆知其子孙必有兴者。孔子称舜之大孝曰：‘宗庙飨之，子孙保之’，皆至论也。试以往事征之。

杨少师荣，建宁人，世以济渡为生。久雨溪涨，横流冲毁民居，溺死者顺流而下，他舟皆捞取货物，独少师曾祖及祖，惟救人，而货物一无所取，乡人嗤其愚。逮少师父生，家渐裕，有神人化为道者，语之曰：‘汝祖父有阴功，子孙当贵显，宜葬某地。’遂依其所指而窆之，即今白兔坟也。后生少师，弱冠登第，位至三公，加曾祖、祖、父，如其官。子孙贵盛，至今尚多贤者。

鄞人杨自惩，初为县吏，存心仁厚，守法公平。时县宰严肃，偶挞一囚，血流满前，而怒犹未息，杨跪而宽解之。宰曰：‘怎奈此人，越法悖理，不由人不怒。’自惩叩首曰：‘上失其道，民散久矣。如得其情，哀矜勿喜；喜且不可，而况怒乎？’宰为之霁颜。家甚贫，馈遗一无所取，遇囚人乏粮，常多方以济之。一日，有新囚数人待哺，家又缺米，给囚则家人无食，自顾则囚人堪悯。与其妇商之，妇曰：‘囚从何来？’曰：‘自杭而来。沿路忍饥，菜色可掬。’因撤己之米，煮粥以食囚。后生二子，长曰守陈，次曰守阯，为南北吏部侍郎；长孙为刑部侍郎，次孙为四川廉宪，又俱为名臣；今楚亭德政，亦其裔也。

昔正统间，邓茂七倡乱于福建，士民从贼者甚众。朝廷起鄞县张都宪楷南征，以计擒贼，后委布政司谢都事，搜杀东路贼党。谢求贼中党附册籍，凡不附贼者，密授以白布小旗，约兵至日，插旗门首，戒军兵无妄杀，全活万人。后谢之子迁，中状元，为宰辅；孙丕，复中探花。

莆田林氏，先世有老母好善，常作粉团施人，求取即与之，无倦色。一仙化为道人，每旦索食六七团。母日日与之，终三年如一日，乃知其诚也。因谓之曰：‘吾食汝三年粉团，何以报汝？府后有一地，葬之，子孙官爵，至一升麻子之数。’其子依所点葬之。初世即有九人登第，累代簪缨甚盛，福建有无林不开榜之谣。

冯琢庵太史之父，为邑庠生。隆冬早起赴学，路遇一人，倒卧雪中，扪之，半僵矣，遂解己绵裘衣之，且扶归救苏。梦神告之曰：‘汝救人一命，出至诚心，吾遣韩琦为汝子。’及生琢庵，遂名琦。

台州应尚书，壮年习业山中。夜鬼啸集，往往惊人，公不惧也。一夕闻鬼云：‘某妇以夫久客不归，翁姑逼其嫁人。明夜当缢死于此，吾得代矣。’公潜卖田，得银四两。即伪作其夫之书，寄银还家；其父母见书，以手迹不类，疑之。既而曰：‘书可假，银不可假，想儿无恙。’妇遂不嫁。其子后归，夫妇相保如初。公又闻鬼语曰：‘我当得代，奈此秀才坏吾事。’旁一鬼曰：‘尔何不祸之？’曰：‘上帝以此人心好，命作阴德尚书矣，吾何得而祸之？’应公因此益自努励，善日加修，德日加厚。遇岁饥，辄捐谷以赈之；遇亲戚有急，辄委曲维持；遇有横逆，辄反躬自责，怡然顺受。子孙登科第者，今累累也。

常熟徐凤竹栻，其父素富，偶遇年荒，先捐租以为同邑之倡，又分谷以赈贫乏，夜闻鬼唱于门曰：‘千不诓，万不诓，徐家秀才，做到了举人郎。’相续而呼，连夜不断。是岁，凤竹果举于乡。其父因而益积德，孳孳不怠，修桥修路，斋僧接众，凡有利益，无不尽心。后又闻鬼唱于门曰：‘千不诓，万不诓，徐家举人，直做到都堂。’凤竹官终两浙巡抚。

嘉兴屠康僖公，初为刑部主事，宿狱中，细询诸囚情状，得无辜者若干人，公不自以为功，密疏其事，以白堂官。后朝审，堂官摘其语，以讯诸囚，无不服者，释冤抑十余人。一时辇下咸颂尚书之明。公复禀曰：‘辇毂之下，尚多冤民，四海之广，兆民之众，岂无枉者？宜五年差一减刑官，核实而平反之。’尚书为奏，允其议。时公亦差减刑之列，梦一神告之曰：‘汝命无子，今减刑之议，深合天心，上帝赐汝三子，皆衣紫腰金。’是夕夫人有娠，后生应埙、应坤、应□，皆显官。

嘉兴包凭，字信之，其父为池阳太守，生七子，凭最少，赘平湖袁氏，与吾父往来甚厚，博学高才，累举不第，留心二氏之学。一日东游泖湖，偶至一村寺中，见观音像，淋漓露立，即解橐中得十金，授主僧，令修屋宇，僧告以功大银少，不能竣事；复取松布四匹，检箧中衣七件与之，内纻褶，系新置，其仆请已之。凭曰：‘但得菩萨无恙，吾虽裸裎何伤？’僧垂泪曰：‘舍银及衣布，犹非难事。只此一点心，如何易得？’后功完，拉老父同游，宿寺中。公梦伽蓝来谢曰：‘汝子当享世禄矣。’后子汴，孙柽芳，皆登第，作显官。

嘉善支立之父，为刑房吏，有囚无辜陷重辟，意哀之，欲求其生。囚语其妻曰：‘支公嘉意，愧无以报，明日延之下乡，汝以身事之，彼或肯用意，则我可生也。’其妻泣而听命。及至，妻自出劝酒，具告以夫意。支不听，卒为尽力平反之。囚出狱，夫妻登门叩谢曰：‘公如此厚德，晚世所稀，今无子，吾有弱女，送为箕帚妾，此则礼之可通者。’支为备礼而纳之，生立，弱冠中魁，官至翰林孔目，立生高，高生禄，皆贡为学博。禄生大纶，登第。

凡此十条，所行不同，同归于善而已。

若复精而言之，则善有真有假，有端有曲，有阴有阳，有是有非，有偏有正，有半有满，有大有小，有难有易，皆当深辨。为善而不穷理，则自谓行善，岂知造业，枉费苦心，无益也。

何谓真假？昔有儒生数辈，谒中峰和尚，问曰：‘佛氏论善恶报应，如影随形。今某人善，而子孙不兴；某人恶，而家门隆盛。佛说无稽矣。’中峰云：‘凡情未涤，正眼未开，认善为恶，指恶为善，往往有之。不憾己之是非颠倒，而反怨天之报应有差乎？’众曰：‘善恶何致相反？’中峰令试言其状。一人谓：‘詈人殴人是恶；敬人礼人是善。’中峰云：‘未必然也。’一人谓：‘贪财妄取是恶，廉洁有守是善。’中峰云：‘未必然也。’众人历言其状，中峰皆谓不然。因请问，中峰告之曰：‘有益于人，是善；有益于己，是恶。有益于人，则殴人、詈人皆善也；有益于己，则敬人、礼人皆恶也。是故人之行善，利人者公，公则为真；利己者私，私则为假。又根心者真，袭迹者假；又无为而为者真，有为而为者假。皆当自考。’

何谓端曲？今人见谨愿之士，类称为善而取之，圣人则宁取狂狷。至于谨愿之士，虽一乡皆好，而必以为德之贼。是世人之善恶，分明与圣人相反。推此一端，种种取舍，无有不谬；天地鬼神之福善祸淫，皆与圣人同是非，而不与世俗同取舍。凡欲积善，决不可徇耳，目惟从心源隐微处，默默洗涤，纯是济世之心，则为端；苟有一毫媚世之心，即为曲。纯是爱人之心，则为端；有一毫愤世之心，即为曲。纯是敬人之心，则为端；有一毫玩世之心，即为曲。皆当细辨。

何谓阴阳？凡为善而人知之，则为阳善；为善而人不知，则为阴德。阴德天报之；阳善享世名。名亦福也。名者，造物所忌；世之享盛名而实不副者，多有奇祸；人之无过咎而横被恶名者，子孙往往骤发。阴阳之际微矣哉！

何谓是非？鲁国之法，鲁人有赎人臣妾于诸侯，皆受金于府，子贡赎人而不受金。孔子闻而恶之，曰：‘赐失之矣。夫圣人举事，可以移风易俗，而教道可施于百姓，非独适己之行也。今鲁国富者寡而贫者众，受金则为不廉，何以相赎乎？自今以后，不复赎人于诸侯矣。’子路拯人于溺，其人谢之以牛，子路受之。孔子喜曰：‘自今鲁国多拯人于溺矣。’自俗眼观之，子贡不受金为优，子路之受牛为劣，孔子则取由而黜赐焉。乃知人之为善，不论现行，而论流弊；不论一时，而论久远；不论一身，而论天下。现行虽善，其流足以害人，则似善而实非也；现行虽不善，而其流足以济人，则非善而实是也。然此就一节论之耳。他如非义之义，非礼之礼，非信之信，非慈之慈，皆当抉择。

何谓偏正？昔吕文懿公，初辞相位，归故里，海内仰之，如泰山北斗。有一乡人，醉而詈之，吕公不动，谓其仆曰：‘醉者勿与较也。’闭门谢之。逾年，其人犯死刑入狱。吕公始悔之，曰：‘使当时稍与计较，送公家责治，可以小惩而大戒。吾当时只欲存心于厚，不谓养成其恶，以至于此。’此以善心而行恶事者也。又有以恶心而行善事者。如某家大富，值岁荒，穷民白昼攫粟于市；告之县，县不理，穷民愈肆，遂私执而困辱之，众始定。不然，几乱矣。故善者为正，恶者为偏，人皆知之。其以善心行恶事者，正中偏也；以恶心而行善事者，偏中正也。不可不知也。

何谓半满？《易》曰：‘善不积，不足以成名；恶不积，不足以灭身。’《书》曰：‘商罪贯盈，如贮物于器。’勤而积之，则满；懈而不积，则不满。此一说也。昔有某氏女入寺，欲施而无财，止有钱二文，捐而与之。主席者亲为忏悔。及后入宫富贵，携数千金入寺舍之，主僧惟令其徒回向而已。因问曰：‘吾前施钱二文，师亲为忏悔，今施数千金，而师不回向，何也？’曰：‘前者物虽薄，而施心甚真，非老僧亲忏，不足报德；今物虽厚，而施心不若前日之切，令人代忏足矣。’此千金为半，而二文为满也。钟离授丹于吕祖，点铁为金，可以济世。吕问曰：‘终变否？’曰‘五百年后，当复本质。’吕曰：‘如此则害五百年后人矣，吾不愿为也。’曰‘修仙要积三千功行，汝此一言，三千功行已满矣。’此又一说也。又譬如以财济人，内不见己，外不见人，中不见所施之物，是谓三轮体空，是谓一心清净，则斗粟可以种无涯之德，一文可以消千劫之罪。倘此心未忘，虽黄金万镒，福不满也。此又一说也。

何谓大小？昔卫仲达为馆职，被摄至冥司，主者命吏呈善恶二录，比至，则恶录盈庭，其善录仅如箸而已。索秤称之，则盈庭者反轻，而如箸者反重。仲达曰：‘某年未四十，安得过恶如是多乎？’曰：‘一念不正即是，不待犯也。’因问轴中所书何事，曰‘朝廷尝兴大工，修三山石桥，君上疏谏之，此疏稿也。’仲达曰：‘某虽言之，朝廷不从，于事何益，而能有如是之力？’曰‘朝廷虽不从，君之一念，已在万民。向使听从，善力更大矣。’故志在天下国家，则善虽少而大；苟在一身，虽多亦少。

何谓难易？先儒谓：克己，须从难克处克将去。夫子论为仁，亦曰‘先难’。必如江西舒翁，舍二年仅得之束修，代偿官银，而全人夫妇；与邯郸张翁，舍十年苦积之钱，代完赎银，而活人妻子。皆所谓难舍处能舍也。如镇江靳翁，虽年老无子，不忍以幼女为妾，而还之邻，此难忍处能忍也，故天之降福亦厚。凡有财有势者，其立德皆易，易而不为，是谓自暴。贫贱作福皆难，难而能为，斯可贵耳。

随缘济众，其类至繁，约言其纲，大约有十：第一与人为善，第二爱敬存心，第三成人之美，第四劝人为善，第五救人危急，第六兴建大利，第七舍财作福，第八护持正法，第九敬重尊长，第十劝人爱惜物命。

何谓与人为善？昔舜在河滨，见渔者争取深潭厚泽，而老弱则渔于急流浅滩之中，恻然哀之。往而渔焉，见争者皆匿其过而不谈，见有让者，则揄扬而取法之。期年，皆以深潭厚泽相让矣。夫明哲如舜，何难出一言教众人哉？乃不以言教而以身转之，此良工苦心也。吾辈处末世，勿以己之长而盖人，勿以己之善而形人，勿以己之多能而困人；收敛才智，若无若虚。见人过失，且涵容而掩覆之，一则令其可改，一则令其有所顾忌而不敢纵。见人有微长可取，小善可录，翻然舍己而从之，且为艳称而广述之。凡日用间，发一言，行一事，全不为自身起念，全是为物立则，此大人天下为公之度也。

何谓爱敬存心？君子与小人，就形迹观，常易相混；惟一点存心处，则善恶悬绝，判然如黑白之相反。故曰：君子所以异于人者，以其存心也。君子所存之心，只是爱人敬人之心。盖人有亲疏贵贱，有智愚贤不肖，万品不齐，皆吾同胞，皆吾一体，孰非当敬当爱者？爱敬众人，即是爱敬圣贤；能通众人之志，即是通圣贤之志。何者？圣贤之志，本欲斯世斯人，各得其所。吾合爱合敬，而安一世之人，即是为圣贤而安之也。

何谓成人之美？玉之在石，抵掷则瓦砾，追琢则圭璋；故凡见人行一善事，或其人志可取，而资可进，皆须诱掖而成就之。或为之奖借，或为之维持，或为白其诬而分其谤，务使之成立而后已。大抵人各恶其非类，乡人之善者少，不善者多。善人在俗，亦难自立。且豪杰铮铮，不甚修形迹，多易指摘。故善事常易败，而善人常得谤；惟仁人长者，匡直而辅翼之，其功德最宏。

何谓劝人为善？生为人类，孰无良心？世路役役，最易没溺。凡与人相处，当方便提撕，开其迷惑。譬犹长夜大梦，而令之一觉；譬犹久陷烦恼，而拔之清凉，为惠最溥。韩愈云：‘一时劝人以口，百世劝人以书。’较之与人为善，虽有形迹，然对症发药，时有奇效，不可废也。失言失人，当反吾智。

何谓救人危急？患难颠沛，人所时有。偶一遇之，当如痌瘝之在身，速为解救。或以一言伸其屈抑，或以多方济其颠连。崔子曰：‘惠不在大，赴人之急可也。’盖仁人之言哉！

何谓兴建大利？小而一乡之内，大而一邑之中，凡有利益，最宜兴建。或开渠导水，或筑堤防患，或修桥路，以便行旅，或施茶饭，以济饥渴。随缘劝导，协力兴修，勿避嫌疑，勿辞劳怨。

何谓舍财作福？释门万行，以布施为先。所谓布施者，只是舍之一字耳。达者内舍六根，外舍六尘，一切所有，无不舍者。苟未能然，先从财上布施。世人以衣食为命，故财为最重。吾从而舍之，内以破吾之悭，外以济人之急；始而勉强，终则泰然。最可以荡涤私情，袪除执吝。

何谓护持正法？法者，万世生灵之眼目也。不有正法，何以参赞天地？何以裁成万物？何以脱尘离缚？何以经世出世？故凡见圣贤庙貌，经书典籍，皆当敬重而修饬之。至于举扬正法，上报佛恩，尤当勉励。

何谓敬重尊长？家之父兄，国之君长，与凡年高德高位高识高者，皆当加意奉侍。在家而奉侍父母，使深爱婉容，柔声下气，习以成性，便是和气格天之本。出而事君，行一事，毋谓君不知而自恣也；刑一人，毋谓君不知而作威也。事君如天，古人格论，此等处最关阴德。试看忠孝之家，子孙未有不绵远而昌盛者，切须慎之。

何谓爱惜物命？凡人之所以为人者，惟此恻隐之心而已，求仁者求此，积德者积此。《周礼》‘孟春之月，牺牲毋用牝。’孟子谓‘君子远庖厨’，所以全吾恻隐之心也。故前辈有四不食之戒，谓闻杀不食，见杀不食，自养者不食，专为我杀者不食。学者未能断肉，且当从此戒之，渐渐增进，慈心愈长。不特杀生当戒，蠢动含灵，皆为物命。求丝煮茧，锄地杀虫，念衣食之由来，皆杀彼以自活。故暴殄之孽，当与杀生等。至于手所误伤，足所误践者，不知其几，皆当委曲防之。古诗云：‘爱鼠常留饭，怜蛾不点灯。’何其仁也！

善行无穷，不能殚述。由此十事，而推广之，则万德可备矣。

### 谦德篇

《易》曰：‘天道亏盈而益谦，地道变盈而流谦，鬼神害盈而福谦，人道恶盈而好谦。’是故谦之一卦，六爻皆吉。《书》曰：‘满招损，谦受益。’予屡同诸公应试，每见寒士将达，必有一段谦光可掬。

辛未计偕，我嘉善同袍，凡十人，惟丁敬宇宾，年最少，极其谦虚。予告费锦坡曰：‘此兄今年必第。’费曰：‘何以见之？’予曰：‘惟谦受福。兄看十人中，有恂恂款款，不敢先人，如敬宇者乎？有恭敬顺承，小心谦畏，如敬宇者乎？有受侮不答，闻谤不辩，如敬宇者乎？人能如此，即天地鬼神，犹将佑之，岂有不发者？’及开榜，丁果中式。

丁丑在京，与冯开之同处，见其虚己敛容，大变其幼年之习。李霁岩，直谅益友，时面攻其非，但见其平怀顺受，未尝有一言相报。予告之曰：‘福有福始，祸有祸先，此心果谦，天必相之，兄今年决第矣。’已而果然。

赵裕峰光远，山东冠县人，童年举于乡，久不第。其父为嘉善三尹，随之任。慕钱明吾，而执文见之，明吾悉抹其文，赵不惟不怒，且心服而速改焉。明年，遂登第。

壬辰岁，予入觐，晤夏建所，见其人气虚意下，谦光逼人，归而告友人曰：‘凡天将发斯人也，未发其福，先发其慧。此慧一发，则浮者自实，肆者自敛。建所温良若此，天启之矣。’及开榜，果中式。

江阴张畏岩，积学工文，有声艺林。甲午南京乡试，寓一寺中，揭晓无名，大骂试官，以为眯目。时有一道者，在傍微笑，张遽移怒道者。道者曰：‘相公文必不佳。’张益怒曰：‘汝不见我文，乌知不佳？’道者曰：‘闻作文，贵心气和平，今听公骂詈，不平甚矣，文安得工？’张不觉屈服，因就而请教焉。道者曰：‘中全要命，命不该中，文虽工，无益也。须自己做个转变。’张曰：‘既是命，如何转变？’道者曰：‘造命者天，立命者我。力行善事，广积阴德，何福不可求哉？’张曰：‘我贫士，何能为？’道者曰：‘善事阴功，皆由心造，常存此心，功德无量，且如谦虚一节，并不费钱，你如何不自反，而骂试官乎？’张由此折节自持，善日加修，德日加厚。丁酉梦至一高房，得试录一册，中多缺行。问傍人曰：‘此今科试录，何多缺名？’曰：‘科第阴间三年一考较，须积德无咎者，方有名。如前所缺，皆系旧该中式，因新有薄行而去之者也。’后指一行云：‘汝三年来，持身颇慎，或当补此，幸自爱。’是科果中一百五名。

由此观之，举头三尺，决有神明，趋吉避凶，断然由我。须使我存心制行，毫不得罪于天地鬼神，而虚心屈己，使天地鬼神，时时怜我，方有受福之基。彼气盈者，必非远器，纵发亦无受用。稍有识见之士，必不忍自狭其量，而自拒其福也。况谦则受教有地，而取善无穷，尤修业者所必不可少者也。古语云：‘有志于功名者，必得功名；有志于富贵者，必得富贵。’人之有志，如树之有根，立定此志，须念念谦虚，尘尘方便，自然感动天地，而造福由我。今之求登科第者，初未尝有真志，不过一时意兴耳。兴到则求，兴阑则止。孟子曰：‘王之好乐甚，齐其庶几乎？’予于科名亦然。

## 俞净意公遇灶神记

明嘉靖时，江西俞公，讳都，字良臣，多才博学。十八岁为诸生，每试必高等。年及壮，家贫授徒。与同庠生十余人，结文昌社，惜字放生，戒淫杀口过，行之有年。前后应试七科，皆不中。生五子，四子病夭。其第三子，甚聪秀，左足底有双痣，夫妇宝之，八岁戏于里中，遂失去，不知所之。生四女，仅存其一。妻以哭儿女故，两目皆盲。公潦倒终年，贫窘益甚。自反无大过，惨膺天罚。年四十外，每岁腊月终，自写黄疏，祷于灶神，求其上达，如是数年，亦无报应。

至四十七岁时，除夕与瞽妻一女夜坐，举室萧然，凄凉相吊。忽闻叩门声，公秉烛视之，见一角巾皂服之士，须发半苍，长揖就坐，口称姓张，自远路而归，闻君家愁叹，特来相慰。公心异其人，执礼甚恭，因言生平读书积行，至今功名不遂，妻子不全，衣食不继，且以历焚灶疏，为张诵之，张曰：‘予知君家事久矣。君意恶太重，专务虚名，满纸怨尤，渎陈上帝，恐受罚不止此也。’公大惊曰：‘闻冥冥之中，纤善必录，予誓行善事，恪奉规条久矣，岂尽属虚名乎？’张曰：‘即如君规条中惜字一款，君之生徒与知交辈，多用书文旧册，糊窗裹物，甚至以之拭桌，且借口曰勿污，而旋焚之，君日日亲见，略不戒谕一语，但遇途间字纸，拾归付火，有何益哉？社中每月放生，君随班奔逐，因人成事，倘诸人不举，君亦浮沉而已，其实慈悲之念，并未动于中也。且君家虾蟹之类，亦登于庖，彼独非生命耶？若口过一节，君语言敏妙，谈者常倾倒于君；君彼时出口，心亦自知伤厚，但于朋谈惯熟中，随风讪笑，不能禁止，舌锋所及，怒触鬼神，阴恶之注，不知凡几。乃尤以简厚自居，吾谁欺，欺天乎？邪淫虽无实迹，君见人家美子女，必熟视之，心即摇摇不能遣，但无邪缘相凑耳。君自反身当其境，能如鲁男子乎？遂谓终身无邪色，可对天地鬼神，真妄也！此君之规条誓行者，尚然如此，何况其余？君连岁所焚之疏，悉陈于天，上帝命日游使者，察君善恶，数年无一实善可记，但于私居独处中，见君之贪念淫念，嫉妒念褊急念，高己卑人念，忆往期来念，恩仇报复念，憧憧于胸，不可纪极。此诸种种意恶固结于中，神注已多，天罚日甚，君逃祸不暇，何由祈福哉？’公惊愕惶悚，伏地流涕曰：‘君既通幽事，定系尊神，愿求救度。’张曰：‘君读书明礼，亦知慕善为乐，当其闻一善言时，不胜激劝；见一善事时，不胜鼓舞。但旋过旋忘，信根原自不深，恒性是以不固，故平生善言善行，都是敷衍浮沉，何尝有一事著实？且满腔意恶，起伏缠绵，犹欲责天美报，如种遍地荆棘，痴痴然望收嘉禾，岂不谬哉？君从今后，凡有贪淫、客气、妄想诸杂念，先具猛力，一切屏除，收拾干干净净。一个念头，只理会善一边去。若有力量能行的善事，不图报不务名，不论大小难易，实实落落耐心行去；若力量不能行的，亦要勤勤恳恳，使此善意圆满。第一要忍耐心，第二要永远心。切不可自惰，切不可自欺，久久行之，自有不测效验。君家事我，甚见虔洁，特以此意报之，速速勉持，可回天意。’言毕，即进公内室，公即起随之，至灶下，忽不见。方悟为司命之神，因焚香叩谢。即于次日元旦，拜祷天地，誓改前非，实行善事，自别其号曰‘净意道人’，志誓除诸妄也。

初行之日，杂念纷乘，非疑则惰，忽忽时日，依旧浮沉。因于家堂所供观音大士前，叩头流血，敬发誓愿：愿善念真纯，善力精进，倘有丝毫自宽，永堕地狱。每日清晨，虔诵大慈大悲尊号一百声，以祈阴相。从此一言一动，一念一时，皆如鬼神在傍，不敢欺肆。凡一切有济于人，有利于物者，不论事之巨细，身之忙闲，人之知不知，力之继不继，皆欢喜行持，委曲成就而后止。遂缘方便，广植阴功，且以敦伦勤学，守谦忍辱，与夫因果报应之言，逢人化导，惟日不足。每月晦日，即计一月所行所言者，就灶神处为疏以告之。持之既熟，动则万善相随，静则一念不起。

如是三年，年五十岁，乃万历二年，甲戌会试，张江陵为首辅。辍闱后，访于同乡，为子择师，人交口荐公，遂聘赴京师，公挈眷以行。张敬公德品，为援例入国学。万历四年丙子，附京乡试，遂登科，次年中进士。一日谒内监杨公，杨公令五子出拜，皆其觅诸四方，为己嗣以娱老者。内一子，年十六，公若熟其貌，问其籍，曰‘江右人，小时误入粮船，犹依稀记姓氏闾里。’公甚讶之，命脱左足，双痣宛然。公大呼曰：‘是我儿也！’杨亦惊愕，即送其子，随公还寓。公奔告夫人，夫人抚子大恸，血泪迸流。子亦啼，捧母之面而舐其目，其母双目复明。公悲喜交集，遂不愿为官，辞江陵回籍。张高其义，厚赠而还。公居乡，为善益力，其子娶妻，连生七子，皆育，悉嗣书香焉。公手书遇灶神，并实行改过事，以训子孙。身享康寿，八十八岁。人皆以为实行善事，回天之报云。同里后学罗祯记。

文昌帝君阴骘文广义节录卷下终

印光法师曰：‘观世音菩萨，誓愿宏深，寻声救苦，若遇刀兵、水、火、饥馑、虫蝗、瘟疫、旱涝、贼匪、怨家、恶兽、毒蛇、恶鬼、妖魅、怨业病、小人陷害等患难者，能发改过迁善，自利利人之心，至诚恳切念观世音，念念无间，决定得蒙慈护，不至有所危险。倘仍存不善之心，虽能称念，不过略种未来善根，不得现时感应。以佛菩萨皆是成就人之善念，绝不成就人之恶念。若不发心改过迁善，妄欲以念佛菩萨名号，冀己之恶事成就者，决无感应，切勿发此颠倒之心也。念佛最要紧，是敦伦尽分，闲邪存诚，诸恶莫作，众善奉行。存好心，说好话，行好事。力能为者，认真为之；不能为者，亦当发此善心。或劝有力者为之，或见人为，发欢喜心，出赞叹语，亦属心口功德。若自不能为，见他人为，则生妒忌，便成奸恶小人心行，决定折福折寿，不得好结果也，宜痛戒之！切不可做假招子，沽名钓誉，此种心行，实为天地鬼神所共恶。有则改之，无则加勉。

女人临产，每有苦痛不堪，数日不生或致殒命者，又有生后血崩，种种危险，及儿子有慢急惊风，种种危险者。若于将产时，至诚恳切出声朗念‘南无观世音菩萨’，不可心中默念，以默念心力小，故感应亦小。又此时用力送子出，若默念，或致闭气受病。若至诚恳切念，决定不会有苦痛难产，及产后血崩，并儿子惊风等患。纵难产之极，人已将死，教本产妇，及在旁照应者，同皆出声念观世音。家人虽在别房，亦可为念，决定不须一刻工夫，即得安然而生。外道不明理，死执恭敬一法，不知按事论理，致一班念佛老太婆，视生产为畏途，虽亲女亲媳，亦不敢去看，况敢教彼念观音乎？须知菩萨以救苦为心，临产虽裸露不净，乃出于无奈，非特意放肆者比，不但无有罪过，且令母子种大善根。此义系佛于《药师经》中所说，非我自出臆见，我不过为之提倡而已（《药师经》说药师佛誓愿功德，故令念药师佛。而观音名号，人人皆知，固不必念药师佛，而可念观音也）。