# 佛说般舟三昧经

后汉月支三藏支娄迦谶译

## 问事品第一

闻如是。一时佛在罗阅只加邻竹园中。与大菩萨比丘比丘尼优婆塞优婆夷。及诸天龙阿须轮诸夜叉迦楼罗甄陀罗摩睺勒等。无央数众。一切都在大会坐。是时[台-台+(犮-乂+又)]陀和菩萨。从坐起整衣服。长跪叉手白佛。愿欲有所问。听者今当问。佛言善哉。恣汝所问。今当为汝说之。[台-台+(犮-乂+又)]陀和问佛言。菩萨当行何等法得智慧。如巨海揽万流。云何行。博达众智所闻悉解而不疑。云何行。自识宿命所从来生。云何行。得长寿。云何行。常在大姓家生。父母兄弟宗亲知识无不爱敬。云何行。得端正颜好美艳。云何得高才与众绝异。智慧通达无所不包。云何行。功立相满自致成佛威神无量。成佛境界庄严国土。云何行。降魔怨。云何行。而得自在所愿不违。云何行。得入总持门。云何行。得神足遍至诸佛土。云何行。得勇猛如师子无所畏。一切魔不能动。云何行得佛圣性。诸经法悉受持。皆了知而不忘。云何行得自足离谀谄。不著三处。云何行。得无挂碍持萨云若教不失佛意。云何行。得人信。云何行。得八种声入万亿音。云何行。得具足相好。云何行。得彻听。云何行。得道眼睹未然。云何行。得十力正真慧。云何行。心一等念十方诸佛悉现在前。云何行。知四事之本无。云何行。便于此间见十方无数佛土。其中人民天龙鬼神及蠕动之类善恶归趣皆了知。所问如是。当云何行。愿佛说之释一切疑。佛告[台-台+(犮-乂+又)]陀和。善哉。汝所问多所过度。不可复计。汝所以能作是问者。汝乃前世过去佛时。所作功德。供养诸佛。乐于经法。守禁戒行清净所致。常行乞食不就请。多成就诸菩萨合会。教语令弃众恶。视一切悉平等所致。常有大慈大悲所致。汝功德不可复计。佛告[台-台+(犮-乂+又)]陀和。有三昧名十方诸佛悉在前立。能行是法。汝之所问悉可得也。[台-台+(犮-乂+又)]陀和白佛。愿为说之。今佛说者。多所过度安隐十方。为诸菩萨现大明相。佛告[台-台+(犮-乂+又)]陀和。有三昧名定意。菩萨常当守习持。不得复随余法。功德中最第一

## 行品第二

佛告[台-台+(犮-乂+又)]陀和。菩萨欲疾得是定者。常立大信。如法行之则可得也。勿有疑想如毛发许。是定意法。名为菩萨超众行

&nbsp;&nbsp;&nbsp;&nbsp;立一念&nbsp;&nbsp;&nbsp;&nbsp;信是法&nbsp;&nbsp;&nbsp;&nbsp;随所闻

&nbsp;&nbsp;&nbsp;&nbsp;念其方&nbsp;&nbsp;&nbsp;&nbsp;宜一念&nbsp;&nbsp;&nbsp;&nbsp;断诸想

&nbsp;&nbsp;&nbsp;&nbsp;立定信&nbsp;&nbsp;&nbsp;&nbsp;勿狐疑&nbsp;&nbsp;&nbsp;&nbsp;精进行

&nbsp;&nbsp;&nbsp;&nbsp;勿懈怠&nbsp;&nbsp;&nbsp;&nbsp;勿起想&nbsp;&nbsp;&nbsp;&nbsp;有与无

&nbsp;&nbsp;&nbsp;&nbsp;勿念进&nbsp;&nbsp;&nbsp;&nbsp;勿念退&nbsp;&nbsp;&nbsp;&nbsp;勿念前

&nbsp;&nbsp;&nbsp;&nbsp;勿念后&nbsp;&nbsp;&nbsp;&nbsp;勿念左&nbsp;&nbsp;&nbsp;&nbsp;勿念右

&nbsp;&nbsp;&nbsp;&nbsp;勿念无&nbsp;&nbsp;&nbsp;&nbsp;勿念有&nbsp;&nbsp;&nbsp;&nbsp;勿念远

&nbsp;&nbsp;&nbsp;&nbsp;勿念近&nbsp;&nbsp;&nbsp;&nbsp;勿念痛&nbsp;&nbsp;&nbsp;&nbsp;勿念痒

&nbsp;&nbsp;&nbsp;&nbsp;勿念饥&nbsp;&nbsp;&nbsp;&nbsp;勿念渴&nbsp;&nbsp;&nbsp;&nbsp;勿念寒

&nbsp;&nbsp;&nbsp;&nbsp;勿念热&nbsp;&nbsp;&nbsp;&nbsp;勿念苦&nbsp;&nbsp;&nbsp;&nbsp;勿念乐

&nbsp;&nbsp;&nbsp;&nbsp;勿念生&nbsp;&nbsp;&nbsp;&nbsp;勿念老&nbsp;&nbsp;&nbsp;&nbsp;勿念病

&nbsp;&nbsp;&nbsp;&nbsp;勿念死&nbsp;&nbsp;&nbsp;&nbsp;勿念身&nbsp;&nbsp;&nbsp;&nbsp;勿念命

&nbsp;&nbsp;&nbsp;&nbsp;勿念寿&nbsp;&nbsp;&nbsp;&nbsp;勿念贫&nbsp;&nbsp;&nbsp;&nbsp;勿念富

&nbsp;&nbsp;&nbsp;&nbsp;勿念贵&nbsp;&nbsp;&nbsp;&nbsp;勿念贱&nbsp;&nbsp;&nbsp;&nbsp;勿念色

&nbsp;&nbsp;&nbsp;&nbsp;勿念欲&nbsp;&nbsp;&nbsp;&nbsp;勿念小&nbsp;&nbsp;&nbsp;&nbsp;勿念大

&nbsp;&nbsp;&nbsp;&nbsp;勿念长&nbsp;&nbsp;&nbsp;&nbsp;勿念短&nbsp;&nbsp;&nbsp;&nbsp;勿念好

&nbsp;&nbsp;&nbsp;&nbsp;勿念丑&nbsp;&nbsp;&nbsp;&nbsp;勿念恶&nbsp;&nbsp;&nbsp;&nbsp;勿念善

&nbsp;&nbsp;&nbsp;&nbsp;勿念嗔&nbsp;&nbsp;&nbsp;&nbsp;勿念喜&nbsp;&nbsp;&nbsp;&nbsp;勿念坐

&nbsp;&nbsp;&nbsp;&nbsp;勿念起&nbsp;&nbsp;&nbsp;&nbsp;勿念行&nbsp;&nbsp;&nbsp;&nbsp;勿念止

&nbsp;&nbsp;&nbsp;&nbsp;勿念经&nbsp;&nbsp;&nbsp;&nbsp;勿念法&nbsp;&nbsp;&nbsp;&nbsp;勿念是

&nbsp;&nbsp;&nbsp;&nbsp;勿念非&nbsp;&nbsp;&nbsp;&nbsp;勿念舍&nbsp;&nbsp;&nbsp;&nbsp;勿念取

&nbsp;&nbsp;&nbsp;&nbsp;勿念想&nbsp;&nbsp;&nbsp;&nbsp;勿念识&nbsp;&nbsp;&nbsp;&nbsp;勿念断

&nbsp;&nbsp;&nbsp;&nbsp;勿念著&nbsp;&nbsp;&nbsp;&nbsp;勿念空&nbsp;&nbsp;&nbsp;&nbsp;勿念实

&nbsp;&nbsp;&nbsp;&nbsp;勿念轻&nbsp;&nbsp;&nbsp;&nbsp;勿念重&nbsp;&nbsp;&nbsp;&nbsp;勿念难

&nbsp;&nbsp;&nbsp;&nbsp;勿念易&nbsp;&nbsp;&nbsp;&nbsp;勿念深&nbsp;&nbsp;&nbsp;&nbsp;勿念浅

&nbsp;&nbsp;&nbsp;&nbsp;勿念广&nbsp;&nbsp;&nbsp;&nbsp;勿念狭&nbsp;&nbsp;&nbsp;&nbsp;勿念父

&nbsp;&nbsp;&nbsp;&nbsp;勿念母&nbsp;&nbsp;&nbsp;&nbsp;勿念妻&nbsp;&nbsp;&nbsp;&nbsp;勿念子

&nbsp;&nbsp;&nbsp;&nbsp;勿念亲&nbsp;&nbsp;&nbsp;&nbsp;勿念疏&nbsp;&nbsp;&nbsp;&nbsp;勿念憎

&nbsp;&nbsp;&nbsp;&nbsp;勿念爱&nbsp;&nbsp;&nbsp;&nbsp;勿念得&nbsp;&nbsp;&nbsp;&nbsp;勿念失

&nbsp;&nbsp;&nbsp;&nbsp;勿念成&nbsp;&nbsp;&nbsp;&nbsp;勿念败&nbsp;&nbsp;&nbsp;&nbsp;勿念清

&nbsp;&nbsp;&nbsp;&nbsp;勿念浊&nbsp;&nbsp;&nbsp;&nbsp;断诸念&nbsp;&nbsp;&nbsp;&nbsp;一期念

&nbsp;&nbsp;&nbsp;&nbsp;意勿乱&nbsp;&nbsp;&nbsp;&nbsp;常精进&nbsp;&nbsp;&nbsp;&nbsp;勿懈怠

&nbsp;&nbsp;&nbsp;&nbsp;勿岁计&nbsp;&nbsp;&nbsp;&nbsp;勿日倦&nbsp;&nbsp;&nbsp;&nbsp;立一念

&nbsp;&nbsp;&nbsp;&nbsp;勿中忽&nbsp;&nbsp;&nbsp;&nbsp;除睡眠&nbsp;&nbsp;&nbsp;&nbsp;精其意

&nbsp;&nbsp;&nbsp;&nbsp;常独处&nbsp;&nbsp;&nbsp;&nbsp;勿聚会&nbsp;&nbsp;&nbsp;&nbsp;避恶人

&nbsp;&nbsp;&nbsp;&nbsp;近善友&nbsp;&nbsp;&nbsp;&nbsp;亲明师&nbsp;&nbsp;&nbsp;&nbsp;视如佛

&nbsp;&nbsp;&nbsp;&nbsp;执其志&nbsp;&nbsp;&nbsp;&nbsp;常柔弱&nbsp;&nbsp;&nbsp;&nbsp;观平等

&nbsp;&nbsp;&nbsp;&nbsp;于一切&nbsp;&nbsp;&nbsp;&nbsp;避乡里&nbsp;&nbsp;&nbsp;&nbsp;远亲族

&nbsp;&nbsp;&nbsp;&nbsp;弃爱欲&nbsp;&nbsp;&nbsp;&nbsp;履清净&nbsp;&nbsp;&nbsp;&nbsp;行无为

&nbsp;&nbsp;&nbsp;&nbsp;断诸欲&nbsp;&nbsp;&nbsp;&nbsp;舍乱意&nbsp;&nbsp;&nbsp;&nbsp;习定行

&nbsp;&nbsp;&nbsp;&nbsp;学文慧&nbsp;&nbsp;&nbsp;&nbsp;必如禅&nbsp;&nbsp;&nbsp;&nbsp;除三秽

&nbsp;&nbsp;&nbsp;&nbsp;去六入&nbsp;&nbsp;&nbsp;&nbsp;绝淫色&nbsp;&nbsp;&nbsp;&nbsp;离众受

&nbsp;&nbsp;&nbsp;&nbsp;勿贪财&nbsp;&nbsp;&nbsp;&nbsp;多畜积&nbsp;&nbsp;&nbsp;&nbsp;食知足

&nbsp;&nbsp;&nbsp;&nbsp;勿贪味&nbsp;&nbsp;&nbsp;&nbsp;众生命&nbsp;&nbsp;&nbsp;&nbsp;慎勿食

&nbsp;&nbsp;&nbsp;&nbsp;衣如法&nbsp;&nbsp;&nbsp;&nbsp;勿绮饰&nbsp;&nbsp;&nbsp;&nbsp;勿调戏

&nbsp;&nbsp;&nbsp;&nbsp;勿憍慢&nbsp;&nbsp;&nbsp;&nbsp;勿自大&nbsp;&nbsp;&nbsp;&nbsp;勿贡高

&nbsp;&nbsp;&nbsp;&nbsp;若说经&nbsp;&nbsp;&nbsp;&nbsp;当如法&nbsp;&nbsp;&nbsp;&nbsp;了身本

&nbsp;&nbsp;&nbsp;&nbsp;犹如幻&nbsp;&nbsp;&nbsp;&nbsp;勿受阴&nbsp;&nbsp;&nbsp;&nbsp;勿入界

&nbsp;&nbsp;&nbsp;&nbsp;阴如贼&nbsp;&nbsp;&nbsp;&nbsp;四如蛇&nbsp;&nbsp;&nbsp;&nbsp;为无常

&nbsp;&nbsp;&nbsp;&nbsp;为恍惚&nbsp;&nbsp;&nbsp;&nbsp;无常主&nbsp;&nbsp;&nbsp;&nbsp;了本无

&nbsp;&nbsp;&nbsp;&nbsp;因缘会&nbsp;&nbsp;&nbsp;&nbsp;因缘散&nbsp;&nbsp;&nbsp;&nbsp;悉了是

&nbsp;&nbsp;&nbsp;&nbsp;知本无&nbsp;&nbsp;&nbsp;&nbsp;加慈哀&nbsp;&nbsp;&nbsp;&nbsp;于一切

&nbsp;&nbsp;&nbsp;&nbsp;施贫穷&nbsp;&nbsp;&nbsp;&nbsp;济不还&nbsp;&nbsp;&nbsp;&nbsp;是为定

&nbsp;&nbsp;&nbsp;&nbsp;菩萨行&nbsp;&nbsp;&nbsp;&nbsp;至要慧&nbsp;&nbsp;&nbsp;&nbsp;起众智

佛告[台-台+(犮-乂+又)]陀和。持是行法便得三昧。现在诸佛悉在前立。其有比丘比丘尼。优婆塞优婆夷。如法行持戒完具。独一处止念西方阿弥陀佛今现在。随所闻当念。去此千亿万佛刹。其国名须摩提。一心念之。一日一夜若七日七夜。过七日已后见之。譬如人梦中所见。不知昼夜亦不知内外。不用在冥中。有所蔽碍故不见。[台-台+(犮-乂+又)]陀和。菩萨当作是念。时诸佛国境界中。诸大山须弥山。其有幽冥之处。悉为开辟无所蔽碍。是菩萨不持天眼彻视。不持天耳彻听。不持神足到其佛刹。不于此间终生彼间。便于此坐见之。譬如人闻堕舍利国。有淫女字须门。复有人闻淫女阿凡和利。复有人闻优婆洹复作淫女。时其人未曾见此三女人。闻之淫意即动。是三人皆在罗阅只国同时念。各于梦中到其女边。与共栖宿。觉已各自念之。佛告[台-台+(犮-乂+又)]陀和。我持是三女人以为喻。汝持是事为人说经。使解此慧。至不退转地无上正真道。若后得佛号曰善觉。佛言。菩萨于此间国土。念阿弥陀佛专念故得见之。即问。持何法得生此国。阿弥陀佛报言。欲来生者当念我名。莫有休息则得来生。佛言。专念故得往生。常念佛身有三十二相八十种好。巨亿光明彻照。端正无比。在菩萨僧中说法不坏色。何以故。色痛痒思想生死识魂神地水火风。世间天上上至梵摩诃梵不坏色。用念佛故得是三昧。佛告[台-台+(犮-乂+又)]陀和。是菩萨三昧谁证者。我弟子摩诃迦叶因坻达须真天子。及时知者。有行得者。是为证也。如是[台-台+(犮-乂+又)]陀和。欲得见十方诸现在佛者。当一心念其方莫得异想。如是即可得见。譬如人远出到他郡国。念本乡里家室亲族。其人于梦中归到故乡里。见家室亲属。喜共言语。觉为知识说之如是。佛言。菩萨闻佛名字欲得见者。常念其方即得见之。譬如比丘观死人骨。著前观之。有青时有白时。有赤时有黑时。其色无有持来者。是意所想耳。菩萨如是持佛威神力。于三昧中立自在。欲见何方佛即得见。何以故。持佛力。三昧力。本功德力。用是三事故得见。譬如人年少端正著好衣服。欲自见其形。若以持镜。若麻油若净水水精。于中照自见之。云何宁有影从外入镜麻油水水精中不也。[台-台+(犮-乂+又)]陀和言。不也天中天。以镜麻油水水精净故。自见其影耳。影不从中出。亦不从外入。佛言善哉。[台-台+(犮-乂+又)]陀和。色清净故。所有者清净。欲见佛即见。见即问。问即报。闻经大欢喜作是念。佛从何所来。我为到何所。自念佛无所从来。我亦无所至。自念欲处色处无色处。是三处意所作耳。我所念即见。心作佛。心自见。心是佛心。佛心是我身。心见佛。心不自知心。心不自见心。心有想为痴心。无想是涅槃。是法无可乐者。设使念为空耳。无所有也。菩萨在三昧中立者。所见如是。佛尔时说偈言

&nbsp;&nbsp;&nbsp;&nbsp;心者不自知&nbsp;&nbsp;&nbsp;&nbsp;有心不见心

&nbsp;&nbsp;&nbsp;&nbsp;心起想则痴&nbsp;&nbsp;&nbsp;&nbsp;无心是涅槃

&nbsp;&nbsp;&nbsp;&nbsp;是法无坚固&nbsp;&nbsp;&nbsp;&nbsp;常立在于念

&nbsp;&nbsp;&nbsp;&nbsp;以解见空者&nbsp;&nbsp;&nbsp;&nbsp;一切无想愿

## 四事品第三

菩萨有四事法。疾逮得是三昧。一者所信无有能坏者。二者精进无有能退者。三者智慧无有能及者。四者常与善师从事。是为四。复有四事。疾得是三昧。一者不得有世间思想。如弹指顷三月。二者不得睡眠三月。如弹指顷。三者经行不得休息三月。除其饭食左右。四者为人说经。不得望人供养。是为四。复有四者。疾得是三昧。一者合会人至佛所。二者合会人使听经。三者不嫉。四者教人学佛道。是为四。复有四事。疾得是三昧。一者作佛形像。用成是三昧故。二者持好素写是三昧。三者教自贡高人内佛道中。四者常护佛法。是为四。佛尔时说偈言

&nbsp;&nbsp;&nbsp;&nbsp;常信乐于佛法&nbsp;&nbsp;&nbsp;&nbsp;精进行解深慧

&nbsp;&nbsp;&nbsp;&nbsp;广分布为人说&nbsp;&nbsp;&nbsp;&nbsp;慎无得贪供养

&nbsp;&nbsp;&nbsp;&nbsp;意善解便离欲&nbsp;&nbsp;&nbsp;&nbsp;常念佛有威德

&nbsp;&nbsp;&nbsp;&nbsp;悉见知无数变&nbsp;&nbsp;&nbsp;&nbsp;过去佛及当来

&nbsp;&nbsp;&nbsp;&nbsp;并现在人中尊&nbsp;&nbsp;&nbsp;&nbsp;诸相好若干种

&nbsp;&nbsp;&nbsp;&nbsp;黄金色无秽漏&nbsp;&nbsp;&nbsp;&nbsp;坚固教无极慧

&nbsp;&nbsp;&nbsp;&nbsp;听是法无乱心&nbsp;&nbsp;&nbsp;&nbsp;常舍离懈怠行

&nbsp;&nbsp;&nbsp;&nbsp;无恚害向他人&nbsp;&nbsp;&nbsp;&nbsp;敬于师当如佛

&nbsp;&nbsp;&nbsp;&nbsp;慎无得疑斯经&nbsp;&nbsp;&nbsp;&nbsp;一切佛所歌叹

&nbsp;&nbsp;&nbsp;&nbsp;常造立佛形像&nbsp;&nbsp;&nbsp;&nbsp;常教人学是法

&nbsp;&nbsp;&nbsp;&nbsp;行如是得三昧

佛告[台-台+(犮-乂+又)]陀和。欲学是三昧者。当敬于师承事供养。视当如佛。视善师不如佛者。得三昧难。菩萨敬善师从学得是三昧已。持佛威神于中立。东向视见若干百千万亿佛。十方等悉见之。譬如人夜起观星宿甚众多。菩萨欲得见今现在佛悉在前立者。当敬善师。不得视师长短。当具足布施持戒忍辱精进一心。不得懈怠

## 譬喻品第四

佛告[台-台+(犮-乂+又)]陀和。菩萨得是三昧不精进行者。譬如人载满船珍宝渡大海。船中道坏。阎浮利人皆大愁忧念失我尔所宝。菩萨闻是三昧不学者。一切诸天人民皆悲忧言。乃失我尔所经宝。佛言。是三昧经者。是佛所嘱。佛所称举。闻是深三昧。不书学诵守持如法者。是为愚痴。譬如痴子人持栴檀香与之。而不肯受谓之不净香。主言。此栴檀香也。卿莫谓不净。嗅之知香。视之知净。其人闭目不嗅不视也。佛言。闻是三昧不肯受持者。如彼痴子是为无知。反呼世间为有。不入空不知无。自谓如法。反作轻戏言。佛亦有深经乎。亦有威神乎。反相形言。世间亦有比丘如阿难乎。佛言其人从持是三昧者。所去两两三三相与语言。是何等说。从何得是语。为自合会作是经。非佛所说。佛告[台-台+(犮-乂+又)]陀和。譬如贾客持摩尼珠示田家痴子。曰评此直几钱。贾客言。持是珠置冥中。其光所照直满中宝。佛言。其人不知是珠而言。其价能与一头牛等不。宁可贸一头牛与我者善。不肯者休。如是[台-台+(犮-乂+又)]陀和。菩萨闻是三昧不信。反形相者。如彼痴子。佛言。菩萨闻是三昧信受持修行者。四面皆拥护无所畏持戒完具。是为高明。智慧深入当分布语人展转相教。当令是三昧久在世间。佛言。痴人自于前世不供养作功德。反自贡高。多行诽谤嫉妒。贪财利故欲求名誉。但欲哗说不信深经。闻是三昧不信不乐不学。反诽谤是经。言非佛所说。佛告[台-台+(犮-乂+又)]陀和。今我故语汝如是若善男子善女人。持珍宝满三千国土布施。设有是功德。不如闻是三昧信乐者。其福过彼上

佛告[台-台+(犮-乂+又)]陀和。如我所说无有异。今故说是语耳。今见我说是三昧有疑者。其人却后除在恶师边。正使善师所其功德不足言。如是辈人。转与恶师从事。闻是三昧不信不乐不学。何以故。其人所更佛少。智慧少故不信耳。佛告[台-台+(犮-乂+又)]陀和。其有闻是三昧。不轻笑不诽谤。不疑不乍信乍不信。欢喜乐书学诵持者。我悉豫知见之。其人不独于一佛二佛所作功德。悉于百佛所闻是三昧。却后世时闻是三昧。书学诵持守之一日一夜。其福不可计。自致得阿惟越致。所愿者得。佛告[台-台+(犮-乂+又)]陀和。听我说譬喻。有人取一佛刹悉碎如尘。取一尘皆复尽破。如一佛刹尘。云何是尘数宁多不也。[台-台+(犮-乂+又)]陀和言。甚多甚多天中天。佛言。有菩萨尽取一尘置一佛刹。其数尔所佛刹。满中珍宝悉持供养诸佛。其福功德少少耳。不如闻是三昧学书诵持。为他人说守。须臾间闻。是功德不可复计。何况已得是三昧悉具足者。佛尔时说偈言

&nbsp;&nbsp;&nbsp;&nbsp;若有菩萨求众德&nbsp;&nbsp;&nbsp;&nbsp;当说奉行是三昧

&nbsp;&nbsp;&nbsp;&nbsp;信乐讽诵不疑者&nbsp;&nbsp;&nbsp;&nbsp;其功德福无齐限

&nbsp;&nbsp;&nbsp;&nbsp;如一佛国之世界&nbsp;&nbsp;&nbsp;&nbsp;皆破坏碎以为尘

&nbsp;&nbsp;&nbsp;&nbsp;一切佛土过是数&nbsp;&nbsp;&nbsp;&nbsp;满中珍宝用布施

&nbsp;&nbsp;&nbsp;&nbsp;不如闻是三昧者&nbsp;&nbsp;&nbsp;&nbsp;其功德福过上施

&nbsp;&nbsp;&nbsp;&nbsp;引譬功德不可喻&nbsp;&nbsp;&nbsp;&nbsp;嘱累汝等当劝教

&nbsp;&nbsp;&nbsp;&nbsp;力行精进无懈怠&nbsp;&nbsp;&nbsp;&nbsp;其有诵持是三昧

&nbsp;&nbsp;&nbsp;&nbsp;已为面见百千佛&nbsp;&nbsp;&nbsp;&nbsp;假使最后大恐惧

&nbsp;&nbsp;&nbsp;&nbsp;持是三昧无所畏&nbsp;&nbsp;&nbsp;&nbsp;行是比丘已见我

&nbsp;&nbsp;&nbsp;&nbsp;常为随佛不远离&nbsp;&nbsp;&nbsp;&nbsp;如佛所言无有异

&nbsp;&nbsp;&nbsp;&nbsp;菩萨常当随其教&nbsp;&nbsp;&nbsp;&nbsp;疾得正觉智慧海

## 四辈品第五

[台-台+(犮-乂+又)]陀和白佛。难及天中天。若有弃爱欲作比丘闻是三昧。当云何学。云何持。云何行。佛言。弃爱欲作比丘欲学是三昧者。当清净持戒。不得缺如毛发。常当怖畏于地狱痛苦。远离于谀谄。是为清净。云何为缺戒也。佛言。求色。云何为求色。佛言。其人意念我持戒自守。使我后世生。若作天若作遮迦越王。如是为乐爱欲。是为缺戒。佛告[台-台+(犮-乂+又)]陀和。其有欲学是三昧者。清净自守持戒完具。不谀谄。常为智所称誉。于经中当布施当精进。所志当强。当多信当劝乐。承事于师视当如佛。得三昧疾设不恭敬。轻易欺调于师。正使久学是三昧疾忘之。佛告[台-台+(犮-乂+又)]陀和是菩萨若从比丘比丘尼。优婆塞优婆夷。闻是三昧当视如佛常敬尊。不当持谄意向。菩萨不得有谄意。常当至诚。常乐独处止。不惜身命。不得悕望人所索。常行乞食不受请。自守节度所有趣足而已。经行不得懈卧。如是经中教。学是三昧当守如是。[台-台+(犮-乂+又)]陀和白佛。难及天中天。后世若有懈怠菩萨。闻是三昧不肯精进学。当云何若有菩萨精进欲学者。我辈当随是经教之。佛言。善哉[台-台+(犮-乂+又)]陀和。我助其欢喜。过去当来今现在佛皆助欢喜。佛尔时颂偈言

&nbsp;&nbsp;&nbsp;&nbsp;如我所说悉受持&nbsp;&nbsp;&nbsp;&nbsp;常独处止行功德

&nbsp;&nbsp;&nbsp;&nbsp;自守节度不聚会&nbsp;&nbsp;&nbsp;&nbsp;常行乞食不受请

&nbsp;&nbsp;&nbsp;&nbsp;敬于法师视如佛&nbsp;&nbsp;&nbsp;&nbsp;除去睡眠志开解

&nbsp;&nbsp;&nbsp;&nbsp;常自精进无懈怠&nbsp;&nbsp;&nbsp;&nbsp;如是行者得三昧

[台-台+(犮-乂+又)]陀和白佛。比丘尼求菩萨道。欲学是三昧。当云何行。佛言。比丘尼求是三昧者。不得自高。常当卑谦。不得自贵。不得自大。不得嫉妒。不得嗔恚。不得贪财利色。常当清净不得惜躯命。常乐经法念多学问。当弃淫怒痴不得贪好服饰珠环。当为智者称誉。当敬善师视如佛。不得有谄意。佛尔时颂偈言

&nbsp;&nbsp;&nbsp;&nbsp;若比丘尼求三昧&nbsp;&nbsp;&nbsp;&nbsp;常当精进勿懈怠

&nbsp;&nbsp;&nbsp;&nbsp;无得听于贪欲心&nbsp;&nbsp;&nbsp;&nbsp;除去嗔恚自高贵

&nbsp;&nbsp;&nbsp;&nbsp;不得慢欺及调戏&nbsp;&nbsp;&nbsp;&nbsp;常行至诚立一信

&nbsp;&nbsp;&nbsp;&nbsp;恭敬善师视如佛&nbsp;&nbsp;&nbsp;&nbsp;如是行者得三昧

[台-台+(犮-乂+又)]陀和白佛。若有居士修道。闻是三昧欲学者。当云何行。佛言。居士欲学是三昧者。当持五戒令坚。不得饮酒。亦不得饮他人。不得与女亲熟。不得教他人。不得有恩爱于妻子男女不得贪财产。常念欲弃家作沙门。常持八关斋。当于佛寺中。常当念布施。布施已不念我自当得其福。用为一切施。常当大慈敬于善师。见持戒比丘。不得轻易说其恶。作是行已。当学守是三昧。佛尔时颂偈言

&nbsp;&nbsp;&nbsp;&nbsp;居士欲学是三昧&nbsp;&nbsp;&nbsp;&nbsp;当持五戒勿毁缺

&nbsp;&nbsp;&nbsp;&nbsp;常当思欲作沙门&nbsp;&nbsp;&nbsp;&nbsp;不贪妻子及财色

&nbsp;&nbsp;&nbsp;&nbsp;常八关斋于佛寺&nbsp;&nbsp;&nbsp;&nbsp;不得贡高轻蔑人

&nbsp;&nbsp;&nbsp;&nbsp;心无荣冀思所欲&nbsp;&nbsp;&nbsp;&nbsp;奉行经法心无谄

&nbsp;&nbsp;&nbsp;&nbsp;弃舍悭贪常惠施&nbsp;&nbsp;&nbsp;&nbsp;常当奉敬比丘僧

&nbsp;&nbsp;&nbsp;&nbsp;常志一行勿懈怠&nbsp;&nbsp;&nbsp;&nbsp;学是三昧当如是

[台-台+(犮-乂+又)]陀和白佛。优婆夷闻是三昧欲学者。当云何行。佛言。优婆夷欲学者。当持五戒自归于三。何等为三。自归命佛。归命法。归命比丘僧。不得事余道。不得拜于天。不得祠鬼神。不得视吉良日。不得调戏。不得慢恣有色想。不得有贪欲之心。常当念布施。欢乐欲闻经。念力学问敬重善师。心常拳拳不得有懈。若有比丘比丘尼过者。以坐席宾食之。佛尔时颂偈言

&nbsp;&nbsp;&nbsp;&nbsp;优婆夷欲学三昧&nbsp;&nbsp;&nbsp;&nbsp;奉持五戒勿缺毁

&nbsp;&nbsp;&nbsp;&nbsp;承事善师视如佛&nbsp;&nbsp;&nbsp;&nbsp;不得拜天祠祀神

&nbsp;&nbsp;&nbsp;&nbsp;除去杀盗及嫉妒&nbsp;&nbsp;&nbsp;&nbsp;不得两舌斗彼此

&nbsp;&nbsp;&nbsp;&nbsp;不得悭贪常念施&nbsp;&nbsp;&nbsp;&nbsp;见恶覆藏唯叹善

&nbsp;&nbsp;&nbsp;&nbsp;不得谀谄有邪淫&nbsp;&nbsp;&nbsp;&nbsp;常当卑谦勿自大

&nbsp;&nbsp;&nbsp;&nbsp;敬事比丘比丘尼&nbsp;&nbsp;&nbsp;&nbsp;如是行者得三昧

## 拥护品第六

[台-台+(犮-乂+又)]陀和菩萨。罗邻那竭菩萨。憍日兜菩萨。那罗达菩萨。须深菩萨。摩诃须萨和菩萨。因坻达菩萨。和轮调菩萨。是八菩萨。见佛所说皆大欢喜。持五百劫波育衣布施。持身自归。持珍宝供养。佛告阿难[台-台+(犮-乂+又)]陀和等五百人。人中之师。常持正法随顺教化。莫不欢喜。乐随侍者心净无欲。时五百人。皆叉手立佛前。[台-台+(犮-乂+又)]陀和白佛。菩萨持几事。疾得是三昧。佛言有四事。一者不信余道。二者断爱欲。三者当清净行。四者无所贪。是为四。如是行者。今世即得五百功德。譬如慈心比丘终不中毒。兵刃不加。火不能烧。入水不溺不害。正使劫尽烧时。堕是火中火即为灭。喻如大水灭小火。菩萨持是三昧者。若帝王若贼若水火。若龙夜叉蟒师子虎狼。[狂-王+加]玃薜荔鸠坻。一切毒兽及鬼神。欲娆人欲杀人。欲夺人衣钵。坏人禅夺人念故。欲中是菩萨。终不能也。除其宿命不请。如我语无异也。佛言。持是三昧者。终不痛目若耳鼻口身体。心终不忧。除其宿命所作。佛言。是菩萨为诸天龙神。及阿须轮。夜叉鬼神。迦楼罗鬼神。甄陀罗鬼神。摩睺勒鬼神。若人非人。皆共赞誉是菩萨。皆共拥护承事供养。瞻视敬仰思欲相见。诸佛世尊亦然。是菩萨所未诵经前所不闻持。是三昧威神悉自得之。若昼日不得者。夜于梦中悉得之。佛告[台-台+(犮-乂+又)]陀和。其有持是三昧者。我说其功德。一劫复过一劫。不可尽竟。略说其要尔

## 劝助品第七

佛告[台-台+(犮-乂+又)]陀和。菩萨于是三昧中。将有四事助其欢喜。过去佛持是三昧。助欢喜自致得阿耨多罗三耶三菩阿惟三佛。其智悉具足。今现在十方无央数佛。亦于是三昧中。四事助欢喜得。当来亦当从是四事助欢喜得。我悉助欢喜。佛告[台-台+(犮-乂+又)]陀和。是三昧中四事助欢喜。我于是中说少所譬喻。人寿百岁随地行至者不休息。其人行过于疾风。宁有能计其道里不。[台-台+(犮-乂+又)]陀和言。无有能计者。独佛弟子舍利弗罗。阿惟越致菩萨。乃能计之耳。佛言。我故语诸菩萨。若有善男子善女人。取是人所行处满中珍宝布施。不如闻是三昧四事助欢喜。其福过布施者。百千万亿倍。当知是助欢喜福甚尊大。佛告[台-台+(犮-乂+又)]陀和。乃久远不可计阿僧祇。尔时有佛。名私诃摩提等正觉无上士道法御天人师佛世尊。在空闲之处。是时阎浮利纵广十八万亿里。凡有六百四十万国。悉丰熟人民炽盛。有大国名[台-台+(犮-乂+又)]陀和。有转轮王惟斯芩。往到佛所礼毕却坐一面。佛知其意便为说是三昧。其王闻之助欢喜。即持珍宝散佛上。自念曰。持是功德令十方人民皆安隐。时私诃提佛般涅槃后。惟斯芩王寿终。还自生其家作太子。名梵摩达尔时有比丘名珍宝。是时为四部弟子说是三昧。梵摩达闻之助欢喜。踊跃持宝直百亿散其上。复持好衣供养之。以发意求佛道。与千人俱。于是比丘所作沙门。求学是三昧。与千人共承事师八千岁不休懈。得一闻是三昧四事。助欢喜入高明智。因是却后更见六万八千佛。辄于一一佛所。闻是三昧自致得佛。名坻罗惟逮等正觉无上士道法御天人师佛世尊。是时千比丘从得等正觉。皆名坻罗郁沈。教不可计人民皆求佛道。佛告[台-台+(犮-乂+又)]陀和。何人闻是三昧。不助欢喜学持守诵为人说者也。佛言。若有守是三昧者疾逮得佛。但闻其功德不可计。何况学持者。若去百里千里。有是三昧当求之。何况近而不求学也。若有闻是三昧欲学者。当承事其师十岁。供养瞻视不得自用。当随师教常念师恩。佛言。我故为汝说之。闻是三昧去四千里者。往到其所。正使不得闻。其功德不可计也。所以者何。专精进故。会当得之自致作佛

## 至诚品第八

佛言。乃往昔有佛。名萨遮那摩等正觉无上士天人师佛世尊。时有比丘名和轮。其佛般涅槃后。是比丘持是三昧。我时作国王刹利种。于梦中闻是三昧。觉已便行。求是比丘即依作沙门。欲得闻是三昧。承事其师三万六千岁。魔事数数起竟不得闻。佛告比丘比丘尼。优婆塞优婆夷。我故语汝等。疾取是三昧无得忘失。善承事其师持是三昧。至一劫若百劫若百千劫。莫得有懈倦。守善师不离。若饮食资用。衣被床卧珍宝以上勿有爱惜。设无者当行乞食给师。趣当得是三昧莫厌。常当自割身肉供养于善师。何况宝物此不足言耳。承事善师当如奴事大家。求是三昧者当如是。得三昧已。当坚持常念师恩。是三昧难得值。正使求是三昧至百千劫。但欲得闻其名不可得。何况学而不精进。得是三昧精进学转教人者。正使如恒河沙佛刹满中珍宝。用布施甚多。不如学是三昧者。佛告[台-台+(犮-乂+又)]陀和。若有人欲学者。当助欢喜。欲学而得。学者持佛威神使学。当好书是三昧著素上。当得佛印印之。当善供养。何谓佛印。所谓不当行无所贪无所求无所想。无所著无所愿。无所向生。无所取无所顾。无所住无所碍。无所结无所有。尽于欲。无所生无所灭。无所坏无所败。道要道本是印。阿罗汉辟支佛所不能及。何况愚痴者。是印是为佛印佛言。我今说是三昧时。千八百亿诸天阿须轮鬼神龙人民。得须陀洹道。八百比丘得阿罗汉。五百比丘尼得阿罗汉。万菩萨得是三昧。得无从生法于中立。万二千菩萨不复退转。佛告舍利弗目揵连比丘[台-台+(犮-乂+又)]陀和等。我从无数劫求道。今已得作佛。持是经嘱累汝等。学诵持守无得忘失。若有欲学者。当具足安谛教之。其欲闻者。当为具足说之。佛说经竟。[台-台+(犮-乂+又)]陀和菩萨等舍利弗目连比丘阿难及诸天阿须轮龙鬼神人民。皆大欢喜。为佛作礼而去
