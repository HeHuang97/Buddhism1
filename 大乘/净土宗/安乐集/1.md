此《安乐集》一部之内,总有十二大门;皆引经论证明,劝信求往。

## 第一大门

今先就第一大门内,文义虽众,略作九门料简,然后造文。

第一、明教兴所由,约时被机,劝归净土。

第二、据诸部大乘,显说听方轨。

第三、据大乘圣教,明诸众生发心久近,供佛多少。欲使时会听众,力励发心。

第四、辨诸经宗旨不同。

第五、明诸经得名各异:如《涅槃》、《般若经》等,就法为名;自有就喻,或有就事,亦有就时就处,此例非一。今此《观经》,就人、法为名:「佛」是人名,「说观无量寿」是法名也。

第六、料简说人差别。诸经起说,不过五种:一者佛自说,二者圣弟子说,三者诸天说,四者神仙说,五者变化说。此《观经》者,五种说中,世尊自说。

第七、略明真应二身,并辨真应二土。

第八、显弥陀净国,位该上下,凡圣通往。

第九、明弥陀净国,三界摄与不摄也。

第一大门中,

### 明教兴所由,约时被机,劝归净土者:

若教赴时机,易修易悟;若机教时乖,难修难入。是故《正法念经》(坐禅三昧经卷下意?)云:「行者一心求道时,常当观察时方便。」若不得时,无方便,是名为失,不名利。何者?如攒湿木以求火,火不可得,非时故;若折干薪以觅水,水不可得,无智故。是故《大集月藏经》(大集经卷五五意)云:「佛灭度后:第一五百年,我诸弟子学慧得坚固。第二五百年,学定得坚固。第三五百年,学多闻读诵得坚固。第四五百年,造立塔寺修福忏悔得坚固。第五五百年,白法隐滞,多有诤讼,微有善法得坚固。」

又彼经(大集月藏经卷一一、一七、二六等意?)云:「诸佛出世,有四种法度众生。何等为四?一者口说十二部经,即是法施度众生。二者诸佛如来有无量光明相好,一切众生,但能系心观察,无不获益;是即身业度众生。三者有无量德用,神通道力,种种变化;即是神通力度众生。四者诸佛如来有无量名号,若总若别。其有众生,系心称念,莫不除障获益,皆生佛前;即是名号度众生。」

计今时众生,即当佛去世后第四五百年,正是忏悔修福,应称佛名号时者。若一念称阿弥陀佛,即能除却八十亿劫生死之罪,一念既尔,况修常念,即是恒忏悔人也。

又若去圣近,即前者修定、修慧是其正学,后者是兼;如去圣已远,则后者称名是正,前者是兼。何意然者?实由众生去圣遥远,机解浮浅暗钝故也。是以韦提大士自为,及哀愍末世五浊众生,轮回多劫,徒受痛烧;故能假遇苦缘,谘开出路豁然。大圣加慈,劝归极乐。

若欲于斯进趣,胜果难阶;唯有净土一门,可以情悕趣入。若欲披寻众典,劝处弥多。遂以采集真言,助修往益。何者?欲使前生者导后,后去者访前;连续无穷,愿不休止,为尽无边生死海故。

### 第二、据诸部大乘,明说听方轨者,于中有六:

第一、《大集经》(卷一一意)云:「于说法者,作医王想,作拔苦想。所说之法,作甘露想,作醍醐想。其听法者,作增长胜解想,作愈病想。若能如是,说者听者,皆堪绍隆佛法,常生佛前。」

第二、《大智度论》(卷一)云:「听者端视如渴饮,一心入于语义中,闻法踊跃心悲喜,如是之人应为说。」

第三、彼《论》(智度论卷二八意)又云:「有二种人,得福无量无边。何等为二?一者乐说法人,二者乐听法人。是故阿难白佛言:『舍利弗、目连,何以所得智慧神通,于圣弟子中最为殊胜?』佛告阿难:『此之二人,于因中时,为法因缘,千里不难,是故今日最为殊胜。』」

第四、《无量寿大经》(卷下)云:「若人无善本,不得闻此经;清净有戒者,乃获闻正法。」

第五、(大经卷下意)云:「曾更见世尊,则能信此事;奉事亿如来,乐闻如是教。」

第六、《无量清净觉经》(卷四意)云:「善男子、善女人,闻说净土法门,心生悲喜,身毛为竖,如拔出者,当知此人,过去宿命,已作佛道也。若复有人,闻开净土法门,都不生信者,当知此人,始从三恶道来,殃咎未尽,为此无信向耳。我说此人,未可得解脱也。」

是故《无量寿大经》(卷下)云:「憍慢弊懈怠,难以信此法。」

### 第三、据大乘圣教,明众生发心久近,供佛多少者。

如《涅槃经》(北本卷六、南本卷六意)云:「佛告迦叶菩萨:若有众生,于熙连半恒河沙等,诸佛所发菩提心,然后乃能于恶世中,闻是大乘经典不生诽谤。若有于一恒河沙等佛所发菩提心,然后乃能于恶世中,闻经不起诽谤,深生爱乐。若有于二恒河沙等佛所发菩提心,然后乃能于恶世中,不谤是法,正解信乐,受持读诵。若有于三恒河沙等佛所发菩提心,然后乃能于恶世中,不谤是法,书写经卷;虽为人说,未解深义。」

何以故须如此校量者?为彰今日坐下闻经者,曾已发心供养多佛也。又显大乘经之威力不可思议,是故《经》(北本涅槃经卷六、南本涅槃经卷六意)云:「若有众生,闻是经典,亿百千劫,不堕恶道。何以故?是妙经典所流布处,当知其地即是金刚,是中诸人亦如金刚。」故知闻经生信者,皆获不可思议利益也。

### 第四、次辩诸经宗旨不同者:

若依《涅槃经》,佛性为宗;若依《维摩经》,不可思议解脱为宗;若依《般若经》,空慧为宗;若依《大集经》,陀罗尼为宗。今此《观经》,以观佛三昧为宗。若论所观,不过依正二报,如下依诸观所辨。

若依《观佛三昧经》(卷一意)云:「佛告父王:诸佛出世,有三种益:一者、口说十二部经,法施利益;能除众生无明暗障,开智慧眼,生诸佛前,早得无上菩提。二者、诸佛如来有身相光明,无量妙好。若有众生,称念观察,若总相,若别相,无问佛身现在过去,皆能除灭众生四重五逆,永背三途;随意所乐,常生净土,乃至成佛。三者、劝令父王行念佛三昧。

父王白佛:佛地果德,真如实相,第一义空,何因不遣弟子行之?

佛告父王:诸佛果德,有无量深妙境界,神通解脱,非是凡夫所行境界,故劝父王行念佛三昧。

父王白佛:念佛之功,其状云何?

佛告父王:如伊兰林,方四十由旬;有一科牛头栴檀,虽有根芽,犹未出土,其伊兰林唯臭无香,若有啖其花果,发狂而死;后时栴檀根芽渐渐生长,才欲成树,香气昌盛,遂能改变此林,普皆香美。众生见者,皆生希有心。

佛告父王:一切众生在生死中,念佛之心亦复如是。但能系念不止,定生佛前。一得往生,即能改变一切诸恶,成大慈悲,如彼香树改伊兰林。」

所言「伊兰林」者:喻众生身内三毒三障,无边重罪。言「栴檀」者:喻众生念佛之心。「才欲成树」者:谓一切众生,但能积念不断,业道成办也。

问曰:计一切众生,念佛之功,亦应一切可知。何因一念之力,能断一切诸障,如一香树改四十由旬伊兰林,悉使香美也?

答曰:依诸部大乘,显念佛三昧功能不可思议也,何者?如《华严经》(晋译卷五九意)云:「譬如有人,用师子筋以为琴弦;音声一奏,一切余弦悉皆断坏。若人菩提心中行念佛三昧者,一切烦恼,一切诸障,悉皆断灭。亦如有人,?取牛羊驴马一切诸乳,置一器中;若持师子乳一?投之,直过无难,一切诸乳悉皆破坏,变为清水。若人但能菩提心中行念佛三昧者,一切恶魔诸障直过无难。」又彼《经》(晋译华严经卷九意)云:「譬如有人,持翳身药,处处游行,一切余人不见是人。若能菩提心中行念佛三昧者,一切恶神,一切诸障,不见是人;随所诣处,无能遮障也。何故能尔?此念佛三昧,即是一切三昧中王故也。」

### 第七、略明三身三土义。

问曰:今现在阿弥陀佛是何身?极乐之国是何土?

答曰:现在弥陀是报佛,极乐宝庄严国是报土。然古旧相传,皆云阿弥陀佛是化身,土亦是化土,此为大失也。若尔者,秽土亦化身所居,净土亦化身所居者,未审如来报身更依何土也?今依《大乘同性经》辨定报化净秽者。《经》(卷下意)云:「净土中成佛者,悉是报身;秽土中成佛者,悉是化身。」彼《经》(大乘同性经卷下意)云:「阿弥陀如来、莲花开敷星王如来、龙主王如来、宝德如来等诸如来,清净佛刹,现得道者、当得道者,如是一切,皆是报身佛也。何者如来化身?由如今日踊步如来、魔恐怖如来,如是等一切如来,秽浊世中,如现成佛者、当成佛者,从兜率下,乃至住持一切正法、一切像法、一切末法,如是化事,皆是化身佛也。何者如来法身?如来真法身者,无色、无形、无现、无著,不可见、无言说、无住处、无生无灭,是名真法身义也。」

问曰:如来报身常住,云何《观音授记经》(意)云:「阿弥陀佛入涅槃后,观世音菩萨次补佛处」也?

答曰:此是报身示现隐没相,非灭度也。彼《经》(意)云:「阿弥陀佛入涅槃后,复有深厚善根众生,还见如故。」即其证也。

又《宝性论》(卷四意)云:「报身有五种相:说法及可见,诸业不休息,及休息隐没,示现不实体。」即其证也。

问曰:释迦如来报身报土在何方也?

答曰:《涅槃经》(北本卷二四、南本卷二二意)云:「西方去此四十二恒河沙佛土,有世界名曰『无胜』。彼土所有庄严,亦如西方极乐世界,等无有异。我于彼土出现于世;为化众生,故来在此娑婆国土。但非我出此土,一切如来亦复如是。」即其证也。

问曰:《鼓音经》(意)云:「阿弥陀佛有父母。」明知非是报佛报土也?

答曰:子但闻名,不究寻经旨,致此疑。可谓错之毫毛,失之千里。然阿弥陀佛亦具三身,极乐出现者,即是报身。今言有父母者,是秽土中示现化身父母也。亦如释迦如来,净土中成其报佛;应来此方,示有父母,成其化佛,阿弥陀佛,亦复如是。

又如《鼓音声经》(意)云:「尔时阿弥陀佛与声闻众俱,国号『清泰』。圣王所住,其城纵广十千由旬,阿弥陀佛父,是转轮圣王,王名月上,母名殊胜妙颜,魔王名无胜,佛子名月明,提婆达多名寂意,给侍弟子名无垢称。」又上来所引,并是化身之相。若是净土,岂有轮王及城女人等也?此即文义炳然,何待分别?皆不善寻究,致使迷名生执也。

问曰:若报身有隐没休息相者,亦可净土有成坏事?

答曰:如斯难者,自古将今,义亦难通。虽然,今敢引经为证,义亦可知。譬如佛身常住,众生见有涅槃。净土亦尔,体非成坏,随众生所见,有成有坏。如《华严经》(晋译卷四)云:「由如见导师,种种无量色,随众生心行,见佛刹亦然。」是故《净土论》(道安)云:「一质不成故,净秽有亏盈。异质不成故,搜原则冥一。无质不成故,缘起则万形。」故知若据法性净土,则不论清浊;若据报化大悲,则非无净秽也。

又泛明佛土,对机感不同,有其三种差别:

一者、从真垂报,名为报土。犹如日光照四天下,法身如日,报化如光。

二者、无而忽有,名之为化。即如《四分律》(卷三一意)云:「锭光如来,化提婆城与拔提城相近,共为亲婚往来。后时忽然化火烧却,令诸众生,睹此无常,莫不生厌,归向佛道也。」是故《经》(维摩经卷中意)云:「或现劫火烧,天地皆洞然;众生有常想,照令知无常。或为济贫乏,现立无尽藏;随缘广开导,令发菩提心。」

三者、隐秽显净,如《维摩经》(卷上意):「佛以足指按地,三千刹土莫不严净。」

今此无量寿国,即是从真垂报国也。何以得知?依《观音授记经》(意)云:「未来观音成佛,替阿弥陀佛处。」故知是报也。

### 第八、明弥陀净国,位该上下,凡圣通往者:

今此无量寿国,是其报净土,由佛愿故,乃该通上下,致令凡夫之善,并得往生,由该上故,天亲、龙树,及上地菩萨,亦皆生也。是故《大经》(卷下意)云:「弥勒菩萨问佛:未知此界,有几许不退菩萨,得生彼国?佛言:此娑婆世界,有六十七亿不退菩萨,皆当往生。」若欲广引,余方皆尔。

问曰:弥陀净国,既云位该上下,无问凡圣皆通往者,未知唯修无相得生?为当凡夫有相亦得生也?

答曰:凡夫智浅,多依相求,决得往生。然以相善力微,但生相土,唯睹报化佛也。是故《观佛三昧经》(卷九意)〈菩萨本行品〉云:「文殊师利白佛言:『我念过去无量劫数为凡夫时,彼世有佛,名宝威德上王如来。彼佛出时,与今无异。彼佛亦长丈六,身紫金色。说三乘法,如释迦文。尔时彼国有大长者,名一切施。长者有子,名曰戒护。子在母胎时,母以敬信故,预为其子受三归依。子既生已,年至八岁,父母请佛,于家供养。童子见佛,为佛作礼,敬佛心重,目不暂舍。一见佛故,即得除却百万亿那由他劫生死之罪。从是以后,常生净土。即得值遇百亿那由他恒河沙佛,是诸世尊,亦以相好度脱众生。尔时童子,一一亲侍,间无空缺,礼拜供养,合掌观佛。以因缘力故,复得值遇百万阿僧祇佛。彼诸佛等,亦以色身相好,化度众生。从是以后,即得百千亿念佛三昧门,复得阿僧?陀罗尼门。既得此已,诸佛现前,乃为说无相法,须臾之间,得首楞严三昧。时彼童子但受三归,一礼佛故,谛观佛身,心无疲厌。由此因缘,值无数佛;何况系念,具足思惟,观佛色身?时彼童子,岂异人乎,是我身也。』尔时世尊赞文殊言:『善哉!善哉!汝以一礼佛故,得值无数诸佛,何况未来我诸弟子,勤观佛者,勤念佛者?』佛敕阿难:『汝持文殊师利语,遍告大众,及未来世众生:若能礼佛者,若能念佛者,若能观佛者,当知此人,与文殊师利,等无有异。舍身他世,文殊师利等诸菩萨,为其和上。』」以此文证,故知净土该通相土,往生不谬。若知无相离念为体,而缘中求往者,多应上辈生也。

是故天亲菩萨《论》(论注卷下意)云:「若能观二十九种庄严清净,即略入一法句。一法句者,谓清净句;清净句者,即是智慧无为法身故。何故须广略相入者?但诸佛菩萨有二种法身:一者法性法身,二者方便法身。由法性法身故,生方便法身;由方便法身故,显出法性法身。此二种法身,异而不可分,一而不可同,是故广略相入。菩萨若不知广略相入,则不能自利利他。无为法身者,即法性身也;法性寂灭故,即法身无相也。法身无相故,则能无不相。是故相好庄严,即是法身也。法身无知故,则能无不知;是故一切种智,即是真实智慧也。虽知就缘观总别二句,莫非实相也。以知实相故,即知三界众生虚妄相也;以知三界众生虚妄故,即起真实慈悲也,以知真实慈悲故,即起真实归依也。」今之行者,无问缁素,但能知生无生,不违二谛者,多应落在上辈生也。

### 第九、明弥陀净国三界摄与不摄。

问曰:安乐国土,于三界中何界所摄?

答曰:净土胜妙,体出世间。此三界者,乃是生死凡夫之暗宅。虽复苦乐少殊,修短有异;统如观之,莫非有漏之长津,倚伏相乘,循环无际。杂生触受,四倒长沟。且因且果,虚伪相习,深可厌也。是故净土非三界摄。又依《智度论》(卷三八意)云:「净土果报:无欲故,非欲界;地居故,非色界;有形色故,非无色界。虽言地居,精胜妙绝。」是故天亲《论》(净土论)云:「观彼世间相,胜过三界道;究竟如虚空,广大无边际。」是故《大经赞》(昙鸾祖师赞弥陀偈)云:

&nbsp;&nbsp;&nbsp;&nbsp;「妙土广大超数限 &nbsp;&nbsp;&nbsp;&nbsp;自然七宝所合成

&nbsp;&nbsp;&nbsp;&nbsp;佛本愿力庄严起 &nbsp;&nbsp;&nbsp;&nbsp;稽首清净大摄受

&nbsp;&nbsp;&nbsp;&nbsp;世界光耀妙殊绝 &nbsp;&nbsp;&nbsp;&nbsp;适悦晏安无四时

&nbsp;&nbsp;&nbsp;&nbsp;自利利他力圆满 &nbsp;&nbsp;&nbsp;&nbsp;归命方便巧庄严」

## 第二大门

第二大门中,有三番料简:

明发菩提心。

破异见邪执。

广施问答,释去疑情。

### 就初发菩提心,

内有四番:一、出菩提心功用,二、出菩提名体,三、显发心有异,四、问答解释。

第一「出菩提心功用」者:《大经》(卷下意)云:「凡欲往生净土,要须发菩提心为源。」云何?菩提者,乃是无上佛道之名也。若欲发心作佛者,此心广大,遍周法界;此心究竟,等若虚空;此心长远,尽未来际;此心普备,离二乘障。若能一发此心,倾无始生死有沦,所有功德回向菩提,皆能远诣佛果,无有失灭。譬如寄华五净,风日不萎;附水灵河,世旱无竭。

第二「出菩提名体」者,然菩提有三种:一者法身菩提,二者报身菩提,三者化身菩提也。言「法身菩提」者,所谓真如实相,第一义空;自性清净,体无秽染;理出天真,不假修成,名为法身。佛道体本,名曰菩提。言「报身菩提」者:备修万行,能感报佛之果。以果酬因,名曰报身;圆通无碍,名曰菩提。言「化身菩提」者:谓从报起用,能趣万机,名为化身;益物圆通,名曰菩提。

第三「显发心有异」者:今谓行者,修因发心,具其三种:一者要须识达有无,从本已来自性清净。二者缘修万行,八万四千诸波罗蜜门等。三者大慈悲为本,恒拟运度为怀。此之三因,能与大菩提相应,故名发菩提心。又据《净土论》(论注卷下意)云:「今言发菩提心者,即是愿作佛心;愿作佛心者,即是度众生心;度众生心者,即摄取众生生有佛国土心。今既愿生净土,故先须发菩提心也。」

第四问答解释者:

问曰:若备修万行,能感菩提,得成佛者,何故《诸法无行经》(卷上)云:「若人求菩提,即无有菩提,是人远菩提,犹如天与地?」

答曰:菩提正体,理求无相。今作相求,不当理实,故名人远也。是故《经》(维摩经卷上)言:「菩提者,不可以心得,不可以身得也。」今谓行者,虽知修行往求,了了识知理体无求,仍不坏假名。是故备修万行,故能感也,是故《大智度论》(卷一八意)云:「若人见般若,是则为被缚;若不见般若,是亦为被缚。若人见般若,是则为解脱;若不见般若,是亦为解脱。」龙树菩萨《释》曰:「是中不离四句者为缚,离四句者为解。」今祈菩提,但能如此修行,即是不行而行。不行而行者,不违二谛大道理也。

又依天亲《净土论》(论注卷下意)云:「凡欲发心会无上菩提者,有其二义:一者先须离三种与菩提门相违法。二者须知三种顺菩提门法,何等为三?一者依智慧门,不求自乐,远离我心贪著自身故。二者依慈悲门,拔一切众生苦,远离无安众生心故。三者依方便门,怜愍一切众生心,远离恭敬供养自身心故。是名远离三种菩提门相违法。顺菩提门者:菩萨远离如是三种菩提门相违法,即得三种随顺菩提门法。何等为三?一者无染清净心,不为自身求诸乐故。菩提是无染清净处,若为自身求乐,即违菩提门。是故无染清净心,是顺菩提门。二者安清净心,为拔一切众生苦故。菩提安稳一切众生清净处,若不作心拔一切众生离生死苦,即便违菩提。是故拔一切众生苦,是顺菩提门。三者乐清净心,欲令一切众生得大菩提故,摄取众生生彼国土故。菩提是毕竟常乐处,若不令一切众生得毕竟常乐者,则违菩提门。此毕竟常乐,依何而得?要依大义门。大义门者,谓彼安乐佛国是也。故令一心专至,愿生彼国,欲使早会无上菩提也。」

### 第二、明破异见邪执者,

就中有其九番:

第一、破妄计大乘无相,异见偏执。

第二、会通菩萨爱见大悲。

第三、破系心外无法。

第四、破愿生秽国,不愿往生净土。

第五.破若生净土,多喜著乐。

第六、破求生净土非是小乘。

第七、破求生兜率,劝不归净土。

第八、会通若求生十方净土,不如归西。

第九、料简别时之意。

第一、破大乘无相妄执者,就中有二:一总生起,欲令后代学者,明识是非,去邪向正。第二广就系情,显正破之。

一总生起者:然大乘深藏,名义尘沙。是故《涅槃经》(北本卷三三、南本卷三一意)云:「一名无量义,一义无量名。」要须遍审众典,方晓部旨;非如小乘俗书,案文毕义,何意须然,但净土幽廓,经论隐显,致令凡情种种图度,恐涉谄语刁刁,百盲偏执,杂乱无知,妨碍往生。今且举少状,一一破之。

第一破妄计大乘无相者:

问曰:或有人言,大乘无相,勿念彼此;若愿生净土,便是取相,转增漏缚,何用求之?

答曰:如此计者,将谓不然。何者?一切诸佛说法,要具二缘:一依法性实理,二须顺其二谛。彼计大乘无念,但依法性。然谤无缘求,即是不顺二谛。如此见者,堕灭空所收。是故《无上依经》(卷上意)云「佛告阿难,一切众生若起我见如须弥山,我所不惧。何以故?此人虽未即得出离,常不坏因果,不失果报故。若起空见如芥子,我即不许。何以故?此见者破丧因果,多堕恶道;未来生处,必背我化。」今劝行者,理虽无生,然二谛道理,非无缘求,一切得往生也。是故《维摩经》(卷中意)云:「虽观诸佛国,及与众生空;而常修净土,教化诸群生。」又彼《经》(卷中)云:「虽行无作,而现受身,是菩萨行。虽行无起,而起一切善行,是菩萨行。」是其真证也。

问曰:今世间有人,行大乘无相,亦不存彼此,全不护戒相。是事云何?

答曰:如此计者,为害滋甚。何者?如《大方等经》(大方等多罗尼经卷四意)云:「佛为优婆塞制戒,不得至寡妇处女家、沽酒家、蓝染家、押油家、熟皮家,悉不得往来,阿难白佛言:『世尊为何等人制如斯戒?』佛告阿难:『行者有二种:一者在世人行,二者出世人行。出世人者,吾不制上事;在世人者,吾今制之。何以故?一切众生悉是吾子,佛是一切众生父母,遮制约勒,早出世间,得涅槃故。』」

第二、会通菩萨爱见大悲者。

问曰:依大乘圣教,菩萨于诸众生,若起爱见大悲,即应舍离。今劝众生共生净土,岂非爱染取相?若为免其尘累也?

答曰:菩萨行法,功用有二。何者?一证空慧般若,二具大悲。一以修空慧般若力故,虽入六道生死,不为尘染所系。二以大悲念众生故,不住涅槃。菩萨虽处二谛,常能妙舍有无,取舍得中,不违大道理也。

是故《维摩经》(卷上意)云:「譬如有人,欲于空地造立宫舍,随意无碍。若于虚空,终不能成。菩萨亦如是,为欲成就众生故,愿取佛国;愿取佛国者,非于空也。」

第三、破系心外无法者,就中有二:一、破计情,二、问答解释。

问曰:或有人言,所观净境,约就内心;净土融通,心净即是;心外无法,何须西入?

答曰:但法性净土,理处虚融,体无偏局;此乃无生之生,上士堪入。是故《无字宝箧经》(意)云:「善男子!复有一法,是佛所觉。所谓诸法不去不来,无因无缘,无生无灭,无思无不思,无增无减。佛告罗?罗言:『汝今受持我此所说正法义不?』尔时十方有九亿菩萨,即白佛言:『我等皆能持此法门,当为众生流通不绝。』世尊答言:『是善男子等,则为两肩荷担菩提。彼人即得不断辩才,得善清净诸佛世界。命终之时,即得现见阿弥陀佛与诸圣众住其人前,得往生也。』」自有中下之辈,未能破相,要依信佛因缘,求生净土。虽至彼国,还居相土。又云:若摄缘从本,即是心外无法;若分二谛明义,净土无妨是心外法也。

二、问答解释。

问曰:向言无生之生,唯上士能入,中下不堪者;为当直将人约法作如此判,为当亦有圣教来证?

答曰:依《智度论》(卷二九、六七意)云:「新发意菩萨,机解软弱,虽言发心,多愿生净土。何意然者?譬如婴儿,若不近父母恩养,或堕坑、落井、火蛇等难,或乏乳而死;要假父母摩洗养育,方可长大,能绍继家业。菩萨亦尔,若能发菩提心,多愿生净土,亲近诸佛,增长法身,方能匡绍菩萨家业,十方济运。为斯益故,多愿生也。」又彼《论》(卷六一、六六意)云:「譬如鸟子,翅翮未成,不可逼令高翔,先须依林传树,羽成有力,方可舍林游空。新发意菩萨亦尔,先须乘愿求生佛前,法身成长,随感赴益。又阿难白佛言:『此无相波罗密,在何处说?』佛言:『如此法门,在阿毗跋致地中说。何以故?有新发意菩萨,闻此无相波罗密门,所有清净善根,悉当灭没也。』」又来但至彼国,即一切事毕,何用诤此深浅理也。

第四、破愿生秽土,不愿生净土者。

问曰:或有人言,愿生秽国教化众生,不愿往生净土,是事云何?

答曰,此人亦有一徒,何者?若身居不退已去,为化杂恶众生故,能处染不染,逢恶不变;如鹅鸭入水,水不能湿。如此人等,堪能处秽拔苦,若是实凡夫者,唯恐自行未立,逢苦即变,欲济彼者,相与俱没;如似逼鸡入水,岂能不湿。

是故《智度论》(卷二九意)云:「若凡夫发心,即愿在秽土拔济众生者,圣意不许。」何意然者?龙树菩萨《释》(卷二九意)云:「譬如四十里冰,如有一人,以一升热汤投之,当时似如少减,若经夜至明,乃高于余者。凡夫在此发心救苦亦复如是,以贪嗔境界违顺多故,自起烦恼,返堕恶道故也。」

第五、破若生净土,多喜著乐者。

问曰:或有人言,净土之中,唯有乐事,多喜著乐,妨废修道,何须愿往生也?

答曰:既云净土,无有众秽;若言著乐,便是贪爱烦恼,何名为净?是故《大经》(卷下意)云:「彼国人天,往来进止,情无所系。」又(大经卷上意)四十八愿云:「十方人天,来至我国,若起想念,贪计身者,不取正觉。」《大经》(卷下意)又云:「彼国人天,无所适莫。」何有著乐之理也。

第六、破求生净土非是小乘。

问曰:或有人言,求生净土,便是小乘,何须修之?

答曰:此亦不然,何以故?但小乘之教,一向不明生净土故也。

第七、会通愿生兜率劝归净土者。

问曰:或有人言,愿生兜率,不愿归西,是事云何?

答曰:此义不类,少分似同,据体大别,有其四种。何者?

一、弥勒世尊为其天众转不退法轮,闻法生信者获益,名为信同。著乐无信者,其数非一。又来虽生兜率,位是退处,是故《经》(法华经卷二)云:「三界无安,犹如火宅。」

二、往生兜率,正得寿命四千岁。命终之后,不免退落。

三、兜率天上,虽有水鸟树林,和鸣哀雅,但与诸天生乐为缘,顺于五欲,不资圣道。若向弥陀净国,一得生者,悉是阿毗跋致,更无退人与其杂居。又复位是无漏,出过三界,不复轮回。论其寿命,即与佛齐,非算数能知。其有水鸟树林,皆能说法,令人悟解,证会无生。

四、据《大经》且以一种音乐比校者,《经赞》(赞弥陀偈)言:

&nbsp;&nbsp;&nbsp;&nbsp;「从世帝王至六天 &nbsp;&nbsp;&nbsp;&nbsp;音乐转妙有八重

&nbsp;&nbsp;&nbsp;&nbsp;展转胜前亿万倍 &nbsp;&nbsp;&nbsp;&nbsp;宝树音丽倍亦然

&nbsp;&nbsp;&nbsp;&nbsp;复有自然妙伎乐 &nbsp;&nbsp;&nbsp;&nbsp;法音清和悦心神

&nbsp;&nbsp;&nbsp;&nbsp;哀婉雅亮超十方 &nbsp;&nbsp;&nbsp;&nbsp;是故稽首清净勋」

第八、校量愿生十方净土,不如归西方者。

问曰:或有人言,愿生十方净国,不愿归西方,是义云何?

答曰:此义不类,于中有三。何者?

一、十方佛国,非为不净;然境宽则心昧,境狭则意专。是故《十方随愿往生经》(灌顶经卷一一意)云:「普广菩萨白佛言:世尊!十方佛土皆为严净,何故诸经中偏叹西方阿弥陀国,劝往生也?佛告普广菩萨:一切众生,浊乱者多,正念者少。欲令众生专志有在,是故赞叹彼国,为别异耳。若能依愿修行,莫不获益。」

二、十方净土,虽皆是净,而深浅难知;弥陀净国,乃是净土之初门。何以得知?依《华严经》(晋译卷二九意)云:「娑婆世界一劫,当极乐世界一日一夜;极乐世界一劫,当袈娑幢世界一日一夜。如是优劣相望,乃有十阿僧?。」故知为净土初门,是故诸佛偏劝也。余方佛国,都不如此丁宁。是故有信之徒,多愿往生也。

三、弥陀净国,既是净土初门;娑婆世界,即是秽土末处。何以得知?如《正法念经》云:「从此东北,有一世界,名曰斯诃。土田唯有三角沙石,一年三雨,一雨湿润不过五寸。其土众生,唯食果子,树皮为衣。求生不得,求死不得。复有一世界,一切虎狼禽兽,乃至蛇蝎,悉皆有翅飞行。逢者相啖,不简善恶。」此岂不名秽土始处,然娑婆依报,乃与贤圣同流,唯此乃是秽土终处。安乐世界,既是净土初门,即与此方境次相接,往生甚便,何不去也。

第九、据《摄论》与此经相违,料简别时意语者。

今《观经》中,佛说下品生人,现造重罪,临命终时,遇善知识,十念成就,即得往生。依《摄论》云:?佛别时意语。又古来通论之家,多判此文云:临终十念,但得作往生因,未即得生。何以得知?《论》(真谛译摄大乘论释卷六意)云:「如以一金钱,贸得千金钱,非一日即得。」故知十念成就者,但得作因,未即得生,故名别时意语。

如此解者,将为未然。何者?凡菩萨作论释经,皆欲远扶佛意,契会圣情。若有论文违经者,无有是处。今解别时意语者,谓佛常途说法,皆明先因后果,理数炳然。今此经中,但说一生造罪,临命终时,十念成就,即得往生,不论过去有因无因者。直是世尊引接当来造恶之徒,令其临终舍恶归善,乘念往生,是以隐其宿因,此是世尊隐始显终,没因谈果,名作别时意语。

何以得知?但使十念成就,皆有过去因。如《涅槃经》(北本卷六、南本卷六意)云:「若人过去,已曾供养半恒河沙诸佛,复经发心,而能于恶世中,闻说大乘经教,但能不谤,未有余功。若经供养一恒河沙诸佛,及经发心,然后闻大乘经教,非直不谤,复加爱乐。」以此诸经来验,明知十念成就者,皆有过因不虚。若彼过去无因者,善知识尚不可逢遇,何况十念而可成就也。《论》云:「以一金钱贸得千金钱,非一日即得」者,若据佛意,欲令众生多积善因,便乘念往生。若望论主,乘闭过去因,理亦无爽。若作此解,即上顺佛经,下合论意。即是经论相扶,往生路通,无复疑惑也。

### 第三、明广施问答,释去疑情者。

自下就《大智度论》广施问答。

问曰:但一切众生,从旷大劫来,备造有漏之业,系属三界。云何不断三界系业,直尔少时念阿弥陀佛,即得往生,便出三界者。此系业之义,复欲云何?

答曰:有二种解释:一就法来破,二借喻以显。言就法者:诸佛如来有不思议智,大乘广智,无等无伦最上胜智。不思议智力者:能以少作多,以多作少;以近为远,以远为近;以轻为重,以重为轻。有如是等智,无量无边不可思议。

自下第二有七番,并借喻以显。

第一、譬如百夫,百年聚薪,积高千仞。豆许火焚,半日便尽。岂可得言,百年之薪,半日不尽也!

第二、譬如癖者,寄载他船。因风帆势,一日至于千里。岂可得言,癖者云何一日至千里也?

第三、亦如下贱贫人,获一瑞物,而以贡王。王庆所得,加诸重赏。斯须之顷,富贵盈望。岂可得言,以数十年仕,备尽辛勤上下,尚不达而归者;言彼富贵,无此事也!

第四、犹如劣夫,以己身力,掷驴不上。若从轮王行,便乘虚空,飞腾自在。岂可得言,以劣夫之力,必不能升虚空也!

第五、又如十围之索,千夫不制。童子挥剑,倏尔两分。岂可得言,童子之力,不能断索也!

第六、又如鸩鸟入水,鱼蚌斯毙皆死;犀角触泥,死者还活。岂可得言,性命一断,不可生也!

第七、亦如黄鹄唤子安,子安还活。岂可得言,坟下千龄,决无可苏也!

一切万法,皆有自力他力,自摄他摄,千开万闭,无量无边。汝岂得以有碍之识,疑彼无碍之法乎!又五不思议中,佛法最不可思议。汝以三界系业为重,疑彼少时念佛为轻,不得往生安乐国,入正定聚者,是事不然。

问曰:《大乘经》(业道经)云:「业道如秤,重处先牵。」云何众生一形已来,或百年,或十年,乃至今日,无恶不造。云何临终遇善知识,十念相续,即得往生。若尔者,先牵之义,何以取信?

答曰:汝谓一形恶业为重,以下品人十念之善以为轻者,今当以义校量。轻重之义者,正明在心、在缘、在决定,不在时节久近多少也。

一、云何在心?谓彼人造罪时,自依止虚妄颠倒心生。此十念者,依善知识方便安慰闻实相法生。一实一虚,岂得相比也。何者?譬如千岁暗室,光若暂至,即便明朗;岂可得言,暗在室千岁而不去也。是故《遗日摩尼宝经》(意)云:「佛告迦叶菩萨:众生虽复数千巨亿万劫,在爱欲中,为罪所覆;若闻佛经,一反念善,罪即消尽也。」是名在心。

二、云何在缘者?谓彼人造罪时,自依止妄想,依烦恼果报众生生。今此十念者,依止无上信心,依阿弥陀如来真实清净无量功德名号生。譬如有人被毒箭所中,彻筋破骨;若闻灭除药鼓声,即箭出毒除。岂可得言,彼箭深毒厉,闻鼓音声,不能拔箭去毒也?是名在缘。

三、云何在决定者?彼人造罪时,自依止有后心有间心生。今此十念者,依止无后心无间心起,是为决定。又《智度论》云:「一切众生临终之时,刀风解形,死苦来逼,生大怖畏,是故遇善知识,发大勇猛,心心相续十念,即是增上善根,便得往生。」又「如有人对敌破阵,一形之力一时尽用。其十念之善亦如是也。」又「若人临终时,生一念邪见,增上恶心,即能倾三界之福,即入恶道也。」

问曰:既云垂终十念之善,能倾一生恶业,得生净土者,未知几时为十念也?

答曰:如经说云:百一生灭成一刹那,六十刹那以为一念,此依经论泛解念也。今时解念,不取此时节。但忆念阿弥陀佛,若总相、若别相,随所缘观,迳于十念,无他念想间杂,是名十念。

又云:十念相续者,是圣者一数之名耳。但能积念凝思,不缘他事,使业道成办便罢,亦不劳记之头数也。

又云:若久行人念,多应依此。若始行人念者,记数亦好。此亦依圣教。

又问曰:今欲依劝行念佛三昧,未知计念相状何似?

答曰:譬如有人,于空旷回处,值遇怨贼,拔刀奋勇,直来欲杀。此人径走,视度一河。未及到河,即作此念:我至河岸,为脱衣渡?为著衣浮?若脱衣渡,唯恐无暇;若著衣浮,复畏首领难全。尔时但有一心作渡河方便,无余心想间杂。行者亦尔:念阿弥陀佛时,亦如彼人念渡,念念相次,无余心想间杂。或念佛法身,或念佛神力,或念佛智慧,或念佛毫相,或念佛相好,或念佛本愿。称名亦尔,但能专至,相续不断,定生佛前。

今劝后代学者,若欲会其二谛:但知念念不可得,即是智慧门;而能系念相续不断,即是功德门。是故《经》(维摩经卷上意)云:「菩萨摩诃萨,恒以功德智慧以修其心。」若始学者,未能破相,但能依相专至,无不往生,不须疑也。

又问曰:《无量寿大经》(卷上)云:「十方众生,至心信乐,欲生我国,乃至十念;若不生者,不取正觉。」今有世人,闻此圣教,现在一形,全不作意;拟临终时,方欲修念。是事云何?

答曰:此事不类。何者?经云十念相续,似若不难;然诸凡夫,心如野马,识剧猿猴,驰骋六尘,何曾停息。各须宜发信心,预自克念,使积习成性,善根坚固也。

如佛告大王:「人积善行,死无恶念,如树先倾,倒必随曲也。」若刀风一至,百苦凑身,若习先不在怀,念何可办?各宜同志三五,预结言要,临命终时,迭相开晓,为称弥陀名号,愿生安乐国。声声相次,使成十念也。譬如蜡印印泥,印坏文成。此命断时,即是生安乐国时。一入正定聚,更何所忧。各宜量此大利,何不预克念也!

又问曰:诸大乘经论皆言:「一切众生毕竟无生,犹若虚空。」云何天亲、龙树菩萨皆愿往生也?

答曰:言众生毕竟无生如虚空者,有二种义:一者、如凡夫人所见,实众生、实生死等。若据菩萨往生,毕竟如虚空,如兔角。二者、今言生者,是因缘生;因缘生故,即是假名生;假名生故,即是无生。不违大道理也,非如凡夫谓有实众生、实生死也。

又问曰:夫生为有本,乃是众累之元。若知此过,舍生求无生者,可有脱期。今既劝生净土,即是弃生求生,生何可尽?

答曰:然彼净土,乃是阿弥陀如来清净本愿,无生之生;非如三有众生,爱染虚妄执著生也。何以故?夫法性清净,毕竟无生。而言生者,得生者之情耳。

又问曰:如上所言,知生无生,当上品生者。若尔,下品生人,乘十念往生者,岂非取实生也?若实生者,即堕二疑:一恐不得往生,二谓此相善不能与无生为因也。

答曰:释有三番:

一、譬如净摩尼珠,置之浊水,以珠威力,水即澄清。若人虽有无量生死罪浊,若闻阿弥陀如来至极无生(上)清净宝珠名号,投之浊心,念念之中,罪灭心净,即便往生。

二、如净摩尼珠,以玄黄帛裹,投之于水,水即玄黄,一如物色。彼清净佛土,有阿弥陀如来无上宝珠名号,以无量功德成就帛裹,投之所往生者心水之中,岂不能转生为无生智乎!

三、亦如冰上燃火,火猛则冰液,冰液则火灭。彼下品往生人,虽不知法性无生;但以称佛名力,作往生意,愿生彼土;既至无生界时,见生之火,自然而灭也。

又问曰:依何身故,说往生也?

答曰:于此间假名人中,修诸行门,前念与后念作因。秽土假名人,净土假名人,不得决定一,不得决定异。前心后心亦如是,何以故?若决定一,则无因果;若决定异,则非相续。以是义故,横竖虽别,始终是一行者也。

又问曰:若人但能称佛名号,能除诸障者,若尔,譬如有人,以指指月,此指应能破暗也。

答曰:诸法万差,不可一概。何者?自有名即法,自有名异法。

有名即法者:如诸佛菩萨名号、禁咒音辞、修多罗章句等是也。如禁咒辞曰:「日出东方,乍赤乍黄。」假令酉亥行禁,患者亦愈。又如有人被狗所啮,灸虎骨熨之,患者即愈。或时无骨,好攋掌摩之,口中唤言:「虎来虎来」,患者亦愈。或复有人患脚转筋,灸木瓜枝熨之,患者亦愈,或无木瓜,灸手摩之,口唤:「木瓜木瓜」,患者亦愈,吾身得其效也。何以故?以名即法故。

有名异法者,如以指指月是也。

又问曰:若人但称念弥陀名号,能除十方众生无明黑暗,得往生者;然有众生,称名忆念,而无明犹在,不满所愿者,何意?

答曰:由不如实修行,与名义不相应故也。所以者何?谓不知如来是实相身,是为物身。

复有三种不相应:一者信心不淳,若存若亡故。二者信心不一,谓无决定故。三者信心不相续,谓余念间故。迭相收摄,若能相续,则是一心;但能一心,即是淳心。具此三心,若不生者,无有是处。

## 第三大门

第三大门中,有四番料简:

第一、辨难行道、易行道。

第二、明时劫大小不同。

第三、明从无始世劫已来,处此三界五道,乘善恶二业,受苦乐两报,轮回无穷,受生无数。

第四、将圣教证成,劝后代生信求往。

### 第一、辨难行道易行道者,

于中有二:一出二种道,二问答解释。

余既自居火界,实想怀怖。仰惟大圣三车招慰,且羊鹿之运,权息未达,佛诃邪执,障上求菩提;纵后回向,仍名迂回。若径攀大车,亦是一途;只恐现居退位,险径遥长,自德未立,难可升进。

是故龙树菩萨(论注卷上所引易行品意)云:「求阿毗跋致,有二种道:一者难行道,二者易行道。

言「难行道」者:谓在五浊之世,于无佛时,求阿毗跋致为难。此难乃有多途,略述有五,何者?一者外道相善,乱菩萨法。二者声闻自利,障大慈悲。三者无顾恶人,破他胜德、四者所有人天,颠倒善果,坏人梵行。五者唯有自力,无他力持。如斯等事,触目皆是。譬如陆路,步行则苦,故曰难行道。

言「易行道」者:谓以信佛因缘,愿生净土。起心立德,修诸行业。佛愿力故,即便往生。以佛力住持,即入大乘正定聚。正定聚者,即是阿毗跋致不退位也。譬如水路,乘船则乐,故名易行道也。」

问曰:菩提是一,修因亦应不二。何故在此修因向佛果,名为难行,往生净土期大菩提,乃名易行道也?

答曰:诸大乘经所辨一切行法,皆有自力他力、自摄他摄。

何者「自力」?譬如有人,怖畏生死,发心出家,修定发通,游四天下,名为自力。

何者「他力」?如有劣夫,以己身力,掷驴不上。若从轮王,即便乘空,游四天下。即轮王威力,故名他力。

众生亦尔,在此起心立行,愿生净土,此是自力。临命终时,阿弥陀如来,光台迎接,遂得往生,即为他力。

故《大经》(卷上意)云:「十方人天,欲生我国者,莫不皆以阿弥陀如来大愿业力为增上缘也。」若不如是,四十八愿,便是徒设。语后学者,既有他力可乘,不得自局己分,徒在火宅也。

### 第二、明劫之大小者,

如《智度论》(卷五、三八意)云:劫有三种:谓一小,二中,三大。

如方四十里城,高下亦然,满中芥子;有长寿诸天,三年去一,乃至芥子尽,名一小劫。

或八十里城,高下亦然,芥子满中;如前取尽,名一中劫。

或百二十里城,高下亦然,芥子满中;取尽一同前说,方名大劫。

或八十里石,高下亦然。有一长寿诸天,三年以天衣一拂。天衣重三铢,为拂不已,此石乃尽,名为中劫。其小石大石,类前中劫可知,不劳具述。

### 第三门中有五番:

第一明从无始劫来,在此轮回无穷,受身无数者。如《智度论》(卷一六意)云:「在于人中,或张家死王家生,王家死李家生。如是尽阎浮提界,或重生,或异家生。或南阎浮提死,西拘耶尼生;如阎浮提,余三天下亦如是。如四天下死,生四天王天亦如是。或四天王天死,忉利天生;忉利天死,生余上四天亦如是。色界有十八重天,无色界有四重天,此死生彼,一一皆遍亦如是。或色界死,生阿鼻地狱;阿鼻地狱中死,生余轻系地狱;轻系地狱中死,生畜生中;畜生中死,生饿鬼道中;饿鬼道中死,或生人天中。如是轮回六道,受苦乐二报,生死无穷。胎生既尔,余三生亦如是。」

是故《正法念经》(卷六○意)云:「菩萨化生,告诸天众云:凡人经此百千生,著乐放逸不修道;不觉往福侵已尽,还堕三途受众苦。」

是故《涅槃经》(北本卷二、南本卷二)云:「此身苦所集,一切皆不净。扼缚痈疮等,根本无义利。上至诸天身,皆亦复如是。」

是故又彼《经》(北本卷二四、南本卷二二意)云:「劝修不放逸,何以故?夫放逸者,是众恶之本;不放逸者,乃是众善之源。如日月光,诸明中最;不放逸法,亦复如是,于诸善法,为最为上。亦如须弥山王,于诸山中,为最为上;不放逸法,亦复如是,于诸善法中,为最为上。何以故?一切恶法,由放逸而生;一切善法,不放逸为本。」

第二问曰,虽云无始劫来,六道轮回无际。而未知一劫之中,受几身数,而言流转?

答曰:如《涅槃经》(北本卷二二、南本卷二○意)说:「取三千大千世界草木,截为四寸筹,以数一劫之中所受身父母头数,犹自不澌。」或云:「一劫之中所饮母乳,多于四大海水。」或云:「一劫之中所积身骨,如毗富罗山。」如是远劫已来,徒受生死,至于今日,犹作凡夫之身。何曾思量,伤叹不已。

第三又问曰:既云旷大劫来,受身无数者,为当直尔总说令人生厌?为当亦有经文来证?

答曰:皆是圣教明文,何者?如《法华经》(卷三意)云:「过去不可说久远大劫,有佛出世,号大通智胜如来。有十六王子,各升法座,教化众生。一一王子,各各教化六百万亿那由他恒河沙众生。」其佛灭度已来,至极久远,犹不可数知。何者?《经》(法华经卷三意)云:「总取三千大千世界大地,磨以为墨。佛言:是人过千国土,乃下一点,大如微尘;如是展转,尽地种墨。佛言:是人所经国土,若点不点,尽抹为尘,一尘一劫;彼佛灭度已来,复过是数。今日众生,乃是彼时十六王子座下曾受教法。」是故《经》(法华经卷三意)云:「以是本因缘,为说《法华经》。」《涅槃经》(北本卷八、南本卷八意)复云:「一是王子,一是贫人。如是二人互相往反。言王子者,今日释迦如来,乃是彼时第十六王子也。言贫人者,今日众生等是。」

### 第四问曰:此等众生,既云流转多劫;然三界之中,何趣受身为多?

答曰:虽言流转,然于三恶道中,受身偏多。如《经》(十住断结经卷五意)说云:「于虚空中,量取方圆八肘,从地至于色究竟天,于此量内,所有可见众生,即多于三千大千世界人天之身。」故知恶道身多。何故如此?但恶法易起,善心难生故也。今时但看现在众生,若得富贵,唯事放逸破戒;天中即复著乐者多。是故《经》(五苦章句经意)云:「众生等是流转,恒三恶道为常家。人天暂来即去,名为客舍故也。」依《大庄严论》(卷三):「劝一切众生,常须系念现前。」《偈》(大庄严论卷三、八)云:「盛年无患时,懈怠不精进。贪营众事务,不修施戒禅。临为死所吞,方悔求修善。(以上卷三)智者应观察,除断五欲想。精勤习心者,终时无悔恨。心意既专至,无有错乱念。智者勤投心,临终意不散。不习心专至,临终必散乱。心若散乱时,如调马用?。若其斗战时,回旋不直行(以上卷八)。」

第五又问曰:一切众生皆有佛性,远劫以来应值多佛,何因至今,仍自轮回生死,不出火宅?

答曰:依大乘圣教,良由不得二种胜法,以排生死,是以不出火宅。何者为二?一谓圣道,二谓往生净土。其圣道一种,今时难证:一由去大圣遥远,二由理深解微。是故《大集月藏经》(卷五五意)云:「我末法时中,亿亿众生起行修道,未有一人得者。当今末法,现是五浊恶世,唯有净土一门,可通入路。」是故《大经》(卷上意)云:「若有众生,纵令一生造恶,临命终时,十念相续,称我名字,若不生者,不取正觉。」

又复一切众生,都不自量。

若据大乘,真如实相第一义空,曾未措心。

若论小乘,修入见谛修道,乃至那含、罗汉,断五下,除五上,无问道俗,未有其分。

纵有人天果报,皆为五戒十善,能招此报,然持得者甚希。

若论起恶造罪,何异暴风驶雨。

是以诸佛大慈,劝归净土:纵使一形造恶,但能系意专精,常能念佛,一切诸障自然消除,定得往生。何不思量,都无去心也!

自下第四,引圣教证成,劝信求生者。依《观佛三昧经》(卷九意)云:「尔时会中有财首菩萨白佛言『世尊!我念过去无量劫时,有佛出世,亦名释迦牟尼佛。彼佛灭后,有一王子,名曰金幢,?慢邪见,不信正法。有知识比丘,名定自在。告王子言:世有佛像,极为可爱,可暂入塔,观佛形像。时彼王子,从善友语,入塔观像,见像相好。白言:比丘!佛像端严,犹尚如此,况佛真身!比丘告言:王子!今见佛像,不能礼者,当称南无佛。还宫系念,念塔中像。即于后夜,梦见佛像,心大欢喜,舍离邪见,归依三宝,随寿命终。由前入塔,称佛功德,即得值遇九百亿那由他佛,于诸佛所,常勤精进,恒得甚深念佛三昧。念佛三昧力故,诸佛现前,皆与授记。从是以来,百万阿僧?劫,不堕恶道。乃至今日,获得首楞严三昧。尔时王子者,今我财首是也。』尔时会中,即有十方诸大菩萨,其数无量,各说本缘,皆依念佛得。佛告阿难:『此观佛三昧,是一切众生,犯罪者药,破戒者护,失道者导,盲冥者眼,愚痴者慧,黑暗者灯,烦恼贼中大勇猛将,诸佛世尊之所游戏,首楞严等诸大三昧始出生处。』佛告阿难:『汝今善持,慎勿忘失。过去、未来、现在,三世诸佛,皆说如是念佛三昧。我与十方诸佛,及贤劫千佛,从初发心,皆因念佛三昧力故,得一切种智。』」

又如《目连所问经》:「佛告目连:譬如万川长流,有浮草木,前不顾后,后不顾前,都会大海。世间亦尔:虽有豪贵,富乐自在,悉不得免生老病死,只由不信佛经,后世为人,更甚困剧,不能得生千佛国土。是故我说无量寿佛国,易往易取,而人不能修行往生,反事九十五种邪道。我说是人名无眼人,名无耳人。」

经教既尔,何不舍难,依易行道矣!