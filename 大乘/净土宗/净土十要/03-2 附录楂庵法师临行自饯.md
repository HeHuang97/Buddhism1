## 附录楂庵法师临行自饯

吾闻西方有无上正遍知,寿命无量阿僧祇。光明遍照沙界兮无边际,慈悲普覆群生兮无尽期。闻名称念者皆不退转,归命发愿者众苦皆脱离。黄金为地或琉璃,昼夜六时天华飞。楼阁幢幡千万兮遍空界,宝林珠网音乐兮微风吹。庄严美妙不思议,土无日月常光辉。是故系念者神魂西驰,父母之邦兮常思归。性无苦域兮今顺性而舍其,性有乐邦兮今顺性而取之。去去。过十万亿佛土不是远路歧。内凭愿力,外仗佛威,一刹那间便到七宝莲池。