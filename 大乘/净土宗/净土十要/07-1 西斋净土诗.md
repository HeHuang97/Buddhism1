## 西斋净土诗

灵峰蕅益大师选定净土十要第七(此要时师原列第八,故述云编为第八要。今改作第七,后按语说明。)

述曰,灵峰老人有怀于净土要典,随缘会,取次流通。癸巳后,尚名九要。成时白老人云,西斋诗,千古绝倡。请以十要行,庶可称观止矣。老人抚掌称善。甲午,成时从金陵入山。老人曰,西斋汤头,而今亦有忌味,为作甲乙注矣。成时窃讶。老人笑而示曰,者话最忌涉理。净土尘尘不思议。说净土,须还他本不思议。倘涉理稍未圆,一辈愚人,遂谓别有。成时闻之,瞠乎大骇。因思中峰怀净土诗,非不入妙。然可置之禅宗,不可置诸净土。浅人爱其提掇,恐有欲立反破之弊。西斋一味阐扬不思议身土,而奇才妙悟,字字与不思议之白毫赤珠相当。如兰亭字,少陵诗,人不能学。然后知别提掇者,皆偏也。爱偏锋者,皆浅也。此话甚难说。得西斋公案,话乃大行。乙未老人西逝。丁未余适金陵。见九要板毁散,爰有重刻之举。谨奉灵峰西斋诗选本,编为第八要。刻老人所制赞于简端,颜全书为十要云。

○按成时大师订净土十要次序,首尊经,二三重行。从四至十,皆以时为前后。而楚石大师,于洪武三年七月示寂。妙叶大师,于二十八年九月,尚作破妄念佛说,附于念佛直指之后。由是言之,妙师晚于楚师多矣。时师未加深考,以直指为七要,以西斋诗为八要。今以直指原文,比删本多四十余页。为调卷册厚薄适均之故,移西斋诗于直指之前,而改八为七,改七为八。则古德之前后不乱,书册之厚薄相宜。若质之成时大师,当亦为之首肯。恐不知者,谓为妄改旧章。故为略述其所以云。民国辛未春,释印光识。

灵峰蕅益大师西斋净土诗赞

稽首楚石大导师,即是阿弥陀正觉。(末法能如此高提祖印者,甚难甚难。)以兹微妙胜伽陀,令我读诵当参学。(此为后来读此诗者,指示榜样。即二有,参入妙三观,令四悉泠然。)一读二读尘念消,三读四读染情薄。读至十百千万遍,此身已向莲华托。亦愿后来读诵者,同予毕竟生极乐。(毕竟亦有事理,事则决定趣向,理则不在别处。)还摄无边念佛人,永破事理分张恶。(此楚石大师赋怀净土宗旨,亦是灵峰老人选诗本旨。)同居净故四俱净,圆融直捷超方略。(二句和盘托出,却深固幽远,无人能到。)

成时曰,事理分张恶者,谓舍西方功德庄严之阿弥陀佛,而别计自性弥陀。舍西方功德庄严之极乐世界,而别取唯心净土。此则事理乖张,成大邪见。自他俱贼,隳正法轮。的是恶见恶业,当来必受十方阿鼻大恶报也。同居净故四俱净者,谓西方极乐世界,超胜十方一切净土。然其故不在上三净土,而在同居。良以博地凡夫,圆证三不退。下品人民,与一生补处之上善人,俱会一处。正报既尔,依报亦然。缘生胜妙五尘,与妙中谛称性五尘,非一非异,非远非近。所以横竖俱超,横竖俱即,最为不可思议。信则当下便是,拟议则乖。乖则贤智不可以为道,是则愚夫愚妇与知与能。故曰圆融直捷超方略也。

西斋净土诗

明四明梵琦楚石著

清西有沙门智旭点定

### 怀净土诗七十七首(并自序)

儒者之诗云,伐柯伐柯,其则不远。说者曰,执柯以伐柯,睨而视之,犹以为远。信斯言也。吾宗念佛,唯我自心,心欲见佛,佛从心现。阿弥陀佛,三十二相,八十种好,性本具足,不假外求。神通光明,极未来际,名无量寿。至于华池宝座,琼楼玉宇。一一净境,皆自我心发之。妙喜有云,若见自性之弥陀,即了唯心之净土。如楞严会上,佛敕阿难,一切浮尘诸幻化相,当处出生,随处灭尽。因缘和合,虚妄有生。因缘别离,虚妄名灭。殊不知生灭去来,本如来藏,常住妙明。性真常中,求于去来迷悟生死,了无所得。既无所得,但是一心。若净土缘生,秽土缘灭。则娑婆印坏,坏亦幻也。若秽土行绝,净土行兴。则极乐文成,成亦幻也。然此生灭净秽,不离自心。心不见心,无相可得。虽终日取舍,未尝取舍。终日想念,未尝想念。在彼不妨幻证,在此不妨幻修。一发心时,已成正觉。何碍幻除结习,幻坐道场,幻化有情,幻臻极果。岂不了世出世间之幻法,调御丈夫之事乎。昔天衣怀禅师,亲见明觉,尽佛祖不传之妙。常修净土,垂问学者曰,若言舍秽取净,厌此欣彼,则是取舍之情,众生妄想。若言无净土,又违佛语。修净土者,当云何修。乃自答云,生则决定生,去则实不去。无过此语也。余谢事闲居,作怀净土诗若干首,劝同袍之士,及同社之人。凡有心者,悉令念佛。前所谓唯心净土,自性弥陀,不出户庭,夫何远之有。

我佛真身不可量,大人陪从有辉光。食时并是天肴膳,行处无非圣道场。庭下碧流微吐韵,殿前瑶草细吹香。十方一等庄严刹,终说西方出异方。(此世界悉檀中之第一义也。)

万劫修行相好身,身光知是几由旬。消磨岁月无穷寿,含裹虚空不老春。(此是主,下是伴。)四色蕅华香气远,(诸天所居。)诸天童子性情真。况兼善友皆招我,来作逍遥快乐人。

要观无量寿慈容,只在而今心想中。坐断死生来去路,包含地水火风空。顶分肉髻光千道,座压莲华锦一丛。(心容如此。)处处登临宝楼阁,真珠璀璨玉玲珑。(根心容来。)

每为娑婆苦所萦,谁闻净土不求生。天人皆是大乘器,草木亦称三宝名。处处园林如绣出,重重楼阁似生成。(所闻净土如此。)诸贤莫怪归来晚,见说芙蕖始发荣。(结归谁不求生。)

却望(二字贯下六句。)金莲宝界遥,楼台一一倚云霄。黄莺韵美春长在,玉树枝柔岁不凋。流水有声随岸转,好华无数逐风飘。野人自选归来日,何待诸贤折简招。(豪杰之士。)

此邦潇洒乐无厌,遥羡(二字贯到底。)诸人智养恬。座用真珠为映饰,台将妙宝作庄严。纯金细砾铺渠底,软玉新梢出树尖。眉相古今描不尽,晚来天际月纤纤。(上皆智养恬也。)

参差宝构倚层虚,纵有丹青画不如。(为甚不如。)林影交飞金孔雀,水光倒浸玉芙蕖。分明池上佛身现,宛转眉间毫相舒。百亿三千大千界,尽令方寸摄无余。(果然描不成,画不就。)

放下身心佛现前,(提起。下七句,皆佛现前也。)寻常盈耳法音宣。风柯但奏无生曲,日观长开不夜天。行趁玉阶云冉冉,坐依珠树月娟娟。凡夫到此皆成圣,不历僧祇道果圆。

妙明觉体即如来,暂借莲华养圣胎。瑞相且分三十二,流光何止百千垓。(垓,借作数目字用。)庄严宝具相随到,细软天衣不假裁。(皆不离觉体。)上品上生生死绝,尘尘刹刹紫金台。

未归极乐尚阎浮,漂泊风尘更几秋。(自痛余生。)残梦频惊蕉叶雨,故乡只在蕅华洲。(念佛三昧。)屈伸臂顷无多地,高占人群最上头。(两联皆串。)二大士心怜老病,何妨携手上层楼。

纸画木雕泥塑成,现成真佛甚分明。(此圆妙观智,即地暖波清也。)皈依不是他家事,福德还从自己生。万树华开因地暖,千江月现为波清。朝参暮礼常如此,在处皆通极乐城。

念佛功深罪自除,(惑业净。)身归极乐国中居。(苦果亡。)丛林草木琼瑶接,大地山河锦绣舒。(承极乐国中来,映上身字,谓苦果亡,而法身现。)香界来从移步后,(应第一句。)宝莲结自放华初。(应第二句。)玉毫炳焕黄金面,天上人间总不如。

天人莫不证神通,一一黄金色相同。散众妙华为佛事,尽尘沙界起香风。身光触体成柔软,乐具流音说苦空。(天人所闻。)却倚雕栏望宝树,无边佛国在其中。(天人所见。)

经行地上尽奇珍,异草灵苗步步春。国界初无三恶道,庄严自有众天人。长空落日如悬鼓,大圣无时不现身。从旷劫来今始悟,(悟其常遍。)故乡曾不隔纤尘。

满目池台锦绣横,祥光瑞霭灭还生。了无酒色离烦恼,虽有天魔绝斗争。渴饮醴泉多舞凤,高栖琼树足流莺。待吾托质莲华后,却向琉璃地上行。(亲证前六句,涤尽影响之见。)

池上蕅华华上人,佛光来照紫金身。更闻妙法除心垢,尽救迷情出苦轮。举步遍游尘点国,利生终满涅槃因。娑婆界上光阴短,极乐知经几劫春。(上六事,一一尽未来际。)

净土真为不死乡,云霞影里望残阳。珠楼玉殿空为体,翠树金华密作行。款款好风摇菡萏,依依流水带鸳鸯。(四句皆残阳中所望。)分明记得无生曲,便请知音和一场。(赵州说的。)

一个浮泡梦幻身,如何只是纵贪瞋。好寻径直修行路,休学愚痴放逸人。护戒还同冰雪净,操心要与圣贤亲。(净土真因。)明明指出西飞日,有识还令达本真。

几回梦到法王家,来去分明路不差。出水珠幢如日月,排空宝盖似云霞。鸳鸯对浴金池水,鹦鹉双衔玉树华。(皆梦中景。)睡美不知谁唤醒,一炉香散夕阳斜。

风满瑶台水满池,华开菡萏一枝枝。细听凫雁鸳鸯语,正是身心解脱时。(不是文字阿师。)璎珞自然成宝玉,袈裟全不假机丝。如来相好瞻无尽,所得明门誓忆持。(华开见佛)

遥指家乡落日边,一条归路直如弦。(看他彻悟人语。)空中韵奏般般乐,水上华开朵朵莲。杂树枝茎成百宝,群居服食胜诸天。(皆归家真受用。)吾师有愿当垂接,不枉翘勤五十年。

一朵莲含一圣胎,(托质。)一生功就一华开。(华开。)称身璎珞随心现,(莲华化生之身。)盈器酥酡逐念来。(化身所受正味。)金殿有光吞日月,玉楼无地著尘埃。(化身所履道场。)法王为我谈真谛,直得虚空笑满腮。(道场中所闻所证如此。又云,何处得者一落索来。)

珠王宫殿玉园林,坐卧经行地是金。舍利时时宣妙响,频伽历历奏仙音。返闻顿悟无生理,常住周圆不动心。(上一根反元,下六根齐脱。)触目皆为清净土,来从旷劫到如今。

曾于净土结因缘,二六时中现在前。(六时,总。)每到黄昏增善念,(后日分,别。)遥随白日下长天。如来宝手亲摩顶,大士金躯拟拍肩。不借胞胎成幻质,吾家自有玉池莲。

莲台得坐最高层,我许凡夫愿力能。顷刻人心翻作佛,斯须水观化为冰。(能字注脚。)玉抽玛瑙阶前树,金匝琉璃地上绳。(即作佛化冰也。)无限天华满衣裓,十方佛国任飞腾。

浊恶众生也可怜,菩提道果几时圆。总云国土随心净,争奈形神被业牵。正剑挥来藤落树,迷云散尽日流天。虚空毕竟无遮障,净土滔滔在目前。

一国巍巍一宝王,无朝无暮起祥光。(振起下六句。)尼拘律树真金果,优钵罗华软玉房。见体自明非日月,知春长在不冰霜。又游佛刹归来也,(收放一时。)赢得天葩满袖香。

将参法会礼金仙,(往生。)渐逐香风出宝莲。(华开。)红肉髻光流不尽,紫金身相照无边。(见佛。)重重树网垂平地,一一华台接远天。(见极乐世界广长之相。)诸佛界中希有事,了如明镜现吾前。(见十方世界。○此指树网华台中所见。)

土净令人道果圆,娑婆性习一时迁。鱼离密网游沧海,雁避虚弓入远天。(喻习不起,映结句。)来往轮回从此息,死生烦恼莫能缠。(迁习功能。)无心即是真清泰,有染如何望宝莲。

无限风光赋咏难,(口门窄。)乐邦初不厌游观。(眼界宽。○下两联皆不厌游观之旨。)十虚卷入秋毫末,一粟藏来天地宽。玛瑙殿中金钉钹,(应第四句。谓殿中钉钹,藏千界也。)珊瑚楼上玉阑干。(应第三句。谓楼上阑干,卷十虚也。)妙音(即频伽鸟。)历历闻人耳,何处飞鸣五色鸾。

金银宫阙彩云端,念佛人居眼界宽。宝树交加非一色,灵禽倡和有千般。酥酡自注琉璃碗,甘露长凝翡翠盘。不似雪山多药味,众生无福变成酸。

不向娑婆界上行,要来安养国中生。(振起愿力二字。)此非念佛工夫到,安得超凡愿力成。(以行填愿。)香雾入天浮盖影,暖风吹树作琴声。分明识得真如意,肯认摩尼作水晶。

释迦设教在娑婆,无奈众生浊恶何。(非异方便不可。)欲向涅槃开秘藏,须从净土指弥陀。(异中之异。)白云半掩青山色,红日初生碧海波。旷大劫来曾未悟,东西谁道没淆讹。(结归起句。读此可悟大师末后一喝,笼统者应夺魄矣。)

粗境现前犹未识,法身向上几曾知。可怜转脑回头处,错认拈香择火时。口耳相传六个字,圣凡不隔一条丝。(拈出法身向上事。)堂堂日用天真佛,(出口入耳。)火急回光也是迟。(切忌回头转脑。)

念念念时无所念,(念体本来如此。)廓如云散月流天。此人造罪令除罪,与佛无缘作有缘。仙乐送归清泰国,好风吹上紫金莲。(念念念时。)遥闻妙偈琅琅说,不是声尘到耳边。(无所念。)

日夜思归未得归,天涯客子梦魂飞。觉来何处雁声过,望断故乡书信稀。(斩尽娑婆根蒂。)几度开窗看落月,一生倚槛送斜晖。黄金沼内如船蕅,想见华开数十围。

曾闻白鹤是仙禽,日日飞来送好音。便欲寄书诸善友,定应知我一生心。长思乐土终归去,肯执莲台远访临。(二句所寄书也。)百岁真成弹指顷,娑婆只恐世缘深。(西来意。)

一寸光阴一寸金,劝君念佛早回心。直饶凤阁龙楼贵,难免鸡皮鹤发侵。(迟则不堪。)鼎内香烟初未散,空中法驾已遥临。(早则当下。)尘尘刹刹虽清净,独有弥陀愿力深。

咫尺金容白玉毫,单称名号岂徒劳。(单传直指。)晨持万遍乌轮上,夜课千声兔魄高。岁阅炎凉终不倦,天真父子会相遭。如何说得娑婆苦,苦事纷纷等蝟毛。(昧天真。)

故乡别早话归迟,何待君言我自知。客路竛竮无一好,人生惆怅不多时。苍颜历历悲明镜,白发毵毵愧黑丝。(二句再写迟字。)载读南屏安养赋,屋梁落月见丰姿。

娑婆苦海泛慈舟,此岸能超彼岸不。(问亲。)直指迷源须念佛,(答确。)横波径度免随流。千生万劫长安泰,五趣三途尽罢休。纵使身沾下下品,也胜豪贵王阎浮。(尽偷心。免俗气。)

人生百岁七旬稀,往事回观尽觉非。每哭同流何处去,闲抛净土不思归。(倒串。)香云玛瑙阶前结,灵鸟珊瑚树里飞。从证法身无病恼,况餐禅悦永忘饥。

人间苦乐事纵横,达者须寻径路行。福报天宫犹有死,(应第一句。)神栖佛国永无生。(应第二句。)风前鹦鹉琴三叠,水面芙蓉锦一絣。(无生声色。)作计欲归归未遂,他乡又见物华更。

说著无常事事轻,饥餐渴饮懒经营。一心不退思安养,万善同修忆永明。净洗念珠重换线,坚持佛号莫停声。妄缘尽逐空华落,(根起句来。)闲向风前月下行。(结归正行。)

马鸣龙树是吾师,念佛参禅驾并驰。(如何说并驰的道理。)五色云横日没处,一枝华拆眼开时。(看他串对处,方知并驰宗旨。)玉音了了流仙偈,金采煌煌发令姿。(收归上科。)旷劫相逢真父子,欲将何物报恩慈。(半边汉,将谓有多少奇特。○此首应与后吾身念佛又修禅参看。)

即心即佛断千差,名教名禅共一家。果证无边身相好,光流不可说河沙。余方妙丽终难并,本愿精深岂易夸。(果然同居第一。)大抵熏修须及早,临终免被业缘遮。(鸟鸣哀。)

一自飘蓬赡部南,倚楼长叹月纤纤。遥知法会诸天绕,正想华台百宝严。(欣极。)此界犹如鱼少水,微生只似燕巢檐。(厌极。)同居善友应怀我,(结归顶联。)已筑浮图欠合尖。

少年顷刻老还衰,须信无常日夜催。九十六家邪智慧,百千万劫受轮回。不存宝界华池想,争得刀山剑树摧。(深为邪智者告。)但自净心生愿乐,此中贤圣许追陪。(邪倒不能坏。)

西行三十二河沙,彼国庄严是我家。但用一真为种子,全将七宝作莲华。(体用串。)娑婆极厌今生苦,懈慢无令后世差。(勤怠串。)宝月顿从心水现,如今光影正交加。

劳生能有几光阴,健只须臾病又侵。常恐浮云蔽西日,须营净舍学东林。可怜世上愚痴辈,不及华间智慧禽。(悲愍惭愤。)宝树亦能谈妙法,何妨坐听罢参寻。

佛自凡夫到果头,亲曾历劫用功修。净邦岂是天然得,大道初非物外求。(串对。)先悟色空离欲海,后严福慧泛慈舟。今来古往皆如此(应起句。)度尽众生愿未休。(以佛为师。)

乱世人如虱在裈,炎炎火宅避无门。早知佛国相期处,别有仙家不死村。身相短长同父子,(非同虮虱。)莲华开合表晨昏。(言无晨昏,应第四句。)赤真珠树黄金屋,每夜飞来入梦魂。

见说西方住处佳,凭高极目兴无涯。世情每逐炎凉改,人事多因治乱乖。白骨可怜萦野草,(应第四句。)金台谁得挂庭槐。(应第三句。)劝君早结宗雷社,坐看云端宝仗排。

琉璃地列紫金幢,翡翠楼开白玉窗。文字可夸才不称,肉身未到意先降。能言(四无碍辩。)孔雀知多少,善语(初善,中善,后善。)频伽定几双。清梦正贪归路直,(从是西方。)夜阑无奈鼓逢逢。(逢叶符方切。音房。)

刹海森罗一念包,(振起下七句。)于中不断圣贤交。倾身送想浮云外,极目斜阳挂树梢。潋滟金波随岸转,参差宝叶任风敲。诸天叹我骎骎老,早晚鸡栖彩凤巢(诸天慰语。)

赞佛言词贵直陈,攒花簇锦枉尖新。(丽句禅机愧死。)自然润泽盈身器,无数光明涌舌轮。称性庄严依报土,(上三句,指三轮不思议化。下句,总承上三轮。机局巧异。)随机劝发信心人。(上皆直赞也。大宗匠拈动教义,直是家常茶饭而已。)愿求功德池中水,尽涤娑婆世上尘。(以陈情结。)

莫将胎狱比华池,早向池中占一枝。却坐大莲成佛子,(承第二句。)何烦慈母浴婴儿。(承第一句。)口餐法喜真肴膳,心得明门妙总持。(串对。)般若台前回定日,令人长忆雁门师。

百亿劫中生死罪,才称名号尽消除。(若不了者,请看注脚。)迷时妄想同春梦,(点雪。)我佛真身等太虚。(洪炉。○倒串。)宫殿水晶千柱匝,园林云锦万华舒。(皆洪炉也。)痴心不是分高下,(向道皆洪炉也。)上上金台始可居。(九品亦约权实开显。妙极。确极。)

八表同游只等闲,须臾飞去又飞还。玉楼冉冉红云里,珠树亭亭紫雾间。(元来只在者里。)不立君王唯有佛,平铺世界断无山。天人一样黄金色,尽未来时但少颜。(竖穷横遍,首尾相映。)

须摩提国赞何穷,不与他方佛境同。(全提○此约十方同居而论,详在下两联。)百味酸甜长满钵,一身轻健任游空。初心便获无生忍,(圆三不退。)具缚能教宿命通。(任运而知,不比小乘作意。○此二句下通凡地,上通圣地,一切教网无此名相。一切佛刹,无此阶差。的确不与他方佛国同也。)今古往来留传记,尽尘沙界扇真风。(个个全提。)

五浊煎熬道未成,群贤修习誓非轻。(珍重。)光中每出弥陀影,梦里亲书普慧名。(二句根誓字来,行者深重誓愿,入佛菩萨大誓海中,故精通吻合也。)绣佛虽斋防退失,(应道未成。)火车已现急求生。(应煎熬。)临风莫洒杨朱泪,就我西方径路行。(结归群贤修习。)

水若澄清月始临,金容佛影现吾心。春风不易回枯木,(惑障。)磁石应难受曲针。(业障。)未得往生(报障。)缘障重,必期成就用功深。(机局巧妙。)譬如九转丹砂力,一点能令铁化金。

幽居悄悄柏森森,不遣红尘染素襟。一佛号收无量佛,(解妙,行妙。)后心功在最初心。(因妙,果妙。)云开白月毫光满,雨过青山髻色深。当念休生差别解,声声远唳尽玄音。

曾闻金鼎炼硃砂,一服飞惊玉帝家。轻举似风飘柳絮,美颜如日映桃花。况修净业身心妙,(狮非狐类。)兼得慈尊愿力加。(如日照昼。)此是长生无比法,仙经十卷不须夸。(神鸾遗响。)

朝朝暮暮道心中,岁岁年年佛事同。一往进修安乐界,(应第一句。)六时朝礼法王宫。(应第二句。)方袍不厌香烟黑,坐具何妨手汗红。(承一往六时四字来。明信愿行三,数十年家风不改也。)如此出家今有几,灼然认得主人公。(痴人犹自不肯。又云,随黄檗脚跟,食大颠口唾,寻常粥饭僧耳。)

池中莲萼大如车,据实犹为小小华。圣众略言千万亿,佛身知是几恒沙。(隐言大华。)我闻妙德同慈氏,谁道弥陀异释迦。南北东西清净土,尽归方寸玉无瑕。

红莲常映白莲开,只有金莲不易栽。念念若能离溷浊,生生从此脱胞胎。(积秽不易舍。)且依彼国严新果,却遍他方发旧荄。(法界缘起不易信。)事与种莲无少异,根苗元向淤泥来。(从溷浊出。)

莲宫只在舍西头,易往无人著意修。三圣共成悲愿海,一身孤倚夕阳楼。(著意。)秋阶易落梧桐叶,夜壑难藏舴艋舟。(速速著意。)幸有玉池凫雁在,相呼相唤去来休。(结归三圣。)

千经万论不虚标,共指西方路一条。念念刮磨心垢净,时时防护道芽焦。栖莲静觉身安稳,(应第三句。)得果轰传地动摇。(应第四句。)谩费工夫推甲子,娑婆大劫只崇朝。

家在西头白玉京,老来难遣故乡情。每瞻云际初三月,先注华间第一名。密密疏疏琪树影,来来往往水禽声。红楼紫殿春长好,纵有丹青画不成。

近有人从净土来,池心一朵玉莲开。正当萼上标名字,已向身前结圣胎。极乐逍遥长不死,阎浮逼迫最堪哀。法王特地垂慈愍,同坐黄金百尺台。

吾身(方袍圆顶。)念佛又修禅,自喜方袍顶相圆。(下何故单承念佛,不承参禅。参。)曾向多生修福果,始依九品结香缘。(绝不似禅和口气。)名书某甲深华里,梦在长庚落月边。(两联,一顺串,一倒串。)浊恶凡夫清净佛,双珠黑白共丝穿。(且道此是佛耶。禅耶。参。)

念极心开见佛时,自然身到碧莲池。(乞儿见小利者,急须讽此。)火轮罪净千千劫,(闭眼也著。)琼树光分万万枝。(开眼也著。)善友深谈终不厌,(广长舌。)灵禽妙语实难思。(四六句。)功成果满须臾事,尚谓奔流闪电迟。(钝鸟逆风飞者,急须读此。)

无边大士与声闻,海众何妨逐品分。(无为差别。)一会圣贤长在定,十方来去总乘云。(差别无为。)谈玄树上摩尼水,念佛林间共命群。坐卧经行无挂碍,天花随处落缤纷。

佛袈裟下失人身,重得人身有几人。万行不如修白业,一心何苦恋红尘。法王立誓丘山重,迷子思归涕泪频。若解返观观自性,明珠百八总家珍。

西望红霞白日轮,仰观宝座紫金身。一方土净方方净,十念心真念念真。生极乐城终不退,(驴前马后汉。)尽虚空界了无尘。(撒沙坌土。)向来苦海浮还没,何幸今为彼岸人。

娑婆生者极愚痴,众苦萦缠不解思。在世更无清净业,临终那有出离时。(须要思量到此,乃可。)百千经里寻常劝,(血滴滴地。又云,而今鼓歇钟沉久矣。)万亿人中一二知。(上六句,乃行者所缘境也。正为此等,求生西方。)珍重大仙金色臂,早来携我入华池。(大事因缘。)

### 评点定怀净土诗跋

右灵峰老人选诗,七十七首。其圈点皆在平实切要处点睛。其诗家名句文身妙处,概不污一丝墨痕。此大人作略,堪使行者吃紧得力,无复问桥之误者也。读诵之士,须具择法眼以观之。至于成时评语,亦在宗旨上讨警策。无非欲读者,以深信大愿而起妙行耳。不无小补,故不敢废。成时稽首谨识。

### 十六观赞二十二首

日观第一观门名日观,遥观落日向西悬。光明了了同金鼓,轮相团团挂碧天。身去身来心不昧,眼舒眼合意常缘。众生与佛无差别,即见弥陀现我前。

水观第二观门名水观,水成冰后作琉璃。金幢照耀珠无数,宝界分明事不疑。楼阁万千如月朗,乐音八种好风吹。无常无我如何说,全佛全心更是谁。

地观第三地观观前地,一一观来了了知。虽造次间无不念,纵须臾顷亦当思。想成略见庄严国,佛说唯除饭食时。消尽无边生死罪,必登净土复何疑。

树观第四观门名树观,七重宝树列成行。高低尽覆真珠网,上下交辉七宝光。五百亿童花里住,三千世界果中藏。自心种子栽培得,各各撑天拄地长。

池观第五观名池水观,八池皆是七珍成。水从如意珠中出,沙向黄金渠底明。流出莲华微妙响,化生宝鸟赞扬声。何时到此分涓滴,业障尘劳尽洗清。

总观第六观门名总观,宝楼五百亿峥嵘。虚空悬处诸天乐,日夜宣扬三宝名。上圣皆言心本具,西方不远想初成。娑婆界内人虽恶,念佛功深定往生。

华座观第七观名华座观,想成七宝地莲华。脉光华叶乃无数,八万四千非强夸。台上宝珠虽似幻,镜中面像未曾差。虽云大道离真伪,不碍通人辩正邪。

像观第八观门名像观,众生不异佛如来。谛观金色相好具,端坐宝莲心眼开。凫雁鸳鸯谈妙法,观音势至列华台。所闻要与真乘合,出定休将妄想猜。

真身观第九真身观彼佛,佛身高广世难量。山毫宛转笼千界,海目分明照十方。大士众多为近侍,化形无数出圆光。慈悲心是弥陀体,不动纤尘见法王。

观音观第十谛观观自在,顶辉肉髻紫金身。头冠中立一化佛,足印下成千辐轮。菩萨众随光不夜,摩尼华布色长春。婴儿久失慈悲父,应念临风泣涕频。

势至观十一观门观势至,天冠五百宝华新。顶中肉髻尤殊妙,头上金瓶绝比伦。行处庄严填布满,坐时国界动摇频。堂堂一佛二菩萨,同现众生数等身。

普观十二观门名普观,想身趺坐大华中。宝光照体如红日,圣众开眸满碧空。水鸟树林谈法妙,语言文义与经同。道无彼此谁云隔,实在精诚一念通。

杂观十三杂观先观佛,池上端严丈六躯。左侍观音华座近,右从势至宝光舒。莫轻小相流尘刹,何碍全身满太虚。变现十方皆自在,本来无欠亦无余。

上品观(上品上生)十四观门三品列,上中下辈逐根差。三心具足功无间,众行兼修念不差。上品上生安养国,金台金地法王家。须臾便得无生忍,到此宁忧作佛赊。

(上品中生)上品中生尤直截,大乘因果信无疑。不论口诵诸经典,惟愿身生七宝池。圣众俨临居止处,金台迎接命终时。华开见佛亲称赞,小劫何嫌受记迟。

(上品下生)上品下生人易行,行如中辈不多争。但因无上道心发,直往金莲华内生。目睹如来诸相好,耳闻妙法众音声。经三小劫登初地,佛果不劳弹指成。

中品观(中品上生)十五观门三品列,上中下辈巧安排。求生定满众生意,五戒兼持八戒斋。不造逆愆无过患,永离恶趣出沉埋。华开即证阿罗汉,任运游行白玉阶。

(中品中生)中品中生持戒法,沙弥具足一朝昏。威仪检点心无悔,眷属来迎佛有恩。先仗金光登净域,后敷莲萼赞慈尊。预流道果从中证,便了真心彻本源。

(中品下生)中品下生男与女,各行孝养具仁慈。命终知识说净土,法藏比丘真汝师。生在宝莲开合处,捷如健臂屈伸时。观音势至亲开导,果证无生不厌迟。

下品观(下品上生)十六观门三品列,上中下辈为君评。愚人造恶无惭愧,善友垂慈劝往生。顿使刹那心地净,全标十二部经名。临终口诵弥陀号,便感西来化佛迎。

(下品中生)下品中生多犯戒,纯将恶业自庄严。罪无避处神魂乱,命欲终时气势熸。广赞佛乘天荡荡,能消地狱火炎炎。佛菩萨众来迎汝,七宝华池得例霑。

(下品下生)下品下生须猛省,众生不善苦无穷。此人若听高贤语,来报当离恶趣中。一旦魂飞心散乱,十称佛号罪消熔。金莲铄铄如初日,当念西升极乐宫。

### 化生赞八首

白鹤西方白鹤岂凡曹,朱顶玄裳格调高。岂与仙人作骐骥,难同海雁啄腥臊。孤游不隔云天路,六翮何惭腹背毛。能赞苦空无我法,有闻因此断尘劳。

舍利唐言舍利是春莺,墨蘸修眉漆点睛。浓把黄金涂作翅,碎悬碧玉扣为声。群飞上下七珍树,百啭低昂三宝名。谁解返闻闻自性,不劳重奏女娲笙。

孔雀飞来孔雀净无尘,亦是如来一化身。翠尾摆开金殿晓,珠华摇动玉楼春。不教都护声相杂,专念弥陀语最真。净土灵禽知妙理,娑婆界上枉为人。

鹦鹉此方鹦鹉信能言,念佛茶毗舌竟存。五色自来多慧解,一灵从本共根源。山鸡谩照寒潭影,杜宇空怀旧国冤。尔辈何由如此鸟,高栖乐国任腾鶱。

频伽慈尊六十种音声,巧匠何由刻画成。狮子嚬呻空外吼,频伽缭绕树间鸣。觉雄尽遣群雌伏,在壳须教众鸟惊。尽未来时闻妙响,心珠朗彻耳轮清。

共命两首虽殊一体同,来为共命佛园中。羽毛不异人头面,言语皆宣法苦空。菡萏叶香朝饮露,娑罗枝软昼吟风。细看互用根尘处,谁道缘差性不通。

水鸟金凫玉雁采鸳鸯,水鸟同时赞吉祥。闲绕绿汀分个个,却回丹浦列行行。七重树里逍遥境,四色华间富贵乡。何日宝池亲拭目,得瞻如意大珠王。

树林好将净土系吾心,华叶重重覆树林。七宝互成微妙色,三乘同唱涅槃音。失身地下皆霜剑,回首人间尽棘针。西向坐思无限乐,几多楼阁未登临。

### 析善导和尚念佛偈八首

(原偈。渐渐鸡皮鹤发,看看行步龙钟。假饶金玉满堂,难免衰残老病。任你千般快乐,无常终是到来。唯有径路修行,但念阿弥陀佛。)

渐渐鸡皮鹤发,精神未免枯竭。可怜老眼昏花,恰似浮云笼月。妄想随时出生,贪心何日休歇。不如及早念佛,苦海从今超越。

看看行步龙钟,首腹犹如簸舂。涉远奈何力倦,登高徒自情浓。出门途路千里,拄杖云山万重。不如及早念佛,速瞻宝座慈容。

假饶金玉满堂,珠翠绮罗艳妆。花下时时歌舞,樽前日日杯觞。寻思无限活计,毕竟难逃死王。不如及早念佛,临终定往西方。

难免衰残老病,休夸气力强盛。朱颜能得几时,白发忽然满镜。有限光阴尽来,无常杀鬼催并。不如及早念佛,悟取弥陀自性。

任你千般快乐,饶君万种方略。何由永固此身,谩说长生妙药。非久形神脱离,争容顷刻停泊。不如及早念佛,净土方为安乐。

无常终是到来,三界众生可哀。如入宝山相似,自甘空手而回。弥陀全体呈露,净土随方展开。不如及早念佛,转身得坐莲台。

唯有径路修行,实从自心发生。不离如今正念,顿除历劫无明。痴人尚自执著,浊染何由廓清。不如及早念佛,菩提道果圆成。

但念阿弥陀佛,此心念念是佛。佛外更无别心,心外更无别佛。吹开万里白云,涌出一轮红日。宝树华池现前,语言文字难述。

### 怀净土百韵诗

欲生安养国,承事鼓音王。合掌须西向,低头礼彼方。观门诚易入,仪轨信难量。佛愿尤深广,人心要久长。婴儿思乳母,远客望家乡。郑重迎新月,殷勤送夕阳。分明蒙接引,造次莫遗忘。饮啄斋称首,熏修策最良。五辛全斩断,十恶永提防。勿用求名利,毋劳论否臧。布裘遮幻质,藜糁塞空肠。摆拨多生债,枝梧九漏囊。精神才懒慢,喜怒便抢攘。水滴俄盈器,江流始滥觞。积来功行满,趁取色身强。室置千华座,炉焚百种香。新衣经献著,美馔待呈尝。莫点残油炬,宜煎浴像汤。形骸同土木,戒检若冰霜。想念离诸妄,跏趺在一床。刹那登净域,方寸发幽光。骨肉都融化,乾坤极杳茫。太虚函表里,佛刹据中央。莲吐葳蕤萼,波翻潋滟塘。鲜飙须动荡,彩仗恣摇扬。灿烂黄金殿,参差白玉堂。楼随四宝合,台备七珍妆。镜面铺阶砌,荷心结洞房。珊瑚裁作槛,玛瑙制为梁。田地琉璃展,园林锦绣张。内皆陈绮席,外尽绕银墙。覆有玲珑网,平无突兀冈。琼林连处处,琪树列行行。果大甜如蜜,音清妙似簧。乔柯元自对,茂叶正相当。一一吟鹦鹉,双双集凤凰。瑶池无昼夜,珠水自宫商。渠莹金沙底,风轻宝岸旁。高低敷菡萏,深浅戏鸳鸯。异彩吞群鸟,奇葩掩众芳。千枝分赤白,万朵间青黄。暂挹身根爽,微通鼻观凉。频伽前鼓舞,共命后飞翔。竟日莺调舌,冲霄鹤引吭。悟空宁有我,知苦悉无常。大士谈玄理,声闻会宝坊。经宣十二部,偈演百千章。直指菩提径,俱浮般若航。挽回寻剑客,唤醒失头狂。九品标粗妙,三乘互抑扬。炼深终绝矿,簸净岂存糠。示现真弥勒,咨参妙吉祥。圣贤云叆叇,天乐日铿锵。俊伟纯童子,伊优绝女郎。语言工问答,进退巧趋跄。火齐恒流焰,摩尼益耀芒。不须悬日月,何处限封疆。食是天肴膳,餐非世稻粱。挂肩如意服,擎钵自然浆。脱体殊清净,含晖更焜煌。袈裟笼瑞霭,璎珞衬仙裳。遍往微尘国,周游正觉场。慈颜容礼觐,供具任持将。侧听能仁教,还令所得亡。及归弹指顷,翻笑取途忙。每受经行乐,谁云坐卧妨。普天除斗诤,匝地息灾殃。南北威灵被,东西德化彰。几番经劫烧,四海变耕桑。此界无亏损,斯人但寿昌。户丁休点注,年甲罢推详。满耳唯闻法,充饥不假粮。永怀恩入髓,且免毒侵疮。试说娑婆苦,争禁涕泪滂。内宗谁复解,邪见转堪伤。忍被贪瞋缚,甘投利欲坑。君臣森虎豹,父子剧豺狼。尽爱钱堆屋,仍思米溢仓。山中搜雉兔,野外牧牛羊。夺命他生报,衔怨累世偿。太平逢盗贼,离乱遇刀枪。好饮耽杯酒,迷情恋市娼。心猿抛罥索,意马放垂缰。逸志摧中路,英魂赴北邙。干戈消礼乐,揖让去陶唐。战伐愁边鄙,焚烟彻上苍。连村遭杀戮,暴骨满城隍。鬼哭天阴雨,人悲国夭殇。岁凶多饿死,棺贵少埋藏。瓦砾堆禅刹,荆榛出教庠。征徭兼赋税,禾黍减丰穰。念佛缘犹阻,寻经事亦荒。素襟龙奋迅,高步鹄腾骧。载顾同群雁,毋为独跳獐。圣胎吾已就,法侣尔相望。宝地同潇洒,金台共颉颃。翘勤山岌嶪,积德海汪洋。旷劫功弥著,纤毫过即禳。三心期远到,十念整遥装。必欲超魔界,从今奉觉皇。(应起句欲字。)

### 娑婆苦渔家傲十六首

听说娑婆无量苦,能令智者增忧怖。寿命百年如晓露,君须悟,一般生死无穷富。绿发红颜留不住,英雄尽向何方去。回首北邙山下路,斜阳暮,千千万万寒鸦度。

听说娑婆无量苦,风前陡觉双眉竖。贪欲如狼瞋猛虎,魔军主,张弓架箭痴男女。日月往来寒又暑,乾坤开合晴还雨。白骨茫茫销作土,嗟今古,何人踏著无生路。

听说娑婆无量苦,千思万算劳肠肚。地水火风争胜负,何牢固,到头尽化微尘去。一颗心珠离染污,声前色后常披露。打破髑髅无觅处,除非悟,如来金口亲分付。

听说娑婆无量苦,死王总作轮回主。六贼操刀为伴侣,同居住,何曾顷刻抛离去。功德天和黑暗女,两人最是难相聚。有智主人俱不取,依吾语,从今更莫登门户。

听说娑婆无量苦,箧中四大蚖蛇聚。重者好沉轻好举,相陵侮,况兼合宅空无主。早觉参差梁与柱,风飘雨打难撑拄。毕竟由他倾坏去,教人惧,不如觅个安身处。

听说娑婆无量苦,人皆染色贪樽俎。玉镂笙箫金贴鼓,长歌舞,梨园子弟邯郸女。冬衣紫貂春白苧,凉亭暖阁消寒暑。一旦神魂归地府,应难取,空教泪点多如雨。

听说娑婆无量苦,为君一一分明举。风俗淫邪人跋扈,多囹圄,命终未免沉冥府。检点恶名看罪簿,因兹惹起阎罗怒。炉炭镬汤烧又煮,争容汝,自家作业非人与。

听说娑婆无量苦,高夸富足惭贫窭。无食无衣无栋宇,悬空釜,举头又见红轮午。只有磵边芹可煮,黄昏坐听饥肠语。多粟多金多子女,同欢聚,看来总是前生注。

听说娑婆无量苦,家家未免为商贾。出入江山多险阻,非吾土,磨牙噬肉遭人虎。魂魄欲归迷去所,烟横北岭云南坞。一望连天皆莽鹵,知何许,荒村飒飒风吹雨。

听说娑婆无量苦,人当乱世投军旅。寇至不分男与女,摧腰膂,鸣蝉竟断螳螂斧。纵有才能超卒伍,几人衣锦还乡土。燕颔虎头封万户,虚相误,奈何李广逢奇数。

听说娑婆无量苦,凶兵解散还屯聚。昨日为齐今日楚,更奴掳,乾坤毕竟归神武。赵括才疏空自许,强秦用间欺其主。四十万军生入土,悲前古,至今鬼哭长平下。

听说娑婆无量苦,星分海角船居户。东望扶桑朝日吐,迷洲渚,炮车云起青天雨。卸却云帆停却橹,打头风急鲸鱼舞。滚滚潮声喧万鼓,愁肝腑,遭逢患难谁依怙。

听说娑婆无量苦,茶盐坑冶仓场务。损折课程遭棰楚,赔官府,倾家卖产输儿女。口体将何充粒缕,飘蓬未有栖迟所。苛政酷于蛇与虎,争容诉,劝君莫犯雷霆怒。

听说娑婆无量苦,如今业债前来负。贼劫货财身被掳,逢狼虎,挑生咒死兼巫蛊。奴婢辛勤依恶主,黑疮白癞聋和瞽。丑恶愚痴相与处,谁怜汝,发心归命慈悲父。

听说娑婆无量苦,横遭狱讼拘官府。大杖击身疮未愈,重鞭楚,血流满地青蝇聚。牒诉纷纷皆妄语,无人敢打登闻鼓。天上群仙司下土,能轻举,何时一降幽囚所。

听说娑婆无量苦,三农望断梅天雨。车水种苗苗不举,难禁暑,被风扇作荒茅聚。久旱掘泉唯见土,海潮又入蒹葭浦。南北东西皆斥鹵,枯禾黍,官粮更要征民户。

### 西方乐渔家傲十六首

听说西方无量乐,三贤十圣同依托。稽首弥陀圆满觉,长参学,川流赴海尘成岳。佛性在躬如玉璞,须凭巧匠勤雕琢。凡圣皆由心所作,难描邈,华堂宝座珠璎珞。

听说西方无量乐,庄严七宝为楼阁。玛瑙珊瑚兼琥珀,光堪摘,金绳界道何辉赫。宝树灵禽皆化作,满池凫雁鸳鸯鹤。鹦鹉频伽并孔雀,争鸣跃,更看朵朵金莲拆。

听说西方无量乐,琉璃田地金城郭。翡翠鲜明珠磊落,莲披萼,几多青赤并黄白。大士声闻随所适,天华烂熳沾衣裓。各各化身千百亿,神通力,须臾游遍微尘国。

听说西方无量乐,法王治化消诸恶。天上人间元不隔,相参错,圣凡平等同圆觉。长见宝华空际落,朝朝暮暮闻音乐。衣食自然非造作,香台阁,遍周国界常宽廓。

听说西方无量乐,凡夫浅智难图度。随有愿求无不获,何劳索,珠衣绮馔黄金宅。地似掌平尤广博,八功德水非穿凿。白蕅华中胎可托,三生约,如今岂可轻抛却。

听说西方无量乐,君王便是如来作。不立三光并五岳,除沟壑,红霞紫雾长笼络。四八仪容金闪烁,钵中美味随斟酌。发愿往生真上策,堪呵责,死生路上飘蓬客。

听说西方无量乐,风林水鸟声交作。法句时时相警觉,贪瞋薄,能教有学成无学。不染六尘离五浊,如蝉脱去无明壳。肯受涅槃生死缚,空捞摸,语言文字皆糟粕。

听说西方无量乐,一闻妙道忘知觉。胸次不留元字脚,真标格,光明遍界红轮赫。鹏翅展开沧海窄,谁能更问篱边雀。多少凡毛并圣角,都拈却,尘尘刹刹归无著。

听说西方无量乐,长生不假神仙药。胎就眼开华正拆,心彰灼,永为自在逍遥客。来度众生离火宅,命终免被阎王责。露地牛儿如雪白,无鞭索,黄金地上从跳跃。

听说西方无量乐,娑婆已悔从前错。佛号自呼还自诺,思量著,唯心净土谁云隔。一贯由来双五百,婴儿谩把空拳吓。拟议不来遭一掴,诸禅客,凡情圣解曾销烁。

听说西方无量乐,四方上下天垂幕。不比娑婆田地恶,无垠堮,纯将一片琉璃作。能埽爱河波浪涸,尽翻苦树枝条落。智焰争容蚊蚋泊,神超卓,径登广大毗卢阁。

听说西方无量乐,且教影与形商略。收拾神情归澹泊,重磨削,觚圆更复雕为朴。世事休休还莫莫,谁将天爵并人爵。一念未生谁善恶,俄然觉,紫鳞掣断黄金索。

听说西方无量乐,未曾闻见须扬搉。异宝奇珍光间错,同栖泊,如来大士并缘觉。诸上善人皆许诺,谈空说苦相酬酢。百鸷群中随一鹗,翔寥廓,从兹永断凡夫恶。

听说西方无量乐,乐邦是我心开拓。根缺女人皆不著,谁强弱,一人一朵金莲萼。行树七重珠网络,宝楼风韵金铃铎。天上乐音相间作,须诚悫,返闻自性同先觉。

听说西方无量乐,娑婆自恨身飘泊。注想存心连晦朔,归皇觉,金台接引休忘约。架厦区区同燕雀,成桥渺渺随乌鹊。早晚无常来逼迫,难推却,西游快展摩霄翮。

听说西方无量乐,弥陀圣主垂恩泽。洗我禅心清且白,难寻迹,月光倒射寒潭碧。旧债新怨都解释,通身变作黄金色。一念须臾圆万德,真奇特,十方佛授如来职。