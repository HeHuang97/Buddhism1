# 净土十要原文发刊序

如来一代所说一切法门,虽则大小顿渐不同,权实偏圆各异,无非令一切众生,就路还家,复本心性而已。然此诸法,皆须自力修持,断惑证真,了生脱死,绝无他力摄持,令其决于现 生,入圣超凡,成就所愿也。唯净土法门,仗佛誓愿摄受之力,自己信愿念佛之诚,无论证悟与否,乃至烦惑丝毫未断者,均可仗佛慈力,即于现生,往生西方。既得往生,则已证悟者,直登上品,未断惑者,亦预圣流。是知净土法门,广大无外,如天普盖,似地均擎,统摄群机,了无遗物。诚可谓十方三世一切诸佛,上成佛道,下化众生,成始成终之总持法门。三根普被,利钝全收。上之则等觉菩萨,不能超出其外。下之则逆恶凡夫,亦可预入其中。畅如来出世之本怀,开众生归元之正路。故得九界同归,十方共赞,千经俱阐,万论均宣也。而况时值末法,人根陋劣,舍此别修,不但具缚凡夫,莫由出离生死,即十地圣人,亦难圆满菩提。以故文殊,普贤,马鸣,龙树,远公,智者,清凉,永明,悉皆发金刚心,为之宏赞。以期六道三乘,同得横超三界,复本心性也。竺震著述,多难胜数。蕅益大师,选其最契时机者九种,并自所著之弥陀要解,名为净土十要。欲学者由此具识如来度生之要,与一法普摄一切诸法之所以然。大师逝后,其门人成时,欲遍界流通,恐文言繁长,卷帙博大,费巨而难广布。遂节略字句,于各要叙述意致,加以评点,实煞费苦心。惜其自恃智能圆照,随阅随节,不加复勘,即行付刊,致文多隐晦,兼有口气错乱,词不达意之处。民国七年,徐蔚如居士见访,以彼经理刻藏经事,因祈彼搜刻原本。彼后即刻弥陀要解,西方合论二种。今具得原本,李圆净居士,拟照前十要章程重刊,凡时师所作序述评点,一一照录。唯补时师之歉缺,不灭时师之苦心。仍作四册,以所节有多少不同,故卷须重调。西斋诗,念佛直指,昔则前后倒置,今调令适宜。各册末附各要文,及彻悟语录。又另以往生论注,莲华世界诗,合一册,作附本,共成五册。均与十要文义宗旨符合,了无差殊。如帝网珠,互相掩映。令诸阅者,深知净土法门,为一切诸法之归宿。一切诸法,无不从此法界流,无不还归此法界也。民国十九年庚午冬,常惭愧僧印光谨撰。