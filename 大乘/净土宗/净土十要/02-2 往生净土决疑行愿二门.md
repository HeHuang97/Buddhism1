## 往生净土决疑行愿二门

宋耆山沙门遵式撰

维安养宝刹,大觉攸赞,三辈高升。夕孕金华,列宿犹惭于海滴。晨游玉沼,世灯强喻于河沙。良以十方爰来,四生利往。虽腾光而普示,终稽首而偏求。故其竺国皇州,自今观古。彼则巨贤至圣,咸舒藻以为盟。(文殊普贤天亲龙树圣贤之俦,或别译愿文,或著在经论,非此备载。)此则觉德鸿儒,尽摛毫而作誓。(且首从晋世东林净社刘雷等十八贤,洎一百二十三人同誓。遗民属词。其后冠盖之士,德望之僧,洁志之俗,富于编简。)自兹回向绵续,唱和相寻。诚为道德之通衢,常乐之直济者也。但世多创染割截,未识方隅,忽遇问津,靡惭滥吹。或攘臂排为小教,或大笑斥作权乘。以其言既反经,人惑常典。易不云乎。居其室,出其言不善。则千里之外违之,况其迩者乎。遂辄述往生净土决疑行愿二门。词愧不文,理存或当。视菽麦而且辨,挹泾渭而永分,剪伊兰之臭林,植栴檀之香干。信解行愿,原始要终。不数千言而能备举者,实兹二门矣。

第一决疑门(一疑师。二疑法。三疑自。)第二行愿门(一礼忏门。二十念门。三系缘门。四众福门。)

第一决疑门者。疑为信障。世间小善尚不能成,况菩提大道乎。或曰,天台智者已有释十疑论,何须此文。然略由三意。一者上为王臣宰官生信乐者,几务少暇,难寻广文。今举大纲,及略出行相,易披览故,易修行故。二者论中多随事释难。唯第二第三,略附理立。且事既无尽,疑亦叵穷。今直明一理,为诸法源。指源则流可识矣。三者正对说者反经乖理,自损损他。故于第二疑法中,简小取大,明白权实,使来者不惑。至于道安和尚往生论。(六卷。)怀感法师群疑论。(七卷。)道绰禅师安乐集。(三卷。)慈敏三藏净土慈悲集。(三卷。)源信禅师净土集。(二卷。)古今诸师归心净域者,或制疏解经,或宗经造论。或随情释难,或伽陀赞扬。虽殊途同归,而各陈所见,动盈编帙,寻究良难。今统彼百家,以三疑收尽。然文出天台止观,非敢臆说。一者疑师。二者疑法。三者疑自。

一疑师者。师有二种。一邪外等师。倒惑化人,非所承也。二正法之师。复有凡圣因果。凡及因位,容有未了。犹清辨谓今弥勒未是遍知。俟龙华道后,方复问津。即其事也。今显示西方令回向者。唯果佛圣师。释迦如来,及十方诸佛,出广长舌,说诚实言,赞劝往生,更何所惑。

二疑法者。佛法有二。一者小乘不了义法。二者大乘了义法。大乘中复有了不了义。今谈净土,唯是大乘了义中了义之法也。且小乘经部,括尽贝书,曾无一字赞劝往生他方净土。故天亲论云,女人及根缺,二乘种不生。此即明据也。问,小弥陀经等,皆说彼国有声闻弟子。及鼓音王经云,佛母名殊胜妙颜。亦应复有女人。答,佛母恐指初降生时。成正觉已,国土随净,必无女人。其母或转成男子,如此方龙女。或复命终如悉达母。有人注论引此经文,而云彼土亦有女人者,非也。声闻如观经疏及十疑论和会。今明大乘复有三种。一者三乘通教。此则门虽通大,类狸二乘。又当教菩萨,虽复化他净佛国土。化毕,还同二乘归于永灭。净土深理,非彼所知。非了义也。二者大乘别教。此明大乘独菩萨法。虽谈实理,道后方证,因果不融。净土则理外修成,万法乃不由心具。虽尘劫修道,广游佛刹。指彼净土因果,但是体外方便。斯亦未了。三者佛乘圆教。此教诠旨圆融,因果顿足。佛法之妙,过此以往,不知所裁也。经曰,十方谛求,更无余乘,唯一佛乘。斯之谓欤。是则大乘中大乘,了义中了义。十方净秽,卷怀同在于刹那。一念色心,罗列遍收于法界。并天真本具,非缘起新成。一念既然,一尘亦尔。故能一一尘中一切刹,一一心中一切心。一一心尘复互周,重重无尽无障碍。一时顿现非隐显。一切圆成无胜劣。若神珠之顿含众宝,犹帝网之交映千光。我心既然,生佛体等。如此则方了回神亿刹,实生乎自己心中。孕质九莲,岂逃乎刹那际内。苟或事理攸隔,净秽相妨。安令五逆凡夫,十念便登于宝土。二乘贤辈,回心即达于金池也哉。信此圆谈,则事无不达。昧斯至理,则触类皆迷。故华严经云,心如工画师,造种种五阴。一切世间中,无不从心造。(造通二种。一者理具名造。十界依正,一念顿足。二者变起名造。全理缘起,知无不为。)如心佛亦尔,如佛众生然。心佛及众生,是三无差别。(实由三无差别,方得感应道交,悲愿相摄。共变各变,因果方成。若但知一理无差,不晓诸法互具,则未善圆旨。)又起信论云,所言法者,谓众生心。(直指凡心。)是心即摄一切世间(六凡法界。)出世间法。(四圣法界也。摄义亦二种。一理具。二事造。并摄十界。十界之内,身土净秽,何法不在。)依于此心,显示摩诃衍义。(摩诃衍,大乘也。若非此心,安堪乘运。)十六观云,诸佛如来,是法界身。入一切众生心想中。乃至是心作佛,是心是佛。又般舟三昧经云,佛是我心。是我心见佛,是我心作佛等。谈斯旨者,大乘卷中,粲然可举。至若法华妙部,如来亲记往生。华严顿谈,普贤躬陈回向。是知弥陀因地,观此理而大誓普收。释迦果成,称此理而广舌深赞。十方三世,莫不咸然。问,如上所明,妙理圆极。为世人尽须观行,然始生耶。答,此不然也。今但直决疑情,令知净土百宝庄严,九品因果。并在众生介尔心中,理性具足。方得今日往生事用,随愿自然。是则旁罗十方,不离当念。往来法界,正协唯心。免信常流,执此非彼。其行愿之相,正在次门,非此所问。况九品生相,各有行类。上辈三品,须解须行。故文云,汝行大乘,解第一义。即其人矣。若今之学者,见贤思齐,企金座而高升,唯妙观而是托。若其中下之流,六品生因,只是精持禁戒,行世仁慈。乃至下下品生,本是恶逆,十念精诚,便生彼国。但能知有净土,尽可回心。苟不然者,宁容九品之差降也。(世人纵云净土出大乘教,不能如上约教甄简,宁逃混滥,未足决疑。)

三疑自者。问曰,我是博地凡夫,世缘缠盖。云何此身生诸净土,入贤圣海,同正定聚耶。释曰,若了如上法性虚通,及信弥陀本愿摄受。但勤功福,宁俟问津。况十念者得生,唯除五逆及谤正法。又定心十念,逆谤亦生。今幸无此恶,而正愿志求,夫何惑矣。第二正修行愿门者。略开四门。一者礼忏门。二者十念门。三者系缘门。四者众福门。所以但四门者。修行整足,唯须此四。何者。先礼佛忏悔。净除业障,身心皎洁。故第一门如净良田。次修十念。定心成行,立愿要期,植往生正因。故第二门如下种子。次使系心。爱护长养,滋发芽茎。故第三门如注以膏雨。次假众福。助令繁茂,使速成华果。故第四门如灌以肥腻。是知能具修此四行者,最上最胜。然相由虽尔。若或少暇,但随修三二一者,皆生彼国。以四门中各有行愿,皆是正因故也。又亦可于六斋日修礼忏法。于日日中修十念法。以十念是净因要切,必不可废。后二门任力所能。若不然者,但随所欲,任意行之。四门今当说。當說

第一礼忏门者。应日日早晨,于常供养道场中,冠带服饰,端庄谨肃。于佛像前,手自烧香,合掌定心,作是唱云。

一切恭敬。一心顶礼常住三宝。(存心遍礼十方三世一切佛法僧宝。拜起,两膝著地。手执香炉,烧众名香,唱云。)

愿此香烟云,遍满十方界。无边佛土中,无量香庄严。具足菩萨道,成就如来香。(唱已,冥心少顷,遍运香云,供养三宝。普熏众生,咸生净土。想已,置香炉起,作一礼。起已合掌,曲躬恳切。想面对弥陀,及一切佛,而赞叹曰。)

如来妙色身,世间无与等。无比不思议,是故今顶礼。如来色无尽,智慧亦复然。一切法常住,是故我归依。大智大愿力,普度于群生。令舍热恼身,生彼清凉国。我今净三业,归依及礼赞。愿共诸众生,同生安乐刹。(赞愿已,即便礼佛。一一存心专对。唱云。)

一心顶礼常寂光净土,阿弥陀如来,清净妙法身,遍法界诸佛。

一心顶礼实报庄严土,阿弥陀如来,微尘相海身,遍法界诸佛。

一心顶礼方便圣居土,阿弥陀如来,解脱相严身,遍法界诸佛。

一心顶礼西方安乐土,阿弥陀如来,大乘根界身,遍法界诸佛。

一心顶礼西方安乐土,阿弥陀如来,十方化往身,遍法界诸佛。

一心顶礼西方安乐土,教行理三经,极依正宣扬,遍法界尊法。(灵峰大师注云,此礼旧本无。今依幽溪大师添入,使三宝具足。)

一心顶礼西方安乐土,观世音菩萨,万亿紫金身,遍法界菩萨摩诃萨。

一心顶礼西方安乐土,大势至菩萨,无边光智身,遍法界菩萨摩诃萨。

一心顶礼西方安乐土,清净大海众,满分二严身,遍法界圣众。(即以两膝跪地,手执香炉,烧香至诚,而唱是言。)

我今普为四恩三有法界众生,悉愿断除三障,归命忏悔。(起礼。复跪地,执手炉,唱云。)

至心忏悔。(叩)我弟子(某甲),及法界众生。从无始世来,无明所覆,颠倒迷惑。而由六根三业,习不善法。广造十恶,及五无间,一切众罪,无量无边,说不可尽。十方诸佛,常在世间。法音不绝,妙香充塞,法味盈空。放净光明,照触一切。常住妙理,遍满虚空。我无始来,六根内盲,三业昏暗。不见不闻。不觉不知。以是因缘,长流生死,经历恶道,百千万劫,永无出期。经云,毗卢遮那,遍一切处。其佛所住,名常寂光。是故当知,一切诸法,无非佛法。而我不了,随无明流。是则于菩提中,见不清净。于解脱中,而起缠缚。今始觉悟,今始改悔。奉对(叩)诸佛弥陀世尊,发露忏悔。当令我与法界众生,三业六根,无始所作,现作当作,自作教他,见闻随喜,若忆不忆,若识不识,若疑不疑,若覆若露,一切重罪,毕竟清净。我忏悔已。六根三业,净无瑕累。所修善根,悉亦清净。皆悉回向,庄严净土。普与众生,同生安养。愿(叩)阿弥陀佛,常来护持。令我善根,现前增进,不失净因。临命终时,身心正念,视听分明。面奉(叩)弥陀,与诸圣众,手执华台,接引于我。一刹那顷,生在佛前。具菩萨道,广度众生,同成种智。(应具三说。若时促及事迫,一说亦得。起云。)忏悔发愿已,归命礼阿弥陀佛,及一切三宝。(一拜。次旋绕法,或三匝,或七匝,乃至多匝。口称云。)

南无阿弥陀佛南无观世音菩萨薩南无大势至菩萨薩南无清净大海众菩萨摩诃萨(或三或七或多。如是称念,随意所欲。不拘遍数。次至佛前。三自归。唱云。)

自归于佛,当愿众生,体解大道,发无上心。(拜)

自归于法,当愿众生,深入经藏,智慧如海。(拜)

自归于僧,当愿众生,统理大众,一切无碍。和南圣众。(拜)次至别座诵经。(诵弥陀经,或十六观经。若都不诵得经文,即一心称阿弥陀佛名。量时而止。或更回向结撮亦得。)

第二十念门者。每日清晨服饰已后,面西正立,合掌。连声称阿弥陀佛,尽一气为一念。如是十气,名为十念。但随气长短,不限佛数。唯长唯久,气极为度。其佛声不高不低,不缓不急,调停得中。如此十气,连续不断。意在令心不散,专精为功故。名此为十念者,显是藉气束心也。作此念已,发愿回向云。

我弟子(某甲),一心归命极乐世界阿弥陀佛。愿以净光照我,慈誓摄我。我今正念,称如来名,经十念顷。为菩提道,求生净土。佛昔本誓。若有众生,欲生我国,至心信乐,乃至十念。若不生者,不取正觉。唯除五逆,诽谤正法。我今自忆,此生已来,不造逆罪,不谤大乘。愿此十念,得入如来大誓海中。承佛慈力,众罪消灭,净因增长。若临欲命终,自知时至。身不病苦,心无贪恋。亦不倒散,如入禅定。佛及圣众,手持金台,来迎接我。如一念顷,生极乐国。华开见佛,即闻佛乘,顿开佛慧。广度众生,满菩提愿。(作此愿已便止。不必礼拜。要尽此一生,不得一日暂废。唯将不废自要其心,得生彼国。)

第三系缘门者。凡公临私养,历涉缘务。虽造次而常内心不忘于佛,及忆净土。譬如世人切事系心,虽经历语言去来坐卧种种作务,而不妨密忆,前事宛然。念佛之心,亦应如是。或若失念,数数摄还。久久成性,任运常忆。楞严经云,譬如有人,一专为忆,(譬佛常念众生。)一人专忘。(譬众生不念佛。)如是二人,若逢不逢,或见非见。二人相忆,二忆念深。如是乃至从生至生,同于形影,不相乖异。十方如来怜念众生,如母忆子。若子逃逝,虽忆何为。子若忆母,如母忆时。母子历生不相违远。若众生心忆佛念佛。现前当来,必定见佛。去佛不远。不假方便,自得心开。如染香人,身有香气。如此系心,任运常遮一切恶念。设欲作恶,忆佛之故,恶不能成。纵使随恶作恶业时,心常下软。如身有香,自然离臭。又复觉心微起恶念,即便忆佛。以佛力故,恶念自息。如人遇难,求彼强援,必得免脱。又若见他受苦时,以念佛心,怜悯于彼,愿其离苦。若断刑狱,以念佛故,生悯念心。虽依王法,当密作愿云,我行王法,非我本心。愿生净土,誓相救济。凡历一切境界,若善若恶。由心忆佛,皆心念作愿。故普贤愿王云,作一切恶,皆不成就。若作善业,皆悉和合。即此意尔。如是相续念佛在心,能办一切净因功德。恐烦披览,不复具说。诚哉此门,为益最大。

第四明众福门者。普贤观经云,若国王大臣,欲忏悔重罪者,当修行五事。一者但当正心不谤三宝,不障出家,不为梵行人作恶留难。(于持戒四众,勿行污行。)二者孝养父母,奉事师长。三者正法治国,不邪枉人民。四者于六斋日,敕诸境内力所及处,令行不杀。(严禁渔捕,及诫奸斗。六斋日者。白月初八日,四天王使者巡世。十四日四王太子巡。十五日四天大王亲巡。黑月二十三日,二十九日,三十日巡世。准上白月次第。终而复始。若四王亲下,一切诸天星宿鬼神俱时随从。若遇修福斋戒者,诸天相庆。即为此人注禄添算,护持福业,令其成就。)五者当深信因果,信一实道,知佛不灭。此与十六观经三福大同。但普贤观正为王臣,故特引用。此亦是三世诸佛净业正因。若出家四众,应具依观经三福为行。当自检文。但随作一福,并须即时若心念若口言,作意回向,方成净因尔。

劝修者于此四种法门,必须系日专持修习,方可自期定生净土。此之四行,即是学习念佛三昧往生正因。经云,行此三昧者,现身得见阿弥陀佛,及二菩萨。若人但闻佛名二菩萨名,除无量劫生死之罪,何况忆念。若念佛者,当知此人是人中芬陀利华,观音势至为其胜友。当坐道场,生诸佛家。此人现世,彼佛常遣无数化佛,无数化观世音,化大势至,及娑婆世界常有二十五菩萨,昼夜拥护。若行住坐卧,若一切时处,不令恶鬼得便。不受一切灾难。常为国王大臣一切人民之所宗奉。所得功德,一念之间,不可算数。如佛之辩,不能称扬。除彼不肖人,孰闻不信乐。

往生净土决疑行愿二门

### 旧跋

慈云大师既集往生净土忏愿仪,复为在家人述决疑行愿二门。然出家人亦可修此行愿。幽溪大师暮年,奉行愿为日课。临终趺坐,以指书空,作妙法莲华经五字而化。法门之妙,于斯验矣。顺治四年丁亥仲冬净土弟子正知谨识。

净土十要第二

### 附录:结莲社普劝文

如是我闻,西方有佛,名阿弥陀。亦名无量光,亦名无量寿。又有观音势至二菩萨,助佛扬化。皆以大愿力,济度诸众生。其国以七宝庄严,清净自然,无诸杂秽,故名净土。其人皆莲华化生,寿命无量。衣食受用,随念而至。更无诸苦,亦无轮转,故又名极乐世界。以此返观我等现今所受之身,所处之世,较彼国土,净秽寿量,苦乐生死,岂止天地之相远耶。而昧者不知,或知而不信,自作障碍。颠倒执迷,不思解脱,舍此生彼,岂不哀哉。故我今者,劝诸有缘,结此莲社。假使难知难办,犹当勉力精勤。况佛号甚易持,净土甚易往。八万四千法门,无如是之捷径。但能辍清晨俯仰之暇,遂可为永劫不坏之资。是则用力甚微,而收功乃无有尽。众生亦何苦自弃而不为乎。噫,梦幻非真,寿夭难保。呼吸之顷,即是来生。一失人身,万劫不复。此时不悟,佛如众生何。愿深念于无常,勿徒贻于后悔。净乐居士张抡劝缘。