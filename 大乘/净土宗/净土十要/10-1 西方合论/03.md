## 西方合论卷之三

第三部类门

夫如来说教。广有多门。经中或偶一拈题。或因缘举出者。不可胜载。唯念佛一门。频形赞叹。如高峦之峙平原跃空而出。类金星之晃沙碛映日即明。故知。法门殊胜。未有逾此一门者也。今约诸经。但言西方大事者。一概收入。分经纬二义。说文曰。织有经集丝为之。经常而纬变。是故以经则非专谈赡养者不收。以纬则凡泛举念佛者亦入。登葱山而樵玉。首采羊脂。泛溟海而斮香。忍舍牛头。孔子曰。尔所不知。人其舍诸。至于闻所未闻。不无望于来哲

一经中之经二经中之纬三纬中之经四纬中之纬

一经中之经者。一无量平等清净觉经。二无量寿经。三阿弥陀经。四无量寿庄严经。五出宝积第十八经。名无量寿如来会。五经同一梵本前四译稍不精。六即大阿弥陀经。龙舒居士。将前四译和会者。佛在王舍国灵鹫山。为阿难慈氏等说。中间出宝积者。旨富词法。不知龙舒何以不见此本。一佛说阿弥陀经。二称赞净土佛摄受经。二经同一梵本。初经简净愈于后译。佛在舍卫国。祇树给孤独园。为舍利弗说。读诵者多。主此经。一观无量寿经。佛在王舍城耆阇崛山中。为韦提希夫人说。经中言十六妙观。修持法门。备载此经故孤山判为定善。然三种经。皆专为西方起教。如天中之天。人中之王。不必自相排抑。譬一大虚空。一尚不得。岂有二哉。经中妙义。具见余门。今不赘述

二经中之纬者。一鼓音声王经。佛在瞻波大城。伽伽灵池。与比丘百人说。中云若有四众。受持阿弥陀佛名。临命终时。佛与圣众。接引往生。一后出阿弥陀佛偈经。自惟念法比丘。乃从世饶王。至弘此无量誓。世世稽首行。共五十六句。始终惟偈。二经亦专言净土。言义较前甚略。判入纬[娄\*页]。又鼓音意。重持呪。偈经是伽陀部。非教本故

三纬中之经者。一华严经。普贤菩萨。劝进善财童子。海会大众。发大十愿。至临命终时。一切诸根。悉皆散坏。一切威势。悉皆退失。惟此愿王。不相舍离。于一切时。引导其前。一剎那间。即得往生极乐世界。其人自见生莲花中。蒙佛授记。得授记已。经无数劫。普于十方不可说不可说世界以智慧力。随众生心。而为利益。乃至能于烦恼大苦海中。拔济众生。令其出离。皆得生于极乐世界。又解脱长者云。我若欲见安乐世界。无量寿如来。随意即见。如是十方一切世界所有如来。我若欲见。随意即见。我能了知如来国土庄严神通等事。无所从来。亦无所去。无有行处。亦无住处。亦如己身。无来无去。无行住处。一法华经云。闻是经典。如说修行。于此命终。即往安乐世界。阿弥陀佛大菩萨众围绕住处。生莲华中宝座之上。得菩萨神通。无生法忍。得是忍已。眼根清净。以是清净眼根。见七百万二千亿那由他恒河沙等诸佛如来。一楞严经。大势至白佛。我忆往昔恒河沙劫。有佛出世。名无量光。十二如来相继一劫。其最后佛。名超日月光。彼佛教我念佛三昧。譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至从生至生。同于形影。不相乖异。十方如来。怜念众生。如母忆子。若子逃逝。虽忆何为。子若忆母。如母忆时。母子历生。不相违远。若众生心。忆佛念佛。现前当来。必定见佛。去佛不远。不假方便。自得心开。如染香人身有香气。此则名曰香光庄严。我本因地。以念佛心。入无生忍。今于此界。摄念佛人。归于净土。一宝积经。佛告父王一切众生。皆即是佛。汝今当念西方世界阿弥陀佛。常勤精进。当得佛道。王言。一切众生。云何是佛。佛言。一切决无生。无动摇无取舍。无相貌无自性。可于此佛法中安住其心。勿信于他。尔时父王与七万释种。闻说是法。信解欢喜。悟无生忍。佛现微笑。而说偈曰。释种决定智。是故于佛法。决信心安住。人中命终已。得生安乐国。面奉阿弥陀。无畏成菩提。又佛告弥勒。发十种心。往生极乐。何者为十。一者于诸众生。起于大慈。无损害心。二者于诸众生。起于大悲。无逼恼心。三者于佛正法。不惜身命。乐守护心。四者于一切法。发生胜忍。无执着心。五者不贪利养。恭敬尊重。净意乐心。六者求佛种智。于一切时。无忘失心。七者于诸众生。尊重恭敬。无下劣心。八者不着世论。于菩提分。生决定心。九者种诸善根。无有杂染清净之心。十者于诸如来。舍离诸相。起随念心。是名菩萨发十种心。由是心故。当得往生。若人于此十心。随成一心。乐欲往生彼佛世界。若不得生。无有是处。一般舟三昧经。佛告跋陀惒菩萨。若沙门白衣。所闻西方阿弥陀佛剎。常念彼方佛。不得缺戒。一心念。若一日昼夜。若七日七夜。过七日已后。见阿弥陀佛。于觉不见。于梦中见之。譬如梦中所见。不知昼不知夜。亦不知内亦不知外。不用在冥中故不见。不用有所蔽碍故不见。如是跋陀惒菩萨。心当作是念。时诸佛国境界名大山须弥山。其有幽冥之处。悉为开辟。目亦不蔽。心亦不碍。是菩萨摩诃萨。不持天眼彻视。不持天耳彻听。不持神足到于佛剎。不于是间终。生彼间佛剎乃见。便于是间。坐见阿弥陀佛。闻所说经悉受得。从三昧中。悉能具足。为人说之。一观佛三昧经。文殊自叙宿因。谓得念佛三昧。当生净土。世尊复记之曰。汝当往生极乐世界。一大集经贤护品云。求无上菩提者。应修念佛禅三昧。偈云。若人称念弥陀佛。号曰无上深妙禅。至心想象见佛时。即是不生不灭法。一十住断结经云。时座中有四亿众。自知死此生彼牵连不断。欲为之源。乐生无欲国土。佛言。西方去此无数国土。有佛名无量寿。其土清净。无淫怒痴。莲花化生。不由父母。汝当生彼。一如来不思议境界经云。菩萨了知诸佛及一切法。皆惟心量。得随顺忍。或入初地。舍身速生妙喜世界。或生极乐净土中。一随愿往生经言。佛国无量专求极乐者何。一以因胜。十念为因故。一以缘胜。四十八愿普度众生故。一称扬诸佛功德经云。若有得闻无量寿如来名者。一心信乐。其人命终。阿弥陀佛与诸比丘。住其人前。魔不能坏彼正觉心。又云。持讽诵念。此人当得无量之福。永离三途。命终之后往生彼剎。一大云经云。善男子。于此西方。有一世界名曰安乐。其土有佛。号无量寿。于今现在。常为众生。讲宣正法。告一菩萨。汝善男子。娑婆世界。释迦牟尼佛。为诸薄福钝根众生。说大云经。汝可往彼。至心听受。是彼菩萨。欲来至此故先现瑞。善男子。汝观彼土诸菩萨身。满足五万六千由旬。世尊。彼来菩萨名号。何等何缘。而来此土。将非为度众生故来。唯愿如来为诸众生。分别解说。善男子。彼土菩萨。欲闻净光受记别事。并欲供养如是三昧。是故而来。善男子。是菩萨名无边光。通达方便。善能教导。一入楞伽经云。大慧。汝当知。善逝灭度后。南天竺国中大名德比丘。厥号为龙树。能破有无宗。世间中显我无上大乘法。得初欢喜地。往生安乐国。一大悲经云。我灭度后。非天竺国有比丘。名祈婆伽。修习无量最胜善根。已而命终。生于西方。过百千亿世界无量寿佛国。以后成佛。号无垢光如来

四纬中之纬者。一如华严毘卢遮那品云。尔时大威光童子。见波罗蜜善根庄严王如来成等正觉现神通力。即得念佛三昧。名无边海藏门。又光明觉品云。尔时光明。过千世界。乃至一切处。文殊菩萨。各于佛所。同时发声。说此颂言。一切威仪中。常念佛功德。昼夜无暂断。如是业应作。又贤首品云。见有临终劝念佛。又示尊像。令瞻敬。俾于佛所深归仰。是故得成此光明。又十无尽藏品第八念藏云。此念有十种。所谓寂静念清净念。不浊念明彻念。离尘念离种种念。离垢念光耀念。可爱乐念。无能障碍念。又兜率偈赞品。离垢幢菩萨云。以佛为境界。专念而不舍此人得见佛。其数与心等。又十回向品。第十回向云。以法施回向。愿得忆念与法界等。无量无边世界。未来现在。一切诸佛。又十地品中。从初至末。地地皆云。一切所作。不离念佛。又佛不思议法品云。如来有十种佛事。一者若有众生。专心忆念。则得现前。二者若有众生。心不调顺。则为说法等。又入法界品云。德云比丘。告善财言善男子。我得自在。决定解力信根清净。智光照耀。普观境界。离一切障。具清净行。往诣十方。供养诸佛。常念一切诸佛如来。总持一切诸佛正法。常见一切诸佛。随诸众生种种心乐。示现种种成正觉门。于大众中。而师子吼。善男子。我唯得此忆念一切诸佛境界。智慧光明。普见法门。所谓智光普照念佛门。常见一切诸佛国土。种种宫殿悉严净故。令一切众生念佛门。随诸众生心之所乐。皆令见佛。得清净故。令安住力。念佛门。令入如来十方中故。令安住法念佛门。见无量佛。听闻法故。照耀诸方念佛门。悉见一切诸世界中。等无差别。诸佛海故。入不可见处念佛门。悉见一切微细境中。诸佛自在神通事。故住于诸劫念佛门。一切劫中。常见如来诸所施为。无暂舍故。住一切时念佛门。于一切时。常见如来。亲近同住。不舍离故。住一切剎念佛门。一切国土。咸见佛身。超过一切。无与等故。住一切世念佛门。随于自心之所欲乐。普见三世诸如来故。住一切境念佛门。普于一切诸境界中。见诸如来次第现故。住寂灭念佛门。于一念中。见一切剎一切诸佛。示涅盘故。住远离念佛门。于一念中。见一切佛。从其所住。而出去故。住广太念佛门。心常观察。一一佛身。充遍一切诸法界故。住微细念佛门。于一毛端。有不可说如来出现。悉至其所而承事故。住庄严念佛门。于一念中。见一切剎皆有诸佛成等正觉。现神变故。住能事念佛门。见一切佛。出现世间。放智慧光。转法轮故。住自在心念佛门。知随自心所有欲乐一切诸佛现其像故。住自业念佛门。知随众生所积集业。现其影像令觉悟故。住神变念佛门。见佛所坐广大莲华。周遍法界。而开敷故。住虚空念佛门。观察如来。所有身云。庄严法界虚空界故。一法华经云。若有因缘。独入他家。一心念佛。乞食无侣。一心念佛。又云若人散乱心。入于塔庙中。一称南无佛。皆已成佛道。一净名经云。宝积。当知。直心是菩萨净土。菩萨成佛时。不谄众生。来生其国。深心是菩萨净土。菩萨成佛时。具足功德众生。来生其国。大乘心是菩萨净土。菩萨成佛时。大乘众生。来生其国。布施是菩萨净土。菩萨成佛时。一切能舍众生。来生其国。持戒是菩萨净土。菩萨成佛时。行十善道。满愿众生。来生其国。忍辱是菩萨净土。菩萨成佛时。三十二相庄严众生。来生其国。精进是菩萨净土。菩萨成佛时。勤修一切功德众生。来生其国。禅定是菩萨净土。菩萨成佛时。摄心不乱众生。来生其国。智慧是菩萨净土。菩萨成佛时。正定众生。来生其国。四无量心。是菩萨净土。菩萨成佛时。成就慈悲喜舍众生。来生其国。四摄法是菩萨净土。菩萨成佛时。解脱所摄众生。来生其国。方便是菩萨净土。菩萨成佛时。于一切法方便无碍众生。来生其国。三十七品是菩萨净土。菩萨成佛时。念处正勤神足根力觉道众生。来生其国。回向心是菩萨净土。菩萨成佛时。得一切具足功德国土。说除八难。是菩萨净土。菩萨成佛时。国土无有三恶八难。自守戒行不讥彼缺。是菩萨净土。菩萨成佛时国土。无有犯禁之名。十善是菩萨净土。菩萨成佛时。命不中夭。大富梵行。所言诚谛。常以软语。眷属不离。善和诤讼。言必饶益。不嫉不恚。正见众生。来生其国。如是宝积。菩萨随其直心。则能发行。随其发行。则得深心。随其深心。则意调伏。随意调伏。则如说行。随如说行。则能回向。随其回向。则有方便。随其方便。则成就众生。随成就众生。则佛土净。随佛土净。则说法净。随说法净。则智慧净。随智慧净。则其心净。随其心净。则一切功德净。是故宝积。若菩萨。欲得净土。当净其心。随其心净。则佛土净。又云。菩萨成就八法。于此世界。行无疮疣。生于净土。何等为八。饶益众生。而不望报。代一切众生。受诸苦恼。所作功德。尽以施之。等心众生。谦下无阂。于诸菩萨。视之如佛。所未闻经。闻之不疑。不与声闻。而相违背。不嫉彼供。不高己利。而于其中。调伏其心。常省己过。不讼彼短。恒以一心。求诸功德。是为八。一涅盘经云。菩萨六念。念佛第一。又云。系念思惟。因缘力故。得断烦恼。一大悲经云。一称佛名。以是善根。入涅盘界。不可穷尽。一大般若经云。佛告曼殊室利菩萨。能正修行一相庄严三昧。疾证菩提。修此行者。应离喧杂。不思众生相。专心系念。于一如来。审取名字。善想容仪。即为普观三世一切诸佛。即得诸佛一切智慧。一坐禅三昧经曰。菩萨坐禅。不念一切。惟念一佛。即得三昧。一增一阿含经云。四事供养阎浮提一切众生。若有称佛名号。如[(壳-一)/牛]乳顷。功德过上。不可思议。一文殊般若经云。佛告文殊。欲入一行三昧者。应处空间舍诸乱意。不取相貌。系心一佛。专称名字。随彼方所。端身正向。能于一佛。念念相续。即是念中。能见过去未来见在诸佛。念一佛功德。与念无量佛功德无二。阿难。所闻佛法。犹住量数。若得一行三昧。诸经法门。一一分别。皆悉了知。昼夜宣说。智慧辩才。终不断绝。阿难。多闻辩才。百千等分。不及其一。一大集经云。若人专念一方佛。或行或坐。至七七日。现身见佛。即得往生。一法华三昧观经云。十方众生。一称南无佛者。皆当作佛。惟一大乘。无有二三。一切诸法。一相一门。所谓无生无灭。毕竟空相。习如是观。五欲自断。五盖自除。五根增长。即得禅定。一那先经云。王问那先。人生造恶。临终念佛。得生佛国。我不信是语。那先答言。如持大石置于船上。因得不没。人虽本恶。因念佛故。不入泥犁。其小石没者。如人作恶。不知念佛。便入泥犁中。颂曰

&nbsp;&nbsp;&nbsp;&nbsp;如来金口言&nbsp;&nbsp;&nbsp;&nbsp;赞叹西方土

&nbsp;&nbsp;&nbsp;&nbsp;如入长安城&nbsp;&nbsp;&nbsp;&nbsp;东西南北入

&nbsp;&nbsp;&nbsp;&nbsp;入已即一城&nbsp;&nbsp;&nbsp;&nbsp;无别天子都

&nbsp;&nbsp;&nbsp;&nbsp;普贤佛长子&nbsp;&nbsp;&nbsp;&nbsp;文殊七佛师

&nbsp;&nbsp;&nbsp;&nbsp;授记及回向&nbsp;&nbsp;&nbsp;&nbsp;是果位往生

&nbsp;&nbsp;&nbsp;&nbsp;释种得法忍&nbsp;&nbsp;&nbsp;&nbsp;善财证佛果

&nbsp;&nbsp;&nbsp;&nbsp;面奉阿弥陀&nbsp;&nbsp;&nbsp;&nbsp;是菩萨往生

&nbsp;&nbsp;&nbsp;&nbsp;龙树破有无&nbsp;&nbsp;&nbsp;&nbsp;祈婆最胜根

&nbsp;&nbsp;&nbsp;&nbsp;皆得佛授记&nbsp;&nbsp;&nbsp;&nbsp;是禅师往生

&nbsp;&nbsp;&nbsp;&nbsp;闻佛心信乐&nbsp;&nbsp;&nbsp;&nbsp;诵念与持讽

&nbsp;&nbsp;&nbsp;&nbsp;大石置船上&nbsp;&nbsp;&nbsp;&nbsp;是下劣往生

&nbsp;&nbsp;&nbsp;&nbsp;阿难世多闻&nbsp;&nbsp;&nbsp;&nbsp;佛子中第一

&nbsp;&nbsp;&nbsp;&nbsp;不如念一佛&nbsp;&nbsp;&nbsp;&nbsp;顿了诸经法

&nbsp;&nbsp;&nbsp;&nbsp;云何义解家&nbsp;&nbsp;&nbsp;&nbsp;得轻易念佛

&nbsp;&nbsp;&nbsp;&nbsp;诸正念法门&nbsp;&nbsp;&nbsp;&nbsp;经中皆悉载

&nbsp;&nbsp;&nbsp;&nbsp;但一大乘法&nbsp;&nbsp;&nbsp;&nbsp;无二亦无三

&nbsp;&nbsp;&nbsp;&nbsp;奉劝悟达士&nbsp;&nbsp;&nbsp;&nbsp;趁时歇狂解

&nbsp;&nbsp;&nbsp;&nbsp;一心念阿弥&nbsp;&nbsp;&nbsp;&nbsp;莲花念念生

&nbsp;&nbsp;&nbsp;&nbsp;此是常寂光&nbsp;&nbsp;&nbsp;&nbsp;非报非方便

&nbsp;&nbsp;&nbsp;&nbsp;作是观为正&nbsp;&nbsp;&nbsp;&nbsp;勿妄生分别

&nbsp;&nbsp;&nbsp;&nbsp;禅教律三乘&nbsp;&nbsp;&nbsp;&nbsp;同归净土海

&nbsp;&nbsp;&nbsp;&nbsp;一切法皆入&nbsp;&nbsp;&nbsp;&nbsp;是无上普门

&nbsp;&nbsp;&nbsp;&nbsp;教海义无量&nbsp;&nbsp;&nbsp;&nbsp;瓮观舍少许

&nbsp;&nbsp;&nbsp;&nbsp;一脔遍鼎味&nbsp;&nbsp;&nbsp;&nbsp;是中有全藏