## 净土或问

述曰,吾观古今法运盛衰之故,而后知禅净共为隆替者也。人唯未悟,故不了生死利害。岂有悟而犹轻一生不退者乎。人唯未悟,故不了诸佛甚深境界。岂有悟而犹见等流俗者乎。永明诸老,料拣禅净,如道自家屋里事。由其彻悟自宗故耳。末世禅道大坏,食唾者多。于是净土一宗,异见茁长。由唐至宋,荆棘丛生。天如为中峰最胜子,故能继永明诸老,力扶净土之衰。今观或问一书,较诸天台紫阁。其间邪帜遍树,见网交罗。作者推陷廓清,其劬劳亦未免倍甚。盖禅净俱衰使然,读者亦可以观时变矣。然诸老匡扶净土,实救本宗。或问开章,谓永明深有功于宗教。此等语,偷心未尽者,未肯遽以为然。然使宗教上流,能参破第一则淆讹公案,能讲透第一个差别名相,超然于凡外权小路歧,一去不复更入。又能普于十方,为诸迷者遍破遍透遍超。而谓宗教之能事不毕于此,吾不信也。序次十要,由十疑宝王而至或问。深有感于法运盛衰之故,因为弄引,请益后贤。

评点净土或问感赋(有小引)

余读净土或问,有怀于天如老人深有功于宗教一语,遂谬为评点。时度夏华阳度云精舍。溪楼山影,云物静好,漫赋古兴一篇。赋成,三叹而感之。谨录于首,聊当题词。

窗外青山如列屏,山下清流朱弦声。窗中有人拭几尘,熟读天如六字经。世人皆悟向上窍,又能悟得心王妙。须弥芥子都[足+孛]跳,露柱灯笼齐厮闹。独有一个佛名号,千悟万悟悟不到。天如两眼烁如火,淆讹公案直下剖。不从门外循墙走,恰恰自家屋里坐。愚夫愚妇闲活计,恰恰自家屋里事。恒沙沙数诸通明,恰恰自家屋里人。空中迅鸟迹如画,恰恰自家屋里话。窗外青山如镜里,山下清流镜中水。镜中有人逐云起,宝王三昧应如是。奇哉一句阿弥陀,勘破宗教诸禅和。就中也有无奈何,曾听城边霜月歌。戊申仲夏白月孟斋日,私淑后学成时,题于度云庵云气楼之溪窗左个。

净土或问

元师子林天如维则述

天如老人,方宴默于卧云之室,有客排闼而入者,禅上人也。因命之坐。坐久,夕阳在窗,篆烟将灭。客乃整衣起立,从容而问曰,窃闻永明寿和尚,禀单传之学于天台韶国师,是为法眼的孙。匡徒于杭之净慈,座下常数千指。其机辩才智,雷厉风飞。海内禅林,推之为大宗匠。奈何说禅之外,自修净土之业,而且以教人。复撰拣示西方等文,广传于世。及作四料拣偈。其略曰,有禅无净土,十人九蹉路。无禅有净土,万修万人去。看他此等语言,主张净土,无少宽容。无乃自屈其禅,而过赞净土耶。此疑非小。师其为我辩之。

○答曰,大哉问也。当知永明非过赞也。深有功于宗教者也。惜永明但举其纲,而发明未尽,故未能尽遣禅者之疑也。余忝学禅,未谙净土。然亦尝涉猎净土诸书,稍知其概。本是易行易入之方,亦是难说难信之法。所以释迦慈父现在世时,为诸弟子说弥陀经。预知末法众生,少能信向。故引六方诸佛出广长舌说诚实言,以起其信,以破其疑。及于经末,因诸佛所赞,乃复自言。当知我于五浊恶世,行此难事,为一切世间说此难信之法,是为甚难。此皆苦口叮咛,劝人信向矣。且大悲世尊垂救末劫。凡金口所宣,一偈一句,而人非人等,莫不信受奉行。独于净土之说,则间有疑者。何哉。良由净土教门,至广至大。净土修法,至简至易。以其广大而简易,故闻者不能不疑焉。所谓广大者,一切机根,摄收都尽。上而至于等觉位中,一生补处菩萨,亦生净土。下而至于愚夫愚妇,与夫五逆十恶无知之徒,临终但能念佛悔过,归心净土者,悉获往生也。所谓简易者,初无艰难劳苦之行,又无迷误差别之缘。但持阿弥陀佛四字名号,由此得离娑婆,得生极乐,得不退转,直至成佛而后已也。其广大既如彼,其简易又如此。故虽智者,亦不能无疑焉。汝如知此,则知永明之赞,深有意焉,而非过也。

问曰,广大简易,既闻命矣。如禅宗悟达之士,既曰见性成佛,其肯复求净土之生乎。○答曰,汝未之知耳。悟达之士,政愿求生。古人云,不生净土,何土可生。汝但未悟。使汝既悟,则汝净土之趋,万牛不能挽矣。(上二答皆略。详在下第三答。)

问曰,佛祖出世,为度众生。学者但患大事不明。大事既明,当行佛教,随类化身,入泥入水,不避生死,广度生灵。今悟达之士,求生净土。则厌苦趋乐,不顾他人,此非吾所愿也。

○答曰,见卵而求时夜,何太早计耶。汝将谓一悟之后,习漏永除,便得不退转耶。汝将谓一悟之后,更无遍学佛法修行证果等事耶。汝将谓一悟之后,便可上齐诸佛,入生入死,不受障缘之所挠耶。审如是,则诸大菩萨修六度万行,动经恒河沙数劫者,反有愧于汝矣。古教有云,声闻尚有出胎之昧,菩萨亦有隔阴之昏。况近时薄解浅悟,而自救不了者乎。纵有悟处深远,见地高明,行解相应,志在度人者。奈何未登不退,力用未充。居此浊恶,化此刚强,此亦先圣之所未许。如以未完不固之舟,济多人于恶海,自他俱溺,其理必然。故往生论云,欲游戏地狱门者,必生彼土,得无生忍已。还入生死,救苦众生。以此因缘,求生净土。又先圣有云,未得不退转位,不可混俗度生。未得无生法忍,要须常不离佛。譬如婴儿,常不离母。又如弱羽,只可传枝。今此国中,释迦已灭,弥勒未生。而况四恶苦趣,因果牵缠。外道邪魔,是非扇乱。美色淫声之相惑。恶缘秽触之交侵。既无现佛可依,又被境缘所挠。初心悟达之人,鲜有不遭其退败者。所以世尊殷勤指归极乐者,良有以也。盖彼弥陀,现在说法。乐土境缘,种种清净。倘依彼佛,忍力易成。高证佛阶,亲蒙授记。然后出化众生,去来无碍也。以是之故,虽上根利器,犹愿托生。况汝中下之辈,初得发明者乎。岂不见观佛三昧经中,文殊自叙宿因,谓得念佛三昧,常生净土。世尊复记之曰,汝当往生极乐世界。又不见华严经中,普贤劝进善财童子,海会大众。以十大愿王,导归极乐。其偈云,愿我临欲命终时,尽除一切诸障碍。面见彼佛阿弥陀,即得往生安乐刹。又云,彼佛众会咸清净,我时于胜莲华生。亲睹如来无量光,现前授我菩提记。蒙彼如来授记已,化身无数百俱胝。智力广大遍十方,普利一切众生界。又不见入楞伽经中,授记龙树偈云,南天竺国中,大名德比丘,厥号为龙树,能破有无宗。世间中显我,无上大乘法。得初欢喜地,往生安乐国。又不见起信论中,马鸣菩萨有求生之愿。无量寿论,天亲菩萨有愿往之心。又不见大宝积经中,印许净饭王,及七万释种,同生安养。十六观经中,指示韦提夫人,及五百侍女,同觐弥陀。且净饭韦提等,皆是现得无生法忍。西竺似此之流,不可得而胜数矣。东土如庐山远公,合社高人。天台贤首,诸宗尊者。自行化他,曰僧曰俗,同生净土者,又可得而胜数耶。只如文殊普贤,大菩萨也。善财海众,遍参知识,悟同诸圣者也。马鸣龙树等,亦菩萨也,亦禅宗以为大祖师也。此诸圣人,所悟所证,比今悟达之士,为何如哉。彼尚愿生乐国,亲近弥陀。而汝一悟之后,更不求生。则龙树马鸣普贤文殊等,反不若汝。汝何不自揣其心,自量其力。所修所证,诚有过于二菩萨,二禅祖者乎。所参知识,所悟佛性,诚有过于善财海众者乎。所得无生法忍,受佛印证,诚有过于净饭韦提者乎。净饭国王,佛之父也。七万释种,佛之亲属也。净土之生,倘无利益,佛忍自误其父与亲属乎。向谓得无生法忍者,可许混俗度生。今其父王亲属既得此忍,而尚记往生。则如来护持保养之意,岂不深且远乎。多见今之禅者,不究如来之了义,不知达摩之玄机。空腹高心,习为狂妄。见修净土,则笑之曰,彼学愚夫愚妇之所为,何其鄙哉。余尝论其非鄙愚夫愚妇也,乃鄙文殊普贤龙树马鸣等也。非特自迷正道,自失善根。自丧慧身,自亡佛种。且成谤法之业,又招鄙圣之殃,佛祖视为可哀怜者。于是永明和尚,深怜而痛哀之,剖出心肝,主张净土。既以自修,又以化世。故其临终,预知时至,乃有种种殊胜相现,舍利鳞砌于身。尝有抚州一僧,经年旋绕其塔。人问其故。僧曰,因病入冥,阎王以阳数未艾,得放还生。乃见殿左供养画僧一帧,阎王礼拜殷勤。遂叩主吏。吏曰,此永明寿禅师也。其修行精进,径生极乐上品。王故图像而礼敬之。夫永明既悟达摩直指之禅。又能致身于极乐上品。以此解禅者之执情,以此为末法之劝信。故余谓其深有功于宗教者,此也。岂特永明为然。如死心新禅师作劝修净土之文。有云,弥陀甚易念。净土甚易生。又云,参禅人最好念佛。根机或钝,恐今生未能大悟。且假弥陀愿力,接引往生。又云,汝若念佛不生净土,老僧当堕拔舌地狱。又如真歇了禅师作净土说。有云,洞下一宗,皆务密修,其故何哉。良以念佛法门,径路修行。正按大藏接上上根器,傍引中下之机。又云,宗门大匠,已悟不空不有之法,秉志孜孜于净业者。得非净业之见佛,尤简易于宗门乎。又云,乃佛乃祖,在教在禅。皆修净业,同归一源。入得此门,无量法门,悉皆能入。至如天衣怀禅师,圆照本禅师,慈受深禅师,南岳思禅师,法照禅师,净霭禅师,净慈大通禅师,天台怀玉禅师,梁道珍禅师,唐道绰禅师,毗陵法真禅师,姑苏守讷禅师,北涧简禅师,天目礼禅师等。诸大老,皆是禅门宗匠。究其密修显化,发扬净土之旨,则不约而同。岂特诸大老为然。余尝闻一老宿言曰,合五家之宗派,尽天下之禅僧,悟与未悟,无有一人不归净土者。因问其故。乃曰,如百丈大智海禅师,是江西马祖传道之的子。天下丛林,依他建立,从古至今,无一人敢议其非。天下清规,依他举行,从始至末,无一事敢违其法。看他为病僧念诵之规云,集众同声,举扬一偈,称赞阿弥陀佛。复同声称念南无阿弥陀佛,或百声,或千声。回向伏愿云,诸缘未尽,早遂轻安。大命难逃,径归安养。此非净土之指归乎。又看他津送亡僧,大众念诵回向伏愿云,神超净域,业谢尘劳。莲开上品之华,佛授一生之记。此非净土之指归乎。至于荼毗之际,别无所为,但令维那引声高唱南无西方极乐世界大慈大悲阿弥陀佛。如是十唱,而大众十和,总名之曰十念也。唱毕,复回向云,上来称扬十念,资助往生。此非净土之指归乎。自百丈以来,凡所以津送亡僧,皆依此法。然则所谓合五家之宗派,尽天下之禅僧,无有一人不归净土者,岂不然乎。以余观老宿所引之言,诚有所据而不容辩矣。又因其言,遂悟百丈祖师立法之意,亦岂无所据而然耶。汝在丛林津送亡僧,不知其几矣。此等回向十念,口里唱过,耳里听过,又不知其几矣。汝既不会祖师之意,又自不发省觉之心。妄谓悟达之士不愿往生。则天下禅者之执,莫汝若矣。

问曰,净土摄机,诚乎其广矣。愚不敢复议矣。然亦尝闻有唯心净土,本性弥陀之说。愚窃喜之。及观净土经论,所谓净土者,十万亿土外之极乐也。所谓弥陀者,极乐国中之教主也。是则彼我条然,远在唯心本性之外矣。果何谓耶。

○答曰,汝言局矣。不识汝心之广大而明妙者矣。楞严云,色身外洎山河虚空大地,咸是妙明真心中物。又云,诸法所生,唯心所现。安有佛土而不在吾心者哉。当知净土唯心,心外无土。如大海之现群沤,无一沤能外海也。唯心净土,土外无心。犹众尘之依大地,无一尘不名地也。又当知先圣有云,唯此一心,具四种土。一曰凡圣同居。二曰方便有余。三曰实报无障碍。四曰常寂光也。一凡圣同居土者,自分二类。初曰同居秽。次曰同居净。初同居秽土者,娑婆之类是也。居其中者,有凡有圣。而凡圣各二。凡居二者。一恶众生,即四趣也。二善众生,即人天也。圣居二者。一实圣,即四果辟支,通教七地,别十住,圆十信后心。通惑虽尽,报身犹在,皆名实也。二权圣,谓方便实报寂光土中法身菩萨及妙觉佛,为利有缘,应生同居,皆是权也。是等与凡共住,故云凡圣同居。四趣共住,故云秽土也。次同居净土者。且如极乐国,虽果报殊胜,非余可比。然亦凡圣同居。何以故。虽无四趣,而有人天。以生彼土者,未必悉是得道之人。如经云,犯重罪者,临终忏悔念佛,即得往生,故知虽具惑染,亦得居也。圣居权实,类前可知。但以无四恶趣,故名为净。或曰,具明土相,复多不同。如无动界,虽是净土,犹有男女及须弥等。净土既其不同,秽土亦应不等也。二方便有余土者。二乘,三种菩萨,证方便道者之所居也。何则。若修二观,断通惑,尽尘沙,别惑无明未断。舍分段身而生界外,受法性身,即有变易。所居之土,名有余者,无明未断也。名方便者,方便行人之所居也。故释论云,出三界外有净土,声闻辟支佛出生其中。受法性身,非分段生也。三实报无障碍土者。无有二乘,纯诸法身菩萨所居。破无明,显法性,得真实果。而无明未尽,润无漏业,受法性报身。亦名果报国。仁王经云,三贤十圣住果报是也。以观实相,发真无漏,所得果报,故名为实。修因无定,色心无碍,故名实报无障碍土。华严明因陀罗网世界是也。四常寂光土者。妙觉极智所照如如法界之理,名之为国。亦名法性土。但真如佛性,非身非土,而说身土。离身无土,离土无身。名身土者,一法二义。普贤观,毗卢遮那住处,名常寂光。前二土是应,即应佛所居。第三亦应亦报,即报佛所居。第四但是真净。非应非报,法身所居。又云,常即法身,寂即解脱,光即般若。如世伊三点,不纵横并别,名秘密藏。诸佛如来所游居处,真常究竟,极为净土。由是观之。所谓十方微尘国土者,唯吾心中之土也。三世恒沙诸佛者,唯吾心中之佛也。知此,则知无一土不依吾心而建立。无一佛不由吾性而发现。然则十万亿外之极乐,独非唯心之净土乎。极乐国中之教主,独非本性之弥陀乎。又当知唯此一心,具含十界。身土融通,重重无碍。又当知心佛众生,三无差别。生佛互现,念念交参。所以云,诸佛心内众生,尘尘极乐。众生心中诸佛,念念弥陀。又云,十方净秽,卷怀同在于刹那。一念色心,罗列遍收于法界。并天真本具,非缘起新成。一念既然,一尘亦尔。故能一一尘中一切刹,一一心中一切心。一一心尘复互周,重重无尽无障碍。一时顿现非隐显,一切圆成非胜劣。若神珠之顿含众宝,犹帝网之交映千光。我心既然,生佛体等。如此,则方了迁神亿刹,实生乎自己心中。孕质九莲,岂逃乎刹那际内。又云,极乐遍在一切处,举一而全收也。如帝释殿上,千珠宝网。千珠光影咸入一珠。一珠光影遍入千珠。虽珠珠互遍,此珠不可为彼,彼珠不可为此。参而不杂,离而不分。一一遍彰,亦无所在。极乐净土,即千珠之一。十万亿国,亦各千珠之一。至若三乘人天,下至地狱饿鬼畜生修罗,一一无非千珠之一。阿弥陀佛,亦千珠直示一珠。见一佛,即见十方诸佛,亦见十方九界众生。微尘刹海,十世古今。一印顿圆,无余法矣。如上所引,皆佛祖圣贤递相发扬之明训也。知此,则知诸刹诸尘,尘尘皆唯心之极乐也。一尘一佛,佛佛皆本性之弥陀也。复何疑哉。

问曰,既谓净秽融通,尘尘极乐,何娑婆独不免于秽耶。

○答曰,凡夫业感,即净而秽。佛眼所观,即秽皆净。岂释迦报境而果秽哉。

问曰,含摄无余,吾信唯心之大矣。圆融无碍,吾信唯心之妙矣。奈何尚滞迷情,未离秽业。则吾唯心之土,何由净耶。

○答曰,心垢土垢,心净土净。故维摩经云,欲得净土,当净其心。随其心净,则佛土净。夫欲净其心者,舍净土之修法,他无能焉。

问曰,净土修法,其详可得闻乎。

○答曰,净土无修,修因迷有。法无高下,高下由根。根有多殊,修分多类。摄其多类,总有三门。一曰观想。二曰忆念。三曰众行。皆依极乐弥陀以为之主也。一曰观想者。如观经云,诸佛如来是法界身,入一切众生心想中。是故汝等心想佛时,是心即是三十二相,八十随形好。是心作佛,是心是佛。诸佛正遍知海,从心想生。是故应当一心系念谛观彼佛。天台疏曰,诸佛如来下,泛明诸佛。是故应当下,遍观弥陀。法界身者,报佛法性身也。众生心净,法身自在,故云入。如白日升天,影现百川。明佛身自在,能随物现也。又法界身是佛身,无所不遍,法界为体。得此观佛三昧,解入相应,故云入心想也。是心作佛者。佛本是无,心净故有。是心是佛者。向闻佛本是无,心净故有,便谓条然,故云即是。始学名作。终成即是。妙宗释曰,欲想佛身,当明观体。体是本觉,起成能观。本觉乃是诸佛法界之身。以诸佛无别所证,全证众生本性故也。若始觉有功,本觉乃显,故云法身从心想生。又弥陀与一切佛,一身一智,应用亦然。弥陀身显,即诸佛身。诸佛相明,即弥陀体。故泛明诸佛,以为弥陀观体。从法界身下,是约感应道交释。从又法界身下,约解入相应释。融心解云,若无初释,则观非观佛。若无次释,则生佛体殊。二释相成,是今观法。妙宗又曰,今之心观,非直于阴观本性佛,乃托他佛显乎本性。故先明应佛入我想心,次明佛身全是本觉。故应佛显,知本性明。托外义成,唯心观立。若论作是,即不思议三观也。以若破若立名作,空假二观也。不破不立名是,中道观也。全是而作,则三谛俱破俱立。全作而是,则三谛俱非破立。即中之空假名作,能破三惑,能立三法。故感他佛三身圆应,能成我心三身当果。即空假之中名是,则全惑即智,全障即德。故心是应佛,心是果佛。故知作是一心。修此三观,乃诸观之总体,一经之妙宗也。又曰,此观能令四佛土净,如是方为此经宗致。乃至云,此经本为韦提希厌同居秽,求同居净。故谈妙观,观彼依正。三观若成,粗垢先落。非有余净,更生何处。须知正为生同居净,故立三观。良由观妙,能破三惑。不独感于同居净土。随其惑断浅深之处,自然感得有余等三土。如病须药,本为身安。求得仙方,修合服之。不但身安,兼能轻骨。身安可喻生同居净,轻骨可喻感上三土。只是一药,效乃深胜。如一妙观,能净四土。解云,韦提本欲舍秽取净。而佛示观法,舍秽必尽,显净无遗。如月盖为免舍离果报之病,故请观音。及乎宣咒,乃能消伏三毒之根,具足五眼之果。故一心三观求生净土者。以三惑为秽土之因,以三谛为净土之果。故别惑尽,则寂光净。究竟三谛也。别惑未尽,则实报净。分证三谛也云云。如上所明一心三观,能破三惑,能净四土。其惑未破而生安养同居者,托胜增修,则有余等三净可待矣。且教有云,五浊轻重,同居净秽。而圆观轻浊所感同居,依正最净。比修戒善及余经众善感安养土,其相天殊。故天台宗以圆观为定善也。二曰忆念者。或缘相好,或持名号,皆名忆念。而有理有事。如华严解脱长者云,我若欲见安乐世界无量寿如来,随意即见。如是十方一切世界所有如来,我若欲见,随意即见。我能了知一切如来,国土庄严,神通等事。无所从来,亦无所至。无有处所,亦无住处。亦如己身,无来无去,无行住处。然彼如来不来至此,我不往彼。知一切佛,及与我心,皆如梦故。如梦所见,从分别生。见一切佛,从自心起。又知自心如器中水,悟解诸法如水中影。又知自心犹如幻术,知一切佛如幻所作。又知自心诸佛菩萨,悉皆如响。譬如空谷,随声发响。悟解自心,随念见佛。我如是知,如是忆念。所见诸佛皆由自心。贞元疏曰,无所从来下,正辨唯心。即心无心,便入真如。了彼相虚,唯心现故。既了唯心,了心即佛。故随所念,无非佛矣。下列四喻,通显唯心,喻无来往。别喻兼明不出入等。四喻皆具四观。一正是唯心,二唯心故空,三唯心故假,四唯心故中。融而无碍,即华严意。梦喻不来不去,影喻不出不入,幻喻非有非无,响喻非合非散。又如般舟经,教修佛立三昧,专念弥陀。其略云,常念彼佛,譬如梦见金宝亲属,相与娱乐等。永明曰,此喻唯心所作,即有而空,故无来去。又如幻非实,则心佛两忘。而不无幻相,则不坏心佛。空有无碍,即无去来,不妨普见。见即无见,常契中道。是以佛实不来,心亦不去。感应道交,唯心自见。又如楞严大势至云,子若忆母,如母忆时,母子历生不相违远。至我本因地,以念佛心,入无生忍。●川以理事判之曰,观其母子相忆之喻,则是同居事相而已。观其自证无生法忍,则念佛心不可单约事相而解。念存三观,佛具三身,心破三惑,无生忍位,乃可入焉。又如弥陀经云,执持名号,至一心不乱。净觉曰,一心不乱,例前妙观,同名正受,即定心定善也。据往人之论,则有理事。若达此心四性不生,与空慧相应,是理一心。若用心存念,念念不间,名事一心也。真歇亦曰,一心不乱,兼含理事。若事一心,人皆可以行之。由持名号,心不乱故。如龙得水,似虎靠山。此即楞严忆佛念佛,现前当来必定见佛,去佛不远。不假方便,自得心开。连摄中下二根之义也。若理一心,亦非他法。但将阿弥陀佛四字,做个话头,二六时中,直下提撕。不以有心念,不以无心念,不以亦有亦无心念,不以非有非无心念。前后际断,一念不生。不涉阶梯,径超佛地。余尝评之。不以有心念等,文有四节,可配三观。初节配空,次节配假,第三双离,第四双即。双离双即,可配中观。盖彼中观,亦含遮照之义也。合而言之,无非以修契性,显其当处即空,全体即有,亦非空有,亦是空有。不可凑泊,不可拟议。心路绝处,即名为佛。如上略举数条,通名忆念。而各分理事。其理念者,与圆观同。能破三惑,能净四土。此摄上上根也。若其事相念者,近则感同居净,远则可为上三土之因耳。降此以下,事相不等。如诸经所说,或一生系念,或三月系念,或晨朝十念,或七七日念,或十日十夜六时中念,或一日一夜不断专念。加以深信之力,净愿之力,佛加被力,皆生极乐。又下而至于逆恶凡夫,临终十念,亦许得生。此摄中根及下下根也。三曰众行者。如华严经,普贤菩萨劝进善财童子海会大众,发十大愿。一者礼敬诸佛。二者称赞如来。三者广修供养。四者忏悔业障。五者随喜功德。六者请转法轮。七者请佛住世。八者常随佛学。九者恒顺众生。十者普皆回向。其一一愿皆云,虚空界尽,众生界尽,众生业尽,众生烦恼尽,我愿乃尽。而虚空界乃至众生业烦恼不可尽故,我此愿王无有穷尽。念念相续,无有间断。身语意业,无有疲厌。至临命终时,最后刹那,一切诸根,悉皆散坏。一切威势,悉皆退失。辅相大臣,宫殿内外,象马车乘,珍宝伏藏,无复相随。唯此愿王,不相舍离。于一切时,引导其前。一刹那间,即得往生极乐世界。到已,即见阿弥陀佛。其人自见生莲华中,蒙佛授记。得授记已,经无数劫,普于十方不可说不可说世界。以智慧力,随众生心,而为利益。乃至能于烦恼大苦海中,拔济众生,令其出离。皆得往生极乐世界。又如法华经云,闻是经典,如说修行。于此命终,即往极乐世界阿弥陀佛大菩萨众围绕住处。生莲华中,宝座之上。不复为贪欲所恼,亦复不为瞋恚愚痴所恼,亦复不为骄慢嫉妒诸垢所恼。得菩萨神通,无生法忍。又如大宝积经,发十种心,往生极乐。佛告弥勒,如是十心,非诸凡愚不善丈夫具烦恼者之所能发。何者为十。一者,于诸众生,起于大慈,无损害心。二者,于诸众生,起于大悲,无逼恼心。三者,于佛正法,不惜身命,乐守护心。四者,于一切法,发生胜忍,无执著心。五者,不贪利养恭敬尊重,净意乐心。六者,求佛种智,于一切时,无忘失心。七者,于诸众生,尊重恭敬,无下劣心。八者,不著世论,于菩提分,生决定心。九者,种诸善根,无有杂染,清净之心。十者,于诸如来,舍离诸相,起随念心。是名菩萨发十种心。由是心故,当得往生。若人于此十心,随成一心,乐欲往生彼佛世界。若不得生,无有是处。又如观经云,欲生彼国者,当修三福。一者,孝养父母,奉事师长,慈心不杀,修十善业。二者,受持三归,具足众戒,不犯威仪。三者,发菩提心,深信因果,读诵大乘,劝进行者。此三种业,过去未来现在诸佛净业正因。疏曰,初业共凡夫,次业共二乘,后业乃大乘不共之法也。又如大本,三辈发菩提心,及诸经论所明诵经持咒,建塔造像,礼拜赞颂,奉持斋戒,烧香散华,悬缯幡盖,凡一行一事,足以求生者,资之以信愿回向之力,无不生也。如上泛引,通名众行。然愿行既有大小之不等,而又各有理事之不同。且如华严十愿,宝积十心之类,生于极乐者,其所感依正之胜,及所见之佛,所闻之法,较诸小行常流,应必悬异也。

问曰,吾闻善财童子,圆顿利根,一生取办。今乃不生华藏,而劝生极乐,此何意耶。

○答曰,华严疏中,自有此问。彼所答云,有缘故。归凭情一故。不离华藏故。即本师故。谓华藏中所有佛刹,皆微尘数。极乐去此十万亿土,并未出于刹种之中,故不离也。经云,或有见佛无量寿,观自在等共围绕,此赞遮那随名异化,故即本师也。又曰,普贤为善财海众,结归极乐者。盖为信解圆宗之人,入文殊智,修普贤行。福慧事理皆称法界。此大心人,虽妙悟本明,顿同诸圣。然犹力用未充,未及如来出世普利众生。所以暂依净土,亲近弥陀,直至成佛,意在此也。

问曰,众行门中,既云大小不等,理事有殊。所感生相,亦乃悬异。然则观想忆念二门,修各不等。其所感相,同耶异耶。

○答曰,皆不同也。故永明曰,九品往生,事非一等。或游化国,见佛应身。或生报土,见佛真体。或一夕,而便登上地。或经劫,而方证小乘。或利根钝根。或定意散意。或道悟迟速,而机器不同。或花开早晚,而时限有异。又慈云曰,虽分九品,犹是略分。若更细分,亦应无量。

问曰,极乐只是同居,本非实报。何谓或生报土,见佛真体耶。

○答曰,你将谓同居之外,别有实报耶。当知三土,不离同居。特身境受用,递递不相同耳。如经云,弥陀佛身高六十万亿那由他恒河沙由旬等。古师曰,此实报身也。又霅川曰,极乐国土,四土不同,岂但极乐为然。荆溪云,直观此土,四土具足。如当时华严海会,不离逝多林。而诸大声闻,不知不见,即此类也。

问曰,既云此土四土具足。只消就此展转修行,反欲舍此而生彼国,何耶。

○答曰,此方虽具四土,奈何秽业难除。夫欲舍秽取净,势须彼国求生。四明云,此土浊重,十信方出苦轮。彼土境胜,九品悉阶不退。岂不闻大通佛世,受教之徒。已经尘点劫来,尚在声闻之地。皆因退转,故涉长时。如身子已证六心,犹自退落五道,况悠悠修行者乎。盖由此土,多值退缘。故云,鱼子庵罗华,菩萨初发心,三事因中多,及其结果少。若生极乐,藉彼胜缘。博地凡夫,便皆不退。以是之故,求生彼国也。

问曰,同居净土,其类甚多。今偏指极乐,而又偏赞其境胜缘胜,何耶。

○答曰,经云,彼国众生,无有众苦,但受诸乐,故名极乐。今以娑婆对而比之。此则血肉形躯,有生皆苦。彼则莲华化生,无生苦也。此则时序代谢,衰老日侵。彼则寒暑不迁,无老苦也。此则四大难调,多生病患。彼则化体香洁,无病苦也。此则七十者稀,无常迅速。彼则寿命无量,无死苦也。此则亲情爱恋,有爱必离。彼无父母妻子,无爱别离苦也。此则仇敌怨仇,有怨必会。彼则上善聚会,无怨憎会苦也。此或困苦饥寒,贪求不足。彼皆衣食珍宝,受用现成。此或丑秽形骸,根多缺陋。彼则端严相貌,体有光明。此则轮转生死,彼则永证无生。此有四趣之苦,彼无三恶之名。此则丘陵坑坎,荆棘为林,土石诸山,秽恶充满。彼则黄金为地,宝树参天,楼耸七珍,花敷四色。此则双林已灭,龙华未来。彼则无量寿尊,现在说法。此则观音势至,徒仰嘉名。彼则与二上人,亲为胜友。此则群魔外道,恼乱正修。彼则佛化一统,魔外绝踪。此则媚色妖淫,迷惑行者。彼则正报清净,实无女人。此则恶兽魑魅,交扇邪声。彼则水鸟树林,咸宣妙法。二土较量,境缘迥别。而乐邦之胜,其数无穷,未暇悉举也。其境胜者,可以摄众生取净之情。其缘胜者,可以助生者修行之力。虽同居净类甚多,唯极乐修行缘具,故偏指也。

问曰,十方如来,皆可亲近。今独推弥陀者,何耶。

○答曰,独推弥陀,其故有三。一誓愿深重。二娑婆有缘。三化道相关也。愿重者。经云,弥陀往昔因中,尝发种种广大誓愿。其略曰,若我成佛已来,其有众生愿生我国。或闻我名,修诸善本,称我名号,乃至十念。若不生者,誓不取正觉。既生我国,若有退转,不决定成佛者,誓不取正觉。故华严钞曰,弥陀愿重,偏接娑婆众生也。有缘者。我佛释迦现在世时,众生闻佛所教,归向弥陀,固已多矣。观佛灭后,末世众生,无问僧俗男女,贵贱贫富,稍闻佛教者,无不信向。未闻佛教者,亦会称名。纵是顽愚暴恶,无信之徒。或遭厄难危险之处,或发赞叹怨嗟之声。不觉信口,便叫阿弥陀佛。至于儿童女子戏弄之际,聚沙抟泥,图墙画壁,便作弥陀佛像。甚至于学行未稳,学语未成者,自然能唱阿弥陀佛。此皆不劝而发,不教而能。非有缘而何。又如无量寿经云,吾说此经,令见无量寿佛,及其国土。所当为者,皆可求之。无得以我灭度之后,复生疑惑。当来之世,经道灭尽,我以慈愍,特留此经,更住百岁。其有众生,值此经者,随意所愿,皆可得度。又经云,此经灭后,佛法全无。但留阿弥陀佛四字名号,救度众生。其有不信而谤毁者,当堕地狱,具受众苦。故天台云,当知彼佛于此恶世,偏有缘耳。相关者。先觉谓两土圣人,示居净秽。以折摄二门,调伏众生。此以秽以苦以促以多魔恼而折之,俾知所厌。彼以净以乐以延以不退转而摄之,俾知所欣。既厌且欣,则化道行矣。又我释迦于三乘授道之外,其有度未尽者,度在弥陀。故于诸大乘经,叮咛反覆,称赞劝往者,盖化道之相关也。以是三者之故,乃独推焉。

问曰,偏指独推之说,旨哉言乎。欣厌取舍之方,至哉教矣。敢问欣厌取舍,得无爱憎能所之过乎。

○答曰,汝不知言也。此非世间之爱憎能所也。此乃十方如来转凡成圣之通法也。若非厌舍,何以转凡。若非欣取,何以成圣。故自凡夫预乎圣位,由圣位以至等觉,其间等而上之,无非欣厌。极乎妙觉,取舍始亡。故先德云,取舍之极,与不取舍,无有异也。况此净土之法,只一化机。而释迦弥陀之所共立者也。此指其往,彼受其来。倘非厌舍,离此无由。倘非欣取,生彼无分。既舍此矣,又生彼矣,藉彼胜缘,直至成佛。然则爱憎能所,功莫大矣,何过之有哉。

问曰,取舍之谈,无敢议矣。但往生之说,能不乖于无生之理乎。

○答曰,天台云,智者炽然求生净土,达生体不可得,即是真无生。此谓心净故佛土净。愚者为生所缚,闻生即作生解,闻无生即作无生解。不知生即无生,无生即生也。长芦曰,以生为生者,常见之所失也。以无生为无生者,断见之所惑也。生而无生,无生而生者,第一义谛也。天衣曰,生则决定生,去则实不去。三家之说,其旨甚明。今余复以性相二字释之。妙真如性,本自无生。因缘和合,乃有生相。以其性能现相,故曰无生即生。以其相由性现,故曰生即无生也。知此则知净土之生,唯心所生。无生而生,理何乖焉。

问曰,往生之说,其旨昭然。但今之学者,不能晓了。千人万人,皆疑极乐远隔十万亿国。临命终时,恐难得到。复何策以晓之。

○答曰,是可笑也。说了许多心外无土,土外无心,到这里犹道不晓。此无他,只是众生妄认自心在色身之内,方寸之间。不知自家心量,元自广大。岂不闻赞佛偈云,心包太虚,量周沙界。且十方虚空无量无边,被我心量都卢包了。恒沙世界,无量无数。我之心量,一一周遍。如此看来,十万亿国在我心中,其实甚近,何远之有。命终生时,生我心中,其实甚易,何难之有。岂不见十疑论云,十万亿刹,为对凡夫肉眼生死心量说耳。但使众生净土业成者,临终在定之心,即是净土受生之心。动念即是生净土时。为此观经云,弥陀佛国,去此不远。又业力不可思议。一念即生,不须愁远。又如人梦,身虽在床,而心意识遍至他方。生净土亦尔,不须疑也。经云,一弹指顷,即得往生。又云,屈伸臂顷。又云,顷刻之间。故自信录云,十万亿刹顷刻至者,自心本妙耳。此等重重喻说,只是言其生在自己广大心中,甚近而甚易者也。我如今且莫说广大心量。且只就汝色身之内,方寸之间,说个譬喻。譬如此方到西天竺,动经十万余里。一路之间,多经国土。有一人虽未亲到,曾闻他人讲说一遍,记忆在心。其人后时坐卧之间,忽动一念思量彼国。思量千里,便到千里。思量万里,便到万里。思量天竺,便到天竺。以此比之生净土,便是这个道理。岂不是弹指之顷,一念便到,何难到之有哉。汝若不修净业,要到极难。净业若成,要到极易。但办肯心,决不相赚。

问曰,不修净业,要生极难,此诚言也。何故前举逆恶凡夫,临终亦生。吾未闻其详。而且有疑。幸详示而释之。

○答曰,观经云,下品下生者,或有众生作不善业,五逆十恶,具诸不善。如此愚人,以恶业故,应堕恶道,经历多劫,受苦无穷。如此愚人,临命终时,遇善知识,种种安慰。为说妙法,教令念佛。此人苦逼,不遑念佛。善友告言,汝若不能念者,应称无量寿佛。如是至心,令声不绝,具足十念称南无阿弥陀佛。称佛名故,于念念中,除八十亿劫生死之罪。念佛之时,见金莲华,犹如日轮,住其人前。如一念顷,即得往生极乐世界。于莲华中,满十二大劫,莲华方开。观世音大势至,以大悲音声,为其广说诸法实相,除灭罪法。闻已欢喜,应时即发菩提之心。此其详也。虽十二劫处莲华中,而其受用快乐如忉利天。故古者云,华中快乐如忉利,不比人间父母胎。逆恶得生者。观经疏曰,以念佛除灭罪障,故即以念佛为胜缘也。余详经意,即是念佛灭罪而生。然以疏论参而明之,则有三义。一者,或问如何以少时心力,而能胜终身造恶耶。曰,心虽少时,而其力猛利。是心勇决,名为大心。以舍身事急故。如人入阵,不惜身命,名为健人也。二者,此虽造恶,或现世曾修三昧。故临终劝念,定心易成。亦是乘急戒缓人也。纵现世不修三昧,亦是宿种今熟。以宿善业强故,临终得遇知识,十念功成也。三者,若非宿种,又非现修。则其念佛之时,必有重悔。故永明曰,善恶无定,因缘体空。迹有升沉,事分优劣。真金一两,胜百两之叠华。爝火微光,热万仞之积草。

问曰,五浊恶世,人皆有罪。纵未造五逆重罪,其余罪业,孰能无之。苟不忏悔消灭,但只临终念佛,能往生乎。

○答曰,亦得生也。此乃全藉弥陀不思议之大愿力也。那先经云,如持百枚大石置于船上,藉船力故,石不没水。若无其船,小石亦没。喻彼世人,一生造恶,临终念佛,不入泥犁。若非念佛,虽作小恶,亦入泥犁。况大恶乎。船喻佛力,石喻恶业。故昔人有带业往生之说。四土文中,亦云具惑染者,亦得生同居净也。又如僧雄俊,临入镬汤。并汾州人,屠牛为业,临终见群牛逼触其身,苦痛切己。及张钟馗,杀鸡为业,临终见神人驱群鸡,啄破两目,流血盈床。称佛名号,俱生净土。此非佛力而何。请复以喻明之。如人现犯官法,应入官囚。以投托国王,承王宣召。则官不能拘,而复达帝京也。所以西资钞云,得生净土,是假他力。弥陀愿摄。释迦劝赞。诸佛护念。如渡大海,既得巨舟,仍有良导,加以便风,必能速到彼岸也。若其不肯登舟,迟留恶国者,谁之过欤。

问曰,前云博地凡夫,便阶不退,此必已无恶业者也。今此带业而生,能不退乎。

○答曰,例皆不退也。经云,其有生者,悉住正定之聚。又云,众生生者,皆是阿鞞跋致。又十疑论云,有五因缘,能令不退。一者,阿弥陀佛大悲愿力摄持,故不退。二者,佛光常照,菩提心常增长,故不退。三者,水鸟树林,风声乐响,皆说苦空。闻者常起念佛念法念僧之心,故不退。四者,彼国纯诸菩萨以为良友,无恶缘境。外无鬼神邪魔,内无三毒等,烦恼毕竟不起,故不退。五者,但生彼国,即寿命永劫,共菩萨佛等,故不退也。又古人云,不愿生净土则已,愿生则无不得生。不生则已,生则永不退转也。

问曰,一生造恶,临终念佛,带业得生,又无退转。此弥陀愿力,诚乎不可思议矣。然则我于生前且做世间事业,直待临终,然后念佛,可乎。

○答曰,苦哉苦哉。何等愚谬之言也。砒霜鸩酒,毒中之毒。今汝此言,毒于砒霜鸩酒者也。非特误赚自己,又且误赚天下若僧若俗善男信女,皆此言也。向所谓逆恶凡夫临终念佛者,乃是宿有善根福德因缘,方遇知识,方得念佛。此等侥幸,万万人中,无一个半个。汝将谓人人临终,有此侥幸哉。岂不见群疑论云,世间有十种人临终不得念佛。一者,善友未必相遇,故无劝念之理。二者,业苦缠身,不遑念佛。三者,或偏风失语,不能称佛。四者,狂乱失心,注想难成。五者,或遭水火,不暇至诚。六者,遭遇豺狼,无复善友。七者,临终恶友坏彼信心。八者,饱食过度,昏迷致死。九者,军阵斗战,奄忽而亡。十者,忽坠高岩,伤坏性命。如此等十种之事,皆是寻常耳闻眼见。不论僧俗男女,人皆有之。或宿业所招,现业所感。忽尔现前,不容回避。你又不是神通圣人,有宿命通,能知临终有业无业。又不是有他心天眼,能知临终好死恶死。如上十种恶缘,忽然遭著一种,便休了也。便做手脚不得了也。便有知识活佛围绕,救你不得了也。便须随业受报,向三途八难中受苦受罪,到那时要闻佛名,不闻了也。直饶你无此恶缘,只是好病而死。亦未免风刀解体,四大分离,如生龟脱筒,螃蟹落汤。痛苦逼迫,怕怖慞惶,念佛不得了也。更饶你无病而死。又或世缘未了,世念未休。贪生怖死,扰乱胸怀。若是俗人,又兼家私未明,后事未办。妻啼子哭,百种忧煎,念佛不得了也。更饶你未死以前,只有些少病痛在身。忍疼忍苦,叫唤呻吟。问药求医,祈祷忏悔。杂念纷飞,念佛不得了也。更饶你未病以前,只是年纪老大,衰相现前。困顿龙钟,愁叹忧恼。只向个衰老身上左安右排,念佛不得了也。更饶你未老以前,正是少壮之日,正好念佛之时。稍或狂心未歇,俗务相关。东攀西缘,杂思乱想。业识茫茫,念佛不得了也。更饶你清闲自在,有志修行。稍于世相之中,照不破,放不下,把不定,坐不断。忽遭些子境界现前,一个主人,随他颠倒,念佛不得了也。你看他老病之时,少壮清闲之日。稍有一事挂心,早是念佛不得。况待临终时哉。何况你更道且做世间事业,你真痴人,说此痴话。敢保你错用身心了也。且世间事业,如梦如幻,如影如响,那一件有实效。那一件替得生死。纵饶广造伽蓝,多增常住,攀求名位,交结官豪。你将谓多做好事,殊不知犯了如来不体道本,广造伽蓝等戒。岂不见道,有为之功,多诸过咎。天堂未就,地狱先成。生死未明,皆成苦本。眼光落地,受苦之时。方知平生所作,尽是枷上添枷,锁上添锁,镬汤下增柴炭。剑树上助刀枪。袈裟下失却人身,万劫难复。铁汉闻之,也须泪落。祖师如此苦口劝人,曾许你且做事业,待临终方念佛乎。又不见死心禅师道,世间之人,财宝如山,妻妾满前,日夜欢乐。他岂不要长生在世。争奈前程有限,暗里相催。符到奉行,不容住滞。阎罗老子,不顺人情。无常鬼王,有何面目。且据诸人眼里亲见,耳里亲闻。前街后巷,亲情眷属,朋友兄弟,强壮后生,死却多少。世人多云,待老来方念佛。好教你知,黄泉路上无老少,能有几人待得老到。少年夭死者多矣。古人云,莫待老来方念佛,孤坟多是少年人。又云,自从早年,索妻养儿,经营家计,受尽万千辛苦。忽然三寸气断,未免一旦皆休。若是孝顺儿孙,斋得几僧,看得部经,烧得陌纸,春三秋九,做得碗羹饭,哭得几声,犹是记忆爷娘。若是不肖之子,父母方死,骨头未冷,作打财产,出卖田园,恣意作乐。以此较之,著甚么急。儿孙自有儿孙福,莫与儿孙作马牛。复引古德云,冷笑富家翁,营生忙似箭。囤内米生虫,库中钱烂贯。日里把秤称,夜间点灯算。形骸如傀儡,莫教绳索断。死心如此苦口劝人,曾许你且做事业,待临终方念佛乎。当思人生在世,能有几时。石火电光,眨眼便过。趁此未老未病之前,抖擞身心,拨弃世事。得一日光阴,念一日佛名。得一时工夫,修一时净业。由他临命终时好死恶死,我之盘缠预办了也。我之前程稳稳当当了也。若不如此,后悔难追。思之思之。

问曰,吾之言过矣。驷不及舌矣。承师之教,谁不寒心。奈何人心易进易退。一闻警策,勇猛精勤。忽于目前逢一障难,便转念头,别求方便。都道净业只是身后之事,于今目前无所利济。从此身心一时放退。是亦无怪其然耶。

○答曰,汝之所见未广也。岂不见经中道,受持佛名者,现世当获十种胜利。一者,昼夜常得一切诸天,大力神将,河沙眷属,隐形守护。二者,常得二十五大菩萨,如观世音等,及一切菩萨,常随守护。三者,常得诸佛昼夜护念,阿弥陀佛常放光明,摄受此人。四者,一切恶鬼,若夜叉,若罗刹,皆不能害。一切毒蛇毒龙毒药,悉不能中。五者,火难水难,怨贼刀箭,牢狱枷锁,横死枉生,悉皆不受。六者,先所作业,悉皆消灭。所杀怨命,彼蒙解脱,更无执对。七者,夜梦正直,或复梦见阿弥陀佛胜妙色像。八者,心常欢喜,颜色光泽,气力充盛,所作吉利。九者,常为一切世间人民恭敬供养,欢喜礼拜,犹如敬佛。十者,命终之时,心无怖畏,正念现前。得见阿弥陀佛,及诸圣众,持金莲华,接引往生西方净土。尽未来际,受胜妙乐。如上十种利益,经文具载,乃佛口之所宣也。既是现生来世,皆有利益。然则世出世间要紧法门,无如念佛者矣。但当精进,不用怀疑。

问曰,念佛之门,多承开导,群疑尽释,正信现前矣。但上文所谓抖擞身心,拨弃世事。今世网中人,间有境缘顺便,身意安闲者,则可依此而行。其有世事不容拨弃者,又当何以教之。

○答曰,世网中人,若是痛念无常,用心真切者。不论苦乐逆顺,静闹闲忙。一任公私干办,迎宾待客。万缘交扰,八面应酬。与他念佛,两不相妨。不见古人道,朝也阿弥陀。暮也阿弥陀。假饶忙似箭,不离阿弥陀。又云,竹密不妨流水过,山高岂碍白云飞。其有世缘稍重,力量稍轻者。亦须忙里偷闲,闹中取静。每日或念三万声,一万声,三千声,一千声。定为日课,不容一日放过。又有冗忙之极,顷刻无闲者,每日晨朝,必须十念。积久功成,亦不虚弃。念佛之外,或念经礼佛,忏悔发愿。种种结缘,种种作福,随力布施,修诸善功以助之。凡一毫之善,皆须回向西方。如此用功,非惟决定往生,亦且增高品位矣。

问曰,泛言念佛,未有其方。且十念回向之法,亦所未喻。幸详以示之。

○答曰,念佛者,或专缘三十二相,系心得定。开目闭目,常得见佛。或但专称名号,执持不散。亦于现身,而得见佛。此间现见多是称佛名号为上。称佛之法,必须制心,不令散乱。念念相续,系缘佛号。口中声声唤阿弥陀佛,以心缘历,字字分明。称佛名时,无管多少,并须一心一意,心心相续。如此,方得一念灭八十亿劫生死之罪。若不然者,灭罪良难。十念者。每日清晨,面西,正立合掌。连声称阿弥陀佛,尽一气为一念。如是十气,名为十念。但随气长短,不限佛数多少,唯长唯久,气极为度。其佛声不高不低,不缓不急,调停得中。如是十气,连属不断,意在令心不散,专精为功故。名此为十念者,显是藉气束心也。尽此一生,不得一日暂废。回向发愿者。念佛既毕,即云,弟子(某),一心皈命极乐世界阿弥陀佛。愿以净光照我,慈誓摄我。我今正念,称如来名。为菩提道,求生净土。佛昔本誓,若有众生,欲生我国。至心信乐,乃至十念。若不生者,不取正觉。愿此念佛因缘,得入如来大誓海中。承佛慈力,众罪消灭,净因增长。若临命终,自知时至。身无病苦,心不贪恋。意不颠倒,如入禅定。佛及众圣,手持金台,来迎接我。如一念顷,生极乐国。华开见佛,即闻佛乘,顿开佛慧。广度众生,满菩提愿。如上念佛之法,至于回向,乃先德垂训切要之方。盛传于世久矣。当遵而行之。

问曰,世网中人,随量指授微细方法,靡不详明矣。然则我辈世外之人,又当何以加其工焉。

○答曰,前不云乎。修有多类,摄成三门。如是三门,门门可入。或单或兼。随意之所取耳。

问曰,圆观之修,唯心之念,似乎上器之行门。华严十愿,宝积十心,亦乃大根之功用。倘根器之不对,则功行之难成。今吾自揣其根,观吾自好。惟在专持名号,暇则或加礼拜忏悔而已。师以为如何。

○答曰,善哉善哉。汝知量矣。观汝之言,正合善导专修无间之说矣。专修者。谓众生障重,境细心粗。识扬神飞,观难成就。是以大圣悲怜,直劝专称名号。正由称名易故,相续即生。若能念念相续,毕命为期。十即十生,百即百生。何以故。无外杂缘,得正念故。与佛本愿相应故。不违教故。顺佛语故。若舍专修,而修杂业,以求生者,百中希得一二,千中希得三四。乃由杂缘乱动,失正念故。与佛本愿不相应故。与教相违故。不顺佛语故。系念不相续故。心不相续报佛恩故。虽有业行,常与名利相应故。乐近杂缘,自障障他生净土故。无间修者。身须专礼阿弥陀佛。不杂余礼。口须专称阿弥陀佛。不称余号,不诵余经。意须专想阿弥陀佛。不杂余想。又若贪瞋痴来间者,随犯随忏,不令隔日隔夜隔时。常使清净。亦名无间修也。善导和尚者,天竺传中,称为弥陀化身也。观其专修无间之说,要紧只在念念相续。故孤山亦云,不可等闲发愿,散乱称名。永明亦云,直须一心归命,尽报精修。坐卧之间,常面西向。当行道礼敬之际,念佛发愿之时。恳苦翘诚,无诸异念。如就刑戮,若在狴牢。怨贼所追,水火所逼,一心求救,愿脱苦轮。速证无生,广度含识。绍隆三宝,誓报四恩。如斯志诚,方不虚弃。如或言行不称,信愿轻微。无念念相续之心,有数数间断之意。恃其懈怠,临终望生。但为业障所遮,恐难值其善友。风火逼迫,正念不成。何以故。如今是因,临终是果。应须因实,果则不虚。声和则响顺,形直则影端故也。

问曰,念念相续之修,岂非余所愿也。奈何定力未成,念头无主。或旧学未忘。或邪思乱起。或境缘相触,照顾不牢。或情想纷飞,遏捺不住。不觉念头东走西走。眨得眼来,千里万里去了。又或惹著一毫世事,便是五日十日,半月一月,摆脱不去。岂特间断而已哉。言之可惭,思之可恸。又当何策以治之。

○答曰,呜呼。此天下学者之通病也。汝当间断之时,若不痛加鞭策,则专修无间之念,永无成就之期。余闻古人有三种痛鞭之策,今复为汝献之。汝当谛而听之。一曰报恩。二曰决志。三曰求验。第一报恩者。既修净土,当念报恩。佛恩国恩,固未暇论。只如父母养育之恩,岂非重恩。师长作成之德,岂非重德。你最初出家,便说要报重恩。后来行脚,又说要报重德。离乡别井,二三十年,父母师长艰难困苦,你总不顾。父母老病,你又不看。及闻其死,你也不归。如今或在三途受罪受苦,望你救他,望你度他。你却念念间断,净土不成。净土不成,自救不了。自救不了,如何救他。既不能相救,你是忘恩负义,大不孝人。经云,不孝之罪,当堕地狱。然则一念间断之心,便是地狱业也。又且不蚕而衣,不耕而食。僧房卧具,受用现成。你当勤修净业,图报信施之恩。祖师道,此是施主妻子分上,减刻将来。道眼未明,滴水寸丝,也须牵犁拽耙偿他始得。你却念念间断,净土不成。净土不成,酬偿有分。然则一念间断之心,便是畜生业也。第二决志者。若学专修,志须决定。你一生参禅,禅既不悟。及乎看教,教又不明。弄到如今,念头未死。又要说几句禅,又要说几句教,又要写几个字,又要做几首诗。情挂两头,念分四路。祖师道,毫厘系念,三途业因。瞥尔情生,万劫羁锁。你却志无决定,情念多端。因此多端,间断正念。然则一念间断之心,便是三途羁锁业也。又且守护戒根,志不决定。或因身口,念念驰求。教中道,宁以洋铜灌口,不可以破戒之口,受人饮食。宁以热铁缠身,不可以破戒之身,受人衣服。况因诸戒不严,邪心妄动。因此妄动,间断专修。然则一念间断之心,何止热铁洋铜业也。又且断除憎爱,志不决定。每于虚名浮利,自照不破。名利属我,便生贪爱。名利属他,便生憎妒。古人云,贪名贪利,同趋鬼类。逐爱逐憎,同入火坑。你却因此爱憎,间断净土。然则一念间断之心,便是饿鬼火坑业也。第三取验者。既学专修,当求灵验。你如今发白面皱,死相现前。知道临终,更有几日。须在目前,便要见佛。只如庐山远法师,一生之中,三度蒙佛摩顶。又如怀感法师,称念佛名,便得见佛。又如少康法师,唱佛一声,众见一佛从口飞出。唱佛十声,则有十佛从口飞出,如贯珠焉。此等灵验,万万千千。你若心无间断,见佛不难。间断心生,决不见佛。既不见佛,与佛无缘。既无佛缘,难生净土。净土不生,必堕恶道。然则一念间断之心,便是三途恶道业也。戒之戒之。如上三策,当自痛鞭。使其念不离佛,佛不离念。感应道交,现前见佛。既见乐邦之佛,即见十方诸佛。既见十方诸佛,即见自性天真之佛。既见自性天真之佛,即得大用现前。然后推其悲愿,广化一切众生。此名净土禅,亦名禅净土也。然则永明所谓有禅有净土,犹如戴角虎。现世为人师,来生作佛祖。岂不验于此哉。勉之勉之。于是禅上人者,既喜且惊。矍然久之,如有所失。天如老人乃复告之曰,禅与净土,了即俱了。心外无法,莫错会好。上人乃稽颡再拜曰,吾多幸矣。今吾知所归矣。谢而退。

净土或问

跋

天如则公,以不求生净土为未悟。悟则净土之生,万牛莫挽。破的语,精卓明快。且种种邪疑,肺肝尽烛。种种照烛,吐出肺肝。皆由彻悟故耳。扫尽门庭知见,阔步大方。此瞎驴队中人也。小师善遇,集祖别录,不废此册。沙门时,评点明妙,倾出一栲栳明珠。西蜀潘存,录而跋之。皆非小缘也。戊申夏。