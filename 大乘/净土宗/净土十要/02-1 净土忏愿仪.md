述曰,闻夫有行无教,必有堕坑落堑之虞。有教无行,还同说食数宝之诮。是故教即行也,行即教也。教行无乖,至理乃显。故教行理三,皆名为经。三经具足,是为佛说。反是则波旬说,非佛说也。今禀斯义,谨奉慈云忏主遵式所制往生净土忏愿仪,及决疑行愿二门,继弥陀要解而列。行者得要之后,更能于此尽心焉。则不思议经王,不唯无剩语,亦复非义途。而微妙要诠,不在佛,不在知识,却在当人自己矣。随自己教行所诣,分契理之浅深。随契理浅深,立果位之差别。而此差别果位,要皆圆证三不退,一生同趣萨婆若海。是故差即无差,位次即非位次。谁谓一行三昧之外,别有法身向上事哉。此行最广大,余行则局。此行最神速,余行则[歹*带]。([歹*带],替腻二音。困滞也。)此行最不思议,余行则可拟。其斯以为三昧宝王也欤。行愿仪,世传为大净土忏。二门中行法,世传为小净土忏。及晨朝十念,系缘众福二行,皆修净业者必不可离。圣者作之于前,明者述之于后。我等如何肯自弃也。

## 往生净土忏愿仪

宋耆山沙门遵式撰

(沙门遵式,辄采大本无量寿经,及称赞净土等诸大乘经,集此方法,流布诸后,普结净缘。)

原其诸佛悯物迷盲,设多方便而引取之。但唯安养净业,捷直可修。诸大乘经,皆启斯要。十方诸佛,无不称美者也。若比丘四众,及善男女,诸根缺具者。欲得速破无明诸暗,欲得永灭五逆十恶,犯禁重罪,及余轻过,当修此法。欲得还复清净大小戒律,现前得念佛三昧。及能具足一切菩萨诸波罗蜜门者。当学此法。欲得临终离诸怖畏,身心安快,喜悦如归。光照室宅,异香音乐。阿弥陀佛,观音势至,现在其前。送紫金台,授手接引。五道横截,九品长骛。谢去热恼,安息清凉。初离尘劳,便至不退。不历长劫,即得无生者。当学是法。欲修少法,而感妙报。十方诸佛俱时称赞,现前授记。一念供养无央数佛,即还本国,与弥陀坐食,观音议论,势至行步。眼耳洞视彻闻。身量无际,飞空自在。宿命了了,遍见五道,如镜面像。念念证入无尽三昧。如是称述,不可穷尽。应当修习此之胜法。如所说者,皆实不虚。十方诸佛出广长舌,称美此事,以示不妄。我等云何敢不信佛。今取净土众经,立此行法。若欲广知,寻经补益。且聊为十科说之。

一严净道场二明方便法三明正修意四烧香散华五礼请法六赞叹法七礼佛法八忏愿法九旋诵法十坐禅法

第一严净道场

当选闲静堂室,先去旧土。后于净处取新土,须地无瓦石,及先非秽染,用填其地。以香和涂,极令清净。次于其上悬新宝盖。盖中悬五杂幡。及遍室悬诸缯彩幡华。(别无戏具之供。)取好庄严,安佛像西坐东向。观音侍左,势至侍右。像前列众好华,及莲华等。若安九往生像最好,无亦无妨。余者严事,随力安之。(须如法雅重。)次周设荐席,虑地卑湿。(无氍毹之文,以佛顶经遮止故也。)行人须新净衣,如绝无新净,即浣染身中上者,浴后披著,方入道场。应从门颊左右出入。靴履齐正,不得杂乱。其所往时,(所往谓登厕。)须换故衣。沐浴后,却著净衣。(沐是浴后,洗头面颈臂。)日日如是。次于道场,当自倾竭种种,供养三宝。若不尽其所有供养,行法不专,必无感降。如绝无己物,方可外求。(或果无己物,又果无可求,则乏种种供养,亦无过。)行者十人已还,多则不可。宜于六斋日建首。

第二明方便法

行者欲入道场,身心散乱,须豫行方便。当于七日营理别房,不得与道场同处。如无别屋,亦许共室。应日夜调习案试,及豫诵下五悔等文,极令精熟。即通染浣纫缝,及中办事。余治生杂务,即时并息。但念不久定生净土,一心求忏,无有留难。各自克期,不惜身命。定取净业即时成就。不得一念思忆五尘。诃去爱欲,勤息恚痴。行人各有无始恶习,速求舍离,不为正忏障碍。自当观察何习偏重,诃弃调停,取令平复。勿使行法唐丧其功。可以意解。

第三明正修意

大集,明七七日。鼓音王,及大弥陀经,十日十夜。十六观经,及小弥陀经,明七日七夜。取此三等为期,决不可减。言正修意者。天亲论曰,明何义。观安乐世界,见阿弥陀佛,愿生彼国土。云何观。云何生信心。修五念门成就者,毕竟得生安乐国土,见阿弥陀佛。何等为五。一者礼拜门。二者赞叹门。三者作愿门。四者观察门。五者回向门。乃至菩萨巧方便回向者,谓说礼拜等五种修行所集一切功德善根,不求自身住持之乐,欲拔一切众生苦故。作愿摄取一切众生,共生彼安乐佛国。是名菩萨巧方便回向。如是善知回向,得三种顺菩提门。一者无染清净心,不为自身求诸乐故。二者安清净心,以拔一切众生苦故。三者乐清净心,令一切众生得大菩提,以摄取众生生彼国土故。故全用论文,为今正意。但加忏悔者,为令除灭往生障故。为顺佛慈,速度生故。当须一心一意,满七七日,乃至七日。昼夜六时礼十方佛,及弥陀世尊。若坐若行,皆勿散乱。不得如弹指顷,念世五欲。及接对外人,语论戏笑。亦不得托事延缓,放逸睡眠。当于瞬息俯仰,系念不断。为求往生,一心精进。问,行法既多,云何一心。答,有理有事。一者理一心。谓出入道场,乃至毕竟,虽涉众事,皆是无性。不生不灭,法界一相。如法界缘,名理一心。二者事一心。谓若礼佛时,不念余事,但专礼佛。诵经行道,亦复如是。是名事一心也。

第四烧香散华(此亦名三业供养。行者已净三业,初入道场时,拈香讫。当正立,作如是思惟。“我为众生,发菩提心,愿求净土。故总礼三宝,广修供养。三宝受供,必当念我。随我请求,证知我愿。”首者先当唱云。)

一切恭敬。

一心敬礼十方法界常住佛。(总礼未须一一随方想念,拜下,作如是想云。“己身及十方诸佛,实相理体,本无能所,故无能礼所礼。想无能所,名法界海。愿诸众生,同见同入。”)

一心敬礼十方法界常住法。(想同上。)

一心敬礼十方法界常住僧。(想时,改诸佛为贤圣。礼已,胡跪捧华。首者白。)

是诸众等,各各胡跪。严持香华,如法供养。(各散华,和云。)供养十方法界三宝。(各执手炉,广运供养。想云。“愿此香华遍十方,以为微妙光明台。诸天音乐天宝香,诸天肴膳天宝衣,不可思议妙法尘。一一尘出一切尘。一一尘出一切法。旋转无碍互庄严,遍至十方三宝前。十方法界三宝前,皆有我身修供养。一一皆悉遍法界,彼彼无杂无障碍。尽未来际作佛事,普熏法界诸众生。蒙熏皆发菩提心,同入无生证佛智。”想已,大众仍执手炉,口发是言。)

愿此香华云,遍满十方界。供养一切佛,尊法诸菩萨,无量声闻众。以起光明台,过于无边界。无边佛土中,受用作佛事。普熏诸众生,皆发菩提心。(皆发下一句接和,供养下独唱。)

供养已,一切恭敬。(拜,如前总礼作想。下赞叹五悔,三归,共九拜。皆如前作想。)

第五礼请法。(当更添香。如前胡跪。执香炉。端意勤重,遍请三宝来入道场。不可轻率,延屈至尊。当须三业并切,一心奉请。若不尔者,虚请无益。各想一一如来,随其方面,领诸眷属入我道场。如住目前,畟塞虚空。不得刹那起于杂念。但初入日迎请,余时不用。首人唱云。)

一心奉请,南无本师释迦牟尼佛。(释迦是我等师,说诸大乘,令我修净土业,故须初请。当各运心感此恩德。如是三请。每一遍请时,想云。“我三业性如虚空,释迦如来亦如是。不起真际为众生,与众俱来受供养。”下去例为三请。)

一心奉请,南无过去久远劫中定光佛,光远佛,龙音佛等,五十三佛。(五十三佛,即法藏比丘未出世前,次第有此诸佛。五十四方是世自在王佛,为法藏师。请时应知之。想偈同前,但改佛名。)

一心奉请,南无过去久灭世自在王佛。(世王佛即法藏本师。依彼佛所,发四十八愿。请时须知之。偈同前。改云自在王佛亦如是。此佛并前五十三佛,出大本无量寿经。)

一心奉请,南无十方现在不动佛等,尽十方河沙净土一切诸佛。(此十方诸佛,皆出广长舌相,遍覆大千,称赞极乐。是故须请,求护念故。出称赞净土经。请时应想从彼十方来。改偈云十方诸佛亦如是。余皆同前。)

一心奉请,南无往世七佛,现在贤劫千佛,三世一切诸佛。

一心奉请,南无极乐世界阿弥陀佛。(弥陀是愿摄之主。应想领无边眷属,至我道场,摄受护念。各各雨泪勤重三请,决定须来,正坐道场。余佛菩萨,悉是证明。改偈如前。此最后请者,准普贤忏法。应知。)

一心奉请,南无大乘四十八愿无量寿经,称赞经等,及彼净土所有经法,十方一切尊经,十二部真净法宝。(应想二处法宝。一,十方法宝。二,净土法宝。想净土法宝时,遍想佛菩萨水鸟乐树皆说妙法。随我请来,显现道场。令我道场,如彼净土无异。想云。“法性如空无所见,二处法宝难思议。我今三业如法请,俱时显现受供养。”)

一心奉请,南无文殊师利菩萨,普贤菩萨,无能胜菩萨,不休息菩萨等,一切菩萨摩诃萨。(偈同请佛,但改云诸大菩萨亦如是。当请时,想文殊普贤等,皆在净土。如愿王经说。○此中一切二字,该十方三世。)

一心奉请,南无极乐世界观世音菩萨摩诃萨。(想此菩萨坐莲华座,侍佛左边。威德光明,悉皆无量。偈改观音菩萨。)

一心奉请,南无极乐世界大势至菩萨摩诃萨。(想此菩萨坐莲华座,侍佛右边,亦如观音不异。偈改势至菩萨。)

一心奉请,南无过去阿僧祇劫法藏比丘菩萨摩诃萨。(即弥陀因身。修行四十八愿,摄化众生,当念此恩德。偈改法藏比丘。)

一心奉请,南无极乐世界新发道意,无生不退,一生补处,诸大菩萨摩诃萨。(经云不退及一生补处诸大菩萨。请时应如是想。偈如前)

一心奉请,南无此土舍利弗等一切声闻缘觉得道贤圣僧。(想遍法界,请贤圣僧。○一切二字,亦该十方三世。下礼拜中,亦同。)

一心奉请,此土梵释四王一切天众,摩罗天主,龙鬼诸王,阎罗五道,主善罚恶,守护正法护伽蓝神,一切贤圣。(例皆三请,来此守护。唯除礼拜。应知。)

上所奉请弥陀世尊,观世音菩萨,大势至菩萨,清净海众,一切贤圣。唯愿不舍大慈大悲。他心道眼,无碍见闻。身通自在,降来道场。安住法座,光明遍照。摄取我等,哀怜覆护。令得成就菩提愿行。释迦文佛,定光佛等,世自在王佛,十方三世一切正觉,及文殊师利菩萨,普贤菩萨,三乘圣众。唯愿悉来,慈悲摄护。诸天魔梵龙鬼等众,护法诸神,一切贤圣。悉到道场,安慰坚守,同成净行。(三说。)

第六赞叹法(当起立恭敬合掌。想此身正对弥陀,及一一佛前,说偈赞愿云。)

色如阎浮金,面逾净满月。身光智慧明,所照无边际。降伏魔怨众,善化诸人天。乘彼八正船,能度难度者。闻名得不退,是故归命礼。(礼起复云。)

以此叹佛功德,修行大乘无上善根。奉福上界天龙八部,大梵天王,三十三天,阎罗五道,六斋八王,行病鬼王,各及眷属,此土神祇,僧伽蓝内护正法者。又为国王帝主,土境万民,师僧父母,善恶知识,造寺檀越,十方信施,广及法界众生。愿藉此善根,平等熏修。功德智慧,二种庄严。临命终时,俱生乐国。

第七礼佛法(赞叹竟,应礼诸佛。当礼佛时,须想一切诸佛,是我慈父。能令我生诸佛净土故。)

一心敬礼本师释迦牟尼佛。(唱竟一礼。想云。“能礼所礼性空寂,感应道交难思议。我此道场如帝珠,释迦如来影现中。我身影现释迦前,头面接足归命礼。”下去同用。)

一心敬礼过去久远劫中定光佛,光远佛,龙音佛等,五十三佛。(五十三佛,如礼请中说。当想此身如幻如化。自见对彼佛前作礼。偈同上。但改云五十三佛影现中。我身影现诸佛前。下去仿此。)

一心敬礼过去久灭世自在王佛。(法藏本师。应知。)

一心敬礼东方不动佛等,尽东方河沙净土一切诸佛。(此下十方佛,皆出广长舌相,称赞极乐。当想此身对河沙净土佛前。)

一心敬礼东南方最上广大云雷音王佛等,尽东南方河沙净土一切诸佛。

一心敬礼南方日月光佛等,尽南方河沙净土一切诸佛。

一心敬礼西南方最上日光名称功德佛等,尽西南方河沙净土一切诸佛。

一心敬礼西方放光佛等,尽西方河沙净土一切诸佛。

一心敬礼西北方无量功德火王光明佛等,尽西北方河沙净土一切诸佛。

一心敬礼北方无量光严通达觉慧佛等,尽北方河沙净土一切诸佛。

一心敬礼东北方无数百千俱胝广慧佛等,尽东北方河沙净土一切诸佛。

一心敬礼上方梵音佛等,尽上方河沙净土一切诸佛。

一心敬礼下方示现一切妙法正理常放火王胜德光明佛等,尽下方河沙净土一切诸佛。

一心敬礼往古来今三世诸佛,七佛世尊,贤劫千佛。

一心敬礼极乐世界阿弥陀佛。(应三礼。但改偈云,为求往生接足礼。)

一心敬礼极乐世界佛菩萨等所说经法,乃至水鸟乐树一切法音,清净法藏。(想彼净土法宝显现道场。偈云,“真空法性如虚空,常住法宝难思议。我身影现法宝前,一一皆悉归命礼。”)

一心敬礼大乘四十八愿无量寿经,称赞经等,十方一切尊经,十二部真净法藏。(此土法宝。偈如前。)

一心敬礼极乐世界观世音菩萨摩诃萨。(想此菩萨侍弥陀左边,坐莲华座。偈同礼佛。但改菩萨为异。)

一心敬礼极乐世界大势至菩萨摩诃萨。(想侍佛右边。如观音不异。)

一心敬礼过去阿僧祇劫,法藏比丘菩萨摩诃萨。

一心敬礼极乐世界一生补处诸大菩萨摩诃萨。

一心敬礼极乐世界无生不退诸大菩萨摩诃萨。

一心敬礼极乐世界新发道意菩萨,及十方来生净土一切菩萨摩诃萨。

一心敬礼文殊师利菩萨,普贤菩萨,弥勒菩萨,常精进菩萨等,尽十方一切诸大菩萨摩诃萨。

一心敬礼大智舍利弗,阿难持法者,诸大声闻缘觉,一切得道贤圣僧。(想偈已,不起于地,运下忏悔。)

第八忏愿法(总有五法。今举初后,故云忏愿。)

一明忏悔法(悔有事理,应须并运。事则竭其三业,不惜身命。流血雨泪,披露罪根,不敢覆讳。理则观罪实相。能忏所忏,皆悉寂灭。如余文广说。知事理已,当须等心普为一切忏悔。想云,“我及众生,无始常为三业六根重罪所障。不见诸佛,不知出要。但顺生死,不知妙理。我今虽知,犹与一切众生,同为一切重罪所障。今对弥陀十方佛前,普为众生归命忏悔。唯愿加护,令障消灭。”想已,唱云。)

普为法界,一切众生,悉愿断除三障,至诚忏悔。(唱已一礼。各执手炉。先运逆顺十心。始则背真逐妄,名顺十心。今则背妄向真,名逆十心。有事有理,应细思之。从初至拨无因果是顺。故于今日深信下去是逆。至正陈忏悔时,亦须扶此逆顺之意。想云,“我与众生,无始来今。由爱见故,内计我人。一外加恶友。二不随喜他一毫之善。三唯遍三业,广造众罪。四事虽不广,恶心遍布。五昼夜相续,无有间断。六覆讳过失,不欲人知。七不畏恶道。八无惭无愧。九 拨无因果。十故于今日,深信因果。一生重惭愧。二生大怖畏。三发露忏悔。四断相续心。五发菩提心,断恶修善。六勤策三业,翻昔重过。七随喜凡圣一毫之善。八念十方佛,有大福慧,能救拔我,及诸众生。从二死海,置三德岸。九从无始来,不知诸法本性空寂,广造众恶。今知空寂,为求菩提。为众生故。广修诸善,遍断众恶。十唯愿十方诸佛,弥陀世尊。慈悲摄受,听我忏悔。”)

我弟子(某甲),至心忏悔。十方诸佛,真实见知。我及众生,本性清净。诸佛住处,名常寂光。遍在刹那,及一切法。而我不了,妄计我人。于平等法中,而起分别。于清净心中,而生染著。以是颠倒五欲因缘,生死循环,经历三界。坐此相续,不念出期。而复于中,造极恶业。四重五逆,及一阐提。非毁大乘,谤破三宝。谤无诸佛。断学般若。用十方僧物。用佛塔物。污梵行人。习近恶法。于破戒者,更相赞护。三乘道人,种种毁骂。内覆过失,外现威仪。常以五邪,招纳四事。不净说法,非律教人。因佛出家,反破佛法。违逆师长如法教诲。恣行贪恚,无惭耻心。以是因缘,诸恶业力,命终当堕阿鼻地狱,猛火炽然,受无量苦。千万亿劫,无解脱期。今始觉知。生大惭愧。生大怖畏。十方世尊,阿弥陀佛,久已于我生大悲心。无数劫来,为度我故,修菩提道,不惜身命。今已得佛,大悲满足。真实能为一切救护。我今造恶,必堕三途。愿起哀怜,受我忏悔。重罪得灭,诸恶消除。乃至娑婆生因永尽。诸佛净土,如愿往生。当命终时,悉无障碍。(起云。)忏悔已,归命礼阿弥陀佛,及一切三宝。(礼已,以头三叩于地,表三处作礼。一谓弥陀世尊。二净土三宝。三十方三宝。应三说忏悔等文。自看时早晚。若时促,略云第二第三,亦如是说。下四悔准此。)

二明劝请法(想对十方一切佛前,长跪劝请。请有二义。一从初至转于无上妙法轮,名请说法。二诸佛下请久住世,意亦在说法。十方诸佛以道眼力,知我劝请。唯愿久住,转正法轮。所在生处,常能劝请。)

我弟子(某甲),至心劝请。十方所有世间灯,最初成就菩提者。我今一切皆劝请,转于无上妙法轮。诸佛若欲示涅槃,我悉至诚而劝请。唯愿久住刹尘劫,利乐一切诸众生。劝请已,归命礼阿弥陀佛,及一切三宝。

三明随喜法(十方凡圣一毫之善,我亦随喜。善根福德,能令见者生喜,我随彼喜。)

我弟子(某甲),至心随喜。十方一切诸众生,二乘有学及无学。一切如来与菩萨,所有功德皆随喜。随喜已,归命礼阿弥陀佛,及一切三宝。

四明回向法(无始时来,乃至今日。一毫之善,回向三有。故今悔之,誓求菩提。)

我弟子(某甲),至心回向。所有礼赞供养福,请佛住世转法轮,随喜忏悔诸善根,回向众生及佛道。回向已,归命礼阿弥陀佛,及一切三宝。

五明发愿法(大体须存灭罪除障。扶四弘誓。随顺菩提。求生净土。唱时想的对弥陀。余佛菩萨,悉为证明。)

我弟子(某甲),至心发愿。愿共修净行人,三业所生一切诸善,庄严净愿,福智现前。愿得弥陀世尊,观音势至,慈悲摄受,为我现身,放净光明,照触我等。诸根寂静,三障消除。乐修净行,身心润泽。念念不失净土善根。及于梦中,常见彼国众妙庄严。慰悦我心,令生精进。愿得临命终时,预知时至。尽除障碍。慧念增明。身无病苦,心不颠倒。面奉弥陀,及诸眷属,欢喜快乐。于一刹那,即得往生极乐世界。到已,自见生莲华中,蒙佛授记。得授记已,自在化身微尘佛刹。随顺众生,而为利益。能令佛刹尘数众生发菩提心,俱时离苦,皆共往生阿弥陀佛极乐世界。如是行愿,念念现前。尽未来时,相续不断。身语意业,常作佛事。(发愿,乃往生正行。须具足三说。不同前四悔,随时广略。应知。)发愿已,归命礼阿弥陀佛,及一切三宝。

第九旋绕诵经法(礼竟当起。各整衣服定立少顷。当想三宝贤圣畟塞道场,各坐法座,见身一一绕旋法座,安详而转。然后口称念云。)

南无佛南无法南无僧南无释迦牟尼佛南无世自在王佛南无阿弥陀佛南无观世音菩萨薩南无大势至菩萨南无文殊师利菩萨南无普贤菩萨薩南无清净大海众菩萨摩诃萨(如是三称。当诵阿弥陀经,或十六观经。诵毕复三称前名号。当称诵时,声名句文,空无所得。犹空鸟迹,岂可取著。身语意三,如影响焰。虽皆不实,感应具在。自见其身,各旋法座,或多或少。经毕为期。旋已唱云。)

自归于佛,当愿众生,体解大道,发无上心。(一拜)

自归于法,当愿众生,深入经藏,智慧如海。(一拜)

自归于僧,当愿众生,统理大众,一切无碍。和南圣众。(一拜。首者跪唱云。)

白众等听说,经中如来偈。何不力为善,念道之自然。宜各勤精进,努力自求之。必得超绝去,往生安养国。横截五恶道,恶趣自然闭。升道无穷极,易往而无人。何不弃世事,勤行求道德。各得极长生,寿乐无穷极。

第十坐禅法

如上事毕。当于一处,绳床西向。易观想故。表正向故。跏趺端坐,项脊相对,不昂不伛。调和气息,定住其心。然所修观门,经论甚多。初心凡夫,那曾遍习。今从要易想,略示二种。于二种中,仍逐所宜,未必并用。其有于余观想熟者任便。但得不离净土法门,皆应修习。所言二种。一者扶普观意。坐已自想。即时所修,计功合生极乐世界。当便起心生于彼想。于莲华中,结跏趺坐。作莲华合想。作华开想。当华开时,有五百色光来照身想。作眼目开想。见佛菩萨及国土想。即于佛前,坐听妙法。及闻一切音声,皆说所乐闻法。所闻要与十二部经合。作此想时,大须坚固,令心不散。心想明了,如眼所见。经久乃起。二者直想阿弥陀佛丈六金躯,坐于华上。专系眉间白毫一相。其毫长一丈五尺。周围五寸。外有八棱。其毫中空。右旋宛转,在眉中间。莹净明彻,不可具说。显映金颜,分齐分明。作此想时,停心注想,坚固勿移。然复应观想念所见,若成未成。皆想念因缘,无实性相,所有皆空。(一)如镜中面像,如水现月影,如梦如幻,虽空而亦可见。(二)皆心性所现,所有者即是自心。心不自知心。心不自见心。心有想即痴,无想即泥洹。心有心无,皆名有想。尽名为痴,不见法性。(三)因缘生法,即空假中。不一不异。非纵非横。不可思议。心想寂静,则能成就念佛三昧。久而乃起。(广如别说。)问,念佛三昧,久习方成。十日七日修忏之者,云何卒学。答。缘有生熟。习有久近。若过去曾习,及今生豫修。至行忏时,薄修即得。若宿未经怀,近忏方学。此必难成。然虽不成,亦须依此系心,为坐禅观境。经云。若成不成,皆灭无量生死之罪,生诸佛前。又云。但闻白毫名字,灭无量罪。何况系念。凡欲修者,勿生疑怖,自谓无分。彼佛有宿愿力,令修此三昧者,皆得成就。般舟依三力成就。一佛威力。二三昧力。三己功德力。观经但闻无量寿佛二菩萨名,能灭无量生死之罪,况忆念者乎。若有乐修余观,当自随情。坐已即起,随意佛事。或要修观,更坐无妨。若不惯习坐,乃行道称念。亦得于夜梦中,见弥陀佛。具如经说。

往生净土忏愿仪

## 自跋

此法自撰集于今,凡二改治。前本越僧契凝已刊刻广行。其后序首云。予自滥沾祖教等是也。圣位既广。比见行者拜起易劳,忏悔禅法皆事攻削,余悉存旧。今之广略既允,似可传行。后贤无惑其二三焉。刊详删补,何嫌精措。时大中祥符八年太岁乙卯二月日序。(即宋真宗十八年。真宗凡五改元,大中祥符,乃其第三。)