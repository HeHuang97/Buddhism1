# 观念阿弥陀佛相海三昧功德法门一卷

比丘善导集记

- 依观经明观佛三昧法一

- 依般舟经明念佛三昧法二

- 依经明入道场念佛三昧法三

- 依经明道场内忏悔发愿法四

## 依观经明观佛三昧法(出观经观佛三昧海经)

观阿弥陀佛真金色身圆光彻照端正无比。

行者等一切时处昼夜常作此想。行住坐卧亦作此想。每常住意向西。及彼圣众一切杂宝庄严等相。如对目前。应知

又行者若欲坐。先须结跏趺坐。左足安右髀上与外齐。右足安左髀上与外齐。右手安左手掌中。二大指面相合。次端身正坐。合口闭眼似开不开。似合不合。

即以心眼先从佛顶上蠃髻观之。头皮作金色。发作绀青色。一发一蠃卷在头上。头骨作雪色内外明彻。脑如玻[王\*(黍-禾+利)]色。

次想脑有十四脉。一一脉有十四道光。从发根孔出外。绕发蠃七匝。还从毛端孔中入。

次想前光从二眉毛根孔中出向外。

次想额广平正相。

次想眉高而长相由如初月。

次想眉间白毫相卷在眉间。其毛白外实内虚。出金色光。从毛端而出。直照自身来。如观佛三昧经说。若有人。一须臾顷观白毫相。若见若不见。即除却九十六亿那由他恒河沙微尘数劫生死重罪。常作此想。太除障灭罪。又得无量功德。诸佛欢喜。

次想二眼广长黑白分明光明彻照。

次想鼻修高直如铸金铤。

次想面部平满无有唱[日\*夹]。

次想耳轮垂腄孔有七毛。光从毛内出。遍照佛身。

次想唇色赤好光明润泽。

次想齿白齐密。白如珂月。内外映彻。

次想舌薄广长柔软。舌根下有二道。津液注入咽筒。直入心王。佛心如红莲华。开而不开合而不合。有八万四千叶。叶叶相重。一一叶有八万四千脉。一一脉有八万四千光。一一光作百宝莲华。一一华上有一十地菩萨。身皆金色。手持香华供养心王。异口同音歌赞心王。行者等作此想时。除灭罪障得无量功德。诸佛菩萨欢喜。天神鬼神欢喜。

又抽心向上。次想咽项圆相二肩圆相。

次想两臂佣圆相。

次想二手掌平满千辐轮相。十指纤长指间网缦相。甲作赤铜色相。

又抽心向上。次想佛胸前平满相万德之字朗然。

次想腹平不现相。

次想脐圆孔深相光明内外常照。

次想阴藏相平满。由如十五日夜月。亦如腹背。平处无别。佛言。若有男子女人。多贪欲色者。即想如来阴藏相者。欲心即止。罪障除灭得无量功德。诸佛欢喜。天神鬼神好心影护。长命安乐永无病痛。

次想两髀膝膝骨圆满。

次想二胫如鹿王膊。

次想二足跟如象王鼻。

次想二足趺高如龟王背。

次想足十指长指间有网缦。甲作赤铜色。

次想佛结跏趺坐相。左足安右髀上与外齐。右足安左髀上与外齐。

次想二足下平有千辐轮相。辐辋具足。皆有光明遍照十方刹。从顶上下至足千辐轮相已来。名为具足观佛色身庄严功德。是名顺观。

又次想华座法。次想华台相。次想华叶。叶叶相重八万四千重。一一叶上想有百亿宝王庄严。一一宝中有八万四千光明。上照佛身。次想宝华茎八面。一一方面百千众宝庄严。放大光明上下俱照。

次想华茎下依宝地。地上众宝皆放八万四千光明。一一光明照佛身。及照十方六道。亦想一切光明照触行者自身来。作此想时。除灭罪障得无量功德。诸佛菩萨欢喜。天神鬼神亦喜。日夜随身影护行者。行住坐卧常得安隐。长命富乐永无病痛。

准佛教。得见净土中事。若见但自知。不得向人说。即大有罪横招恶病短命之报。若顺教门者。临命终时。上品往生阿弥陀佛国。

如是上下依前十六遍观。然后住心向眉间白毫。极须捉心令正。更不得杂乱。即失定心。三昧难成。应知。

是名观佛三昧观法。一切时中常回生净土。但依观经十三观安心。必得不疑。

又白行者。欲生净土。唯须持戒念佛诵弥陀经。日别十五遍。二年得一万。日别三十遍。一年一万。日别念一万遍佛。亦须依时礼赞净土庄严事。大须精进或得三万六万十万者。皆是上品上生人。自余功德尽回往生。应知。

已前明观佛三昧法

## 般舟三昧经请问品明七日七夜入道场念佛三昧法(出般舟三昧经)

佛告跋陀和。有三昧。名十方诸佛悉在前立。能行是法。汝之所问悉可得也。跋陀和白佛。愿为说之。多所过度。安隐十方。为诸众生现大明相。佛告跋陀和。有三昧。名定意。学者常当守习持。不得复随余法。功德中最第一。

次行品云。佛告跋陀和。菩萨欲疾得是定者。常立大信。如法行之。则可得也。勿有疑想如毛发许。是定意法名为菩萨超众行

&nbsp;&nbsp;&nbsp;&nbsp;立一念&nbsp;&nbsp;&nbsp;&nbsp;信是法&nbsp;&nbsp;&nbsp;&nbsp;随所闻&nbsp;&nbsp;&nbsp;&nbsp;念其方

&nbsp;&nbsp;&nbsp;&nbsp;宜一念&nbsp;&nbsp;&nbsp;&nbsp;断诸想&nbsp;&nbsp;&nbsp;&nbsp;立定信&nbsp;&nbsp;&nbsp;&nbsp;勿狐疑

&nbsp;&nbsp;&nbsp;&nbsp;精进行&nbsp;&nbsp;&nbsp;&nbsp;勿懈怠&nbsp;&nbsp;&nbsp;&nbsp;勿起想&nbsp;&nbsp;&nbsp;&nbsp;有与无

&nbsp;&nbsp;&nbsp;&nbsp;勿念进&nbsp;&nbsp;&nbsp;&nbsp;勿念退&nbsp;&nbsp;&nbsp;&nbsp;勿念前&nbsp;&nbsp;&nbsp;&nbsp;勿念后

&nbsp;&nbsp;&nbsp;&nbsp;勿念左&nbsp;&nbsp;&nbsp;&nbsp;勿念右&nbsp;&nbsp;&nbsp;&nbsp;勿念无&nbsp;&nbsp;&nbsp;&nbsp;勿念有

&nbsp;&nbsp;&nbsp;&nbsp;勿念远&nbsp;&nbsp;&nbsp;&nbsp;勿念近&nbsp;&nbsp;&nbsp;&nbsp;勿念痛&nbsp;&nbsp;&nbsp;&nbsp;勿念痒

&nbsp;&nbsp;&nbsp;&nbsp;勿念饥&nbsp;&nbsp;&nbsp;&nbsp;勿念渴&nbsp;&nbsp;&nbsp;&nbsp;勿念寒&nbsp;&nbsp;&nbsp;&nbsp;勿念热

&nbsp;&nbsp;&nbsp;&nbsp;勿念苦&nbsp;&nbsp;&nbsp;&nbsp;勿念乐&nbsp;&nbsp;&nbsp;&nbsp;勿念生&nbsp;&nbsp;&nbsp;&nbsp;勿念老

&nbsp;&nbsp;&nbsp;&nbsp;勿念病&nbsp;&nbsp;&nbsp;&nbsp;勿念死&nbsp;&nbsp;&nbsp;&nbsp;勿念命&nbsp;&nbsp;&nbsp;&nbsp;勿念寿

&nbsp;&nbsp;&nbsp;&nbsp;勿念贫&nbsp;&nbsp;&nbsp;&nbsp;勿念富&nbsp;&nbsp;&nbsp;&nbsp;勿念贵&nbsp;&nbsp;&nbsp;&nbsp;勿念贱

&nbsp;&nbsp;&nbsp;&nbsp;勿念色&nbsp;&nbsp;&nbsp;&nbsp;勿念欲&nbsp;&nbsp;&nbsp;&nbsp;勿念小&nbsp;&nbsp;&nbsp;&nbsp;勿念大

&nbsp;&nbsp;&nbsp;&nbsp;勿念长&nbsp;&nbsp;&nbsp;&nbsp;勿念短&nbsp;&nbsp;&nbsp;&nbsp;勿念好&nbsp;&nbsp;&nbsp;&nbsp;勿念丑

&nbsp;&nbsp;&nbsp;&nbsp;勿念恶&nbsp;&nbsp;&nbsp;&nbsp;勿念善&nbsp;&nbsp;&nbsp;&nbsp;勿念嗔&nbsp;&nbsp;&nbsp;&nbsp;勿念喜

&nbsp;&nbsp;&nbsp;&nbsp;勿念坐&nbsp;&nbsp;&nbsp;&nbsp;勿念起&nbsp;&nbsp;&nbsp;&nbsp;勿念行&nbsp;&nbsp;&nbsp;&nbsp;勿念止

&nbsp;&nbsp;&nbsp;&nbsp;勿念经&nbsp;&nbsp;&nbsp;&nbsp;勿念法&nbsp;&nbsp;&nbsp;&nbsp;勿念是&nbsp;&nbsp;&nbsp;&nbsp;勿念非

&nbsp;&nbsp;&nbsp;&nbsp;勿念舍&nbsp;&nbsp;&nbsp;&nbsp;勿念取&nbsp;&nbsp;&nbsp;&nbsp;勿念想&nbsp;&nbsp;&nbsp;&nbsp;勿念识

&nbsp;&nbsp;&nbsp;&nbsp;勿念断&nbsp;&nbsp;&nbsp;&nbsp;勿念著&nbsp;&nbsp;&nbsp;&nbsp;勿念空&nbsp;&nbsp;&nbsp;&nbsp;勿念实

&nbsp;&nbsp;&nbsp;&nbsp;勿念轻&nbsp;&nbsp;&nbsp;&nbsp;勿念重&nbsp;&nbsp;&nbsp;&nbsp;勿念难&nbsp;&nbsp;&nbsp;&nbsp;勿念易

&nbsp;&nbsp;&nbsp;&nbsp;勿念深&nbsp;&nbsp;&nbsp;&nbsp;勿念浅&nbsp;&nbsp;&nbsp;&nbsp;勿念广&nbsp;&nbsp;&nbsp;&nbsp;勿念狭

&nbsp;&nbsp;&nbsp;&nbsp;勿念父&nbsp;&nbsp;&nbsp;&nbsp;勿念母&nbsp;&nbsp;&nbsp;&nbsp;勿念妻&nbsp;&nbsp;&nbsp;&nbsp;勿念子

&nbsp;&nbsp;&nbsp;&nbsp;勿念亲&nbsp;&nbsp;&nbsp;&nbsp;勿念疏&nbsp;&nbsp;&nbsp;&nbsp;勿念憎&nbsp;&nbsp;&nbsp;&nbsp;勿念爱

&nbsp;&nbsp;&nbsp;&nbsp;勿念得&nbsp;&nbsp;&nbsp;&nbsp;勿念失&nbsp;&nbsp;&nbsp;&nbsp;勿念成&nbsp;&nbsp;&nbsp;&nbsp;勿念败

&nbsp;&nbsp;&nbsp;&nbsp;勿念清&nbsp;&nbsp;&nbsp;&nbsp;勿念浊&nbsp;&nbsp;&nbsp;&nbsp;断诸念&nbsp;&nbsp;&nbsp;&nbsp;一期念

&nbsp;&nbsp;&nbsp;&nbsp;意勿乱&nbsp;&nbsp;&nbsp;&nbsp;常精进&nbsp;&nbsp;&nbsp;&nbsp;勿岁计&nbsp;&nbsp;&nbsp;&nbsp;勿日倦

&nbsp;&nbsp;&nbsp;&nbsp;立一念&nbsp;&nbsp;&nbsp;&nbsp;勿中忽&nbsp;&nbsp;&nbsp;&nbsp;除睡眠&nbsp;&nbsp;&nbsp;&nbsp;精其意

&nbsp;&nbsp;&nbsp;&nbsp;常独处&nbsp;&nbsp;&nbsp;&nbsp;勿聚会&nbsp;&nbsp;&nbsp;&nbsp;避恶人&nbsp;&nbsp;&nbsp;&nbsp;近善友

&nbsp;&nbsp;&nbsp;&nbsp;亲明师&nbsp;&nbsp;&nbsp;&nbsp;视如佛&nbsp;&nbsp;&nbsp;&nbsp;执其志&nbsp;&nbsp;&nbsp;&nbsp;常柔弱

&nbsp;&nbsp;&nbsp;&nbsp;观平等&nbsp;&nbsp;&nbsp;&nbsp;于一切&nbsp;&nbsp;&nbsp;&nbsp;避乡里&nbsp;&nbsp;&nbsp;&nbsp;远亲族

&nbsp;&nbsp;&nbsp;&nbsp;弃爱欲&nbsp;&nbsp;&nbsp;&nbsp;履清净&nbsp;&nbsp;&nbsp;&nbsp;行无为&nbsp;&nbsp;&nbsp;&nbsp;断诸欲

&nbsp;&nbsp;&nbsp;&nbsp;舍乱意&nbsp;&nbsp;&nbsp;&nbsp;习定行&nbsp;&nbsp;&nbsp;&nbsp;学文慧&nbsp;&nbsp;&nbsp;&nbsp;必如禅

&nbsp;&nbsp;&nbsp;&nbsp;除三秽&nbsp;&nbsp;&nbsp;&nbsp;去六入&nbsp;&nbsp;&nbsp;&nbsp;绝淫色&nbsp;&nbsp;&nbsp;&nbsp;离众爱

&nbsp;&nbsp;&nbsp;&nbsp;勿贪财&nbsp;&nbsp;&nbsp;&nbsp;多畜积&nbsp;&nbsp;&nbsp;&nbsp;食知足&nbsp;&nbsp;&nbsp;&nbsp;勿贪味

&nbsp;&nbsp;&nbsp;&nbsp;众生命&nbsp;&nbsp;&nbsp;&nbsp;慎勿食&nbsp;&nbsp;&nbsp;&nbsp;衣如法&nbsp;&nbsp;&nbsp;&nbsp;勿绮饰

&nbsp;&nbsp;&nbsp;&nbsp;勿调戏&nbsp;&nbsp;&nbsp;&nbsp;勿憍慢&nbsp;&nbsp;&nbsp;&nbsp;勿自大&nbsp;&nbsp;&nbsp;&nbsp;勿贡高

&nbsp;&nbsp;&nbsp;&nbsp;若说经&nbsp;&nbsp;&nbsp;&nbsp;当如法&nbsp;&nbsp;&nbsp;&nbsp;了身本&nbsp;&nbsp;&nbsp;&nbsp;由如幻

&nbsp;&nbsp;&nbsp;&nbsp;勿受阴&nbsp;&nbsp;&nbsp;&nbsp;勿入界&nbsp;&nbsp;&nbsp;&nbsp;阴如贼&nbsp;&nbsp;&nbsp;&nbsp;四如蛇

&nbsp;&nbsp;&nbsp;&nbsp;为无常&nbsp;&nbsp;&nbsp;&nbsp;为恍忽&nbsp;&nbsp;&nbsp;&nbsp;无常主&nbsp;&nbsp;&nbsp;&nbsp;了本无

&nbsp;&nbsp;&nbsp;&nbsp;因缘会&nbsp;&nbsp;&nbsp;&nbsp;因缘散&nbsp;&nbsp;&nbsp;&nbsp;悉了是&nbsp;&nbsp;&nbsp;&nbsp;知本无

&nbsp;&nbsp;&nbsp;&nbsp;加慈哀&nbsp;&nbsp;&nbsp;&nbsp;于一切&nbsp;&nbsp;&nbsp;&nbsp;施贫穷&nbsp;&nbsp;&nbsp;&nbsp;济不还

&nbsp;&nbsp;&nbsp;&nbsp;是为定&nbsp;&nbsp;&nbsp;&nbsp;菩萨行&nbsp;&nbsp;&nbsp;&nbsp;至要慧&nbsp;&nbsp;&nbsp;&nbsp;超众行

佛告跋陀和。持是行法。便得三昧。现在诸佛悉在前立。

其有比丘比丘尼优婆塞优婆夷。如法修行。持戒完具。独一处止。念西方阿弥陀佛今现在彼。随所闻当念。去此十万亿佛刹。其国名须摩提。一心念之。一日一夜若七日七夜。过七日已后见之。譬如人梦中所见。不知昼夜亦不知内外。不由在冥中有所蔽碍故不见。跋陀和。四众常作是念时。诸佛境界中诸大山须弥山。其有幽冥之处悉为开避无所蔽碍。是四众不持天眼彻视。不持天耳彻听。不持神足到其佛刹。不于此间终生彼间。便于此坐见之。

佛言。四众于此间国土念阿弥陀佛。专念故得见之。即问持何法得生此国。阿弥陀佛报言。欲来生者当念我名。莫有休息。即得来生。佛言。专念故得往生。常念佛身三十二相八十种好巨亿光明彻照端正无比在菩萨僧中说法。莫坏色。何以故。不坏色故。由念佛色身故。得是三昧。

已上明念佛三昧法

欲入三昧道场时。一依佛教方法。

先须料理道场。安置尊像。香汤扫洒。若无佛堂。有净房亦得。扫洒如法。取一佛像西壁安置。

行者等从月一日至八日。或从八日至十五日。或从十五日至二十三日。或从二十三日至三十日。月别四时佳。

行者等自量家业轻重。于此时中入净行道。若一日乃至七日。尽须净衣。鞋靺亦须新净。七日之中皆须一食长斋。软饼粗饭随时酱菜俭素节量。

于道场中昼夜束心相续。专心念阿弥陀佛。心与声相续。唯坐唯立。七日之间不得睡眠。亦不须依时礼佛诵经。数珠亦不须捉。但知合掌念佛念念作见佛想。

佛言。想念阿弥陀佛真金色身光明彻照端正无比。在心眼前。正念佛时。若立即立念一万二万。若坐即坐念一万二万。于道场内不得交头窃语。

昼夜或三时六时。表白诸佛一切贤圣天曹地府一切业道。发露忏悔一生已来身口意业所造众罪。事依实忏悔。竟还依法念佛。所见境界不得辄说。善者自知。恶者忏悔。

酒肉五辛誓发愿。手不捉口不吃。若违此语。即愿身口俱著恶疮。或愿诵阿弥陀经满十万遍。日别念佛一万遍。诵经日别十五遍。或诵二十遍三十遍。任力多少。誓生净土。愿佛摄受

又行者等若病不病欲命终时。一依上念佛三昧法。正当身心。回面向西。心亦专注。观想阿弥陀佛。心口相应声声莫绝。决定作往生想华台圣众来迎接想。病人若见前境。即向看病人说。既闻说已。即依说录记。又病人若不能语者。看病人必须数数问病人见何境界。若说罪相。傍人即为念佛。助同忏悔。必令罪灭。若得罪灭。华台圣众应念现前。准前钞记。

又行者等眷属六亲若来看病。勿令有食酒肉五辛人。若有必不得向病人边。即失正念。鬼神交乱。病人狂死堕三恶道。愿行者等好自谨慎奉持佛教。同作见佛因缘。

已前是入道场及看病人法用

# 依经明五种增上缘义一卷

- 依无量寿经一

- 依十六观经二

- 依四纸阿弥陀经三

- 依般舟三昧经四

- 依十往生经五

- 依净土三昧经六

谨依释迦佛教六部往生经等。显明称念阿弥陀佛愿生净土者。现生即得延年转寿。不遭九横之难。一一具如下五缘义中说。问曰。佛劝一切众生发菩提心。愿生西方阿弥陀佛国。又劝造阿弥陀像。称扬礼拜香华供养。日夜观想不绝。又劝专念弥陀佛名。一万二万三万五万。乃至十万者。或劝诵弥陀经。十五二十三十五十。乃至一百满十万遍者。现生得何功德。百年舍报已后。有何利益。得生净土以不。答曰。现生及舍报决定有大功德利益。准依佛教显明五种增上利益因缘

一者灭罪增上缘。二者护念得长命增上缘。三者见佛增上缘。四者摄生增上缘。五者证生增上缘

### 1

言灭罪增上缘者。即如观经下品上生人。一生具造十恶重罪。其人得病欲死。遇善知识教称弥陀佛一声。即除灭五十亿劫生死重罪。即是现生灭罪增上缘

又如下品中生人。一生具造佛法中罪。破斋破戒。食用佛法僧物。不生惭愧。其人得病欲死。地狱众火一时俱至。遇善知识为说弥陀佛身相功德国土庄严。罪人闻已。即除八十亿劫生死之罪。地狱即灭。亦是现生灭罪增上缘

又如下品下生人。一生具造五逆极重之罪。经历地狱受苦无穷。罪人得病欲死。遇善知识教称弥陀佛名十声。于声声中除灭八十亿劫生死重罪。此亦是现生灭罪增上缘

又若有人。依观经等画造净土庄严变。日夜观想宝地者。现生念念除灭八十亿劫生死之罪

又依经画变。观想宝树宝池宝楼庄严者。现生除灭无量亿阿僧祇劫生死之罪

又依华座庄严观日夜观想者。现生念念除灭五十亿劫生死之罪

又依经观想像观真身观观音势至等观。现生于念念中除灭无量亿劫生死之罪

如上所引。并是现生灭罪增上缘

### 2

又言护念增上缘者。即如第十二观中说云。若有人。一切时处日夜至心观想弥陀净土二报庄严。若见不见。无量寿佛化作无数化佛。观音大势至亦作无数化身。常来至此行人之所。亦是现生护念增上缘

又如观经下文。若有人。至心常念阿弥陀佛及二菩萨。观音势至常与行人作胜友知识。随逐影护。此亦是现生护念增上缘

又如第九真身观说云。弥陀佛金色身毫相光明遍照十方众生。身毛孔光亦遍照众生。圆光亦遍照众生。八万四千相好等光亦遍照众生。又如前身相等光一一遍照十方世界。但有专念阿弥陀佛众生。彼佛心光常照是人。摄护不舍。总不论照摄余杂业行者。此亦是现生护念增上缘

又如十往生经说。佛告山海慧菩萨及以阿难。若有人。专念西方阿弥陀佛愿往生者。我从今已去。常使二十五菩萨影护行者。不令恶鬼恶神恼乱行者。日夜常得安稳。此亦是现生护念增上缘

又如弥陀经说。若有男子女人。七日七夜及尽一生。一心专念阿弥陀佛愿往生者。此人常得六方恒河沙等佛共来护念。故名护念经。护念经意者。亦不令诸恶鬼神得便。亦无横病横死横有厄难。一切灾障自然消散。除不至心。此亦是现生护念增上缘

又如般舟三昧经行品中说云。佛告跋陀和。若有人。七日七夜在道场内。舍诸缘事除去睡卧。一心专念阿弥陀佛真金色身。或一日三日七日。或二七日五六七七日。或至百日。或尽一生。至心观佛。及口称心念者。佛即摄受。既蒙摄受。定知罪灭得生净土。佛言。若人专行此念弥陀佛三昧者。常得一切诸天及四天大王龙神八部随逐影护爱乐相见。永无诸恶鬼神灾障厄难横加恼乱。具如护持品中说。此亦是现生护念增上缘

又依灌顶经第三卷说云。若人受持三归五戒者。佛敕天帝。汝差天神六十一人。日夜年月随逐守护受戒之人。勿令获诸恶鬼神横相恼害。此亦是现生护念增上缘

又如净度三昧经说云。佛告瓶沙大王。若有男子女人。于月月六斋日及八王日。向天曹地府一切业道。数数首过受持斋戒者。佛敕六欲天王。各差二十五善神。常来随逐守护持戒之人。亦不令有诸恶鬼神横来恼害。亦无横病死亡灾障。常得安稳。此亦是现生护念增上缘

又白诸行者。但欲今生日夜相续专念弥陀佛。专诵弥陀经。称扬礼赞净土圣众庄严愿生者。日别诵经十五遍二十三十遍已上者。或诵四十五十百遍已上者。愿满十万遍。又称扬礼赞弥陀净土依正二报庄严。又除入三昧道场。日别念弥陀佛一万毕命相续者。即蒙弥陀加念。得除罪障。又蒙佛与圣众常来护念。既蒙护念。即得延年转寿长命安乐。因缘一一具如譬喻经惟无三昧经净度三昧经等说。此亦是现生护念增上缘

### 3

又言见佛三昧增上缘者。即如观经说云。摩竭提国王夫人名韦提希。每在宫内愿常见佛。遥向耆阇崛山悲泣敬礼。佛遥知念。即于耆山没王宫出现。夫人已举头即见世尊。身紫金色坐宝莲华。目连阿难立侍左右。释梵临空散华供养。夫人见佛。举身投地号泣。向佛求哀忏悔。唯愿如来教我观于清净业处

又如此经证。非直夫人心至见佛。亦与未来凡夫起教。但使有心愿见者。一依夫人至心忆佛。定见无疑。此即是弥陀佛三念愿力外加故得令见佛。言三力者。即如般舟三昧经说云。一者以大誓愿力加念故得见佛。二者以三昧定力加念故得见佛。三者以本功德力加念故得见佛。已下见佛缘中例同此义。故名见佛三昧增上缘

问曰。夫人福力强胜。蒙佛加念故见佛。末法众生罪愆深重。何由得与夫人同例。又此义者甚深广大。一一具引佛经。以为明证。答曰。佛是三达圣人。六通无障。观机备教。不择浅深。但使归诚。何疑不见。即如观经下说云。佛赞韦提。快问此事。阿难受持广为多众宣说佛语。如来今者教韦提希及未来世一切众生。观于西方极乐世界。以佛愿力故。见彼国土。如执明镜自见面像。又以此经证。亦是弥陀佛三力外加故得见佛。故名见佛净土三昧增上缘

又如下经云。佛告韦提。汝是凡夫。心想又劣。不能远见。致使诸佛如来有异方便令汝等见。夫人白佛言。我今因佛力故见彼国土。若佛灭后诸众生等。浊恶不善五苦所逼。云何得见极乐世界。佛即告言。韦提。汝及众生专心计念。想于西方琉璃地下一切宝幢。地上众宝室内庄严等。专心注意。亦同上夫人得见。即云。一一观之极令了了。闭目开目皆令得见。如此想者。名为粗见。此谓觉想中见。故云粗见。若得定心三昧及口称三昧者。心眼即开。见彼净土一切庄严。说无穷尽也。又以此经证。一切凡夫但使倾心。定有见义。应知。设有见闻者。不须惊怪也。何以故。乃由弥陀佛三昧力外加故得见。故名见佛净土三昧增上缘

又如下华座观中说云。佛告阿难韦提。佛当为汝说除苦恼法。汝当广为大众分别解说。说是语时。无量寿佛观音势至应声来现住立空中。韦提见即礼。礼已白释迦佛言。我今因佛力故。得见无量寿佛及二菩萨。若佛灭后诸众生等。云何观见阿弥陀佛及二菩萨。佛即告言。汝及众生欲观彼佛者。当起想念。七宝地上作莲华想。华想成已。次当想佛。想佛时。是心即想作三十二相。从顶上下至跏趺坐已来。一一身分亦皆想之。随心想时。佛身即现。此是弥陀三力外加即得见佛。亦名见佛三昧增上缘

又如下经云。想彼佛者。先当想像。见一金像坐彼华上。既想见已。心眼即开。了了分明。及见彼国一切庄严。此亦是弥陀三力外加故见佛。故名见佛三昧增上缘

又如下经云。次想二菩萨及诸光明了了而见。见此事时。行者即于三昧定中。当闻水流光明庄严等说法之声。出定入定行者常闻妙法。此亦是弥陀佛三力外加故见佛。故名见佛三昧增上缘

又如下真身观中说云。佛告阿难。像观成已。次更观无量寿佛。身真金色。眉间毫相。圆光化佛。及相好等光。但当忆想令心眼见。见已即见十方一切诸佛。故名念佛三昧。以此文证。亦是弥陀佛三力外加故见佛。故名见佛三昧增上缘

又如下经云。佛言。是故智者一心谛观无量寿佛。从一相好入。但观眉间白毫极令明了者。八万四千相好自然见之。见已即见十方一切诸佛。于诸佛前次第授记。又以此经证。亦是弥陀佛三力外加故。得令凡夫专心想者定得见佛。亦名见佛三昧增上缘

又如观音势至普杂等观及下九品人。一生起行。乃至七日一日十声一声等。命欲终时愿见佛者。若现生乃遇善知识。行人自能心口称念弥陀佛。佛即与圣众华台来现。行人见佛亦见圣众华台等。又以此经证。亦是弥陀佛三力外加故得见佛。故名见佛三昧增上缘

又如下经云。佛告阿难。此经名观极乐国土无量寿佛及观世音大势至菩萨经。汝当受持无令忘失。行此三昧者。现身得见无量寿佛及二菩萨。又以此经证。亦是弥陀佛三力外加。致使凡夫念者乘自三心力故得见佛。至诚心信心愿心为内因。又藉弥陀三种愿力以为外缘。外内因缘和合故即得见佛。故名见佛三昧增上缘

又如般舟三昧经云。佛告跋陀和菩萨。有三昧。名十方诸佛悉在前立。若欲疾得是三昧者。常当守习持不得有疑想如毛发许。若比丘比丘尼优婆塞优婆夷欲行学是三昧者。七日七夜除去睡眠。舍诸乱想。独一处止。念西方阿弥陀佛身真金色三十二相光明彻照端正无比。一心观想。心念口称念念不绝者。佛言。七日已后见之。譬如有人夜观星宿。一星即是一佛。若有四众作是观者。见一切星。即见一切佛。又以此经证。亦是弥陀佛三力外加故见佛。言三昧者。即是念佛行人心口称念更无杂想。念念住心声声相续。心眼即开。得见彼佛了然而现。即名为定。亦名三昧。正见佛时。亦见圣众及诸庄严。故名见佛净土三昧增上缘

又如月灯三昧经云。念佛相好及德行。能使诸根不乱动。心无迷惑。与法合。得闻得智。如大海。智者住于是三昧。摄念行。于经行所。能见千亿诸如来。亦遇无量恒沙佛。又以此经证。亦是见佛三昧增上缘

又如文殊波若经云。文殊白佛言。云何名一行三昧。佛言。若男子女人在空闲处。舍诸乱意。随佛方所。端身正向不取相貌。专称佛名。念无休息。即于念中能见过现未来三世诸佛。又以此经证。即是诸佛同体大悲念力加备令见。此亦是凡夫见佛三昧增上缘

### 4

又言摄生增上缘者。即如无量寿经四十八愿中说。佛言。若我成佛。十方众生愿生我国。称我名字。下至十声。乘我愿力。若不生者。不取正觉。此即是愿往生行人命欲终时。愿力摄得往生。故名摄生增上缘

又此经上卷云。若有众生。得生西方无量寿佛国者。皆乘弥陀佛大愿等业力。为增上缘。即为证也。亦是摄生增上缘

又此经下卷初云。佛说。一切众生根性不同。有上中下。随其根性。佛皆劝专念无量寿佛名。其人命欲终时。佛与圣众自来迎接。尽得往生。此亦是摄生增上缘

又如观经第十一观及下九品。皆是佛自说。修定散二行人命终时。一一尽是弥陀世尊自与圣众华台授手迎接往生。此亦是摄生增上缘

又如四纸弥陀经中说。佛言。若有男子女人。或一日七日。一心专念弥陀佛名。其人命欲终时。阿弥陀佛与诸圣众自来迎接。即得往生西方极乐世界。释迦佛言。我见是利故说此言。即为证也。此亦是摄生增上缘

又如四十八愿中说云。设我得佛。十方众生发菩提心。修诸功德。至心发愿欲生我国。临命终时。我不与大众现其前者。不取正觉。此亦是摄生增上缘

又如下愿云。设我得佛。十方众生闻我名号。计念我国。至心回向愿生我国。不果遂者。不取正觉。此亦是摄生增上缘

又如下愿云。设我得佛。十方世界其有女人。闻我名字。欢喜信乐。发菩提心。厌恶女身。命终之后。复为女身者。不取正觉。义曰。乃由弥陀本愿力故。女人称佛名号。正命终时。即转女身得成男子。弥陀接手。菩萨扶身。坐宝华上。随佛往生。入佛大会。证悟无生。又一切女人若不因弥陀名愿力者。千劫万劫恒河沙等劫终不可转得女身。应知。今或有道俗。云女人不得生净土者。此是妄说。不可信也。又以此经证。亦是摄生增上缘

### 5

又言证生增上缘者。问曰。今既言弥陀四十八愿摄一切众生得生净土者。未知摄何等众生得生。又是何人保证得生也。答曰。即如观经说云。佛告韦提。汝今知不。阿弥陀佛去此不远。汝当计念谛观彼国。净业成者。亦令未来世一切凡夫得生西方极乐国土。今以此经证。但是佛灭后凡夫乘佛愿力定得往生。即是证生增上缘

又问曰。释迦说教示悟众生。何故一种佛法即有信不信共相讥毁者。有何所以。答曰。凡夫机性有其二种。一者善性人。二者恶性人。其善性人。一闻即舍恶行善善人。二者舍邪行正善人。三者舍虚行实善人。四者舍非行是善人。五者舍伪行真善人。此五种人若能归佛。即能自利利他。在家行孝。在外亦利他人。在望行信。在朝名君子。事君能尽忠节。故名自性善人也。言恶性人者。一即谤真行伪恶人。二者谤正行邪恶人。三者谤是行非恶人。四者谤实行虚恶人。五者谤善行恶恶人。

又此五种人若欲愿归佛。不能自利。亦不利他人。又在家不孝。在望无信。在朝名小儿。事君则常怀谄佞。谓之不忠。又此人等于他贤德善人身上。唯能败是成非。但见他恶。故名自性恶人也。又上至诸佛贤圣。人天六道一切良善。此等恶人所讥耻辱也。诸有智者应知。今一一具引善恶二性人。道理显然。答上问竟

又下经云。佛告韦提。汝及众生专心计念一处。想于西方地下金幢地上众宝庄严。下至十三观已来。总答上韦提二请。以为明证。欲使善恶凡夫回心起行尽得往生。此亦是证生增上缘

又如下经云。众宝国土有五百亿宝楼。其楼阁中有无量天人作天伎乐。此众音中皆说念佛法僧。此想成已。命欲终时定生彼国。又以此经证。亦是证生增上缘

又如下经云。佛告阿难。如此妙华是本法藏比丘愿力所成。若欲念彼佛者。当先作此华座想。一一观之。皆令分明。此想成者必定当生极乐世界。又以此经证。亦是证生增上缘

又如无量寿经云。佛告阿难。其有众生生彼国者。皆悉住于正定之聚。十方诸佛皆共赞叹彼佛。若有众生。闻其名号。信心欢喜。乃至一念愿生彼国。即得往生住不退转。又以此经证。亦是证生增上缘

又如观经九品云。一一品中所告众生者。皆是若佛在世若佛灭后五浊凡夫。遇善知识劝令生信。持戒念佛诵经礼赞。决定往生。以佛愿力尽得往生。此亦是证生增上缘

又如弥陀经云。六方各有恒河沙等诸佛。皆舒舌遍覆三千世界说诚实言。若佛在世若佛灭后一切造罪凡夫。但回心念阿弥陀佛。愿生净土。上尽百年。下至七日一日十声三声一声等。命欲终时。佛与圣众自来迎接。即得往生。如上六方等佛舒舌。定为凡夫作证。罪灭得生。若不依此证得生者。六方诸佛舒舌一出口已后。终不还入口。自然坏烂。此亦是证生增上缘

又敬白一切往生人等。若闻此语。即应声悲雨泪。连劫累劫粉身碎骨。报谢佛恩由来。称本心。岂敢更有毛发惮之心。

又白诸行人等。一切罪恶凡夫尚蒙罪灭证摄得生。何况圣人愿生而不得去也。上来总答前问摄何等众生得生净土。

五种增上缘义竟

问曰：释迦出现，为度五浊凡夫，即以慈悲，开示十恶之因，报果三涂之苦；又以平等智慧，悟入人天回生弥陀佛国。诸经顿教，文义历然。今乃有人公然不信，共相诽毁者，未知此人现生及死后得何罪报？具引佛经，与其作证，令生改悔，信佛大乘，回生净土，即为利益也。

答曰：依佛经答者，又此恶人，如上五恶性分中已说竟，今直引佛经以为明证。

即如《十往生经》（意）云：“佛告山海慧菩萨：汝今为度一切众生，应当受持是经。佛又告山海慧：是经名为《观阿弥陀佛色身正念解脱三昧经》，亦名《度诸有流生死八难有缘众生经》，如是受持。

众生未有念佛三昧缘者，是经能与作开大三昧门；是经能与众生闭地狱门；是经能与众生除害人恶鬼殄灭，四向悉皆安稳。佛告山海慧：如我所说，其义如是。

山海慧白佛言：未来众生多有诽谤，如是之人，于后云何？

佛言：于后阎浮提，或有比丘、比丘尼，若男，若女，见有读诵是经，或相瞋恚，心怀诽谤，缘是谤正法故，是人现身得诸恶重病，身根不具；或得聋病、盲病、失阴病、鬼魅、邪狂、风冷、热痔、水肿、失心，如是等诸恶重病，世世在身。如是受苦，坐卧不安；大小便利亦皆不通；求生、求死不得：谤是经故，受苦如 是。

或时死后，堕于地狱，八万劫中受大苦恼，百千万世未曾闻水食之名：谤是经故，得罪如是。或时得出，生在人中，作牛马猪羊，为人所杀，受大苦恼：为谤是经故。后得人身，常生下贱，百千万世不得自在，百千万世不见三宝名字：为谤是经故，受苦如是。是故无智人中，莫说是经；正观，正念，如是之人，然后与 说。彼此不敬是经，堕于地狱；彼此敬重，得正解脱，往生阿弥陀佛国。”

今又以此经证，故知毁、敬之者，佛记损、益不虚，应知。具答前问竟。

又问：若佛灭后，一切善恶凡夫发菩提心，愿生弥陀佛国者，日夜系心，毕此一生称、观、礼、赞，香华供养阿弥陀佛及观音、圣众、净土庄严；念念观想，三昧或成、未成者，现生得何功德？具引佛经以为明证，欲令修学行人欢喜爱乐，信受奉行。

答曰：快问斯义！即是闭绝六道生死之因行，永开常乐净土之要门也；非直弥陀称愿，亦乃诸佛普皆同庆。

今依经具答者，即如《般舟三昧经》（一卷本意）说：“佛告跋陀和菩萨：‘于是念佛三昧中，有四事供养——饮食、衣服、卧具、汤药，助其欢喜。过去诸佛，持是念阿弥陀佛三昧，四事助欢喜，皆得成佛。现在十方诸佛，亦持是念佛三昧，四事助欢喜，皆得作佛。未来诸佛，亦持是念佛三昧，四事助欢喜，皆得作 佛。’

佛告跋陀和：‘是念阿弥陀佛三昧，四事助欢喜，我于是三昧中，说其少喻，比较念佛功德。譬如人寿百岁，亦生即能行走至老，过于疾风。有人能计其道里以否？’跋陀和言：‘无能计者。’佛言：‘我故语汝及诸菩萨等：若善男子、女人，取是人行处，著满中珍宝，以用布施；所得功德，不如有人闻是念阿弥陀佛三 昧，四事供养助欢喜，功德过上布施者，千万亿倍亦非比较。’

佛言：‘乃往久远，不可计阿僧祇劫，有佛号曰私诃提，国名跋陀和。有转轮王，名曰斯笒，往至佛所。佛知王意，即为说是念佛三昧，四事助欢喜。王闻欢喜，即持种种珍宝以散佛上。王自愿言：持是功德，令十方人天皆得安稳。佛言：其王终后，还自生其家作太子也，名梵摩达。时有比丘，名曰珍宝，常为四部弟子说是念佛三昧。时王闻之，四事助欢喜，即以宝物散比丘上，又持衣服以供养之。王与千人，于比丘所出家，求学是念佛三昧；常与千人，共承事其师，经八千岁，日夜无懈。唯得一度闻是念佛三昧，即入高明智。却后更见六万八千诸佛；于一一佛所，皆闻是念佛三昧，得成佛果。’

佛言：‘若人百里、千里、四千里，欲闻是念佛三昧，必往求之，何况近而不求学者？’”

又白诸往生人等，上来所引佛教以为明证者，一一具如《四事供养功德品》中说。

问曰：准依佛教，精勤苦行，日夜六时礼念、行道、观想、转诵，斋戒一心，厌患生死，畏三涂苦，毕此一形，誓生净土弥陀佛国者，又恐残殃不尽，现与十恶相应，觉有斯障者，云何除灭？具引佛经示其方法。

答曰：依佛经答者，即如《观佛三昧海经》（卷二意）说：“佛为父王及诸大众说：过去有佛，名曰空王。像法住世时，有四比丘，破戒犯重。时空王佛，于夜空中，出声告四比丘言：‘汝之所犯，名不可救，欲灭罪者，可入我塔中，观我形像，至心忏悔，可灭此罪。’时四比丘，万事俱舍，一心奉教，入塔于佛像前，自扑忏悔，如大山崩，婉转于地，号哭向佛，日夜相续，至死为期。舍命已后，得生空王佛国。”今以此经证，行者等欲忏悔时，亦依此教法门。

“佛言：‘若我灭后，佛诸弟子舍离诸恶，乐少语法，日夜六时，能于一时分为少时；少分之中，于须臾间念佛白毫者，若不见，如是等人，除却九十六亿那由他恒河沙微尘劫生死之罪。若复有人，闻是白毫，心不惊疑，欢喜信受，此人亦除八十亿劫生死之罪。若诸比丘、比丘尼，若男、女人，犯四根本、十恶等罪，五逆罪及谤大乘，如是诸人，若能忏悔，日夜六时，身心不息，五体投地，如大山崩，号泣雨泪，合掌向佛，念佛眉间白毫相光，一日至七日，前四种罪，可得轻微。观白毫暗不见者，应入塔中，观眉间白毫，一日至三日，合掌啼泣。又，暂闻亦除三劫之罪。’

佛告父王及敕阿难：‘吾今为汝，悉现身相光明，若有不善心者，若毁佛禁戒者，见佛各不同。’时五百释子，见佛色身犹如灰人；比丘千人，见佛犹如赤土；十六居士、二十四女人，见佛纯黑；诸比丘尼，见佛如银色。时诸四众白佛：我今者不见佛妙色。自拔头发，举身投地，啼泣雨泪，自扑婉转。

佛言：‘善男子，如来出现，正为除灭汝等罪咎。汝今可称过去七佛，为佛作礼，说汝先世邪见之罪。汝当向诸大德僧众，发露悔过。随顺佛语，于佛法众中，五体投地，如大山崩，向佛忏悔。既忏悔已，心眼得开，见佛色身，心大欢喜。’佛告诸比丘：‘汝等先世无量劫时，邪见疑师，无戒虚受信施。以此因缘故，堕饿鬼、地狱，八万岁受苦。今虽得出，于无量世不见诸佛，但闻佛名。今见佛身，如赤土色，正长五尺。’佛说语已，千比丘等向佛忏悔，五体投地，如大山崩， 悲号雨泪；犹如风吹，重云四散，显发金颜。既见佛已，比丘欢喜，发菩提心。佛告父王：‘此千比丘，殷勤求法，心无懈息，佛与授记，同号南无光照如来。’”

以前忏悔法，出《观佛三昧海经》第二、第三卷。

《佛说观佛三昧海经．密行品》第十二卷第十：“佛告阿难：‘未来众生，其有得是念佛三昧者、观佛诸相好者、得诸佛现前三昧者，当教是人密身口意，莫起邪命，莫生贡高。若起邪命及贡高法，当知此人，是增上慢，破灭佛法，多使众生起不善心，乱和合僧，显异惑众，是恶魔伴。如是恶人，虽复念佛，失甘露味。 此人生处，以贡高故，身恒卑小，生下贱家，贫穷诸衰，无量恶业以为严饰。如此种种众多恶事，当自防护，令永不生。若起如是邪命业者，此邪命业犹如狂象，坏莲华池，此邪命业亦复如是，坏败善根。’佛告阿难：‘有念佛者，当自防护，勿令放逸。念佛三昧人，若不防护，生贡高者，邪命恶风，吹憍慢火，烧灭善法。善法者，所谓一切无量禅定。诸念佛法，从心想生，是名功德藏。’佛告阿难，‘此经名《系想不动》，如是受持；亦名《观佛白毫相》，如是受持；亦名《逆顺观如来身分》；亦名《一一毛孔分别如来身分》；亦名《观三十二相八十随形好诸智慧光明》；亦名《观佛三昧海》；亦名《念佛三昧门》；亦名《诸佛妙华庄严色身 经》。汝好受持，慎勿忘失。’”

又如《大集经．济龙品》（卷四四意）说“时娑伽罗龙王请佛入宫设供，佛受龙请。佛与圣众食讫，时大龙王又请说法。时龙王太子，名曰华面，自起佛前，四肢布施，悲声忏悔：过去作何罪业，受此龙身！”又以此经证，亦是忏悔至诚方法，应知。

一切经内，皆有此文，不可广录，今略钞三部经，以示后学。除不至心，作者皆知，佛不虚言。

又如《木槵经》（意）说：“时有难陀国王，名波琉璃，遣使来到佛所，顶礼佛足，白佛言：‘世尊，我国边小，频岁寇贼，五谷踊贵，疫疾流行，人民困苦，我恒不得安卧。如来法藏，多悉深广；我有忧务，不得修行。唯愿世尊，特垂慈愍，赐我要法，使我日夜易得修行，未来世中远离众苦。’佛告使言：‘语卿大王，若欲灭烦恼障、报障者，当贯木槵子一百八，以常自随，若行，若坐，若卧，恒当至心，无分散意，口称佛陀、达磨、僧伽名，乃过一木槵子。如是若十，若二 十，若百，若千，乃至百千万，若能满二十万遍，身心不乱，无诸谄曲者，舍命得生第三炎摩天，衣食自然，常受安乐，得除断百八结业，背生死流，趣涅槃道，获无上果。’使还启王。王大欢喜，头面礼佛，遥白世尊：‘顶受尊教，我当奉行。’即敕吏民，营办木槵子，以为千具，六亲国戚，皆与一具。王常诵念，虽亲军旅，亦不废舍。又作是念：‘世尊大慈，普应一切，若我此善得免长沦苦海，如来当现，为我说法。’王以愿乐逼心，三日不食。佛即现身，与诸圣众，来入宫内， 为王说法。”又以此证，直是王心真实，念念障除；佛知罪灭，应念而现，应知。
