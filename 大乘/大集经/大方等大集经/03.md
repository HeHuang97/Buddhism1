## 大方等大集经 第三卷

北凉天竺三藏昙无谶于姑臧译

### 陀罗尼自在王菩萨品第二之三

善男子。如来复有三十二业。何等三十二。善男子。如来能知是处非处。云何是处。云何非处。善男子。若有造作身口意恶。得受安乐无有是处。是名非处。若有造作身口意善。受乐果者斯有是处。是名是处。若习悭贪得大富者无有是处。修行惠施得大富者斯有是处。毁破禁戒得受天身无有是处。护持净戒得受天身斯有是处。嗔恨之人得身端正无有是处。修集忍辱得身端正斯有是处。懈怠之人得大神通无有是处。勤修精进得大神通斯有是处。放心散乱得定地者无有是处。摄心不乱得定地者斯有是处。愚痴之人断烦恼气无有是处。修智之人断烦恼气斯有是处。若作五逆得无漏者无有是处。若无五逆得无漏者斯有是处。以女人身作转轮王无有是处。以男子身得转轮王斯有是处。帝释梵王佛亦如是。若转轮王非法治国无有是处。转轮圣王正法治化斯有是处。郁单曰人堕三恶道无有是处。郁单曰人寿终生天斯有是处。杀生因缘得长寿者无有是处。以是因缘寿命促短斯有是处。若有邪见得圣道者无有是处。若有正见得圣道者斯有是处。须陀洹人得第八有无有是处。须陀洹人即涅槃者亦无是处。阿那含人受欲有身亦无是处。阿罗汉人受后有者无有是处。贤圣之人咨承异师无有是处。得不退忍退菩提者无有是处。菩萨坐于菩提树下。不得菩提而起去者无有是处。如来若有烦恼习者亦无是处。诸佛世尊。知有障碍无有是处。若有能见如来顶者亦无是处。若有众生能知如来心境界者无有是处。如来之心不常定者亦无是处。如来世尊有二语者无有是处。如来世尊有过失者亦无是处。善男子。是名如来第一之业。尔时世尊即说颂曰

&nbsp;&nbsp;&nbsp;&nbsp;大地可说动转相&nbsp;&nbsp;&nbsp;&nbsp;猛风可说停住相

&nbsp;&nbsp;&nbsp;&nbsp;虚空可说有色相&nbsp;&nbsp;&nbsp;&nbsp;佛不说处为非处

&nbsp;&nbsp;&nbsp;&nbsp;虚空可说作界像&nbsp;&nbsp;&nbsp;&nbsp;佛不说处为非处

&nbsp;&nbsp;&nbsp;&nbsp;如来演说处非处&nbsp;&nbsp;&nbsp;&nbsp;下中上分悉真实

&nbsp;&nbsp;&nbsp;&nbsp;不说是处非处一&nbsp;&nbsp;&nbsp;&nbsp;如是二处各无二

&nbsp;&nbsp;&nbsp;&nbsp;如来亦说下中上&nbsp;&nbsp;&nbsp;&nbsp;各各无有三种相

&nbsp;&nbsp;&nbsp;&nbsp;佛知是处非处已&nbsp;&nbsp;&nbsp;&nbsp;故能宣说无上法

&nbsp;&nbsp;&nbsp;&nbsp;如来了知众生心&nbsp;&nbsp;&nbsp;&nbsp;善能分别细微相

&nbsp;&nbsp;&nbsp;&nbsp;沙门梵志闇处行&nbsp;&nbsp;&nbsp;&nbsp;不知是处非处因

&nbsp;&nbsp;&nbsp;&nbsp;众生不知处非处&nbsp;&nbsp;&nbsp;&nbsp;是故不能得解脱

&nbsp;&nbsp;&nbsp;&nbsp;如来悉知处非处&nbsp;&nbsp;&nbsp;&nbsp;是故称为无上尊

&nbsp;&nbsp;&nbsp;&nbsp;若诸众生无法器&nbsp;&nbsp;&nbsp;&nbsp;如来于是修舍心

&nbsp;&nbsp;&nbsp;&nbsp;设大方便待时节&nbsp;&nbsp;&nbsp;&nbsp;为令彼得真解脱

&nbsp;&nbsp;&nbsp;&nbsp;如来世尊智无上&nbsp;&nbsp;&nbsp;&nbsp;是则名为第一法

&nbsp;&nbsp;&nbsp;&nbsp;如是清净第一业&nbsp;&nbsp;&nbsp;&nbsp;为令众生得调伏

&nbsp;&nbsp;&nbsp;&nbsp;如来说是第一力&nbsp;&nbsp;&nbsp;&nbsp;甚深难测无能知

&nbsp;&nbsp;&nbsp;&nbsp;如是妙法难可宣&nbsp;&nbsp;&nbsp;&nbsp;为破邪见怜愍说

复次善男子。如来世尊。善知去来现在众生所有诸业。知业知报。知恩知处。若过去业是不善因。如来知是未来之世得不善果。若未来业有退因缘。如来了知实是退因。若未来业能增长法。如来悉知以是因缘能增长法。若现在业若进若退。如来悉知以是因缘有进有退。若有作业是声闻因。是缘觉因。是菩萨因。是如来因。如来悉知以是因缘。是声闻因是缘觉因。是菩萨因是如来因。是名如来第二之业。尔时世尊复说颂曰

&nbsp;&nbsp;&nbsp;&nbsp;如来获得无上智&nbsp;&nbsp;&nbsp;&nbsp;是故能知业因果

&nbsp;&nbsp;&nbsp;&nbsp;智知三世非三摄&nbsp;&nbsp;&nbsp;&nbsp;能知众生三世业

&nbsp;&nbsp;&nbsp;&nbsp;善解众生安乐因&nbsp;&nbsp;&nbsp;&nbsp;亦能了知苦恼因

&nbsp;&nbsp;&nbsp;&nbsp;如来坏邪无因果&nbsp;&nbsp;&nbsp;&nbsp;是故修集第二业

&nbsp;&nbsp;&nbsp;&nbsp;通达进退二法因&nbsp;&nbsp;&nbsp;&nbsp;善恶业果亦复然

&nbsp;&nbsp;&nbsp;&nbsp;如来知见无障碍&nbsp;&nbsp;&nbsp;&nbsp;如观掌中庵罗果

&nbsp;&nbsp;&nbsp;&nbsp;知下中上真实相&nbsp;&nbsp;&nbsp;&nbsp;三乘所因亦复然

&nbsp;&nbsp;&nbsp;&nbsp;如来善知众生业&nbsp;&nbsp;&nbsp;&nbsp;亦知善恶诸业果

&nbsp;&nbsp;&nbsp;&nbsp;众生业果三世摄&nbsp;&nbsp;&nbsp;&nbsp;知见不谬名正觉

复次善男子。如来世尊。知诸众生种种欲解。若贪欲若嗔恚若愚痴。现在世贪起未来世贪恚愚痴。现在世嗔起未来世贪嗔恚痴。现在世痴起未来世贪嗔恚痴。如来悉知。现在住善欲未来恶欲。现在住恶欲未来善欲。如来悉知。现在住下欲。未来世下中上分。现在住中欲。未来世下中上分。现在住上欲。未来世下中上分。如来悉知。邪聚众生能作正聚。不定众生住于正定。如来悉知。欲界众生有色无色界欲解。知声闻人。有缘觉欲解。有佛欲解。如来真实通达知故而为说法。是名如来第三之业。尔时世尊。即说颂曰

&nbsp;&nbsp;&nbsp;&nbsp;众生欲解有种种&nbsp;&nbsp;&nbsp;&nbsp;其意若干非一徒

&nbsp;&nbsp;&nbsp;&nbsp;如来真实知诸欲&nbsp;&nbsp;&nbsp;&nbsp;故能随意演说法

&nbsp;&nbsp;&nbsp;&nbsp;贪欲嗔恚愚痴性&nbsp;&nbsp;&nbsp;&nbsp;随相而知无颠倒

&nbsp;&nbsp;&nbsp;&nbsp;下中上品亦如是&nbsp;&nbsp;&nbsp;&nbsp;善恶业因果真实

&nbsp;&nbsp;&nbsp;&nbsp;通达三聚无有定&nbsp;&nbsp;&nbsp;&nbsp;一切三乘亦复然

&nbsp;&nbsp;&nbsp;&nbsp;智知三世非三摄&nbsp;&nbsp;&nbsp;&nbsp;为诸众生说三力

复次善男子。如来悉知无量世界。若修善行。若行恶法。若无碍行。云何名知。内空外空内外空故。复次如来知眼知色及知眼识。云何而知如虚空故。复次如来知欲色界及无色界。云何而知如觉观故。复次如来知于行界。云何而知如行性故。复次如来知烦恼界。云何而知客尘性故。复次如来知不污界。云何而知。一切诸法性本净故。复次如来知生死界。云何而知无明缘故。复次如来知涅槃界。云何而知实思惟故。复次如来知世住界。知世爱界。知世嗔界。知世痴界。知世净界。知世净心界。以知界故能实说法。是名如来第四之业。尔时世尊。即说颂曰

&nbsp;&nbsp;&nbsp;&nbsp;如来人中师子王&nbsp;&nbsp;&nbsp;&nbsp;能真实知众生界

&nbsp;&nbsp;&nbsp;&nbsp;如来智慧无有边&nbsp;&nbsp;&nbsp;&nbsp;是故能知世无边

&nbsp;&nbsp;&nbsp;&nbsp;知善恶行解脱行&nbsp;&nbsp;&nbsp;&nbsp;亦知眼色眼识行

&nbsp;&nbsp;&nbsp;&nbsp;通达一切无量法&nbsp;&nbsp;&nbsp;&nbsp;其性本来常清净

&nbsp;&nbsp;&nbsp;&nbsp;内外真实无所有&nbsp;&nbsp;&nbsp;&nbsp;五阴诸入十八界

&nbsp;&nbsp;&nbsp;&nbsp;身口意业及四大&nbsp;&nbsp;&nbsp;&nbsp;如是诸法悉无实

&nbsp;&nbsp;&nbsp;&nbsp;知如是等众生界&nbsp;&nbsp;&nbsp;&nbsp;皆悉同于虚空境

&nbsp;&nbsp;&nbsp;&nbsp;三界性相无真实&nbsp;&nbsp;&nbsp;&nbsp;诸烦恼界亦如是

&nbsp;&nbsp;&nbsp;&nbsp;烦恼性相无坚牢&nbsp;&nbsp;&nbsp;&nbsp;无漏解脱亦复然

&nbsp;&nbsp;&nbsp;&nbsp;如来虽知真实界&nbsp;&nbsp;&nbsp;&nbsp;终不言知而生慢

&nbsp;&nbsp;&nbsp;&nbsp;虚空无量无边际&nbsp;&nbsp;&nbsp;&nbsp;一切众生界亦然

&nbsp;&nbsp;&nbsp;&nbsp;如来智慧无边际&nbsp;&nbsp;&nbsp;&nbsp;远离三种有为相

&nbsp;&nbsp;&nbsp;&nbsp;佛智无上甚深奥&nbsp;&nbsp;&nbsp;&nbsp;一切众生不能知

&nbsp;&nbsp;&nbsp;&nbsp;如来怜愍众生故&nbsp;&nbsp;&nbsp;&nbsp;宣说如是第四力

复次善男子。如来善知一切众生诸根利钝。云何而知。知上中下知增知减。亦知贪欲有一亿种。嗔恚愚痴各一亿种。知贪欲重知贪欲轻。知嗔恚重知嗔恚轻。知愚痴重知愚痴轻。知一种根能增生死。知一种根能灭生死。了知善根知不善根。知非善非不善根。知解脱根。知六情根。男根女根命根。苦根乐根。忧根喜根。舍根信根。进根念根。定根慧根。未知欲知根。知根知已根。知眼根因乃至意根因。知耳根因作眼根缘。知鼻根因作舌根缘。知舌根因作身根缘。知戒庄严能修于施。知施庄严能修于戒。如来悉知谁可说施。谁可说戒。乃至智慧亦复如是。知谁可为说四念处。乃至八圣道分。谁可为说声闻之乘。辟支佛乘。无上佛乘。知缘觉根学声闻乘。知正觉根学声闻乘辟支佛乘。知下根人能修上根。上根之人修于下根。知众生根未可调者。则生舍心。可调伏者为说正法。如来悉知熟不熟相。不熟熟相。不熟不熟相。熟有熟相。知生死根。知解脱根。知庄严根。知具足根。一切根性因缘果报。悉知悉见。是名如来第五之业。尔时世尊。即说颂曰

&nbsp;&nbsp;&nbsp;&nbsp;如来知根到彼岸&nbsp;&nbsp;&nbsp;&nbsp;故知众生种种解

&nbsp;&nbsp;&nbsp;&nbsp;亦了知根下中上&nbsp;&nbsp;&nbsp;&nbsp;并及诸业亦如是

&nbsp;&nbsp;&nbsp;&nbsp;亦知烦恼轻重相&nbsp;&nbsp;&nbsp;&nbsp;及知诸根难易调

&nbsp;&nbsp;&nbsp;&nbsp;知乐生死及解脱&nbsp;&nbsp;&nbsp;&nbsp;了知眼根至意根

&nbsp;&nbsp;&nbsp;&nbsp;知根行处及灭处&nbsp;&nbsp;&nbsp;&nbsp;了知一切三乘根

&nbsp;&nbsp;&nbsp;&nbsp;有可转者不可转&nbsp;&nbsp;&nbsp;&nbsp;知众生根熟不熟

&nbsp;&nbsp;&nbsp;&nbsp;随其意种为说法&nbsp;&nbsp;&nbsp;&nbsp;善知呵责软语调

&nbsp;&nbsp;&nbsp;&nbsp;知有不受教诲者&nbsp;&nbsp;&nbsp;&nbsp;则于其人修舍心

&nbsp;&nbsp;&nbsp;&nbsp;如来善知诸方便&nbsp;&nbsp;&nbsp;&nbsp;为破烦恼庄严智

&nbsp;&nbsp;&nbsp;&nbsp;为破众生烦恼故&nbsp;&nbsp;&nbsp;&nbsp;演说如来第五业

复次善男子。如来真实知至处道。云何而知。知正定聚。知邪定聚及不定聚。知于因力及果报力。知过去世福德因缘。知现在世庄严因缘难调易调。略说广解广说略解。知是众生能得解脱不得解脱。知不定者遇善知识住正定聚。不得善友则无解脱。如来知已。随其意趣而为说法。彼闻法已。系念思惟获得善果。如来出世惟为不定。终不为彼邪定说法。何以故。非是器故。不能获得真解脱故。是名如来于是人所修集舍心。菩萨摩诃萨真实知已勤修庄严。为破如是邪定众生。是故菩萨发阿耨多罗三藐三菩提心。如来善知贪有三种。一者因见净故。二者受因缘故。三者本因缘故。嗔有三种。一者嗔因缘故。二者受因缘故。三者本因缘故。痴亦三种。一者无明因缘。二者我见因缘。三者疑网因缘。复次如来。知诸众生苦迟得通。苦速得通。知苦迟者能得乐速。知乐速者能得苦迟。知乐迟者能得乐速。知有修力知有智力。又知有道具足修力不具智力。有具智力不具修力。有具修力及以智力。不具修力不具智力。又知有道能作净心不能庄严。有能庄严不能净心。有作净心能具庄严。有不具净心不具庄严。又知有道能净其身不净口意。有净口意不净其身。有身口意净。有身口意不净。是名如来第六之业。尔时世尊。即说颂曰

&nbsp;&nbsp;&nbsp;&nbsp;如来善知所至处&nbsp;&nbsp;&nbsp;&nbsp;亦知众生诸因缘

&nbsp;&nbsp;&nbsp;&nbsp;亦能了知定不定&nbsp;&nbsp;&nbsp;&nbsp;通达明晓调不调

&nbsp;&nbsp;&nbsp;&nbsp;不为邪定演说法&nbsp;&nbsp;&nbsp;&nbsp;亦不调伏下根者

&nbsp;&nbsp;&nbsp;&nbsp;知贪嗔痴三种说&nbsp;&nbsp;&nbsp;&nbsp;亦知诸结轻重相

&nbsp;&nbsp;&nbsp;&nbsp;知于四道转不转&nbsp;&nbsp;&nbsp;&nbsp;是故佛知道毕竟

&nbsp;&nbsp;&nbsp;&nbsp;修力智力真实知&nbsp;&nbsp;&nbsp;&nbsp;下中上力亦如是

&nbsp;&nbsp;&nbsp;&nbsp;知身口意净不净&nbsp;&nbsp;&nbsp;&nbsp;心及庄严亦复然

&nbsp;&nbsp;&nbsp;&nbsp;众生诸根烦恼界&nbsp;&nbsp;&nbsp;&nbsp;如来知已为破坏

&nbsp;&nbsp;&nbsp;&nbsp;为彼无明闇众生&nbsp;&nbsp;&nbsp;&nbsp;宣说如来第六业

复次善男子。如来知禅解脱三昧烦恼解脱。云何而知。知诸众生以因缘故贪乐生死。以因缘故贪乐涅槃。云何名因。云何名缘。若诸众生思惟不善。是名生死因缘。因不善思惟故生长无明。是故不善为因无明为缘。因无明故则生于行。是故无明为因诸行为缘。因诸行故则生于识。是故行则为因识则为缘。因识故则生名色。是故识则为因名色为缘。因名色故则生六入。是故名色为因六入为缘。因六入故则生于触。是故六入为因触则为缘。因触生受。是故触则为因受则为缘。因受生爱。是故受则为因爱则为缘。因爱生取。是故爱则为因取则为缘。因取生有。是故取则为因有则为缘。因有生生。是故有则为因生则为缘。因生则有老死等苦。是故生则为因老死为缘。烦恼为因诸业为缘。诸见为因爱结为缘。烦恼为因五盖为缘。是名为因是名为缘。而诸众生以是因缘贪乐生死。何因缘故贪乐涅槃。有二因二缘。令诸众生乐于涅槃。一者乐喜听法。二者乐正思惟。复有二种。一者舍摩他。二者毗婆舍那。复有二种。一者不去智。二者不来智。复有二种。一者观生死。二者观涅槃。复有二种。一者如法持。二者得证。复有二种。一者修解脱门。二者得解脱果。复有二种。一者尽智。二者无生智。复有二种。一者谛智。二者观十二因缘。是名为因是名为缘。而诸众生。以是因缘乐于涅槃。如来悉知如是等禅三昧解脱。既了知已。舍离欲恶不善之法。有观有觉离生喜乐入于初禅。入初禅出灭定。入灭定出初禅。乃至八解脱亦复如是。一切众生悉不能知如来世尊出入之处。如来悉知住定平等。及以上下众生。谓佛入一三昧。而佛实入一切三昧。众生见佛起一切定。而佛实入一定三昧。如来三昧无有次第然非不定。一切声闻缘觉菩萨悉不能知。如来又知说法因缘。得声闻三昧说法因缘。得缘觉三昧说法因缘。得菩萨三昧。知已随意而为演说。是名如来第七之业。尔时世尊。即说颂曰

&nbsp;&nbsp;&nbsp;&nbsp;如来了知生死因&nbsp;&nbsp;&nbsp;&nbsp;亦复通达解脱因

&nbsp;&nbsp;&nbsp;&nbsp;既了知已为说法&nbsp;&nbsp;&nbsp;&nbsp;破坏生死不善因

&nbsp;&nbsp;&nbsp;&nbsp;不善思惟无明因&nbsp;&nbsp;&nbsp;&nbsp;无明因缘长生死

&nbsp;&nbsp;&nbsp;&nbsp;烦恼因缘受业果&nbsp;&nbsp;&nbsp;&nbsp;诸见因缘增爱结

&nbsp;&nbsp;&nbsp;&nbsp;若得亲近善知识&nbsp;&nbsp;&nbsp;&nbsp;至心听受无上法

&nbsp;&nbsp;&nbsp;&nbsp;观察内外空三昧&nbsp;&nbsp;&nbsp;&nbsp;即能越度生死海

&nbsp;&nbsp;&nbsp;&nbsp;修集无上定智慧&nbsp;&nbsp;&nbsp;&nbsp;观法平等无去来

&nbsp;&nbsp;&nbsp;&nbsp;若能观见无出灭&nbsp;&nbsp;&nbsp;&nbsp;即得了了寂静眼

&nbsp;&nbsp;&nbsp;&nbsp;修集无上三脱门&nbsp;&nbsp;&nbsp;&nbsp;具足尽智无生智

&nbsp;&nbsp;&nbsp;&nbsp;既自获得无碍智&nbsp;&nbsp;&nbsp;&nbsp;复能为诸众生说

&nbsp;&nbsp;&nbsp;&nbsp;入于初禅出灭定&nbsp;&nbsp;&nbsp;&nbsp;入于灭定随意出

&nbsp;&nbsp;&nbsp;&nbsp;如来三昧无次第&nbsp;&nbsp;&nbsp;&nbsp;是故名为常在定

&nbsp;&nbsp;&nbsp;&nbsp;如来所入种种定&nbsp;&nbsp;&nbsp;&nbsp;与诸法界无差别

&nbsp;&nbsp;&nbsp;&nbsp;二乘不知佛住处&nbsp;&nbsp;&nbsp;&nbsp;菩萨不知甚深定

&nbsp;&nbsp;&nbsp;&nbsp;众生常行无明闇&nbsp;&nbsp;&nbsp;&nbsp;不知如来入出处

&nbsp;&nbsp;&nbsp;&nbsp;无上世尊怜众生&nbsp;&nbsp;&nbsp;&nbsp;是故宣说第七业

复次善男子。如来善知自身所有过去世业。若一生二生至无量生。一灾二灾至无量灾。一劫二劫至无量劫。忆念生名种姓饮食。色貌形质苦乐寿命。是诸众生造是业因得此有身。念他有灭生于他有。如自身他亦如是。亦知众生所有业因。是诸众生造是业因得他有身。知众生心及因缘。是心灭已次第生心。如是等事恒沙众生所不能知。佛宿命智悉知三世无有始终。如是智慧不可称量。劝诸众生汝今当念。过去世中所更善恶。以佛力故悉得忆念。往昔所种无量善根。若佛边种若于声闻缘觉边种。既忆念已。如来即为随意说法令不退转。是名如来第八之业。尔时世尊。即说颂曰

&nbsp;&nbsp;&nbsp;&nbsp;如来忆念无量世&nbsp;&nbsp;&nbsp;&nbsp;若自若他善恶业

&nbsp;&nbsp;&nbsp;&nbsp;明见无量劫中事&nbsp;&nbsp;&nbsp;&nbsp;犹观掌中庵罗果

&nbsp;&nbsp;&nbsp;&nbsp;种姓生名悉能知&nbsp;&nbsp;&nbsp;&nbsp;色劫生灭亦如是

&nbsp;&nbsp;&nbsp;&nbsp;亦知寿命及住处&nbsp;&nbsp;&nbsp;&nbsp;善恶业因亦复然

&nbsp;&nbsp;&nbsp;&nbsp;知众无量次第心&nbsp;&nbsp;&nbsp;&nbsp;及知心因生灭处

&nbsp;&nbsp;&nbsp;&nbsp;遍知无量劫中生&nbsp;&nbsp;&nbsp;&nbsp;亦不尽于无碍智

&nbsp;&nbsp;&nbsp;&nbsp;佛智无量不可称&nbsp;&nbsp;&nbsp;&nbsp;二乘不知其境界

&nbsp;&nbsp;&nbsp;&nbsp;为令众生念过去&nbsp;&nbsp;&nbsp;&nbsp;随意宣说第八业

复次善男子。如来天眼清净微妙。见诸众生生灭堕落。若受善色若受恶色。若生善有若生恶有。亦能明了知诸业因。知是众生身口意恶。诽谤圣人增长邪见。以恶业故舍此身已即堕地狱。知是众生身口意善。不谤圣人增长正见。以是业缘舍此身已即生善有。如来天眼能见十方诸佛世界。无有边际犹如虚空。无有限量犹如法界。悉见众生生时灭时。见诸世界成时坏时。亦知众生发菩提心生时灭时。见一切佛始成正觉。转正法轮入涅槃时。见诸声闻证得解脱。得解脱已取涅槃时。见诸缘觉以神通力。报诸众生信施恩时。如是等事。一切五通声闻缘觉及诸菩萨所不能见。如来天眼成就如是无量功德。以天眼故观诸众生。谁应为佛之所化度。谁复应为声闻缘觉之所化度。若应从佛而得度者。如来即为示现其身。其余众生悉无见者。是名如来第九之业。尔时世尊。即说颂曰

&nbsp;&nbsp;&nbsp;&nbsp;无量劫中修善业&nbsp;&nbsp;&nbsp;&nbsp;获得如是净天眼

&nbsp;&nbsp;&nbsp;&nbsp;能见十方诸众生&nbsp;&nbsp;&nbsp;&nbsp;具足成就善恶色

&nbsp;&nbsp;&nbsp;&nbsp;见上中下诸众生&nbsp;&nbsp;&nbsp;&nbsp;亦见受于善恶有

&nbsp;&nbsp;&nbsp;&nbsp;能知身口意善业&nbsp;&nbsp;&nbsp;&nbsp;业因所得诸果报

&nbsp;&nbsp;&nbsp;&nbsp;亦知声闻辟支佛&nbsp;&nbsp;&nbsp;&nbsp;菩萨之人善法境

&nbsp;&nbsp;&nbsp;&nbsp;见十方佛破魔兵&nbsp;&nbsp;&nbsp;&nbsp;转正法轮入涅槃

&nbsp;&nbsp;&nbsp;&nbsp;见诸声闻得解脱&nbsp;&nbsp;&nbsp;&nbsp;教化众生取灭度

&nbsp;&nbsp;&nbsp;&nbsp;见辟支佛示神通&nbsp;&nbsp;&nbsp;&nbsp;以报施主之恩德

&nbsp;&nbsp;&nbsp;&nbsp;如来所说真实法&nbsp;&nbsp;&nbsp;&nbsp;闻已能度生死海

&nbsp;&nbsp;&nbsp;&nbsp;声闻缘觉及菩萨&nbsp;&nbsp;&nbsp;&nbsp;不能知佛所见处

&nbsp;&nbsp;&nbsp;&nbsp;如来睹见细微尘&nbsp;&nbsp;&nbsp;&nbsp;亦见无量无边界

&nbsp;&nbsp;&nbsp;&nbsp;如来教化佛所度&nbsp;&nbsp;&nbsp;&nbsp;是故宣说第九业

复次善男子。如来世尊知诸漏尽毕竟解脱。我生已尽梵行已立。所作已办更无后有。佛漏尽智清净微妙。言清净者无诸习气。声闻之智有边有量。何以故。有习气故。辟支佛智亦有边量。何以故。无大悲故。佛漏尽智无量无边。何以故。知一切行故。具足成就一切智故。永断一切诸习气故。摄取大慈大悲。庄严四无所畏。于一切法无取相习。一切世间所不能胜。行住坐卧无诸过失。犹如虚空清净明了不杂烟云。佛漏尽智亦复如是。不杂一切诸烦恼习。如来成就清净具足是漏尽智。能为众生敷扬宣说。令彼闻者断诸烦恼。菩萨闻已发大庄严为断烦恼。是名如来第十之业。尔时世尊。即说颂曰

&nbsp;&nbsp;&nbsp;&nbsp;佛漏尽智无有边&nbsp;&nbsp;&nbsp;&nbsp;清净不杂烦恼习

&nbsp;&nbsp;&nbsp;&nbsp;声闻缘觉习结气&nbsp;&nbsp;&nbsp;&nbsp;是故漏尽智不净

&nbsp;&nbsp;&nbsp;&nbsp;如来具足大慈悲&nbsp;&nbsp;&nbsp;&nbsp;是故其智无边际

&nbsp;&nbsp;&nbsp;&nbsp;具足成就一切行&nbsp;&nbsp;&nbsp;&nbsp;故知众生漏行处

&nbsp;&nbsp;&nbsp;&nbsp;所可演说无常我&nbsp;&nbsp;&nbsp;&nbsp;令众生知空无乐

&nbsp;&nbsp;&nbsp;&nbsp;修善思惟得净眼&nbsp;&nbsp;&nbsp;&nbsp;知无众生无士夫

&nbsp;&nbsp;&nbsp;&nbsp;大悲怜愍诸众生&nbsp;&nbsp;&nbsp;&nbsp;具足十力四无畏

&nbsp;&nbsp;&nbsp;&nbsp;为断烦恼智无碍&nbsp;&nbsp;&nbsp;&nbsp;是故宣说第十业

复次善男子。如来具足四无所畏。成如来业。如来业者。悉已觉知一切诸法。若天若人若魔若梵若沙门若婆罗门。如实而言如来不觉不知法者。无有是处。何以故。如来世尊名为正觉觉平等法。若凡夫法若圣人法。若声闻法若缘觉法。若菩萨法若佛法。若学法若无学法。若世法若出世法。若善法若不善法。若有漏法若无漏法。若有为法若无为法。如是等法平等觉知。故名正觉。言平等者。见空平等法真实故。无相平等坏诸相故。无愿平等不着三界故。不生平等无生性故。无行平等无行性故。无出平等无出性故。无至处平等无至处性故。真实平等无三世性故。智解脱平等无无明性故。涅槃平等无生死性故。见如是法皆悉平等。是故如来名为正觉。如是观已以大慈悲。为诸众生称扬宣说。若非世尊作世尊想。若非正觉作正觉想。若非漏尽作漏尽想。如来具足四无所畏。能坏如是诸恶想等。是名如来第十一业。尔时世尊。即说颂曰

&nbsp;&nbsp;&nbsp;&nbsp;佛知一切法平等&nbsp;&nbsp;&nbsp;&nbsp;是故得名一切智

&nbsp;&nbsp;&nbsp;&nbsp;凡圣菩萨及佛业&nbsp;&nbsp;&nbsp;&nbsp;世与出世善恶业

&nbsp;&nbsp;&nbsp;&nbsp;空无相愿无生灭&nbsp;&nbsp;&nbsp;&nbsp;一切悉见其真实

&nbsp;&nbsp;&nbsp;&nbsp;如来悉见平等故&nbsp;&nbsp;&nbsp;&nbsp;为众演说十一业

复次善男子。如来真实永尽诸漏。是故唱言我尽诸漏。我都不见人天魔梵沙门婆罗门。真实而言佛漏未尽。云何名为如来漏尽。佛于欲漏心得解脱。有漏无明漏。一切习气一切见漏。心得解脱。是故如来名为漏尽。第一义中圣人真知。无觉无断无证无修。为流布故说言尽漏。何以故。尽者即是无生无灭。无尽者不可宣说。不可说故名之无为。夫无为者无出灭住。佛若出世不出于世法性常住。如来不觉我及我断。如来住于大慈大悲。为众生故宣说我断。是名如来第十二业。尔时世尊。即说颂曰

&nbsp;&nbsp;&nbsp;&nbsp;如来永断诸漏结&nbsp;&nbsp;&nbsp;&nbsp;及以无边诸习气

&nbsp;&nbsp;&nbsp;&nbsp;是故世法不能污&nbsp;&nbsp;&nbsp;&nbsp;如花处水泥不着

&nbsp;&nbsp;&nbsp;&nbsp;大悲人中师子王&nbsp;&nbsp;&nbsp;&nbsp;为众生故说流布

&nbsp;&nbsp;&nbsp;&nbsp;真实而知无出灭&nbsp;&nbsp;&nbsp;&nbsp;无我我所亦复然

&nbsp;&nbsp;&nbsp;&nbsp;一切诸法无增减&nbsp;&nbsp;&nbsp;&nbsp;随其性相真实说

&nbsp;&nbsp;&nbsp;&nbsp;如来得大自在力&nbsp;&nbsp;&nbsp;&nbsp;为众故说十二业

复次善男子。如来真实说遮道法。我都不见人天魔梵沙门婆罗门。说言是法不能遮。云何名遮。云何不遮。有一法能遮道。所谓放逸。复有二法。所谓无惭无愧。复有三法。谓身口意恶。复有四法。所谓欲嗔怖痴。复有五法。所谓杀生偷盗淫泆妄语饮酒。复有六法。所谓不敬佛法僧戒三昧不放逸。复有七法。一者慢。二者大慢。三者慢慢。四者邪慢。五者邪语。六者邪命。七者邪念。复有八法。一者邪见。二者邪思惟。三者邪语。四者邪业。五者邪命。六者邪方便。七者邪念。八者邪定。复有九法。所谓有人欲作诸恶。现作作已加于己亲。有人以善加于己怨。有人以恶加于己身。亦复如是。是名为九。复有十法。所谓十恶。一者杀生。二者偷盗。三者淫泆。四者妄语。五者两舌。六者恶口。七者无义语。八者贪嫉。九者嗔害。十者邪见。若有比丘起恶思惟。以是因缘。不知有为多诸过咎。以不知故生颠倒心。颠倒因缘增长五盖。五盖增故令诸烦恼遮障善法。烦恼因缘身口意业造作诸恶。如来如实知如是法能遮于道。既自知已为众演说。为坏如是遮障道法。是名如来第十三业。尔时世尊。即说颂曰

&nbsp;&nbsp;&nbsp;&nbsp;若有修集于放逸&nbsp;&nbsp;&nbsp;&nbsp;真实不能得解脱

&nbsp;&nbsp;&nbsp;&nbsp;身口意等诸恶业&nbsp;&nbsp;&nbsp;&nbsp;无惭无愧诸烦恼

&nbsp;&nbsp;&nbsp;&nbsp;亲近恶法能遮道&nbsp;&nbsp;&nbsp;&nbsp;善觉对治不对治

&nbsp;&nbsp;&nbsp;&nbsp;为坏烦恼故演说&nbsp;&nbsp;&nbsp;&nbsp;大慈大悲十三业

复次善男子。如来实说圣道毕竟。若有众生亲近正念必得解脱。我都不见人天魔梵沙门婆罗门。真实记言修道者不得毕竟无上解脱。云何名为真实圣道。有一种。所谓一乘。复有二种。谓舍摩他毗婆舍那。复有三种。谓空三昧无相无愿。复有四种。谓四念处。复有五种。谓信等五根。复有六种。谓六念处。复有七种。谓七觉分。复有八种。谓八正道。复有九种。所谓初禅乃至灭定。复有十种。所谓十善。是名毕竟真实圣道。又毕竟道者。无有能作增减取舍无执无放。非正非邪非一非二。是名真实毕竟之道。如来世尊怜愍一切。为诸众生说如是道。是名如来第十四业。尔时世尊。即说颂曰

&nbsp;&nbsp;&nbsp;&nbsp;如来了知寂静法&nbsp;&nbsp;&nbsp;&nbsp;有亲近者得解脱

&nbsp;&nbsp;&nbsp;&nbsp;如来无师无教者&nbsp;&nbsp;&nbsp;&nbsp;自然而得甘露味

&nbsp;&nbsp;&nbsp;&nbsp;有修三十七助法&nbsp;&nbsp;&nbsp;&nbsp;烦恼结灭得解脱

&nbsp;&nbsp;&nbsp;&nbsp;思惟善知真实法&nbsp;&nbsp;&nbsp;&nbsp;不着法性真解脱

&nbsp;&nbsp;&nbsp;&nbsp;如来见法如虚空&nbsp;&nbsp;&nbsp;&nbsp;犹如幻化热时焰

&nbsp;&nbsp;&nbsp;&nbsp;具足十力无边身&nbsp;&nbsp;&nbsp;&nbsp;为众故说十四业

复次善男子。如来身业无有过失。若愚若智。无能宣说佛有过失。何以故。如来若行若坐若住。着衣持钵若受饮食。若见若闻若有所说。入出城邑村落舍宅。足不蹈地常行千叶莲花之上。若有众生遇触佛影。七日安乐无饮食想。舍是身已生于善有。如来衣服离身四寸。暴猛风力所不能动。如来虽有如是等事。而其内心未尝不定。是故如来身无过失。善男子。如来口业亦无过失。何以故。时语真语。实语。正语。期语。义语。不多语。如持而语净语。解一切语。微妙语。无异语。一音语。是故如来无口过失。如来意业亦无过失。何以故。如来常作一切佛事。而其内心初无憍慢。不役智虑而知法尽。是名如来无挂碍智。是故如来意无过失。为坏众生如是过失故宣说法。是名如来第十五业。尔时世尊。即说颂曰

&nbsp;&nbsp;&nbsp;&nbsp;如来身口意寂静&nbsp;&nbsp;&nbsp;&nbsp;是故无能说有过

&nbsp;&nbsp;&nbsp;&nbsp;实不可说为流布&nbsp;&nbsp;&nbsp;&nbsp;是业非业说为业

复次善男子。如来不与天人魔梵沙门婆罗门而生诤讼。何以故离爱恚故。一切世间供养恭敬。心不生高亦不欢喜。一切世间毁呰轻慢不生愁恼。凡所造善事无不成。终不造作不善之业。如来实无世间诤事。亦常修集无诤三昧。如来无我无有我所。为坏众生是非诤讼。说如是业。是名如来第十六业。尔时世尊。即说颂曰

&nbsp;&nbsp;&nbsp;&nbsp;如来修集无诤定&nbsp;&nbsp;&nbsp;&nbsp;是故其心无嗔喜

&nbsp;&nbsp;&nbsp;&nbsp;如来为断众烦恼&nbsp;&nbsp;&nbsp;&nbsp;是故宣说十六业

复次善男子。如来之心无有忘误。于八解脱不失念心。常观一切众生意行。观已复能随宜说法。于四无碍亦无念失。于三世中忆念不忘。既自不失忆念之心。复为众生说是念法。是名如来第十七业。尔时世尊。即说颂曰

&nbsp;&nbsp;&nbsp;&nbsp;如来修集八解脱&nbsp;&nbsp;&nbsp;&nbsp;故于诸法不失念

&nbsp;&nbsp;&nbsp;&nbsp;知众生心随意说&nbsp;&nbsp;&nbsp;&nbsp;为令得念说是业

复次善男子。如来真实无不定心。若行若住若坐若卧若语若默常知诸法深妙之义。一切世间若有入定若不入定。悉无能知如来心也。唯除诸佛借其道力。欲令一切无量众生常在定故。说如是业。是名如来第十八业。尔时世尊即说颂曰

&nbsp;&nbsp;&nbsp;&nbsp;如来正觉常在定&nbsp;&nbsp;&nbsp;&nbsp;所作诸事无散乱

&nbsp;&nbsp;&nbsp;&nbsp;常入三昧无知者&nbsp;&nbsp;&nbsp;&nbsp;是故宣说十八业

复次善男子。如来真实无种种想。所谓无分别福田非福田想。亦无分别诸众生想及以法想正觉之想及法界想。分别持戒及毁戒想。亦无分别怨想亲想受不受想。分别正见邪见之想。是故如来无种种想。为坏众生如是诸想宣说是业。是名如来第十九业。尔时世尊。即说颂曰

&nbsp;&nbsp;&nbsp;&nbsp;如来永断一切想&nbsp;&nbsp;&nbsp;&nbsp;是故了知诸法界

&nbsp;&nbsp;&nbsp;&nbsp;为破众生若干想&nbsp;&nbsp;&nbsp;&nbsp;宣说如来十九业

复次善男子。如来从智舍心无不知舍。何以故。修身故。修戒故。修心故。修慧故。断痴故。如来舍心出于世间。即是圣舍。是毕竟舍。转梵轮舍。共大悲舍。为利众生舍。知对治舍。如是等舍。无增无减不高不下。不杂烦恼不一不二。不观时节无碍无对。不住不动不隐不显。真实不虚。如来成就如是大舍。而能为诸众生说法。是名如来第二十业。尔时世尊即说颂曰

&nbsp;&nbsp;&nbsp;&nbsp;如来修身戒心慧&nbsp;&nbsp;&nbsp;&nbsp;从于智慧修舍心

&nbsp;&nbsp;&nbsp;&nbsp;于诸众生无爱恚&nbsp;&nbsp;&nbsp;&nbsp;不动不住真实舍

&nbsp;&nbsp;&nbsp;&nbsp;大慈大悲无上尊&nbsp;&nbsp;&nbsp;&nbsp;具足如是之大舍

&nbsp;&nbsp;&nbsp;&nbsp;无碍智慧调众生&nbsp;&nbsp;&nbsp;&nbsp;演说清净二十业

复次善男子。如来欲业无增无减。何等名欲。欲于善法。所谓大慈大悲说法度人安住寂静。劝诸菩萨学菩提道。令三乘种相继不绝。如是诸欲。不随欲出随智而生。欲令一切众生具足阿耨多罗三藐三菩提故演说正法。是名如来二十一业。尔时世尊。即说颂曰

&nbsp;&nbsp;&nbsp;&nbsp;如来欲者无增减&nbsp;&nbsp;&nbsp;&nbsp;大慈大悲故说法

&nbsp;&nbsp;&nbsp;&nbsp;不断三乘无边身&nbsp;&nbsp;&nbsp;&nbsp;为众演说如是业

复次善男子。如来精进无有休息。云何不息。所谓调伏众生说法化度。假使有一人能无量劫佛边听法。如来当为说不休息。若有一佛于无量劫演说法者。如来亦听心无懈废。若过无量恒沙世界。有一众生应受化者。如来要当随逐。不舍。不食不息。不生疲倦悔退之心。常劝众生令勤精进。是名如来二十二业。尔时世尊。即说颂曰

&nbsp;&nbsp;&nbsp;&nbsp;具精进人师子王&nbsp;&nbsp;&nbsp;&nbsp;于大众中赞精进

&nbsp;&nbsp;&nbsp;&nbsp;精进说法无休息&nbsp;&nbsp;&nbsp;&nbsp;是故进业二十二

复次善男子。如来念心无有增减。何以故。如来初得阿耨多罗三藐三菩提时。遍观一切去来现在众生之心。后说法时不失先念。念本三聚及三种根。凡所演说无不作念。是名如来二十三业。尔时世尊。即说颂曰

&nbsp;&nbsp;&nbsp;&nbsp;如来初得菩提时&nbsp;&nbsp;&nbsp;&nbsp;遍观众生如实心

&nbsp;&nbsp;&nbsp;&nbsp;凡所说法不失念&nbsp;&nbsp;&nbsp;&nbsp;二十三业佛所说

复次善男子。如来三昧于一切法平等无减是故诸佛一切平等。于一亿种贪欲恚痴。及一亿种无贪恚痴。其心平等无有差别。有为无为生死涅槃亦复如是。具如是等平等三昧。不杂眼耳鼻舌身意。四大三界非此非彼。亦非一切非增非减。为令众生得是三昧。宣说正法。是名如来二十四业。尔时世尊。即说颂曰

&nbsp;&nbsp;&nbsp;&nbsp;如来等观一切法&nbsp;&nbsp;&nbsp;&nbsp;是故常定心无乱

&nbsp;&nbsp;&nbsp;&nbsp;不为三界之所摄&nbsp;&nbsp;&nbsp;&nbsp;诸根四大亦如是

&nbsp;&nbsp;&nbsp;&nbsp;一切诸法无差别&nbsp;&nbsp;&nbsp;&nbsp;平等观察善不善

&nbsp;&nbsp;&nbsp;&nbsp;如来所说如是业&nbsp;&nbsp;&nbsp;&nbsp;为诸众生得是定

复次善男子。如来智慧常无减少。以是智力知一切法。能随众生意趣说法得无碍智。知一切义。知一切字。知一切句。于无量劫演一句法。出无量义断一切疑。说三乘法并及八万四千法门。亦说八万四千法聚。是名无量无边智慧。为令众生得是智故宣说正法。是名如来二十五业。尔时世尊。即说颂曰

&nbsp;&nbsp;&nbsp;&nbsp;佛智无碍无有边&nbsp;&nbsp;&nbsp;&nbsp;能说无碍无边法

&nbsp;&nbsp;&nbsp;&nbsp;演一字作无量句&nbsp;&nbsp;&nbsp;&nbsp;演一句作无量义

&nbsp;&nbsp;&nbsp;&nbsp;说八万四千法门&nbsp;&nbsp;&nbsp;&nbsp;亦及尔所诸法聚

&nbsp;&nbsp;&nbsp;&nbsp;为令众得无碍智&nbsp;&nbsp;&nbsp;&nbsp;是故宣说如是业

复次善男子。如来解脱无有减少。声闻之人从他闻故而得解脱。缘觉之人从因缘故而得解脱。如来无师自然觉悟。永断烦恼及以习气。过去不断。未来不着。现在不住。亦不贪着眼色二法。乃至意法亦复如是。知心性净。是故唱言如来一念得阿耨多罗三藐三菩提。为令众生一念得成阿耨多罗三藐三菩提故演说正法。是名如来二十六业。尔时世尊。即说颂曰

&nbsp;&nbsp;&nbsp;&nbsp;为诸声闻闻解脱&nbsp;&nbsp;&nbsp;&nbsp;亦为缘觉因缘悟

&nbsp;&nbsp;&nbsp;&nbsp;如来解脱不著有&nbsp;&nbsp;&nbsp;&nbsp;不着三世心性净

&nbsp;&nbsp;&nbsp;&nbsp;凡所演说为解脱&nbsp;&nbsp;&nbsp;&nbsp;劝诸众生无上道

&nbsp;&nbsp;&nbsp;&nbsp;二十六业非业故&nbsp;&nbsp;&nbsp;&nbsp;大慈大悲处众说

复次善男子。如来身业随智慧行。智所围绕以是业故。众生闻见说法默然。行住坐卧饮食出入城邑聚落。三十二相八十种好悉得调伏。是故如来一切身业随智慧行。是名如来二十七业。尔时世尊。即说颂曰

&nbsp;&nbsp;&nbsp;&nbsp;如来身业为众生&nbsp;&nbsp;&nbsp;&nbsp;故示种种妙相好

&nbsp;&nbsp;&nbsp;&nbsp;凡所举动调众生&nbsp;&nbsp;&nbsp;&nbsp;大悲为众说是业

复次善男子。如来口业随智慧行。何以故。说法净故。无脱失故。真正语。易解语易知语。非高语非下语。非曲语非粗语。非恶语非闇语。柔软语非轻语。非疾语非畏语。非不解义语。非恶声语。非缓语。甘露语可爱语。次第语庄严语。恭敬语乐闻语。不贪语不垢语。清净语毕竟语。不诳语不痴语。无碍语广语。真实语不作语。不尽语安乐语。身寂静语心寂静语。贪寂静语嗔寂静语。痴寂静语坏魔语。破邪论语。梵声迦陵频伽声。释声大海潮声。拘仑阇声。秋月孔雀声。拘枳罗声。命命鸟声。鹅王声鹿王声琴声鼓声。贝声。伎乐声人乐闻声耳根乐声。增善法语。句义无尽语。合字句义语。时语略语。知足语。调诸根语。施庄严语。清净戒语。共忍行语。精进神通语。远离欲界语。具足智慧语。慈语悲语。喜语舍语。说三乘语。不断三宝语。解三聚语。解三世语。解三解脱语。分别四谛语。修集语赞叹语。佛语圣语。无边语无行语。善男子。如来成就如是等语。是故如来所有口业随智慧行。是名如来二十八业。尔时世尊。即说颂曰

&nbsp;&nbsp;&nbsp;&nbsp;如来所说如净珠&nbsp;&nbsp;&nbsp;&nbsp;成就无量诸功德

&nbsp;&nbsp;&nbsp;&nbsp;其声遍满十方界&nbsp;&nbsp;&nbsp;&nbsp;一音能令种种解

&nbsp;&nbsp;&nbsp;&nbsp;凡所演说不作念&nbsp;&nbsp;&nbsp;&nbsp;更不观众心境界

&nbsp;&nbsp;&nbsp;&nbsp;如来音声如响相&nbsp;&nbsp;&nbsp;&nbsp;无说无闻亦如是

&nbsp;&nbsp;&nbsp;&nbsp;大慈大悲清净语&nbsp;&nbsp;&nbsp;&nbsp;为众生解种种法

&nbsp;&nbsp;&nbsp;&nbsp;是故宣说如来业&nbsp;&nbsp;&nbsp;&nbsp;二十八业如先佛

复次善男子。如来意业随智慧行。何以故。如来了知一切众生心意识等。亦不随意随缘随贪随恚随痴。远离诳惑及我我所无明闇翳。平等清净无有边际犹如虚空。是故如来所修意业随智慧行。是名如来二十九业。尔时世尊。即说颂曰

&nbsp;&nbsp;&nbsp;&nbsp;如来之心不可量&nbsp;&nbsp;&nbsp;&nbsp;如以毫毛举须弥

&nbsp;&nbsp;&nbsp;&nbsp;常观众生心所缘&nbsp;&nbsp;&nbsp;&nbsp;远离说魔烦恼界

&nbsp;&nbsp;&nbsp;&nbsp;人中象王说善业&nbsp;&nbsp;&nbsp;&nbsp;为坏众生种种恶

&nbsp;&nbsp;&nbsp;&nbsp;为净众生身口意&nbsp;&nbsp;&nbsp;&nbsp;二十九业今已说

复次善男子。如来智慧知过去世。其智无碍亦无障者。云何为智。知过去佛无量无数。及其世界所有草木众生之数。其心所缘种种音声。亦知其佛说几所法。有几众生得声闻乘辟支佛乘及菩萨乘。亦知彼佛所有世界寿命修短。众数多少名字种种喘息饮食。众生根界意界法界心界行界。其心次第生灭出没。如实了知知其数量非比智知。是名如来第三十业。尔时世尊。即说颂曰

&nbsp;&nbsp;&nbsp;&nbsp;佛智无碍无障者&nbsp;&nbsp;&nbsp;&nbsp;故能悉知无量土

&nbsp;&nbsp;&nbsp;&nbsp;了知一切诸佛事&nbsp;&nbsp;&nbsp;&nbsp;众生诸根及法界

&nbsp;&nbsp;&nbsp;&nbsp;人师子王知过去&nbsp;&nbsp;&nbsp;&nbsp;如观掌中阿摩勒

&nbsp;&nbsp;&nbsp;&nbsp;无边身说三十业&nbsp;&nbsp;&nbsp;&nbsp;为令众生知过世

复次善男子。如来智慧知未来世。其智无碍亦无障者。云何为智。知未来世若出若灭。一切世界几劫水灾。几劫火灾几劫风灾。成坏之数。几佛世界几佛出世。世界之中有几微尘。有几声闻缘觉菩萨。亦知彼佛几食几息。几行几住几坐几卧。几人获得声闻解脱。几人获得缘觉解脱。几人获得正觉解脱。几人修集慈悲喜舍。亦复了知几所众生次第心生次第心灭。了了能知如是等事。亦非比智。是名如来三十一业。尔时世尊。即说颂曰

&nbsp;&nbsp;&nbsp;&nbsp;如来了知未来世&nbsp;&nbsp;&nbsp;&nbsp;一切诸法之出没

&nbsp;&nbsp;&nbsp;&nbsp;知佛世界及以佛&nbsp;&nbsp;&nbsp;&nbsp;众心次第生灭等

&nbsp;&nbsp;&nbsp;&nbsp;既得知已无憍慢&nbsp;&nbsp;&nbsp;&nbsp;名三十一如来业

复次善男子。如来智慧知现在世。其智无碍亦无障者。云何为智。如来悉知十方现在世界。诸佛声闻缘觉菩萨众数日月星宿草木微尘。地水火风四大海渧。众生毛发种种形色。心意次第生灭出没。亦知地狱畜生饿鬼现业果报。几时住世几时解脱。亦知人天业果因缘。几时住世几时解脱。知烦恼界及诸根界意界法界。如来虽复种种知已。不生高心口亦不出二种之言。是名如来三十二业。尔时世尊。即说颂曰

&nbsp;&nbsp;&nbsp;&nbsp;无上如来叵思议&nbsp;&nbsp;&nbsp;&nbsp;无有知佛所缘境

&nbsp;&nbsp;&nbsp;&nbsp;如来所知如虚空&nbsp;&nbsp;&nbsp;&nbsp;无量无称无边界

&nbsp;&nbsp;&nbsp;&nbsp;所说微妙第一义&nbsp;&nbsp;&nbsp;&nbsp;为令众生得是业

&nbsp;&nbsp;&nbsp;&nbsp;总持自在能问佛&nbsp;&nbsp;&nbsp;&nbsp;无上世尊随意答

善男子。如来世尊具足如是三十二业。则能调伏无量众生。善男子。如来世尊虽为众生说是诸业。而如来业真实无量不可称计。善男子。如来业者。一切世间所有众生。不能思惟不能了知不能宣说。如是业者。悉能等知一切国土犹如虚空。何以故。十方诸佛悉平等故。善男子。诸佛所说。观察众生及佛世界。解脱涅槃等无差别。佛观法界皆一味已。转不可转正法之轮。善男子。譬如善识真宝之匠。于宝山中获得一珠。得以水渍从渍出已。置酢浆中从酢浆出已。置之豆汁意犹不已复置苦酒。苦酒出已置众药中。从药出已以[王\*娄]褐磨。是名真正青琉璃珠。善男子。如来亦尔。知众生界不明净故。说无常苦及以不净。为坏贪乐生死之心。如来精进无有休息。复为演说空无相愿。为令了知佛之正法。如来精进犹不休息。复为说法令其不退菩提之心。知三世法成菩提道。名大珍宝良祐福田。是故当知。如来诸业不可思惟。不可称量不可宣说。如来具足三十二业。虽知己身犹如虚空。而于世界示现其身。亦复宣说不可说法。永断一切心之因缘。悉知一切众生心界。亦知一切菩萨境界。善男子。如来世尊真实业者。终不断绝菩萨授记。是名如来真实之业。尔时世尊说是业时。十方世界六种震动。大光普照雨于无量无边香花。诸在此坊天人大众。阿修罗迦楼罗紧那罗摩睺罗伽人及非人。闻如来业心大欢喜。复以种种香花伎乐宝幢幡盖供养之具而供养佛。其中或以周罗宝顶宝发手玔杂宝璎珞。日珠月珠指环珠带宝佩发饰。或以耳环以奉如来。谓青琉璃。及莲花珠金翅鸟珠。阎浮宝珠帝释宝珠。火珠光珠无量光珠。无量色珠柔软净珠。金刚宝珠及白真珠。复以杂香。所谓末香。金沙和杂栴檀之香。多伽罗香沉水。弥佉多摩罗跋香。复散诸花。所谓曼陀罗花摩诃曼陀罗花曼殊沙花摩诃曼殊沙花。拘毗陀罗花波利质多罗花。乐花。娑罗花大娑罗花。百叶花千叶花。饶叶花大光花。香叶花乐香花乐见花。无量色花无定色花。水生花。优波罗花波头摩花。拘物头花分陀利花。陆生花。婆利师花摩梨花。须曼那花育坻花。檀内伽梨花。阿提目多伽花。瞻婆花阿叔迦花。种种伎乐种种幢幡盖。十方界诸来菩萨。各升虚空宝坊之上。放身投下供养于佛。投身散已其身不现。化七宝网遍覆其上。复现其身在珠网中。尔时十方一切诸佛。各各遣一波利之树。以用供养释迦如来。以佛力故一一诸树各至宝坊庄严其处。尔时会中无量众生。发阿耨多罗三藐三菩提心。无量众生。得无生法忍