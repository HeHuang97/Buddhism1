## 大方等大集经 第四十四卷

隋天竺三藏那连提耶舍译

### ◎日藏分中三归济龙品第十二

尔时空中自然而雨种种香华种种宝衣种种音乐种种歌舞充满虚空。一切天龙夜叉罗刹及阿修罗悉皆恭敬。尔时世尊与诸大众菩萨声闻。左右围绕前后随从。从须弥顶蹈龙身桥。下佉罗坻圣人住处。梵天所敷宝师子座。坐于彼座。时虚空中一切天龙夜叉罗刹。并阿修罗。紧那罗等各设供养。种种香末种种华香种种宝衣以散佛上。右绕三匝礼已而坐。尔时娑伽罗龙王白佛言。世尊。何因缘故。我等一切在龙中生。佛言龙王。谛听谛听。我今为王分别广说。有十种业来生龙中。何者为十。有诸众生行六波罗蜜。欲得阿耨多罗三藐三菩提觉。亦愿欲得无恶障碍。或复欲得多修布施以时舍施。愿因缘故来生龙中。复次龙王。或有众生于大乘中修行舍施。福德果报因缘故愿生龙中。复次龙王。或有众生为阿耨多罗三藐三菩提故行于布施。福报虽多不能清净。怖畏地狱饿鬼畜生中因缘故愿生龙中。复次龙王。有诸众生欲行阿耨多罗三藐三菩提时。生高心大慢力因缘故愿生龙中。复次龙王。有诸众生发菩提愿行阿耨多罗三藐三菩提时。多生嗔恚恨他众生。以嗔忿向彼地狱饿鬼畜生因缘故长起嗔忿。如是死已愿生龙中。复次龙王。有诸众生求于小乘。欲得福田觅圣人中。舍布施报福德供养。如是因缘自愿力故来生龙中。复次龙王。有诸众生嫉妒慢故。彼业因缘来生龙中。复次龙王。有诸众生多起憍慢饶于语言。以彼自业来生龙中。复次龙王。有诸众生不信佛法僧宝。又不供给和上阿阇梨及余大德。又不供养父母二亲。于中种种嗔忿毒心爱憎憍慢痴因缘故。于福田中邪错行故。以是业缘来生龙中。复次龙王。有诸众生种种痴慢恶业力多福德力少。心怖畏故愿生龙中。复次龙王。有诸众生妄语两舌恶口无慈。此三业缘故而生龙中。佛言龙王。以此十种业因缘故来龙中生。复次龙王。复有三业因缘而生龙中。何等为三。有诸众生。坚固恶业造身口意。彼业熟故生地狱中经无量劫。受大极苦难得解脱。虽免大业小业未尽生于龙中。或畜生中。或饿鬼中。以此三恶业因缘故来生龙中。时娑伽罗龙复白佛言。如是世尊。而此龙中或有诸龙所受乐报犹如诸天。或有余龙受乐如人。有如饿鬼。如畜生者。或有余龙如地狱中受大辛苦。说是事已时娑伽罗大龙王子名青莲华面前白佛言。世尊。我何恶业罪因缘故来生龙中。身大端正。所有色触或复衣裳及坐卧处。于一切时我身受用犹如火烧。常无衣服赤体而行。如我父王乐受最胜。如转轮王果报不异。佛言华面。谛听谛听。善思念之。今当为汝说于本事。乃往过去三十一劫。有佛世尊名曰尸弃多陀阿伽度阿罗诃三藐三佛陀。时彼世中有王名曰裴多富沙。彼富沙王。于三月中供养彼佛并及无量百千须陀洹斯陀含阿那含阿罗汉并大菩萨摩诃萨众。以种种衣服饮食汤药而供给之至心听法。既闻法已即发阿耨多罗三藐三菩提心。如是三月设供养已。彼富沙王。为尸弃佛及余众僧造立寺舍。施种种衣饮食汤药床卧被褥具足丰饶。彼富沙王第一太子名裴多娑树帝。彼娑树帝见佛闻法。于流转中生大怖畏。从父王边礼拜咨启。请欲就佛愿求出家。王报子言。欲往随意。任汝出家。既出家已又白父言。我欲父王寺上停止。富沙王言。亦随汝意。住彼寺中。时尸弃佛众僧弟子。在彼寺中坐卧受用敷啖饮食。彼富沙子裴多树帝妒嫉心生。忿彼旧住佛弟子众恒嗔骂之。时彼众僧被嗔骂已悉皆离寺。彼娑树帝见僧去已生欢喜心即自念言。彼去者好我大安隐。众僧去已。时娑树帝。恣用寺内衣服饮食。有余人来即不听住。彼娑树帝具造如是诸恶业已。命终之后生大地狱中。经无量千万那由他岁受诸火烧。地狱得脱生饿鬼中。复经无量百千万岁而受辛苦。饿鬼中死还堕地狱。脱地狱已生饿鬼中。如是经由三十一劫。汝等诸龙谛听谛受。其娑树帝于流转中。具足如是受诸辛苦。佛言华面。彼娑树帝者岂异人乎。即汝身是也。乃往过去恶业因缘故生大地狱饿鬼畜生轮转受苦。经是三十一大劫中备受众苦未曾暂舍。余残业故来生龙中受是恶报。时华面龙。闻是语已大声啼哭。举身自投四支布地。礼拜白佛作如是言。我今至心从佛忏悔。我大痴惑大慢愚曚。不解方便差别好恶造是罪业。低头合掌至心发露不敢覆藏。如来世尊。我今至诚入于骨髓。归佛归法归比丘僧。从今发意乃至寿尽。于是时中作优婆塞。佛言。善哉善哉。善男子。汝今有于地狱饿鬼恶道业报。如是至心归依我者得尽彼业。此中死已值弥勒佛得于人身。于弥勒佛法中出家证罗汉果。佛言华面。莫更狐疑。时彼裴多富沙人王。于三月中以种种资生供养尸弃如来。及诸菩萨声闻众故今得此报。受娑伽罗大龙王身犹如天乐。三十一劫不生三恶。常生天人受如是报。彼亦为于阿耨多罗三藐三菩提行因缘故。来此龙中愿欲得生。说是语时一切诸龙皆大懊恼悔往先咎。悉于佛前至心供养◎

◎尔时众中有一盲龙名曰颇罗机梨奢。举声大哭作如是言。大圣世尊。愿救济我。愿救济我。诸佛慈悲怜愍一切。我今身中受大苦恼。日夜常为种种诸虫小蛇虾蟆之所唼食。居热水中无暂时乐。佛言梨奢。汝过去世于佛法中曾为比丘。毁破禁戒内怀欺诈。外现种种善相威仪。广贪眷属弟子众多。名声四远莫不闻知。彼诸弟子如是说言。我和上得阿罗汉果。以是因缘多得供养。得供养已独受用之。见持戒人反恶加说。彼人懊恼如是念言。世世生中愿我所在食汝身肉。如是恶业死生龙中。是汝前身。众生愿故食啖汝身。恶业因缘得此盲报住热水中。又于过去无量劫中。在融赤铜地狱之中。常为诸虫之所食啖。尔时龙众闻此语已。忧愁啼哭作如是言。我等今者。皆悉至心咸共忏悔。愿令此苦速得解脱。尔时如来出金色手摩彼龙面作如是言。汝等谛听。我于过去曾作国王名曰善眼。是时有一盲婆罗门。来从我乞求索一眼。我时欢喜两眼皆与。若我此言诚不虚者。令汝梨奢清净眼生。一切诸罪悉皆除尽。即说咒曰

多绖咃斫刍佉婆娑兰那佉婆羯磨佉婆阿难阇那毗啰阇佉破兰多若摩尼婆罗那都夜阿鞞栴陀罗树低频头输第吃利波输第颇罗输第阿誓多誓多隶多隶婆细陀索继陀索继鸣卢罗避摩诃鸣卢罗避帝腹阿逻多那婆罗帝莎呵

尔时世尊说此实净眼陀罗尼已。彼梨奢龙得清净眼。余五万三千龙亦得净眼。及余八十四那由他夜叉鸠槃荼饿鬼薜荔多毗舍遮人非人等。罪垢消灭皆得净眼。尔时善德天子向佛合掌。而说偈言

&nbsp;&nbsp;&nbsp;&nbsp;看彼十力世导师&nbsp;&nbsp;&nbsp;&nbsp;能使诸龙眼清净

&nbsp;&nbsp;&nbsp;&nbsp;今生若不得值佛&nbsp;&nbsp;&nbsp;&nbsp;诸失眼者常盲冥

尔时世尊告长老憍陈如。汝可持此净眼陀罗尼咒。若有众生过去恶业。于今现在或当来世。或四大病。或恶人咒。或因毒药。以此缘故即便失目。如是众生。应当诵此净眼陀罗尼。自悔过去所造恶业。于诸众生起大慈悲。至心念佛舍于余事。七七日中昼夜六时以手拭眼。以是因缘得清净眼。若有众生于过去世作诸恶业。或毁于法或谤圣人。于说法者为作障碍。或抄写经洗脱文字。或损坏他眼或暗蔽他。此业缘故今得盲报。如是重恶业因缘故。七七日中不得差者。应当抄写此陀罗尼至心诵持悔过彼业。复以海沫。甘草。呵梨勒。阿摩罗。毗醯罗。此五种药捣末蜜和。盛着旧龟甲中以久年苏火上煎已。诵此陀罗尼一千八遍。以咒此药用涂眼上。舍诸缘事七七日中念佛造像至心发愿。时彼众生恶业消尽得清净眼。若有财者并营寺舍。随力所办布施资生。如是一切恶业皆尽。于当来世无量生中常不失眼。尔时一切诸龙众等作如是言。南无南无大悲世尊。能施三世众生利益。失眼得明。一切恶业清净无垢。尔时有龙名曰青色。大声唱唤而说偈言

&nbsp;&nbsp;&nbsp;&nbsp;世尊能除诸罪垢&nbsp;&nbsp;&nbsp;&nbsp;犹如大河洗一切

&nbsp;&nbsp;&nbsp;&nbsp;悉知众生种种行&nbsp;&nbsp;&nbsp;&nbsp;是故称佛众中尊

&nbsp;&nbsp;&nbsp;&nbsp;我所居停住泽中&nbsp;&nbsp;&nbsp;&nbsp;大野枯泉无有水

&nbsp;&nbsp;&nbsp;&nbsp;热风吹身剧于火&nbsp;&nbsp;&nbsp;&nbsp;形体屋舍臭难堪

&nbsp;&nbsp;&nbsp;&nbsp;八千亿年住于彼&nbsp;&nbsp;&nbsp;&nbsp;曾无一日受欢乐

&nbsp;&nbsp;&nbsp;&nbsp;常为众生所食啖&nbsp;&nbsp;&nbsp;&nbsp;眷属大小悉皆然

尔时世尊说偈答言

&nbsp;&nbsp;&nbsp;&nbsp;若有众生造诸罪&nbsp;&nbsp;&nbsp;&nbsp;而复修营于福德

&nbsp;&nbsp;&nbsp;&nbsp;建立寺舍施钟铃&nbsp;&nbsp;&nbsp;&nbsp;种种饮食供养僧

&nbsp;&nbsp;&nbsp;&nbsp;以此杂福因缘故&nbsp;&nbsp;&nbsp;&nbsp;在所生中随业受

&nbsp;&nbsp;&nbsp;&nbsp;造恶苦辛如地狱&nbsp;&nbsp;&nbsp;&nbsp;施食快乐似天堂

&nbsp;&nbsp;&nbsp;&nbsp;或复来生于龙中&nbsp;&nbsp;&nbsp;&nbsp;缘彼善业因缘故

&nbsp;&nbsp;&nbsp;&nbsp;于龙头中自然出&nbsp;&nbsp;&nbsp;&nbsp;希有如意妙宝王

&nbsp;&nbsp;&nbsp;&nbsp;所欲念者皆随意&nbsp;&nbsp;&nbsp;&nbsp;种种果报皆悉具

&nbsp;&nbsp;&nbsp;&nbsp;虽处枯泉及旱泽&nbsp;&nbsp;&nbsp;&nbsp;能出上妙清流水

&nbsp;&nbsp;&nbsp;&nbsp;清净虚空布密云&nbsp;&nbsp;&nbsp;&nbsp;地平如掌泉池涌

&nbsp;&nbsp;&nbsp;&nbsp;行住坐卧所在处&nbsp;&nbsp;&nbsp;&nbsp;皆能应念生诸水

&nbsp;&nbsp;&nbsp;&nbsp;若有一切诸众生&nbsp;&nbsp;&nbsp;&nbsp;虽复能得于人身

&nbsp;&nbsp;&nbsp;&nbsp;备造种种罪恶业&nbsp;&nbsp;&nbsp;&nbsp;不能供养于三宝

&nbsp;&nbsp;&nbsp;&nbsp;死后众苦皆聚集&nbsp;&nbsp;&nbsp;&nbsp;地狱饿鬼具受之

&nbsp;&nbsp;&nbsp;&nbsp;设复得为龙王身&nbsp;&nbsp;&nbsp;&nbsp;所有眷属并妻子

&nbsp;&nbsp;&nbsp;&nbsp;贫穷饥饿诸热恼&nbsp;&nbsp;&nbsp;&nbsp;顶上无有如意宝

&nbsp;&nbsp;&nbsp;&nbsp;居住空泽多毒虫&nbsp;&nbsp;&nbsp;&nbsp;枯涸常干无有水

&nbsp;&nbsp;&nbsp;&nbsp;如是皆由过去世&nbsp;&nbsp;&nbsp;&nbsp;曾于佛法作比丘

&nbsp;&nbsp;&nbsp;&nbsp;或见兰若苦行人&nbsp;&nbsp;&nbsp;&nbsp;嫉妒悭心惜饮食

&nbsp;&nbsp;&nbsp;&nbsp;远客比丘来寄止&nbsp;&nbsp;&nbsp;&nbsp;嗔忿怀怒心不喜

&nbsp;&nbsp;&nbsp;&nbsp;檀越平等施饮食&nbsp;&nbsp;&nbsp;&nbsp;于中遮止便骂詈

&nbsp;&nbsp;&nbsp;&nbsp;设有清净好流水&nbsp;&nbsp;&nbsp;&nbsp;屎尿粪秽满其中

&nbsp;&nbsp;&nbsp;&nbsp;所有居住行坐处&nbsp;&nbsp;&nbsp;&nbsp;一切臭秽皆不净

&nbsp;&nbsp;&nbsp;&nbsp;或有清净持戒者&nbsp;&nbsp;&nbsp;&nbsp;如是见已皆远离

&nbsp;&nbsp;&nbsp;&nbsp;若有余处好人闻&nbsp;&nbsp;&nbsp;&nbsp;无心欲来于此者

&nbsp;&nbsp;&nbsp;&nbsp;彼人恶业因缘故&nbsp;&nbsp;&nbsp;&nbsp;死堕地狱无量世

&nbsp;&nbsp;&nbsp;&nbsp;灰河沸屎烧赤铜&nbsp;&nbsp;&nbsp;&nbsp;无量亿年受楚毒

&nbsp;&nbsp;&nbsp;&nbsp;如是饿鬼中饥渴&nbsp;&nbsp;&nbsp;&nbsp;生曾不闻浆水名

&nbsp;&nbsp;&nbsp;&nbsp;余报复生龙道中&nbsp;&nbsp;&nbsp;&nbsp;具足多年受辛苦

&nbsp;&nbsp;&nbsp;&nbsp;虽得龙身常饥饿&nbsp;&nbsp;&nbsp;&nbsp;在所生处空无水

&nbsp;&nbsp;&nbsp;&nbsp;或在枯泽恶焦山&nbsp;&nbsp;&nbsp;&nbsp;绝水常干无饮食

&nbsp;&nbsp;&nbsp;&nbsp;死已数入地狱中&nbsp;&nbsp;&nbsp;&nbsp;大火热恼充遍身

&nbsp;&nbsp;&nbsp;&nbsp;在彼经于无量岁&nbsp;&nbsp;&nbsp;&nbsp;如是循还饿鬼中

&nbsp;&nbsp;&nbsp;&nbsp;自非修禅能救济&nbsp;&nbsp;&nbsp;&nbsp;礼拜供养佛如来

&nbsp;&nbsp;&nbsp;&nbsp;持戒智慧学多闻&nbsp;&nbsp;&nbsp;&nbsp;精进舍于悭慢想

&nbsp;&nbsp;&nbsp;&nbsp;妒嫉毒心最为恶&nbsp;&nbsp;&nbsp;&nbsp;此业因缘须断除

&nbsp;&nbsp;&nbsp;&nbsp;忆念死时受是殃&nbsp;&nbsp;&nbsp;&nbsp;决定无疑早忏悔

尔时如来说是偈已。彼龙众中二十六亿诸饿龙等。念过去身皆悉雨泪。作如是言。唯愿哀愍救济于我。大悲世尊。我等忆念过去世时。于佛法中虽得出家。备造如是种种恶业。以恶业故经无量身在三恶道。亦以余报故生在龙中受极大苦。如青色龙我亦如是。尔时世尊语诸龙言。汝可持水洗如来足。令汝殃罪渐得除灭。时一切龙以手掬水水皆成火变作大石。满于手中生大猛炎。弃已复生如是至七。一切龙众见如是已惊怖懊恼啼泣雨泪。佛告诸龙。汝造罪业得是恶报。修善业人受于好果。我今教汝说真实誓。若佛导师怜愍一切。于诸众生平等无二。此言不虚。愿我诸龙火炎时灭。作是誓已火炎皆灭。时饿龙等乃至八过。以手捧水洗如来足。至心忏悔。我从今日更不造恶。如是忏已各白佛言。如来大慈愿救济我。佛言诸龙。汝此恶业有余未尽。弥勒佛世当得人身。值佛出家精进持戒得罗汉果。时诸龙等得宿命心。自念过业啼泣雨面。各如是言。我忆往昔于佛法中。或为俗人亲属因缘。或复听法来去因缘。所有信心。舍施种种华果饮食。共诸比丘依次而食。或有说云。我曾吃啖四方众僧华果饮食。或有说言。我往寺舍布施众僧。或复礼拜如是吃啖。或复说言。我毗婆尸如来法中曾作俗人。或复有说。我尸弃佛如来法中曾作俗人。或复有说。我毗叶婆如来法中曾作俗人。或复有说。我迦罗拘村驮佛法之中曾作俗人。或复有说。我迦那迦牟尼佛法之中曾作俗人。或复有说。我迦叶佛如来法中曾作俗人。或复有说。我释迦牟尼佛法之中曾作俗人。或以亲旧问讯因缘。或复来去听法因缘往还寺舍。有信心人供养僧故。舍施华果种种饮食。比丘得已回施于我我得便食。彼业因缘。于地狱中经无量劫。大猛火中或烧或煮。或饮洋铜。或吞铁丸。从地狱出堕畜生中。舍畜生身生饿鬼中。如是种种备受辛苦。恶业未尽生。此龙中常受苦恼。热水烂身热风吹体。热沙热土热粪热灰。食入口中变成铜汁或作铁丸。于一切时。所食之物。入口口焦。入咽咽烂。入腹腹然。直过堕地遍体穿穴。受如是苦不可堪忍。惟愿如来慈哀救济。佛告诸龙。此之恶业与盗佛物等无差别。比丘逆业其罪如半。然此罪报受未尽故难可得脱。汝等今当尽受三归一心修善。以此缘故于贤劫中值最后佛名曰楼至。于彼佛世罪得除灭。时诸龙等闻是语已。皆悉至心尽其形寿各受三归。时彼众中有盲龙女。口中膖烂满诸杂虫状如屎尿。乃至秽恶犹若妇人。根中不净臊臭难看。种种噬食脓血流出。一切身分常为蚊虻诸恶毒蝇之所唼食。身体臭处难可见闻。尔时世尊以大悲心见彼龙妇眼盲困苦。如是问言。妹何缘故得此恶身。于过去世曾为何业。龙妇答言。世尊。我今此身众苦逼迫无暂时停。设复欲言而不能说。我念过去三十六亿于百千年生恶龙中受如是苦。乃至日夜刹那不停。为我往昔九十一劫于毗婆尸佛法之中作比丘尼。思念欲事过于醉人。虽复出家不能如法。于伽蓝内敷施床褥。数数犯于非梵行事。以快欲心生大乐受。或贪求他物多受信施。以如是故于九十一劫。常不得受天人之身。恒三恶道受诸烧煮。佛又问言。若如是者。此中劫尽妹何处生。龙妇答言。我以过去业力因缘生余世界。彼处劫尽。恶业风吹还来生。此时彼龙妇说此语已。作如是言。大悲世尊愿救济我愿救济我。尔时世尊以手掬水。告龙女言。此水名为嗔陀留脂药和。我今诚实发言语汝。我于往昔为救鸽故弃舍身命。终不疑念起悭惜心。此言若实令汝恶患悉皆除差。时佛世尊。以口含水。洒彼盲龙妇女之身。一切恶患臭处皆差。既得差已作是说言。我今于佛乞受三归。是时世尊。即为龙女授三归衣。时彼众中复有一龙。种种臭恶一切诸虫。满其口中及咽喉内脓血流出。有见闻者皆悉舍去。时佛见已即便问言。善男子。汝于过去作何恶业受如是报。彼龙张口。于其口内出种种虫。脓血流溢犹如热火。虽复张口竟不能言即还闭口。尔时世尊即为彼龙而说偈言

&nbsp;&nbsp;&nbsp;&nbsp;汝以过去盗因缘&nbsp;&nbsp;&nbsp;&nbsp;轻戏圣人受是报

&nbsp;&nbsp;&nbsp;&nbsp;至诚听我此实言&nbsp;&nbsp;&nbsp;&nbsp;即得清凉灭诸苦

尔时世尊说实语已。即以少水泻龙口中。火及虫脓悉皆灭尽。龙口清凉作如是言。大圣如来。我忆过去迦叶佛时。曾作俗人在田犁地。有一比丘。来从我乞求五十钱。我时报言。听待谷熟当与汝食。比丘复言。若当五十不可得者愿乞十文。我于尔时嗔彼比丘而语之言。乃至十钱亦不相与。时彼比丘心生懊恼。又于余时往寺舍中入树林下。辄便盗取现在僧物十庵罗果而私食之。彼业因缘地狱受苦。恶业未尽生野泽中作饿龙身。常为种种诸虫食啖。脓血流溢饥渴苦恼。又彼比丘以嗔忿心恶业缘故。死便即作小毒龙身。生我腋下[口\*束]于我血。热气触身不可堪忍。是故我身热脓血满。龙白佛言。大悲世尊。唯愿慈哀救济于我。令我脱彼怨家毒龙。尔时世尊。以手抄水。发诚实语作如是言。我曾往昔于饥馑世。尔时愿作大身众生长广无量。以神通力于虚空中唱如是言。彼野泽中有大身虫名曰不嗔。汝等可往取其身肉。以为饮食可得不饥。时彼世中人非人等。闻此声已一切悉往竞取食之。说是真实谛信语时。彼龙腋下小龙即出。时此二龙俱白佛言。世尊。我等久近。离此龙身解脱殃罪。佛告龙言。此业大重次五无间。何以故。若有四方常住僧物。或现前僧物。笃信檀越重心施物。或华或果或树或园。饮食资生床褥敷具疾病汤药一切所须。私自费用或持出外。乞与知识亲里白衣。此罪重于阿鼻地狱所受果报。是故汝等可受三归。归三宝已乃可得住于冷水中。如是三称三受。身即安隐得入水中。尔时世尊。即为诸龙而说偈言

&nbsp;&nbsp;&nbsp;&nbsp;宁以利刀自割身&nbsp;&nbsp;&nbsp;&nbsp;支节身分肌肤肉

&nbsp;&nbsp;&nbsp;&nbsp;所有信心舍施物&nbsp;&nbsp;&nbsp;&nbsp;俗人食者实为难

&nbsp;&nbsp;&nbsp;&nbsp;宁吞大赤热铁丸&nbsp;&nbsp;&nbsp;&nbsp;而使口中光焰出

&nbsp;&nbsp;&nbsp;&nbsp;所有众僧饮食具&nbsp;&nbsp;&nbsp;&nbsp;不应于外私自用

&nbsp;&nbsp;&nbsp;&nbsp;宁以大火若须弥&nbsp;&nbsp;&nbsp;&nbsp;以手捉持而自食

&nbsp;&nbsp;&nbsp;&nbsp;其有在家诸俗人&nbsp;&nbsp;&nbsp;&nbsp;不应辄食施僧食

&nbsp;&nbsp;&nbsp;&nbsp;宁以利刀自屠脍&nbsp;&nbsp;&nbsp;&nbsp;身体皮膜而自啖

&nbsp;&nbsp;&nbsp;&nbsp;其有在家诸俗人&nbsp;&nbsp;&nbsp;&nbsp;不应受取僧杂食

&nbsp;&nbsp;&nbsp;&nbsp;宁以自身投于彼&nbsp;&nbsp;&nbsp;&nbsp;满室大火猛焰中

&nbsp;&nbsp;&nbsp;&nbsp;其有在家俗人辈&nbsp;&nbsp;&nbsp;&nbsp;不应坐卧僧床席

&nbsp;&nbsp;&nbsp;&nbsp;宁以火热炎铁锥&nbsp;&nbsp;&nbsp;&nbsp;拳手握持便焦烂

&nbsp;&nbsp;&nbsp;&nbsp;其有在家俗人等&nbsp;&nbsp;&nbsp;&nbsp;不应私用于僧物

&nbsp;&nbsp;&nbsp;&nbsp;宁以胜利好刀枯&nbsp;&nbsp;&nbsp;&nbsp;而自脔切其身肉

&nbsp;&nbsp;&nbsp;&nbsp;勿于出家清净人&nbsp;&nbsp;&nbsp;&nbsp;发起一念嗔恚心

&nbsp;&nbsp;&nbsp;&nbsp;宁以自手挑两眼&nbsp;&nbsp;&nbsp;&nbsp;捐弃投之掷于地

&nbsp;&nbsp;&nbsp;&nbsp;其有习行善法者&nbsp;&nbsp;&nbsp;&nbsp;不应怀忿嗔心视

&nbsp;&nbsp;&nbsp;&nbsp;宁以热铁鍱其身&nbsp;&nbsp;&nbsp;&nbsp;东西起动行坐卧

&nbsp;&nbsp;&nbsp;&nbsp;不应嗔忿心妒嫉&nbsp;&nbsp;&nbsp;&nbsp;而着众僧净施衣

&nbsp;&nbsp;&nbsp;&nbsp;宁饮灰汁碱卤水&nbsp;&nbsp;&nbsp;&nbsp;热沸烁口犹如火

&nbsp;&nbsp;&nbsp;&nbsp;不应怀贪毒恶心&nbsp;&nbsp;&nbsp;&nbsp;服食众僧净施药

尔时世尊说此偈已。一万四千诸龙众等悉受三归。所有过去现在业报。诸苦恼中而得解脱。深信三宝其心不退。复有八十亿诸龙众等。亦于三宝起归敬心。尔时世尊告憍陈如。汝观此等诸恶众生自诳其心。或以怖畏贫穷因缘。或于恶道生于恐畏修行善法。或作比丘所得种种资生之具。皆是信心檀越所施。而是众生或自食啖。或与他人或共众人。盗窃隐藏私处自用。如是业故堕三恶道久受勤苦。复有众生。贫穷下贱不得自在。是故出家望得富饶解脱安乐。既出家已。懈怠懒堕不读诵经。禅慧精勤舍而不习。乐知僧事。复有比丘昼夜精勤乐修善法。读诵经典坐禅习慧不舍须臾。以是因缘感诸四辈种种供养。时知事人得利养已。或自私食或复盗与亲旧俗人。以是等缘久处恶道出已还入。如是愚瞑不见当来果报轻重。我今戒敕沙门弟子。念法住持不得自称。我是沙门真法行人。猗众僧故。他信施物。或饼或果或菜或华。但是众僧所食之物。不得辄与一切俗人。亦不得云此是我物别众而食。又亦不得以众僧物贮积兴生种种贩卖云有利益招世讥嫌。又亦不得出贵收贱与世争利。又亦不得为于饮食及僧因缘。使诸众生堕三恶道。应须劝引安善法中。令比丘众真信三宝。摄诸众生乃至父母。令得安隐置三解脱