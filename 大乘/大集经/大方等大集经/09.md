## 大方等大集经 第九卷

北凉天竺三藏昙无谶于姑臧译

### 海慧菩萨品第五之二

善男子。菩萨摩诃萨若欲获得净印三昧。应当修集净于菩提。远离一切滓浊之心。善男子。若不能见诸法性净。则为渴爱烦恼所污。一切诸法不可思惟。不作不行清净寂静。无有尘垢亦无过失。毕竟清净如解脱性。法界不坏无有分别。实性法性无有差别。一切诸法空无相愿。如解脱性无碍平等。一切诸法亦复如是。若能如是正观察者。是名无浊。善男子。菩萨若能为诸众生。说如是法是名无滓。善男子。若有菩萨心无滓浊。是人则得净印三昧。海慧菩萨言。世尊。如是三昧其义甚深不可说故。不可睹见断数法故。难可解了不可见故。是大智慧摄诸法故。一切菩萨皆悉平等。无垢无滓无诸障碍。无有住处微妙难明不可喻说。其性坚固犹如金刚。不生不灭不破不坏不系不缚。是大光明远离闇故。不可思议无垢清净远离贪故。无有诤讼修集慈故。不觉不观离去来故。一切平等如虚空故。世尊。观何因缘得是三昧。佛言。善男子。譬如有人欲游虚空。大自庄严菩萨亦尔。欲得是定当大庄严。平等庄严一切诸法。何以故。世间之法从子得果。善男子。一切有为识为种子。此三昧者无有种子。何以故。而此三昧非眼识识。乃至非意识识。非作非色。非受非想非行非识。观一切法普皆平等。是名三藐三佛陀。善男子。非异相故名为生死。非异相故名为涅槃。善男子。随生死相即涅槃相。何以故。一切诸法本性净故。本性性者名为无性。夫无性者名无性相。若无相性即是无作。如是无作即是法性无有文字。若无文字即名为如。如前中后亦尔是名三世。夫三世者即名为空。空即无作。如是无作何有作者。是故无作名之为空。若无作作者。当知无法。若无法者无求无愿。若无愿求则无身口意业。无身口意业即名无碍。无碍者名为不出。不出不灭不住。不灭不住即无为相。无为相者是名不住。不住者谓无一切所作之业。意不住色乃至意不住行。若是四处意无住者是名无住。若无住者则不生于相似我慢。若无如是相似我慢则无增长。若无增长则无有因。若无有因则无觉观。若无觉观是名默然。善男子。如是等法其义甚深。若能信者即得解脱。永离颠倒烦恼障碍。即能受持过去未来现在诸佛所有法藏。是大船师导师商主咒师医师。则能供养三世诸佛。是名佛子。过于魔业破诸魔众。不久当得净印三昧。能大庄严坚牢船舫。济渡众生于生死海。世尊。云何菩萨能坏一切诸魔伴党。佛言。菩萨若能不求诸法。尔时则能坏破魔众不求一切境界因缘。善男子。有四种魔。一者阴魔。二者烦恼魔。三者死魔。四者天魔。善男子。若能观法如幻相者。是人则能破坏阴魔。若见诸法悉是空相。是人则能坏烦恼魔。若见诸法不生不灭。是人则能破坏死魔。若除憍慢则坏天魔。复次善男子。若知苦者能坏阴魔。若远离集破烦恼魔。若证灭者则坏死魔。若修道者则坏天魔。复次善男子。若见一切有为法苦则坏阴魔。若见诸法真实无常坏烦恼魔。若见诸法真实无我能坏死魔。若见诸法寂静涅槃能坏天魔。复次善男子。菩萨若能于身无贪。舍身施时回向菩提能坏阴魔。施时远离悭贪之心坏烦恼魔。若观财物一切无常能坏死魔。为众生故修悲布施能坏天魔。复次善男子。若有菩萨不为我见受持净戒能坏阴魔。不为有贪受持净戒坏烦恼魔。若为远离生死过失受持净戒能坏死魔。若能生心令毁禁者悉持净戒。受持净戒则坏天魔。复次善男子。若有菩萨不见我忍我修于忍则坏阴魔。不见众生有修忍者坏烦恼魔。不见生死则坏死魔。不见菩提则坏天魔。复次善男子。若有菩萨勤修精进。其身寂静则坏阴魔。勤行精进其心寂静坏烦恼魔。勤行精进观法无生能坏死魔。勤行精进为调众生令转生死则坏天魔。复次善男子。若有菩萨不为五阴修集禅定能坏阴魔。不着界处修集禅定坏烦恼魔。不着入处修集禅定能坏死魔。所有诸善回向菩提能坏天魔。复次善男子。若有菩萨知阴方便能坏阴魔。知界方便坏烦恼魔。知入方便能坏死魔。以如是等种种方便回向菩提能坏天魔。复次善男子。若有菩萨观一切法皆是空相能坏阴魔。观一切法悉是无相坏烦恼魔。观一切法悉是无愿能坏死魔。具是三法回向菩提能坏天魔。复次善男子。若有菩萨观身身处不觉不着能坏阴魔。观受受处不觉不着坏烦恼魔。观心心处不觉不着能坏死魔。观法法处不觉不着能坏天魔。作如是观终不失于菩提之心。是人则能坏破四魔。善男子。若着我者则增魔事。菩萨摩诃萨亦知有我亦知无我。若有法非有我非无我。如是则无一法增减。一切众生无明所覆。是故菩萨为欲庄严无上大乘。非为我故而发庄严。发庄严已作是思惟。谁庄严法坚固不坏。我当庄严我亦不为坏我众生寿命士夫而行庄严。为破众生着我邪惑众生寿命士夫等见。而行庄严。众生颠倒见是五阴常乐我净。我当为说如是无常苦空无我。为令众生得真实智。若有众生心有愿求。当知是人即名为着。若不愿求则无有着。若不著者是人不诳。若不诳者得真实智。知于过去未来现在。不着过去未来现在。何以故。过去已尽未来未至现在不住。若于三世不作着想名不颠倒名菩萨行。了知一切众生诸行。知已了了说业及果。亦知贪行嗔行痴行。知有众生行于贪欲庄严于嗔。行于嗔恚庄严于贪。行于愚痴庄严于贪。行于贪欲庄严于痴。行于嗔恚庄严于痴。行于愚痴庄严于嗔。善男子。有诸众生于色生贪于声生嗔。复有众生于声生贪于色生恚。复有众生于香生贪于味生恚。复有众生于味生贪于香生恚。复有众生于触生贪于法生恚。复有众生于法生贪于触生恚。复有众生贪欲羸劣嗔恚猛健。复有众生贪欲猛健嗔恚羸劣。复有贪羸痴健痴羸贪健。嗔羸痴健痴羸嗔健。或有众生为色调伏。非为声香味触法等。有为声调伏。非为色香味触法等。有为香调伏。非为色声味触法等。有为味调伏。非为色声香触法等。有为触调伏。非为色声香味法等。有为法调伏。非为色声香味触故。复有众生心寂静故而得调伏。非身寂静而得调伏。或有众生身寂静故而得调伏。非心寂静而得调伏。或有众生闻说无常而得调伏。非因于苦不净无我而得调伏。或有众生闻说苦故而得调伏。非因无常不净无我而得调伏。或有众生闻说不净而得调伏。非因无常苦无我等而得调伏。或有众生闻说无我而得调伏。非因无常苦不净等而得调伏。复有众生见身神通而得调伏。非他心智而得调伏。或有众生因他心智而得调伏。非因神通而得调伏。善男子。有诸众生勤修精进迟得解脱。有少精进速得解脱。有勤精进速得解脱。有少精进迟得解脱。有因解脱非缘解脱。有缘解脱非因解脱。有因缘解脱非因缘解脱。有诸众生观于内法而得解脱。非观于外有观于外而得解脱。非观于内有观内外而得解脱。有不观内外而得解脱。有诸众生因乐行故而得解脱。非因苦行有因苦行而得解脱。非因乐行或因苦乐而得解脱。或有不因苦行乐行而得解脱。有诸众生因赞美故而得调伏。非因呵责或因呵责而得调伏。非因赞美或因赞毁而得调伏。或有不因而得调伏。有诸众生因逆说法而得调伏。不因顺说或有因顺而得调伏。不因于逆或因逆顺而得调伏。或有非因逆顺说法而得调伏。有诸众生因闻略说而得调伏。非因于广或有因广而得调伏。非因于略有因广略而得调伏。或有不因广略说法而得调伏。有诸众生因四真谛而得调伏。有因念处而得调伏。有因正勤而得调伏。或因如意而得调伏。或因五根而得调伏。或因五力而得调伏。或因七觉而得调伏。或因八道而得调伏。善男子。众生之行不可思议。众生之心亦不可思议。众生调伏不可思议。所入法门不可思议。众生境界不可思议。菩萨摩诃萨获得如是不可思议智。然后乃知一切众生。所行之行不可思议。善男子。譬如罗网多有诸结。有人在中以咒术力。破网得出随意而去。菩萨摩诃萨亦复如是。入众生中以智咒力。坏烦恼网随意自在。虽未证得阿耨多罗三藐三菩提。而能通达众生所行

尔时舍利弗白佛言。世尊。菩萨摩诃萨初发无上菩提心时。闻诸众生有如是行。不惊不怖是事实难不可思议。佛言。舍利弗于意云何。如师子子。虽复初产闻师子吼。有怖畏不。不也世尊。菩萨摩诃萨初发无上菩提心时。闻众生行亦复如是。舍利弗于意云何。火势虽小畏干薪不。不也世尊。菩萨摩诃萨初发无上菩提心已。得智慧火亦复如是。舍利弗。如来今以非喻为喻。舍利弗譬如猛火与诸干薪。结期七日当大战斗。尔时一切干树草木种种枝叶悉共聚合如须弥山。尔时猛火有一亲友而语之言。汝今何故。不自庄严多求援助。彼薪众多汝唯一己何能当之。时火答言。彼怨虽多我力能敌不须伴党。舍利弗。菩萨摩诃萨亦复如是。虽诸烦恼悉共和合其势炽盛。菩萨智慧力能消伏。舍利弗。菩萨摩诃萨有二种力。一烦恼力。二智慧力。菩萨若无烦恼力者。则不能共诸众生行。亦不能知众生行处。亦当证于声闻缘觉。是故菩萨以烦恼力遍游诸有不生怖畏。是名菩萨行于方便。舍利弗。如小毒蛇不须伴侣。初发心者亦复如是。舍利弗。譬如萤火虽有无量千万亿数。不能障蔽日之光明。菩萨摩诃萨亦复如是。虽有烦恼无量无数。不能障蔽菩萨智光。舍利弗。如阿伽陀一丸之药能破大毒。菩萨智慧亦复如是。小智慧药能坏无量大烦恼毒。舍利弗。譬如天降一味之水。随地差别得种种味。菩萨摩诃萨一解脱智亦复如是。随众生根说种种异。舍利弗。如阎浮树下有金泥。是金泥中有种种宝。菩萨摩诃萨初发菩提金泥心中。亦复有声闻辟支佛宝。舍利弗。如余小王一切悉属转轮圣王。一切人天亦复如是。悉来归属初心菩萨。舍利弗。如薄福人不遇宝雨。若不能于无量佛所种诸善根。则不能发菩提之心。舍利弗。无甘蔗子则无种种石蜜诸味。若无菩提心者。亦无种种三宝诸味。舍利弗。如耆婆医王常作是言。天下所有无非是药。菩萨亦尔说一切法无非菩提。舍利弗。如阿修罗王尽其势力。不能遮障日月之道。一切魔众亦复如是。尽其势力不能遮障。勤行菩萨修菩提道。舍利弗。如色界天宫殿屋宅依空而住。勤行菩萨所得菩提。亦复如是依空而住。舍利弗。譬如虚空悉能容受一切万物。而是虚空初无增减。无量佛法亦复如是。虽有菩萨发心推求。而是佛法亦无增减。舍利弗。譬如有人任力游空。而虚空性无增无减。菩萨亦尔。住其信力行于佛智。而是佛智亦无增减。舍利弗。譬如陶师未成器时不得器名。菩萨善法亦复如是未发心时亦不得名。舍利弗。如人已见转轮圣王。则不求见诸余小王。菩萨亦尔。若已发起菩提之心。则不更发声闻缘觉心。舍利弗。如余处中不出众宝。众宝要出于大海中。舍利弗。声闻宝中不出三宝。三宝要从菩萨宝出。舍利弗。譬如太子不名为王。非不名王。菩萨摩诃萨亦复如是。非名为佛非不名佛。舍利弗。譬如小宝亦不可轻。何以故。如是小宝能作大事多所利益。菩萨亦尔。初发心时亦不可轻。舍利弗。我今为诸菩萨摩诃萨说如是喻。若有菩萨闻是诸喻即得安乐。尔时世尊即说颂曰

&nbsp;&nbsp;&nbsp;&nbsp;若欲证得于佛道&nbsp;&nbsp;&nbsp;&nbsp;应当除灭疑网心

&nbsp;&nbsp;&nbsp;&nbsp;勤修无上信心者&nbsp;&nbsp;&nbsp;&nbsp;即能获得于菩提

&nbsp;&nbsp;&nbsp;&nbsp;若修净印三昧者&nbsp;&nbsp;&nbsp;&nbsp;宣说诸法皆如梦

&nbsp;&nbsp;&nbsp;&nbsp;无量世中净其心&nbsp;&nbsp;&nbsp;&nbsp;即能得证正觉道

&nbsp;&nbsp;&nbsp;&nbsp;佛所得道非身业&nbsp;&nbsp;&nbsp;&nbsp;亦非口意二业等

&nbsp;&nbsp;&nbsp;&nbsp;无为真实性亦尔&nbsp;&nbsp;&nbsp;&nbsp;是故不可以喻说

&nbsp;&nbsp;&nbsp;&nbsp;佛道无对不可见&nbsp;&nbsp;&nbsp;&nbsp;非眼识界如虚空

&nbsp;&nbsp;&nbsp;&nbsp;非是一切诸情根&nbsp;&nbsp;&nbsp;&nbsp;又非诸根之境界

&nbsp;&nbsp;&nbsp;&nbsp;非相非阴非入界&nbsp;&nbsp;&nbsp;&nbsp;非是心意受想识

&nbsp;&nbsp;&nbsp;&nbsp;非知非知之境界&nbsp;&nbsp;&nbsp;&nbsp;是故佛境不可知

&nbsp;&nbsp;&nbsp;&nbsp;诸佛大悲难思议&nbsp;&nbsp;&nbsp;&nbsp;无量无边无障碍

&nbsp;&nbsp;&nbsp;&nbsp;无字无声不可说&nbsp;&nbsp;&nbsp;&nbsp;是故无能知佛界

&nbsp;&nbsp;&nbsp;&nbsp;若有众生无量世&nbsp;&nbsp;&nbsp;&nbsp;亲近善友听正法

&nbsp;&nbsp;&nbsp;&nbsp;闻已即得大福德&nbsp;&nbsp;&nbsp;&nbsp;常受妙乐如先佛

&nbsp;&nbsp;&nbsp;&nbsp;一切诸魔不得短&nbsp;&nbsp;&nbsp;&nbsp;诸根调伏行乐处

&nbsp;&nbsp;&nbsp;&nbsp;能以方便坏四魔&nbsp;&nbsp;&nbsp;&nbsp;如法而住行佛界

&nbsp;&nbsp;&nbsp;&nbsp;若行如是菩提道&nbsp;&nbsp;&nbsp;&nbsp;即得菩提为人说

&nbsp;&nbsp;&nbsp;&nbsp;能渡众生生死海&nbsp;&nbsp;&nbsp;&nbsp;能破一切大邪见

&nbsp;&nbsp;&nbsp;&nbsp;即得无上相好等&nbsp;&nbsp;&nbsp;&nbsp;成就十力四无畏

&nbsp;&nbsp;&nbsp;&nbsp;能知众生烦恼行&nbsp;&nbsp;&nbsp;&nbsp;能坏一切诸有道

&nbsp;&nbsp;&nbsp;&nbsp;若有菩萨勤精进&nbsp;&nbsp;&nbsp;&nbsp;即能破坏诸烦恼

&nbsp;&nbsp;&nbsp;&nbsp;如火能焚干草木&nbsp;&nbsp;&nbsp;&nbsp;菩提心能烧烦恼◎

尔时世尊复告海慧菩萨言。善男子。菩萨摩诃萨勤行精进。易得阿耨多罗三藐三菩提。谁有修行勤精进者。当知是人即有菩提。谁有精进是人即具檀波罗蜜。尸波罗蜜。羼提波罗蜜。毗梨耶波罗蜜。禅波罗蜜。般若波罗蜜。能自利益亦利于他。善男子。过去无量劫有佛世尊。号勤精进如来应正遍知明行足善逝世间解无上士调御丈夫天人师佛世尊。国名善见劫名华聚。尔时世界大水弥满。其水出生八万四千上妙莲华。一一纵广满十由旬。有无量亿金色光明。其香微妙。阿迦腻吒诸天。见已多受安乐。作如是言。是世间中多有莲华。当知亦当多有佛出。是故此劫名曰华聚。是时彼国寂静无声。以寂静故。无量世界诸菩萨等常乐观察。以观察故各各皆得喜行三昧。是故彼世名曰善见。其国多有七宝林树楼阁殿舍。众生安乐如兜率天。多饶饮食易获神通。无有女身一切化生。亦无二道皆修大乘。尔时彼佛有三万六千出家菩萨皆悉获得不退转心。无量人天初发菩提坚固不退。彼佛世尊常乐宣说勤精进行。时大众中有一菩萨。名坚固庄严。从座而起前礼佛足。长跪合掌作如是言。世尊。云何菩萨勤行精进。佛言。善男子。勤行精进凡有四法。何等为四。一者发心。二者作心。三者观心。四者如法住。如是四法即是具足佛法因缘。何以故。善男子。发者即是生善法因。作者名为增善法因。观者名为利众生因。如法住者名入一切佛法因缘。又复发者求闻正法。作者闻已能说。观者善思惟义。如法住者如说而住。又复发者调伏悭心。作者能一切施。观者为众生施回向菩提。如法住者不求施果。又复发者求觅受人。作者见来求者生慈愍心。观者观财无常。如法住者不求果报。又复发者如法求财。作者求于净命。观者于不坚物修于坚法。如法住者一切舍时不生憍慢。又复发者离诸恶戒。作者至心受持诸净禁戒。观者至心调伏毁禁之人。如法住者净持禁戒不生憍慢。又复发者净于口业。作者净于身业。观者净于意业。如法住者修集善法。又复发者远离嗔心。作者修集忍辱。观者将护自他。如法住者修忍辱已不生憍慢。又复发者常乐教化邪见众生。作者能坏众生嗔恚之心。观者不见内外。如法住者远离一切烦恼诸结。又复发者远离懈怠。作者勤修精进。观者调伏一切懈怠众生。如法住者劝诸众生令修精进。又复发者名为善慈。作者所作已竟。观者不求余乘。如法住者不失无上菩提之心。又复发者庄严禅支。作者庄严三昧。观者终不生于相似我慢。如法住者破坏众生行恶之心。又复发者庄严念心。作者庄严诸有。观者其意坚固。如法住者勇健无怯。又复发者名如法因。作者名如方便。观者名为门户。如法住者名为解脱。又复发者谓求名字。作者持于文字。观者字不可说。如法住者远离文字。又复发者离恶知识。作者亲近善友。观者于善友所至心听法。如法住者不谬解义。又复发者乐于舍家。作者远离怨亲。观者求于善法。如法住者不随他意。又复发者所谓少欲。作者所谓知足。观者易养易满。如法住者善知时宜。又复发者如戒而学。作者于戒不漏。观者如意学戒。如法住者如慧学戒。又复发者檀波罗蜜尸波罗蜜。作者羼提波罗蜜。毗梨耶波罗蜜。观者禅波罗蜜。般若波罗蜜。如法住者智波罗蜜。方便波罗蜜。又复发者行施摄取。作者软语摄取。观者利他摄取。如法住者同利摄取。又复发者所谓大慈。作者所谓大悲。观者所谓大喜。如法住者所谓大舍。又复发者护持正法。作者净于福田。观者庄严相好。如法住者调伏众生。又复发者实知阴魔。作者离烦恼魔。观者坏于死魔。如法住者摧伏天魔。又复发者谓身念处。作者谓受念处。观者谓心念处。如法住者谓法念处。又复发者了了知苦。作者远离于集。观者证真实灭。如法住者谓修于道。又复发者所谓信根。作者谓精进根。观者所谓念根。如法住者所谓慧根。又复发者谓七觉分。作者谓八正道。观者谓舍摩他。如法住者毗婆舍那。善男子。如一切行皆名为发。修一切善悉名为作。一切净心名之为观。知一切业名如法住。善男子。彼佛复告坚固庄严。善男子。勤精进者寂静其心。心若寂静即是精进。若坏贪身即是精进。若知身意即是精进。断我我所即是精进。断诸系缚即是精进。障烦恼尽即是精进。若能远离一切障碍即是精进。若能除却十种憍慢即是精进。能坏贪恚即是精进。若能远离无明有爱即是精进。若不放逸者修于善法即是精进。若能真实观内外入即是精进。若真实知阴界诸入即是精进。心寂静者即是精进。破坏疑心即是精进。若于三世不分别者即是精进。若观法界不动转者即是精进。若不漏者即是精进。若不害者即是精进。若不生悔即是精进。若不求者即是精进。若不灭者即是精进。若不作者即是精进。若无增减即是精进。无上无下即是精进。不舍不着即是精进。不缚不解即是精进。不去不来即是精进。不生不灭即是精进。非有放逸非不放逸即是精进。无作作者即是精进。无闇无明即是精进。非见非不见即是精进。善男子。彼佛说是精进法时。无量菩萨得无生忍。善男子。今此会中五千菩萨亦得如是无生忍法。七千天人发阿耨多罗三藐三菩提心。善男子。尔时坚固庄严菩萨闻是法已。为得如是无量法故。勤修精进获得下忍。为求法故不坐不卧乃至命终。既舍身已得生梵世。受梵天身于无量世。供养于佛听受正法。于彼劫中。周遍供养八万四千诸佛如来。听受正法勤行精进。善男子汝知。尔时坚固庄严岂异人乎。即我身是。善男子。我久具足是精进故。超弥勒等诸大菩萨先成正觉。是故我言谁有精进。当知是人即有菩提。善男子。我勤精进犹尚难得阿耨多罗三藐三菩提。况懈怠耶。若有菩萨能精进者。是人则能自利利他。尔时世尊即说颂曰

&nbsp;&nbsp;&nbsp;&nbsp;我念过去无量世&nbsp;&nbsp;&nbsp;&nbsp;花聚劫中精进佛

&nbsp;&nbsp;&nbsp;&nbsp;善见世界水弥满&nbsp;&nbsp;&nbsp;&nbsp;出生八万四千花

&nbsp;&nbsp;&nbsp;&nbsp;其国犹如兜率天&nbsp;&nbsp;&nbsp;&nbsp;丰饶饮食无女身

&nbsp;&nbsp;&nbsp;&nbsp;不由父母悉化生&nbsp;&nbsp;&nbsp;&nbsp;亦无二道纯一乘

&nbsp;&nbsp;&nbsp;&nbsp;十方世界诸菩萨&nbsp;&nbsp;&nbsp;&nbsp;观善见国受安乐

&nbsp;&nbsp;&nbsp;&nbsp;三万二千出家众&nbsp;&nbsp;&nbsp;&nbsp;无量人天发菩提

&nbsp;&nbsp;&nbsp;&nbsp;尔时彼佛赞精进&nbsp;&nbsp;&nbsp;&nbsp;唯为坚固菩萨说

&nbsp;&nbsp;&nbsp;&nbsp;若能发心勤修善&nbsp;&nbsp;&nbsp;&nbsp;系心思惟如法住

&nbsp;&nbsp;&nbsp;&nbsp;尔时世尊为我故&nbsp;&nbsp;&nbsp;&nbsp;分别广说是四句

&nbsp;&nbsp;&nbsp;&nbsp;发菩提心如法行&nbsp;&nbsp;&nbsp;&nbsp;思惟得忍如法住

&nbsp;&nbsp;&nbsp;&nbsp;若求正法名初发&nbsp;&nbsp;&nbsp;&nbsp;如法而说名为作

&nbsp;&nbsp;&nbsp;&nbsp;受义不谬善思惟&nbsp;&nbsp;&nbsp;&nbsp;修集于忍如法住

&nbsp;&nbsp;&nbsp;&nbsp;若勤行施是初发&nbsp;&nbsp;&nbsp;&nbsp;求觅受者名为作

&nbsp;&nbsp;&nbsp;&nbsp;明见无常善思惟&nbsp;&nbsp;&nbsp;&nbsp;不观二相如法住

&nbsp;&nbsp;&nbsp;&nbsp;如法求财是初发&nbsp;&nbsp;&nbsp;&nbsp;清净活命是名作

&nbsp;&nbsp;&nbsp;&nbsp;破坏悭心善思惟&nbsp;&nbsp;&nbsp;&nbsp;不求憍慢如法住

&nbsp;&nbsp;&nbsp;&nbsp;远离恶戒是初发&nbsp;&nbsp;&nbsp;&nbsp;不漏护戒是名作

&nbsp;&nbsp;&nbsp;&nbsp;调伏毁戒善思惟&nbsp;&nbsp;&nbsp;&nbsp;戒净无慢如法住

&nbsp;&nbsp;&nbsp;&nbsp;远离恶口是初发&nbsp;&nbsp;&nbsp;&nbsp;其心寂静是名作

&nbsp;&nbsp;&nbsp;&nbsp;其心寂静善思惟&nbsp;&nbsp;&nbsp;&nbsp;诸法寂静如法住

&nbsp;&nbsp;&nbsp;&nbsp;远离害心是初发&nbsp;&nbsp;&nbsp;&nbsp;修集忍辱是名作

&nbsp;&nbsp;&nbsp;&nbsp;将护自他善思惟&nbsp;&nbsp;&nbsp;&nbsp;忍不生慢如法住

&nbsp;&nbsp;&nbsp;&nbsp;诱喻嗔者是初发&nbsp;&nbsp;&nbsp;&nbsp;远离恶人是名作

&nbsp;&nbsp;&nbsp;&nbsp;内外寂静善思惟&nbsp;&nbsp;&nbsp;&nbsp;不着我心如法住

&nbsp;&nbsp;&nbsp;&nbsp;远离懈怠是初发&nbsp;&nbsp;&nbsp;&nbsp;勤修精进是名作

&nbsp;&nbsp;&nbsp;&nbsp;知于真实善思惟&nbsp;&nbsp;&nbsp;&nbsp;修集于道如法住

&nbsp;&nbsp;&nbsp;&nbsp;始求善法是初发&nbsp;&nbsp;&nbsp;&nbsp;求已毕竟是名作

&nbsp;&nbsp;&nbsp;&nbsp;念心受持善思惟&nbsp;&nbsp;&nbsp;&nbsp;不失于法如法住

&nbsp;&nbsp;&nbsp;&nbsp;求于禅支是初发&nbsp;&nbsp;&nbsp;&nbsp;修集三昧是名作

&nbsp;&nbsp;&nbsp;&nbsp;无相似慢善思惟&nbsp;&nbsp;&nbsp;&nbsp;无有过失如法住

&nbsp;&nbsp;&nbsp;&nbsp;念慧之心是初发&nbsp;&nbsp;&nbsp;&nbsp;获得法门是名作

&nbsp;&nbsp;&nbsp;&nbsp;拥护正法善思惟&nbsp;&nbsp;&nbsp;&nbsp;勇健精进如法住

&nbsp;&nbsp;&nbsp;&nbsp;正念因缘是初发&nbsp;&nbsp;&nbsp;&nbsp;修善方便是名作

&nbsp;&nbsp;&nbsp;&nbsp;观于内法善思惟&nbsp;&nbsp;&nbsp;&nbsp;得解脱已如法住

&nbsp;&nbsp;&nbsp;&nbsp;始求文字是初发&nbsp;&nbsp;&nbsp;&nbsp;通达解了是名作

&nbsp;&nbsp;&nbsp;&nbsp;知不可说善思惟&nbsp;&nbsp;&nbsp;&nbsp;了无文字如法住

&nbsp;&nbsp;&nbsp;&nbsp;远离恶友是初发&nbsp;&nbsp;&nbsp;&nbsp;亲善知识是名作

&nbsp;&nbsp;&nbsp;&nbsp;闻已如闻善思惟&nbsp;&nbsp;&nbsp;&nbsp;不远离法如法住

&nbsp;&nbsp;&nbsp;&nbsp;佛法出家是初发&nbsp;&nbsp;&nbsp;&nbsp;除舍怨亲是名作

&nbsp;&nbsp;&nbsp;&nbsp;修集善法善思惟&nbsp;&nbsp;&nbsp;&nbsp;不随他意如法住

&nbsp;&nbsp;&nbsp;&nbsp;少欲知足名发作&nbsp;&nbsp;&nbsp;&nbsp;乐于寂静善思惟

&nbsp;&nbsp;&nbsp;&nbsp;住寂静已说无诤&nbsp;&nbsp;&nbsp;&nbsp;亦自修集如法住

&nbsp;&nbsp;&nbsp;&nbsp;从戒而学是初发&nbsp;&nbsp;&nbsp;&nbsp;不行漏戒是名作

&nbsp;&nbsp;&nbsp;&nbsp;无戒之戒善思惟&nbsp;&nbsp;&nbsp;&nbsp;从智慧戒如法住

&nbsp;&nbsp;&nbsp;&nbsp;不说世事是初发&nbsp;&nbsp;&nbsp;&nbsp;常乐寂静是名作

&nbsp;&nbsp;&nbsp;&nbsp;易养易满善思惟&nbsp;&nbsp;&nbsp;&nbsp;观察无常如法住

&nbsp;&nbsp;&nbsp;&nbsp;乐修施戒是初发&nbsp;&nbsp;&nbsp;&nbsp;忍辱精进是名作

&nbsp;&nbsp;&nbsp;&nbsp;修禅智慧善思惟&nbsp;&nbsp;&nbsp;&nbsp;修智方便如法住

&nbsp;&nbsp;&nbsp;&nbsp;行施摄取是初发&nbsp;&nbsp;&nbsp;&nbsp;软语摄取是名作

&nbsp;&nbsp;&nbsp;&nbsp;利益众生善思惟&nbsp;&nbsp;&nbsp;&nbsp;自利利他如法住

&nbsp;&nbsp;&nbsp;&nbsp;修集慈悲名发作&nbsp;&nbsp;&nbsp;&nbsp;不别三世善思惟

&nbsp;&nbsp;&nbsp;&nbsp;为诸众生净身心&nbsp;&nbsp;&nbsp;&nbsp;修集喜舍如法住

&nbsp;&nbsp;&nbsp;&nbsp;获得正法是初发&nbsp;&nbsp;&nbsp;&nbsp;清净福田是名作

&nbsp;&nbsp;&nbsp;&nbsp;庄严自身善思惟&nbsp;&nbsp;&nbsp;&nbsp;调伏众生如法住

&nbsp;&nbsp;&nbsp;&nbsp;破坏阴魔是初发&nbsp;&nbsp;&nbsp;&nbsp;离烦恼魔是名作

&nbsp;&nbsp;&nbsp;&nbsp;能坏死魔善思惟&nbsp;&nbsp;&nbsp;&nbsp;摧魔怨敌如法住

&nbsp;&nbsp;&nbsp;&nbsp;修集身念是初发&nbsp;&nbsp;&nbsp;&nbsp;修集受念是名作

&nbsp;&nbsp;&nbsp;&nbsp;修集念心善思惟&nbsp;&nbsp;&nbsp;&nbsp;修集法念如法住

&nbsp;&nbsp;&nbsp;&nbsp;了了知苦是初发&nbsp;&nbsp;&nbsp;&nbsp;远离于集是名作

&nbsp;&nbsp;&nbsp;&nbsp;证灭真实善思惟&nbsp;&nbsp;&nbsp;&nbsp;修于正道如法住

&nbsp;&nbsp;&nbsp;&nbsp;修于信根是初发&nbsp;&nbsp;&nbsp;&nbsp;修集诸力是名作

&nbsp;&nbsp;&nbsp;&nbsp;修念三昧善思惟&nbsp;&nbsp;&nbsp;&nbsp;修于智慧如法住

&nbsp;&nbsp;&nbsp;&nbsp;身心寂静是初发&nbsp;&nbsp;&nbsp;&nbsp;远离邪见是名作

&nbsp;&nbsp;&nbsp;&nbsp;观于名色善思惟&nbsp;&nbsp;&nbsp;&nbsp;精进不悔如法住

&nbsp;&nbsp;&nbsp;&nbsp;无我我所是名发&nbsp;&nbsp;&nbsp;&nbsp;无缚无解是名作

&nbsp;&nbsp;&nbsp;&nbsp;无去无来善思惟&nbsp;&nbsp;&nbsp;&nbsp;法性不动如法住

&nbsp;&nbsp;&nbsp;&nbsp;远离憍慢是初发&nbsp;&nbsp;&nbsp;&nbsp;除去贪恚是名作

&nbsp;&nbsp;&nbsp;&nbsp;观十二缘善思惟&nbsp;&nbsp;&nbsp;&nbsp;离痴有爱如法住

&nbsp;&nbsp;&nbsp;&nbsp;若能远离一切相&nbsp;&nbsp;&nbsp;&nbsp;破坏所有诸障碍

&nbsp;&nbsp;&nbsp;&nbsp;具足十力四无畏&nbsp;&nbsp;&nbsp;&nbsp;能说功德勤精进

&nbsp;&nbsp;&nbsp;&nbsp;如来说是精进法&nbsp;&nbsp;&nbsp;&nbsp;十千众生悟无生

&nbsp;&nbsp;&nbsp;&nbsp;五千菩萨得法忍&nbsp;&nbsp;&nbsp;&nbsp;无量人天发菩提

&nbsp;&nbsp;&nbsp;&nbsp;坚固庄严我身是&nbsp;&nbsp;&nbsp;&nbsp;精进超过诸菩萨

&nbsp;&nbsp;&nbsp;&nbsp;若欲获得上真道&nbsp;&nbsp;&nbsp;&nbsp;当修精进如先佛

尔时修悲梵天。语海慧菩萨言。所言佛法。佛法者云何名佛法。海慧菩萨言。梵天。佛法者名一切法。一切法者名为佛法。如佛法性即一切法性。如一切法性即佛法性。佛法性一切法性无有差别。一切法寂静佛法亦寂静。一切法空佛法亦空。梵天。一切法即十二因缘。菩提者亦十二因缘。梵天言。善男子。夫佛法者将不过于三界法耶。梵天。三界佛法性无差别。三界平等佛法平等无有二相。善男子。譬如虚空无有增减。佛法亦尔。无增无减性是空故无上无下。梵天若善男子。欲见佛法当作是观。复次梵天。夫佛法者非处非非处。非生非灭。非青黄赤白班驳琉璃虚空界色。杂色无色。非有形质方圆修短。无相无相相。无缚无解。无如是相名为佛法。无相无句无有文字。清净寂静。空义。无相义。无聚义。毕竟无出义。觉知义。不可宣说不可睹。不可见者名寂静义。寂静义者即是空义。空义者即无聚义。无聚义者即真实义。真实义者即是毕竟不出之义。毕竟不出义者即不灭义。不灭义者即无处义。无处义者即是法性。法性者即是佛法。是名学法名阿罗汉法名缘觉法。名为佛法。如是佛法及余诸法。亦无住处不出不灭。无色形质方圆修短。无智相貌无明无闇。一切诸法等无差别。求佛法者。谓佛佛法及一切法。菩萨摩诃萨坐于道场菩提树下。乃能了了真实知见。何以故。诸佛正法无住处故。一切诸法亦无住处。佛法不可得。一切诸法亦不可得。佛法平等。一切诸法亦复平等。若无因缘即无种性。若无种性即无出灭。若无出灭即名真实。真实知者即是实性。过去未来现在诸法即是佛法。何以故。通达三世无障碍故。无障碍者即是佛智佛智者即是十八不共之法。不共之法者摄一切法。是故诸法即是佛法。诸法佛法无二无别。梵天言。善男子。汝今了了见佛法不。梵天。佛法非色不可睹见。汝云何言了了见耶。一切诸法悉不可见。夫了了者即是佛法。无有二相。梵天言。善男子。如来何故。说佛知见一切诸法。梵天。如来佛法若有定相。可得说言了了知见。善男子。佛法无耶。梵天。法若无定不可说有。不可说无。若不可说有无相者。云何得言了了知见。善男子。如来云何说于佛法。梵天。如说虚空。虚空之性实无定相。佛法亦尔。善男子。佛法如是不可思议。菩萨初发菩提心时。闻如是法不惊不怖不可思议。正觉之性亦不可思议。梵天。佛所说者。乃能发是菩提之心。是故闻之不生怖畏。梵天。若有著者则生怖畏。若不著者不生怖畏。惜身命者则生怖畏。不惜身命无所怖畏。有障碍者则生怖畏。无障碍者无所怖畏。着我我所则生怖畏。断我我所无所怖畏。善男子。菩萨摩诃萨有何力故闻深佛法不生怖畏。梵天。有八种力。闻深佛法不生怖畏。何等为八。一者信力。二者善友力。三者多闻力。四者善根力。五者善思惟力。六者破憍慢力。七者大慈悲力。八者如法住力。梵天。菩萨具足如是八力。闻说深法不生怖畏。尔时世尊赞海慧菩萨言。善哉善哉。善男子。善能宣说菩萨诸力。实如汝言。菩萨具足如是诸力。闻深佛法不生怖畏。善男子。一切言说名之为声。菩提之性亦不可说亦不可见。不可说见名第一义。如来了了知见如是不可宣说。愍众生故而为宣说菩提。非心亦非心数。何况声字。善男子。如来怜愍诸众生故觉甚深法。觉甚深法已。无知无觉无心心数。无声无字不可宣说。为众生故说有文字音声次第。善男子。譬如虚空非是色法。不可睹见非对非作。善男子有人善画画空作像。若男若女若象若马。如是之人可思议不。不也世尊。善男子。是犹可信。如来世尊知不可说。而能演说是事甚难。虽复说此不可说法。然真实知性不可说。善男子。若闻是法不惊不怖。当知是人久于无量诸如来所种诸善根。善男子。如是经典不可思议。若有人能受持读诵书写解说。是人则能受持一切诸佛。法藏。摄取一切众生解脱。善男子。若有菩萨了了得见无量世界所有诸佛。见已即以上妙七宝满是世界。持用奉献诸佛世尊。是人福德宁为多不。甚多世尊。如是功德难以喻说。善男子。不如有人拥护正法为怜愍故。受持读诵解说是经。何以故。法施之施胜于食施。夫食施者即是世施。法施之施是出世施。善男子。若人能护佛正法者。即为四摄。何等为四。一为佛摄。二为天摄。三为福摄。四为智摄。佛摄众生。复有四事。一者常得亲近诸佛。二者诸魔不得其便。三者获得无尽陀罗尼。四者得住不退转地。天摄众生。亦有四事。一者说法之处诸天清净。二者说法之时众乐受听。三者终不为他因缘所害。四者不信者信。福摄众生亦有四事。一者庄严于身。三十二相八十种好。二者庄严于口。凡所演说众生乐闻。三者庄严佛土。四者庄严种姓。所谓释梵转轮圣王。智摄众生亦有四事。一者知众生根如意说法。二者知众生病苦随病施药。三者得大神通游诸佛土。四者了了通达法界。善男子。若欲获得如是功德。应当勤心护持正法。尔时世尊即说颂曰

&nbsp;&nbsp;&nbsp;&nbsp;若能护法生怜愍&nbsp;&nbsp;&nbsp;&nbsp;受持是经及广说

&nbsp;&nbsp;&nbsp;&nbsp;我说千分中一分&nbsp;&nbsp;&nbsp;&nbsp;犹如大海取一渧

&nbsp;&nbsp;&nbsp;&nbsp;知恩念恩念如来&nbsp;&nbsp;&nbsp;&nbsp;是人可信付法藏

&nbsp;&nbsp;&nbsp;&nbsp;供养无量十方佛&nbsp;&nbsp;&nbsp;&nbsp;如是则能护佛法

&nbsp;&nbsp;&nbsp;&nbsp;虽施无量国珍宝&nbsp;&nbsp;&nbsp;&nbsp;不如至心诵一偈

&nbsp;&nbsp;&nbsp;&nbsp;法施最妙胜食施&nbsp;&nbsp;&nbsp;&nbsp;是故智者应护法

&nbsp;&nbsp;&nbsp;&nbsp;十方诸佛天龙神&nbsp;&nbsp;&nbsp;&nbsp;功德智慧所摄取

&nbsp;&nbsp;&nbsp;&nbsp;庄严修行诸相好&nbsp;&nbsp;&nbsp;&nbsp;是人皆由护正法

&nbsp;&nbsp;&nbsp;&nbsp;常遇诸佛善知识&nbsp;&nbsp;&nbsp;&nbsp;常闻无上真实道

&nbsp;&nbsp;&nbsp;&nbsp;速得无量陀罗尼&nbsp;&nbsp;&nbsp;&nbsp;是人皆由护正法

&nbsp;&nbsp;&nbsp;&nbsp;身口意戒得清净&nbsp;&nbsp;&nbsp;&nbsp;具大神通游诸国

&nbsp;&nbsp;&nbsp;&nbsp;不退菩提具六度&nbsp;&nbsp;&nbsp;&nbsp;是人皆由护正法

&nbsp;&nbsp;&nbsp;&nbsp;世界微尘可说尽&nbsp;&nbsp;&nbsp;&nbsp;护法功德不可量

&nbsp;&nbsp;&nbsp;&nbsp;欲得不可宣说知&nbsp;&nbsp;&nbsp;&nbsp;应当坚心护正法

尔时众中有一菩萨。名功德宝光。即从坐起头面敬礼长跪合掌前白佛言。世尊。如来于是大经典中。说言佛法不可宣说。若不可说云何可护。佛言。善哉善哉。善男子。如是如是。如来正法实不可说。如来觉知不可说法。如是正法虽不可说而有字句。以字句故可得宣示。如是字句受持读诵书写解说。是名护法。善男子。复有护法。见有受持读诵书写解说之者。恭敬供养亲近礼拜尊重赞叹。生于师想拥护供给衣服饮食卧具汤药房舍灯烛。闻其所说称赞善哉。护其种姓所住宅舍。亦复护其侍使之等。闻恶隐蔽闻善称扬。善男子。若能拥护是持法者。是人即能护佛法僧。复次善男子。若有能修空无相愿。是人即是护持正法。复次善男子。见有诽谤方等经者不与同止。言语谈论调伏其罪。是人即是护持正法。复次善男子。若有人能修集悲心。无饮食想怜愍众生。宣说正法是名护法。复次善男子。不惜身命受持读诵书写解说如是等经。是名护法。复次善男子。若有听法一字一句。往一由旬乃至七步入出息顷。是名护法。善男子。过去无量阿僧祇劫有佛号曰大知声力如来应正遍知明行足善逝世间解无上士调御丈夫天人师佛世尊。国名净光。劫名高显。其土纯是青琉璃宝。诸菩萨众一切成就无量势力。具足神通智慧无碍。一切菩萨悉受天身至心听法。无有出家在家差别。尔时世尊为护法故。与诸大众颁宣正法。彼时会中有一菩萨名曰法慧。白佛言。世尊。何等是法而言拥护。佛言。善男子。夫六入者乐求境界。若能遮止是名护法。善男子。眼识于色是名非法。若能远离是名护法。乃至意识于法亦复如是。善男子。若见眼空见已不观于色不着于识。是名为法。若能真实知如是法。是名护法。乃至若见意空。见已不观于法。不着于识是名为法。若能真实知如是法。是名护法。善男子。若法能生法。于是法中不求不取。心不贪着。是名护法。若有见法能生邪见。于是见中不求不取心不贪着。是名护法。若有无明不能净心。于是垢中不求不取心不贪着。是名护法。善男子。若有一法求取之后不能施人。此法非法亦非比尼。若能施者即是正法即是比尼。若有无取无求无施。即是正法即是比尼。夫取求者即是非道。若不施即是非法即非比尼。若能施者即是正法即是比尼。不取不求不施。即是不出不生不灭。若非出生灭云何可施。不可施者乃名为法。乃名比尼。何以故。未生烦恼作障因缘故。是故无尽。无尽者无出。无出者名为法。名为比尼。于如是法不求不取。是名护法。善男子。尔时彼佛说是法时。三万二千菩萨。得无生法忍。海慧菩萨言。世尊。如我解佛所说义者。法及非法是名为法。何以故。若有分别法非法者。是人不名护持正法。若作法相是名非法。世尊。若能了达见一切法是无法者是名第一真实之义。世尊。若无法无非法即是无数。若无数者即是实性。实性者名为虚空。虚空之性无边无节。法性亦尔。法性实性无有差别。何以故。无边无节故。若有菩萨。见如是等即真实见。世尊。我不见一法。以不见故不见有增不见有减。世尊。我如是见。将不诽谤如来说耶。是实见不。善男子。如是见者不谤如来。是真实见。说是法时。海慧菩萨及万天人得无生忍。善男子汝知。尔时海慧菩萨岂异人乎。即我身是。是故我于无量世中。所求正法今以付汝。尔时众中有六万亿诸菩萨等。同共发声白佛言。世尊。我等当共拥护正法受持广说。佛言。善男子。汝今云何如法而住护持正法。山王菩萨即作是言。世尊。惜身命者不能护法。我不惜命如法而住。故能护法。功德山王菩萨言。世尊。有贪利者不能护法。我无贪利故能护法。宝幢菩萨言。世尊。若见有法非法二相不能护法。我无二相故能护法。福德藏菩萨言。世尊。具烦恼者不能护法。我有智力已远离之故能护法。持炬菩萨言。世尊。不破闇者不能护法。我今破闇故能护法。电光菩萨言。世尊。若随他心不能护法。我随自意故能护法。遍藏菩萨言。世尊。不调诸根不能护法。我今调伏故能护法。净光菩萨言。世尊。若作种种诸法相者不能护法。我今于法无种种相故能护法。增行菩萨言。世尊。心狂乱者不能护法。我修三昧故能护法。商主菩萨言。世尊。不知道者不能护法。我今了知故能护法。善念菩萨言。世尊。有疑心者不能护法。我已断疑故能护法。善见菩萨言。世尊。不如法住不能护法。我如法住故能护法。慧光菩萨言。世尊。愚痴之人不能护法。我今修智故能护法。平等菩萨言。世尊。取怨亲相不能护法。我今平等故能护法。法行菩萨言。世尊。不知众生诸根境界不能护法。我今知之故能护法。神通王菩萨言。世尊。见我我所不能护法。我今不见故能护法。师子吼菩萨言。世尊。不知佛性不能护法。我今知之故能护法。弥勒菩萨言。世尊。若远菩提不能护法。我今已近故能护法。功德聚菩萨言。世尊。若无无量功德聚者不能护法。我今已有故能护法。文殊师利言。世尊。如是等语悉是谬语。何以故。如来世尊。坐于道场菩提树下不得一法。汝云何言我当护法。世尊。我于诸法不取不舍。为众生故修集悲心不护不舍

尔时佛赞文殊师利言。善哉善哉。善男子。如来昔坐菩提树下实无所得。无所得故便从中起。文殊师利言。如来真实坐于道场菩提树耶。何故而言从坐而起。世尊。如来若坐菩提树下。如来世尊则有二相。一者如来。二者菩提。如来世尊已离二相。佛言。善男子。菩提众生一切法性等无差别一味一性。如来坐于菩提树下见如是法。是故名为逮得菩提。我都不见离菩提外别有一法。见一切法皆悉平等。而是平等不入于数。是故平等名为无碍。以是因缘如来名为一切无碍。善男子。若能如是见如来者。是人即得如来解脱。得解脱已则能如是真实知见。说是法时。海慧菩萨所将眷属诸菩萨等。欢喜踊跃各作是言。我等今者得大利益。现见释迦牟尼如来。及见文殊师利菩萨。世尊。随是经典所住世界。当知其土得大利益。若有供养是经典者。及有受持读诵书写广说其义。亦得利益。尔时世尊。告诸菩萨言。汝今知得何等利益。诸菩萨言。世尊。我等当以如是之义咨问文殊。诸菩萨言。文殊师利。云何名为得大利益。文殊师利言。有十利益。何等为十。佛出于世见已生信。既生信已听受正法。闻正法已永坏疑心。坏疑心已得清净命。得清净命已不为利说法。彼闻法已发菩提心。既发心已坚固不退。心不退已如法而住。如法住已得无生忍。诸善男子。是名十利不可思议。说是法时。三万六千众生。发阿耨多罗三藐三菩提心。三千大千世界大地。六种震动。出金色光◎