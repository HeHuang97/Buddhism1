## 大方等大集经 第七卷

北凉天竺三藏昙无谶于姑藏译

### 不眴菩萨品第四

尔时世尊。故存欲色二界中间大宝坊中。与诸大众围绕说法。尔时众中有金色光。其光明净遍照三千大千世界。悉蔽一切日月四天释梵光明。照已即灭。一切大众瞻睹如来目未曾眴。当尔之时寂然无声亦无声欬。出入气息。尔时大德须菩提白佛言。世尊。今何因缘有是光明。一切大众瞻睹如来目未曾眴。尔时佛告须菩提言。东方过于无量世界。彼有菩萨名曰不眴。与万菩萨俱共发来。欲听如来微妙方等大集经典。是其光明所言未讫。不眴菩萨已至佛所。大宝坊中赍持种种香花伎乐供养于佛。头面礼足恭敬右绕。却坐一面宝莲华上。尔时须菩提。复白佛言。世尊。不眴菩萨。所来世界去此远近。国土何名佛号何等。佛言。须菩提。东方去此七万二千恒河沙等诸佛世界。土名不眴。佛号普贤如来应供正遍知明行足善逝世间解无上士调御丈夫天人师佛世尊。不眴菩萨从彼而来。尔时不眴菩萨摩诃萨长跪合掌。说偈赞佛

&nbsp;&nbsp;&nbsp;&nbsp;如来世尊众宝聚&nbsp;&nbsp;&nbsp;&nbsp;具足一切波罗蜜

&nbsp;&nbsp;&nbsp;&nbsp;无上法师天中天&nbsp;&nbsp;&nbsp;&nbsp;为众生故我敬礼

&nbsp;&nbsp;&nbsp;&nbsp;寂静戒定不可动&nbsp;&nbsp;&nbsp;&nbsp;无上智慧调诸根

&nbsp;&nbsp;&nbsp;&nbsp;为诸众生说大集&nbsp;&nbsp;&nbsp;&nbsp;故我归依师子王

&nbsp;&nbsp;&nbsp;&nbsp;乐施天人诸安乐&nbsp;&nbsp;&nbsp;&nbsp;众生喜见如满月

&nbsp;&nbsp;&nbsp;&nbsp;具足力势破魔众&nbsp;&nbsp;&nbsp;&nbsp;我今归依大药树

&nbsp;&nbsp;&nbsp;&nbsp;成就善根施甘露&nbsp;&nbsp;&nbsp;&nbsp;能度众生生死海

&nbsp;&nbsp;&nbsp;&nbsp;我今归依无上尊&nbsp;&nbsp;&nbsp;&nbsp;具足妙相三十二

&nbsp;&nbsp;&nbsp;&nbsp;世尊庄严此大众&nbsp;&nbsp;&nbsp;&nbsp;犹如须弥显四域

&nbsp;&nbsp;&nbsp;&nbsp;名称无碍遍十方&nbsp;&nbsp;&nbsp;&nbsp;人中象王我敬礼

&nbsp;&nbsp;&nbsp;&nbsp;如来智慧如虚空&nbsp;&nbsp;&nbsp;&nbsp;通达三世无障碍

&nbsp;&nbsp;&nbsp;&nbsp;随众生根而说法&nbsp;&nbsp;&nbsp;&nbsp;我今敬礼自在王

&nbsp;&nbsp;&nbsp;&nbsp;过无量劫勤精进&nbsp;&nbsp;&nbsp;&nbsp;超胜同业诸菩萨

&nbsp;&nbsp;&nbsp;&nbsp;所得佛法如先佛&nbsp;&nbsp;&nbsp;&nbsp;我今敬礼一切觉

&nbsp;&nbsp;&nbsp;&nbsp;十方诸佛悉赞叹&nbsp;&nbsp;&nbsp;&nbsp;精进殊胜无边量

&nbsp;&nbsp;&nbsp;&nbsp;无量众生得闻已&nbsp;&nbsp;&nbsp;&nbsp;悉皆同发菩提心

&nbsp;&nbsp;&nbsp;&nbsp;于正法中无厌足&nbsp;&nbsp;&nbsp;&nbsp;兼以劝化诸众生

&nbsp;&nbsp;&nbsp;&nbsp;能说清净法之性&nbsp;&nbsp;&nbsp;&nbsp;我今稽首大法王

尔时不眴菩萨偈赞佛已白佛言。世尊。我等于此大集经中欲少发问。唯愿如来垂哀听许。佛言。善哉善哉。善男子。随意发问。吾当为汝分别宣说。除却汝等疑网之心。不眴菩萨既蒙听许。心大欢喜白佛言。世尊。菩萨摩诃萨修何三昧速得成就阿耨多罗三藐三菩提。得大念心大智大意。惭愧勇健修施教戒。被忍辱铠建精进幢。游戏神通庄严慈悲。深乐法喜登陟舍山。能说能答摧伏魔怨。坏诸邪见不离诸佛。菩萨善友常得化身。不失念心深信大乘。乐施众生无上智光。不为世法之所染污同于四大。如地利益一切众生。如水能洗一切垢秽。如火能熟众生善根。如风能于戒闻慧等无所障碍。修集慈悲犹如虚空。慧眼无量犹如帝释。心得自在如自在天。正法化世如转轮王。聚大福德如须弥山。于善无厌聚众珍宝犹如大海。思惟十二因缘深义亦复如是。无所畏惧如师子王。具善法财犹如商主。一切依止如大医王。能作光明犹如庭燎。破闇如日清凉如月。烦恼不污犹如莲华。具足一切诸佛妙法犹如满月。佛言。善哉善哉。善男子。能以此义咨启如来。至心谛听。吾当为汝分别解说。善男子。有三昧名一切法自在。菩萨修集是三昧者。则能获得如是等事。亦得无量无边福德。疾成阿耨多罗三藐三菩提。成佛之时世界所有一切具足。善男子。一切法自在三昧者。所谓信佛法僧。苦集灭道。阴入界等空无相愿。出生灭没十二因缘。内外因果业及果报信于开塞观一切法如幻如化如焰如响。如水中月龟毛兔角。空中之花石女之子。如着影衣梦乘白象。若有若无及以有无。非有非无非常非断。非生非灭非内非外。非见非断信如是等。则能信佛菩萨大事而不自轻。菩萨事业虽复广大。我亦能知心得自在。能大惠施护持禁戒。不妨外事怜愍众生常修忍辱。为不退故勤行精进。为令众生离烦恼故修集智慧。为坏一切分别想故修集三昧。得妙音声一切乐闻。修于念佛观诸如来平等无二。修于念法观一切法同一性相。修于念僧观一切僧无有退转。修于念舍舍诸烦恼。修于念戒常念佛戒。修于念天念后边身。净身口意不随他人。戒定智慧清净施已。能得具足三十二相。施种种物具足成就八十种好。为欲庄严出世智慧具四念处。为欲远离一切烦恼故具四正勤。为令其心得自在故具四如意。为欲坏破诸魔怨故修集信根。为不颠倒一切法故修精进根。劝令忆念诸罪过故修集念根。为诸众生心清净故修集定根。为于一切诸法顶故修集慧根。为无坏故修集五力。为真实知一切法故修七觉分。为真实知道非道故修八正道。乐于寂静少欲知足远离恶友。虽复通达一切事业。终不于中生独师想。于诸烦恼心不贪着。不嗔众生不疑诸见。于我我所心不生着。常修欲度众生之心。于师和上父母善友生念恩心。常思报答往昔之恩。见毁禁者不生讥刺。舍弃重担真观阴故。不竞不诤护法持戒。摄取持戒及护法者。听法念法供养于法。于正法中心无疑网。凡所演说不为饮食。至心演说说时不轻。亦不自高。为出善芽所闻不失。瞻病所须供给走使。供养法师不说其短。不观种姓戒与非戒。常乐闻法至心不忘。不失时节常请法师。敷扬道化。有所讲说不生憍慢。闻已解义亦不自大。不观他人所有过失。所可听法为知足故。为不断绝三宝种故。为得无碍宿命智故。为得真实见法性故。为发无上菩提心故。为护如来真实法故。为得上族好种姓故。为见佛法比丘僧故。为得坚固不退心故。为行圣行入圣数故。为得无尽大财宝故。为得无边大功德故。为得清净梵音声故。为得具足佛功德故。为得具足菩萨法故。为欲受持读诵书写菩萨法藏及摩夷故。为欲受持如是等法广宣说故。善男子。菩萨摩诃萨获得一切法自在三昧者。于一切事无能教者。尔时世尊即说颂曰

&nbsp;&nbsp;&nbsp;&nbsp;其心敬信佛法僧&nbsp;&nbsp;&nbsp;&nbsp;亦复明信四真谛

&nbsp;&nbsp;&nbsp;&nbsp;若得智慧无挂碍&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;能知于苦第一谛&nbsp;&nbsp;&nbsp;&nbsp;亦能远离于集因

&nbsp;&nbsp;&nbsp;&nbsp;证获第三真灭谛&nbsp;&nbsp;&nbsp;&nbsp;修集无上圣道谛

&nbsp;&nbsp;&nbsp;&nbsp;具足成就大念心&nbsp;&nbsp;&nbsp;&nbsp;真实观阴如虚空

&nbsp;&nbsp;&nbsp;&nbsp;其身威仪大寂静&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;能观六入性相空&nbsp;&nbsp;&nbsp;&nbsp;亦能调柔于诸根

&nbsp;&nbsp;&nbsp;&nbsp;能坏众生疑网心&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;能修集空无相愿&nbsp;&nbsp;&nbsp;&nbsp;破坏一切诸憍慢

&nbsp;&nbsp;&nbsp;&nbsp;所行诸行无黑闇&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;远离断见及我见&nbsp;&nbsp;&nbsp;&nbsp;令身口意业寂静

&nbsp;&nbsp;&nbsp;&nbsp;其心不著有无法&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;所说正义无颠倒&nbsp;&nbsp;&nbsp;&nbsp;调伏一切众生心

&nbsp;&nbsp;&nbsp;&nbsp;既说法已无憍慢&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;修集一切诸善根&nbsp;&nbsp;&nbsp;&nbsp;不为烦恼之所污

&nbsp;&nbsp;&nbsp;&nbsp;其心无热亦无浊&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;不为他喜求菩提&nbsp;&nbsp;&nbsp;&nbsp;亦不虚诳修善法

&nbsp;&nbsp;&nbsp;&nbsp;十方诸佛观其心&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;常乐惠施护持戒&nbsp;&nbsp;&nbsp;&nbsp;怜愍心故忍诸恶

&nbsp;&nbsp;&nbsp;&nbsp;精进修定及智慧&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;为诸众生修慈心&nbsp;&nbsp;&nbsp;&nbsp;亦无分别怨亲想

&nbsp;&nbsp;&nbsp;&nbsp;乐施众生无上乐&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;调伏众生于菩提&nbsp;&nbsp;&nbsp;&nbsp;修舍离欲得安乐

&nbsp;&nbsp;&nbsp;&nbsp;常乐修集五神通&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;所说正法众乐闻&nbsp;&nbsp;&nbsp;&nbsp;其义难尽如大海

&nbsp;&nbsp;&nbsp;&nbsp;真实了知于法性&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;观察佛身如诸法&nbsp;&nbsp;&nbsp;&nbsp;佛性法性无差别

&nbsp;&nbsp;&nbsp;&nbsp;护法之心无退转&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;身口意业得寂静&nbsp;&nbsp;&nbsp;&nbsp;具足戒定心无为

&nbsp;&nbsp;&nbsp;&nbsp;远离一切烦恼习&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;能证无上真解脱&nbsp;&nbsp;&nbsp;&nbsp;亦能获得实知见

&nbsp;&nbsp;&nbsp;&nbsp;修集定慧无有边&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;不净之物不以施&nbsp;&nbsp;&nbsp;&nbsp;不受一切不净戒

&nbsp;&nbsp;&nbsp;&nbsp;三十二相具足成&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;修行种种诸惠施&nbsp;&nbsp;&nbsp;&nbsp;是故获得八十好

&nbsp;&nbsp;&nbsp;&nbsp;于佛法中得自在&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;修集具足四念处&nbsp;&nbsp;&nbsp;&nbsp;正勤能坏诸烦恼

&nbsp;&nbsp;&nbsp;&nbsp;为调众生修如意&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;为入佛法修信根&nbsp;&nbsp;&nbsp;&nbsp;为坏魔众修五力

&nbsp;&nbsp;&nbsp;&nbsp;为知诸法修七觉&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;修八正道破邪径&nbsp;&nbsp;&nbsp;&nbsp;施于众生无上乐

&nbsp;&nbsp;&nbsp;&nbsp;心无憍慢一师想&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;若得修集自在定&nbsp;&nbsp;&nbsp;&nbsp;是人则能离烦恼

&nbsp;&nbsp;&nbsp;&nbsp;亲近诸佛菩萨等&nbsp;&nbsp;&nbsp;&nbsp;乐修少欲知足行

&nbsp;&nbsp;&nbsp;&nbsp;为在无上圣人数&nbsp;&nbsp;&nbsp;&nbsp;以众生故修大悲

&nbsp;&nbsp;&nbsp;&nbsp;不为饮食演说法&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;为法不惜于身命&nbsp;&nbsp;&nbsp;&nbsp;护持正法不吝财

&nbsp;&nbsp;&nbsp;&nbsp;常乐修行二种施&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;常劝众生令听法&nbsp;&nbsp;&nbsp;&nbsp;如其未解心不轻

&nbsp;&nbsp;&nbsp;&nbsp;不为胜他护持戒&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;无量世中所闻法&nbsp;&nbsp;&nbsp;&nbsp;至心受持为他说

&nbsp;&nbsp;&nbsp;&nbsp;无上法师大名称&nbsp;&nbsp;&nbsp;&nbsp;不观时节戒非戒

&nbsp;&nbsp;&nbsp;&nbsp;演说不休亦不息&nbsp;&nbsp;&nbsp;&nbsp;不失时节随意说

&nbsp;&nbsp;&nbsp;&nbsp;所说诸法如幻相&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;所言真实甘乐闻&nbsp;&nbsp;&nbsp;&nbsp;闻已如说而安住

&nbsp;&nbsp;&nbsp;&nbsp;其心无贪无嫉妒&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;有问无嗔无轻慢&nbsp;&nbsp;&nbsp;&nbsp;常修怜愍无二相

&nbsp;&nbsp;&nbsp;&nbsp;能自净除诸过失&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;具足七种无上财&nbsp;&nbsp;&nbsp;&nbsp;成就寿命无上命

&nbsp;&nbsp;&nbsp;&nbsp;具足十力四无畏&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;常乐闻法善思惟&nbsp;&nbsp;&nbsp;&nbsp;善思惟已如法住

&nbsp;&nbsp;&nbsp;&nbsp;如法住已为众说&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;不忘菩提上种性&nbsp;&nbsp;&nbsp;&nbsp;供养三宝得化身

&nbsp;&nbsp;&nbsp;&nbsp;劝化大众具菩提&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;其目清净见诸佛&nbsp;&nbsp;&nbsp;&nbsp;得梵音声无上边

&nbsp;&nbsp;&nbsp;&nbsp;其音遍满十方界&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;财宝惠施无有尽&nbsp;&nbsp;&nbsp;&nbsp;智慧演说无穷竭

&nbsp;&nbsp;&nbsp;&nbsp;供养父母师和上&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;成就具足宿命智&nbsp;&nbsp;&nbsp;&nbsp;不失无上菩提心

&nbsp;&nbsp;&nbsp;&nbsp;六波罗蜜无厌足&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;为欲利益众生故&nbsp;&nbsp;&nbsp;&nbsp;受菩萨藏及摩夷

&nbsp;&nbsp;&nbsp;&nbsp;乐为众生广分别&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;远离一切恶思惟&nbsp;&nbsp;&nbsp;&nbsp;了了睹见十方界

&nbsp;&nbsp;&nbsp;&nbsp;一心能知无量心&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;一心了知三世事&nbsp;&nbsp;&nbsp;&nbsp;修集无量诸神通

&nbsp;&nbsp;&nbsp;&nbsp;得后边身智无碍&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;怜愍众生修大悲&nbsp;&nbsp;&nbsp;&nbsp;观察诸根随意说

&nbsp;&nbsp;&nbsp;&nbsp;一切佛法得自在&nbsp;&nbsp;&nbsp;&nbsp;是名诸法自在定

&nbsp;&nbsp;&nbsp;&nbsp;若有得闻如是事&nbsp;&nbsp;&nbsp;&nbsp;至心受持生信顺

&nbsp;&nbsp;&nbsp;&nbsp;即能获得无上道&nbsp;&nbsp;&nbsp;&nbsp;亦如往世诸世尊◎

尔时不眴菩萨白佛言。世尊。菩萨摩诃萨成就何法获得如是一切诸法自在三昧。佛言。善男子。菩萨摩诃萨具足一法则能获得如是三昧。所谓不着一切诸法。复有一法不着于戒。何以故。若不着戒则能不着一切善法。具足戒故则能成就一切佛法。得大利益无上大道。是故我言。戒是一切善法根本。戒名大灯。若着戒者是人则于菩提障碍非菩提道。若于诸法生贪著者。去菩提道则为大远。若不贪着则为邻近。复有二法。菩萨具足则能获得如是三昧。一者为于菩提方便。修集舍摩他。二者为于善法方便。修集毗婆舍那。复有三法。菩萨具足得是三昧。何等为三。一者不舍众生修空三昧。二者不舍于法修无相三昧。三者求于诸有修无愿三昧。尔时世尊即说颂曰

&nbsp;&nbsp;&nbsp;&nbsp;调伏众生修集空&nbsp;&nbsp;&nbsp;&nbsp;护持法故修无相

&nbsp;&nbsp;&nbsp;&nbsp;不舍诸有修无愿&nbsp;&nbsp;&nbsp;&nbsp;是人则得是三昧

复次善男子。复有四法。菩萨具足则能获得如是三昧。何等为四。一者具足四谛方便。二者具足四无量心。三者具足四无碍智。四者具足四摄之法。复有五法。菩萨具足得是三昧。何等为五。一者具足五神通。二者具足五根。三者具足五力。四者具足真智观于五阴。五者具足五眼。复有六法。菩萨具足得是三昧。何等为六。一者具足六波罗蜜。二者具足六念。三者具足智慧观于六入。四者具足远离六道。五者具足六通。六者具足六和敬法。复有七法。菩萨具足得是三昧。何等为七。一者无贪远离烦恼。二者于众生所无有嗔恚。三者于诸法中无有疑心。四者具无碍智无有五盖。五者观十二因缘无有疑网。六者成就无上智慧。七者成就无上三昧。复有八法。菩萨具足得是三昧。何等为八。一者修集八正道分。二者离八邪道。三者远离八难。四者具足八大人觉。五者具八解脱。六者具八胜处。七者专念菩提。八者断烦恼习。复有九法。菩萨具足得是三昧。何等为九。一者不失念心。二者解甚深义。三者破坏魔业。四者具佛三昧。五者净身口意。六者具足方便。七者威仪纯善。八者勤行精进具六波罗蜜。九者远离声闻辟支佛道。复有十法。菩萨具足得是三昧。何等为十。一者具足佛智。二者具足法界无分别智。三者于真实性无有动转。四者具足三世平等智慧。五者具足众生心平等智。六者具知诸根上中下智。七者具足四无碍智。八者具足三解脱门。九者具足诸法同一味智。十者具足诸法无生灭智。说是法时。三万二千菩萨摩诃萨得是三昧。尔时须菩提语不眴菩萨言。是大众中三万二千诸菩萨等。皆悉获得如是三昧。善男子。汝今得耶。不眴菩萨言。大德。乃至无有一法可得名为三昧。我云何得。凡言得者即是颠倒。夫颠倒者即我我所。菩萨若着我我所者。则不能得如是三昧。须菩提言。菩萨摩诃萨住于何处得是三昧。不眴菩萨言。如须菩提所住之法得解脱者。我如是住得是三昧。须菩提言。我实不住一切法中而得解脱。大德。菩萨摩诃萨亦复如是。不住诸法得是三昧。须菩提言。善男子。菩萨摩诃萨将不住于空无相愿得三昧耶。不眴菩萨言。空无相愿可得住耶。不也善男子。大德。是故空无相愿所住之处。得是三昧。善男子。如是三昧住在何处。不眴菩萨言。如一切法真实性住。住是三昧者亦如是。住一切诸法真实性者名圣解脱。圣解脱者名无所住。无住之住住一切法。一切诸法不住烦恼不住解脱。大德。得解脱者。为具烦恼不具烦恼。善男子。我亦不具非不具也。大德。若仁不具非不具者为何所得言解脱也。须菩提言。善男子。若使法界有缚系者。我则解脱。而法界性无缚解相。非相非非相。非种种相。非一相非多相。如法界相解脱亦尔。时须菩提说是法时。八千比丘得阿罗汉果。须菩提语不眴菩萨言。善男子。如佛所说。若能具足如是等法得是三昧。汝今具足是三昧不。不眴菩萨言。大德。一切诸法无有根住。若法无根即是无住。夫无住者名为无作。若无作者云何可住。须菩提言。若无住者何故如来常作是言。住如是法得无生忍。不眴菩萨言。大德。无所住者亦名为住。是故如来亦说住贪而得解脱。而智慧性不能坏贪住于解脱。若有菩萨能知如是不住之住。是名无生智慧。住是无生智慧中已。则能获得无生法忍。复次大德。若有菩萨不离凡夫能知圣法。以凡夫心观察圣法。以圣法性观察于忍。忍性观忍。复以是忍观一切法。知如是等名无生忍

复次大德。若有菩萨观二种界。一众生界。二者法界。以法界性观众生性。以众生性观法界性。若离法界无众生界。法界众生界无生无灭。若能如是通达知者名无生智。无生智者即无生忍。复次大德。菩萨摩诃萨知从十二因缘生法。从六境界作六因缘。若善不善。是善不善即无生灭。何以故。境界之性不能生法。六入亦尔不能生法。何以故。无生性故。如其六入能生法者。则应常生不须外缘。若外境界性能生者。亦应常生不假于内。若俱生者则有二相。二相之法性无真实。通达了知如是等者名无生忍。若得如是真智慧者。是名菩萨得无生忍。复次大德。若有菩萨具足成就二种庄严功德智慧。观是二事平等无二。虽如是知不言我知。亦于此知不生贪着。是名无生忍。复次大德。菩萨摩诃萨身意寂静观法寂静。法寂静已观菩提静。菩提静已观忍寂静。亦不随他不着内外。是名菩萨无生法忍。说是法时不眴菩萨等五百菩萨得无生法忍。尔时世尊赞不眴菩萨言。善哉善哉。善男子。汝所演说无生法忍。即是真实如先佛说。复次善男子。菩萨若得心自在者。即得诸法自在三昧。云何名为心自在耶。善男子。若有菩萨远离贪爱。得帝释身或转轮王身。虽为无量诸众生等说五欲乐。而其内心实不贪着。是名菩萨心得自在。复次善男子。若有菩萨修集三昧。四无量心求诸有时。不以有心以智慧心。虽生欲界不因欲心。其心常不远离三宝。修集庄严诸波罗蜜。以四摄法摄取众生调伏众生。修三十七助道之法。是名菩萨心得自在。复次善男子。若有菩萨修空无相愿。自不证于空无相愿。亦为众生说如是法。为调声闻辟支佛等。入于无生正定之聚而为说法。彼既闻已即得解脱自不证之。亦令众生不舍菩提。是名菩萨心得自在。复次善男子。若有菩萨。为调声闻辟支佛故。入无生灭正定之聚。亦得灭定。又能通达一切三昧出入相行。虽得如是通达自在。亦不证于灭尽三昧。何以故。未具佛法故。是名菩萨心得自在。复次善男子。若有菩萨以平等智观于法界。种种世间种种众生种种说法种种方便。是名菩萨心得自在。复次善男子。若有菩萨生长寿天未尽天寿。其身亦生短命之中。为欲调伏诸众生故。是名菩萨心得自在。复次善男子。若有菩萨具足快乐。舍是乐已为诸众生受大苦恼。护众生故护菩提故。是名菩萨心得自在。复次善男子。若有菩萨同于声闻辟支佛行。而心护念菩提之道。亦修菩提微妙之行。为诸声闻缘觉之人。随意说法而亦不证。是名菩萨心得自在。复次善男子。若有菩萨解八万四千法门。亦复通达烦恼行处。为断众生诸烦恼故。处中说法。亦不为诸烦恼所污。是名菩萨心得自在。复次善男子。若有菩萨具足神通。若有众生盲聋跛躄。菩萨摩诃萨自变其身。亦同其像而为说法。是名菩萨心得自在复次善男子。若有菩萨具足智慧。通达外典善解邪论。而其内心不为邪见。为欲调伏诸众生故修集其道。是名菩萨心得自在。善男子。菩萨具足如是等事。名心自在。亦名得一切法自在三昧。须菩提言。世尊。不眴菩萨得是三昧。为久近耶。佛言。过去无量阿僧祇劫。尔时有佛号自在王如来应正遍知明行足善逝世间解无上士调御丈夫天人师佛世尊。世界名净劫亦名净。其佛国土地平如掌。金银琉璃颇梨庄严。常有幡盖。如兜率天多饶饮食。尔时众生所有贪欲嗔恚愚痴无有势力。多有利智能解佛语。一切悉乐无上大乘。尔时世尊与八万四千大菩萨众。三万二千声闻大众。尔时世有转轮圣王。名曰广持号曰法士。成就七宝轮宝象宝马宝女宝珠宝兵宝主藏之臣。千子具足王四天下。治以正法不加刀杖。怜愍众生教以十善。一切众生亦乐受之。尔时千子悉发阿耨多罗三藐三菩提心。尔时圣王供养如来菩萨声闻一切大众。衣服饮食卧具汤药房舍资生。经万岁已发阿耨多罗三藐三菩提心。为无上道修三十七助道之法。尔时彼佛寿命满足八万四千岁。王有一子名曰法语。于彼佛法信心出家。勤行精进清净持戒。为得无上菩提道故。尔时法语比丘。二万年中无有睡眠。如弹指顷不生贪心嗔心痴心不善觉观。不念父母宗亲眷属饮食衣服房舍卧具资生之物。亦不觉知昼夜之相。二万年中常修念佛。须菩提。法语比丘勤精进故。获得四禅四无量心四无色定。过二万年已往诣佛所。头面礼敬右绕三匝。却住一面白佛言。世尊。我发阿耨多罗三藐三菩提心。为施一切众生安乐。为欲调伏一切众生。唯愿世尊哀愍示导。云何令我化诸众生宣说正法。佛言比丘。有八陀罗尼门。若成就者得无碍语。则能为诸众生说法。何等为八。一者念佛知法身故。二者念法知净法故。三者念僧知无碍故。四者真实思惟破恶觉观故。五者知字不可说故。六者修舍摩他。为知诸法同一昧故。七者修毗婆舍那。为知诸法本性净故。八者修方便智。为得忍故。比丘。具如是八陀罗尼门。则能堪任宣说正法化诸众生。比丘。复有八精进。菩萨具者能宣说法化诸众生。一者求法勤行精进。二者持法勤行精进。三者观法勤行精进。四者说法勤行精进。五者护法勤行精进。六者供养法师勤行精进。七者护受法者勤行精进。八者如法而住勤行精进。是名为八。复有八法。菩萨具足能化众生。何等为八。一者修慈等观众生故。二者修悲调伏众生故。三者观法得无上法故。四者观智破憍慢故。五者护诸众生施安乐故。六者善思惟坏诸烦恼故。七者修助道法庄严菩提故。八者护法具足六度故。须菩提。菩萨摩诃萨若能具足如是等法。则能教化一切众生。尔时比丘闻是法已。于十千年系心思惟。勤行精进为得是法。以精进故即得无尽器陀罗尼。善解一切众生语言随语为说。得是持已复有无尽辩才。成就如是陀罗尼已。周遍城国村邑聚落。化无量众于三乘道。为其父母兄弟眷属宗族说法。悉令获得随顺法忍。须菩提。尔时比丘复往佛所。头面敬礼右绕三匝。却住一面白佛言。世尊。如佛先说我已证得。佛神力故得圣智慧。世尊。颇有三昧菩萨修已心不退转增长善法。佛言比丘。有三昧名一切法自在。菩萨修已其心不退。亦得增长无量善法。尔时比丘闻三昧名。即白佛言。世尊。菩萨云何行。云何修。云何学。而能获得如是三昧。比丘。有八法八庄严八发心。菩萨具已得是三昧。何等为八。一者净心。二者至心。三者施心。四者离烦恼心。五者观六界。六者修忍。七者勤精进。八者修定身心寂静。是名八法。八庄严者。一者舍。二者戒。三者功德。四者智。五者舍摩他。六者毗婆舍那。七者发菩提心。八者庄严一切佛法。是名八庄严。八发心者。一者发心无有众生寿命士夫。一切诸法亦复如是。二者发心一切诸法无常苦无我。三者发心一切诸法空无相愿。四者发心未来之法无有住处。五者发心现在之法无有住处。六者发心一切诸法无业果报。七者发心一切诸法无有作者。无有受者。八者发心一切诸法无有系属。菩萨具足如是等法得是三昧。比丘闻已进修不久。即得如是一切法自在三昧得三昧已即放光明。遍照三千大千世界。尔时比丘即往佛所。头面作礼右绕三匝。上升虚空一多罗树。结加趺坐满一千年。不动不摇法喜为食。获得比智乐说无碍。令三万六千亿众生得不退心。无量众生安住三乘。尔时法语比丘。过千年已从座而起作如是言。如来世尊。勤精进故得阿耨多罗三藐三菩提。非懈怠也。善男子。汝于无量无边世中。成就无量无边功德。故能速得如是神通。善男子。汝已于往七万六千亿佛所。种诸善根净修梵行。是故因此过去善根。获得如是现在善果。佛告须菩提。汝知尔时法语比丘得三昧者。岂异人乎。即是今之不眴菩萨。成就如是无量功德。尔时世尊为须菩提。说是菩萨往因缘时。三万二千众生发阿耨多罗三藐三菩提心。虚空之中诸天龙神乾闼婆等。雨诸华香以用供养不眴菩萨。而作是言。我等今日见此菩萨得大利益。尔时须菩提语不眴菩萨言。善男子。汝已久修清净梵行。不眴菩萨言。大德。夫梵行者。非是过去未来现在。若非过去未来现在即是无作。若无作者即名为行。如是行者名为无生名为无诤。无有言说及以威仪。大德。非眼行故名为梵行。非耳鼻舌身意行故。名为梵行。非色声香味触法行故。名为梵行。亦非色受想行识行故。名为梵行。非相非缘。非见非闻非知非觉。大德。如是等法无去来住。无牵无挽无有数量。无上无下是名梵行。须菩提言。善男子。夫梵行者名八正道。不眴菩萨言。大德。云何八正道名为梵行。若以正见为梵行者。不见诸法名为正见。等见诸法名为正见。不见之见乃名正见。若不见者。云何得名为正见耶。若无正见。云何得名为梵行乎。无有思惟名正思惟。夫思惟者名为颠倒。若颠倒者。云何得言正思惟耶。一切音声皆悉平等。若善若恶若一若二。若过去若未来若现在。若一切字若一切声。是名为响。若是响者。云何得言为正语耶。声平等者。一切行法皆悉无常。是苦无我涅槃寂静。若能等观一切诸法。如涅槃相及演说者是名正语。无身无身业。无口无口业。无意无意业。何以故。无业处故。若有业处则有我我所。若无我我所则无业果。若如是观名为正业。若为寿命行于邪命。远离邪命故名正命。若观是等无我我所。无有众生寿命士夫。如其无者。何故得名为正命耶。于眼识色不生染着。眼识性空。以识性空故眼色亦空。若眼色识空至意识法亦复如是。若如是观是名正命。无有颠倒。断诸精进名正精进无精进法。无精进者。无有具足成就精进。无有精进为利益者。若能观察如是等法是名正精进。若能等念一切诸法平等如空。一切诸法亦复如是。如一切法阴入界等亦复如是。若能观于如是等法是名正念。观一切法皆悉平等无我我所。若能如是平等观者是名正定。大德。若能如是观一切法性平等者名八正道。是名梵行。非以数故名八正道。非八正道名为梵行。非世道故名为梵行。非着心故名为梵行。非二相故名为梵行。无作相故名为梵行。若见诸法无有住处乃名梵行。尔时不眴菩萨。为诸大众说如是等梵行法时。五百比丘离诸烦恼。得阿罗汉果。须菩提言。善哉善哉善男子。快说是法。如离烦恼阿罗汉人。其所宣说等无有异。大德。我今亦是远离烦恼。亦是阿罗汉。我亦远离声闻缘觉烦恼诸法。我如法住故名阿罗汉。尔时须菩提白佛言。世尊。是不眴菩萨。乐说无碍不可思议辩才利智。随问而答。佛言须菩提。不眴菩萨得一切法自在三昧。以是故能随问而答。若有菩萨得是三昧。一切世间人天魔梵。不能障其乐说无碍。尔时帝释白佛言。世尊。若有人于无量世中。具足功德乃能得见。不眴菩萨闻其所说。世尊。若有比丘比丘尼优婆塞优婆夷。受持是经读诵书写为人解说及闻法者。悉发阿耨多罗三藐三菩提心。当知是辈一切皆当如不眴菩萨作师子吼。世尊。我当拥护如是等人。佛言善哉善哉。憍尸迦。汝今至心护持正法。尔时梵王复白佛言。世尊。我当乐修舍定三昧。舍禅定乐来护佛法及说法者令离病苦。随何国土有说法处。我当往彼至心听受。若有国土信受此经供养三宝。我亦当为除灭恶相。令其土境清净安怗正法治化。佛言善哉善哉。梵王。汝真护法。若有人能如是护法。当知是人终不远离三宝之宝。尔时四天王。复白佛言。世尊。我亦能护受持读诵书写解说如是法者。佛言善哉善哉。善男子。若知法者是人乃能拥护是法。汝于我所得闻法已。即获法眼断诸恶道。若复至心护持正法。不久当断一切诸有。尔时世尊告阿难言。汝当受持如是经典。为四部众广说其义。阿难白佛言。世尊。我能受持如是经典。如佛所说等无有异。广为四众宣释分别。尔时人天阿修罗乾闼婆一切大众。闻经欢喜赞叹善哉