## 大方等大集经 第一卷

北凉天竺三藏昙无谶于姑臧译

### 璎珞品第一

如是我闻。一时佛在王舍城耆阇崛山中往古诸佛本所住处大塔之中。诸大菩萨之所赞叹。其地洁净微妙最胜诸佛法座。诸天龙鬼乾闼婆等常行称咏。又能增长无量善根。常有诸佛微妙光明。成就无量无边功德。具足诸佛所行之处。如来得成菩提道已。转妙法轮。调伏无量无边众生。于一切法而得自在。世尊逮得一切法中无碍智慧。能善分别一切众生诸根利钝。永断一切烦恼习气。不待庄严了知诸法。与大比丘僧六万八千。一切调伏断烦恼习气。皆是佛子善解深义。悉是福田能断诸有。得净戒果不生不灭。复有无量诸菩萨僧。具无碍智甚深智无知智。大慈大悲降注法雨。能施一切甘露法味。于诸众生等心如地。增长成就助菩提法。智慧光明能破黑闇。悉能照明善恶之道。能开众生善心莲华。能令众生善根成熟。增长善芽干烦恼海。具智慧翼游空无碍。喻之如日。善能增损众生善恶。喻之如月。为诸善本如须弥山。至心寂静修行梵行。不为世论之所动转。安住无上出家之法。能见诸佛一切世界。积善法藏犹如大海。具足成就诸陀罗尼。寂静圣行及大慈悲。清净庄严定慧二目。久已远离深法怖畏。无量劫中所修菩提。未毕竟者终不休息。成就菩萨所有功德。其名曰慧光无碍眼菩萨摩诃萨。见一切田庄严璎珞菩萨摩诃萨。不断如来性出世意菩萨摩诃萨。为诸众生示现细行神足菩萨摩诃萨。无量乐说无碍神足幢名称菩萨摩诃萨。净众光(丹云生)自在王菩萨摩诃萨。善能论解字义广说论义神足菩萨摩诃萨。无量功德智慧庄严住菩萨摩诃萨。如是等菩萨摩诃萨。常与如来同止共住。如来常为分别宣说菩萨所行法门之法。尔时如来成得佛道。始十六年广知众中多修梵行悉来大集。堪任受持菩萨法藏。尔时如来即作是念。我今当于如是无量象王众中宣说菩萨所行之法。先当示现诸佛如来大神通力。为诸菩萨令知诸佛深境界故。尔时世尊即入三昧。其三昧名佛境神通实见众生。以佛功德威神力故。于欲色天二界中间出大坊庭。犹如三千大千世界。定慧二力之所成就。其处堪任佛所游居。复出大光其明清净。遍照十方诸佛世界。能令众生得知足心。于诸天宫最为殊胜。能劝十方放逸菩萨。其坊四匝白琉璃树真金为墙。功德宝室马瑙垂檐。杂宝栏楯。白真珠网以覆其上。种种幡盖以为庄严。众香涂地烧散杂香。十方世界众生所有上妙庄严悉于中现。安置无量百千万亿师子法座。其座各有无量杂色柔软敷具。能令众生欢喜爱乐。诸四天下各以七宝作四梯梐。金刚阶隥广十由旬。如其行时出微妙音。如四天下三千大千世界亦复如是。尔时世尊从三昧起。大千世界六种振动。亦放无胜最大光明。即与声闻菩萨大众。前后围绕欲往彼坊。一切诸天尊重赞叹。香花伎乐涂末烧香曼陀罗花摩诃曼陀罗花曼殊沙花摩诃曼殊沙花等以为供养。能动无量无边世界。光明遍照无不大明。示现诸佛神通福德。当尔之时耆阇崛山一切大众忽然不现。蹬中阶节上升虚空。时无量亿诸天龙等及不护神。伎乐神。非天神。金翅鸟舞神。腹行神。嗜肉神。善饿鬼神。瓮耳鬼神。住厕罗刹。厌人鬼。能狂鬼。影鬼。产乳罗刹。持发鬼。常醉鬼。如是等众悉侍从佛。以天香花微妙天乐而供养之。尔时四天王合掌长跪以偈赞佛

&nbsp;&nbsp;&nbsp;&nbsp;如来光明胜一切&nbsp;&nbsp;&nbsp;&nbsp;能坏三恶道黑闇

&nbsp;&nbsp;&nbsp;&nbsp;今我归依乐依止&nbsp;&nbsp;&nbsp;&nbsp;萨婆悉达无上尊

时四天王与诸天人。偈赞佛已寻侍佛后。尔时帝释与忉利天人。于其界次阶上见佛。以天香华微妙伎乐而供养之。以偈赞佛

&nbsp;&nbsp;&nbsp;&nbsp;如来具足六神通&nbsp;&nbsp;&nbsp;&nbsp;所得大悲无能胜

&nbsp;&nbsp;&nbsp;&nbsp;以佛功德严十方&nbsp;&nbsp;&nbsp;&nbsp;我今敬礼无与等

时帝释与忉利天。偈赞佛已寻侍佛后。尔时夜摩天王与夜摩天子。于其界次阶上见佛。以天香花微妙伎乐而供养之。以偈赞佛

&nbsp;&nbsp;&nbsp;&nbsp;无碍智慧无有边&nbsp;&nbsp;&nbsp;&nbsp;善解众生三世事

&nbsp;&nbsp;&nbsp;&nbsp;一心能知无量心&nbsp;&nbsp;&nbsp;&nbsp;是故稽首礼无上

时夜摩天王与夜摩天子。偈赞佛已寻侍佛后。尔时兜率天王与兜率天子。于其界次阶上见佛。以天花香微妙伎乐而供养之。以偈赞佛

&nbsp;&nbsp;&nbsp;&nbsp;佛知诸法如幻炎&nbsp;&nbsp;&nbsp;&nbsp;无受无作无字说

&nbsp;&nbsp;&nbsp;&nbsp;愍众故说不可说&nbsp;&nbsp;&nbsp;&nbsp;记说无我知法性

时兜率陀天王与兜率天子。偈赞佛已寻侍佛后。尔时化乐天王与善化乐天子。于其界次阶上见佛。以天花香微妙伎乐而供养之。以偈赞佛

&nbsp;&nbsp;&nbsp;&nbsp;如来具足得十力&nbsp;&nbsp;&nbsp;&nbsp;知诸法界如虚空

&nbsp;&nbsp;&nbsp;&nbsp;无色哀愍示形色&nbsp;&nbsp;&nbsp;&nbsp;其心平等视众生

&nbsp;&nbsp;&nbsp;&nbsp;如来常行世尊行&nbsp;&nbsp;&nbsp;&nbsp;为众生故行世行

&nbsp;&nbsp;&nbsp;&nbsp;开无分别诸法界&nbsp;&nbsp;&nbsp;&nbsp;我今敬礼非天人

时化乐天王与诸天子。偈赞佛已寻侍佛后。尔时他化自在天王与他化自在天子。于其界次阶上见佛。以天香花微妙伎乐而供养之。以偈赞佛

&nbsp;&nbsp;&nbsp;&nbsp;如戒而住寂静地&nbsp;&nbsp;&nbsp;&nbsp;修集无上三昧定

&nbsp;&nbsp;&nbsp;&nbsp;其智无碍无有边&nbsp;&nbsp;&nbsp;&nbsp;我礼毕竟解脱者

&nbsp;&nbsp;&nbsp;&nbsp;大慈大悲微妙语&nbsp;&nbsp;&nbsp;&nbsp;真实能知道非道

&nbsp;&nbsp;&nbsp;&nbsp;勇健精进力无胜&nbsp;&nbsp;&nbsp;&nbsp;我今敬礼无能动

&nbsp;&nbsp;&nbsp;&nbsp;常能修集三解脱&nbsp;&nbsp;&nbsp;&nbsp;无能称赞尽其德

&nbsp;&nbsp;&nbsp;&nbsp;乌虽不同金鸟飞&nbsp;&nbsp;&nbsp;&nbsp;亦能任力而游翔

&nbsp;&nbsp;&nbsp;&nbsp;我今如乌任力赞&nbsp;&nbsp;&nbsp;&nbsp;唯愿哀愍受微叹

&nbsp;&nbsp;&nbsp;&nbsp;不种不收其果实&nbsp;&nbsp;&nbsp;&nbsp;不赞如来无解脱

&nbsp;&nbsp;&nbsp;&nbsp;怜愍为叶智慧花&nbsp;&nbsp;&nbsp;&nbsp;三昧为须解脱敷

&nbsp;&nbsp;&nbsp;&nbsp;菩萨蜂王食甘露&nbsp;&nbsp;&nbsp;&nbsp;我今礼佛法莲花

&nbsp;&nbsp;&nbsp;&nbsp;大悲智慧光圆满&nbsp;&nbsp;&nbsp;&nbsp;能破众生无明闇

&nbsp;&nbsp;&nbsp;&nbsp;其戒清净众乐见&nbsp;&nbsp;&nbsp;&nbsp;我今敬礼佛法月

&nbsp;&nbsp;&nbsp;&nbsp;其心平等如虚空&nbsp;&nbsp;&nbsp;&nbsp;香涂割刺心无二

&nbsp;&nbsp;&nbsp;&nbsp;能净无量众生垢&nbsp;&nbsp;&nbsp;&nbsp;我今敬礼佛法河

时他化自在天王与诸天子。偈赞佛已即寻佛后。诸天各各赞叹佛已。尔时如来示现无量神通道力。渐渐至彼七宝坊中。如四天下见佛上升。三千大千世界所见亦复如是。尔时世尊。至宝坊中升师子座。声闻菩萨各各次第坐于宝座。尔时世尊入佛三昧。其三昧名无碍解脱。一一毛孔放大光明。其数无量如恒沙等。照于东方无量世界。南西北方四维上下亦复如是。地狱蒙光众苦得息。其余众生除贪恚痴。慈心相向如父如子。尔时以佛功德力故其光明中说如是偈。为劝放逸诸菩萨故

&nbsp;&nbsp;&nbsp;&nbsp;如来精进无量边&nbsp;&nbsp;&nbsp;&nbsp;精进力过无量劫

&nbsp;&nbsp;&nbsp;&nbsp;谁能赞佛光明德&nbsp;&nbsp;&nbsp;&nbsp;唯有十方诸世尊

&nbsp;&nbsp;&nbsp;&nbsp;为劝十方诸菩萨&nbsp;&nbsp;&nbsp;&nbsp;乐于放逸不修禅

&nbsp;&nbsp;&nbsp;&nbsp;释迦如来放是光&nbsp;&nbsp;&nbsp;&nbsp;召诸菩萨集此界

&nbsp;&nbsp;&nbsp;&nbsp;成就具足佛十力&nbsp;&nbsp;&nbsp;&nbsp;能破世界诸魔王

&nbsp;&nbsp;&nbsp;&nbsp;世法不污如莲花&nbsp;&nbsp;&nbsp;&nbsp;是其光明无有量

&nbsp;&nbsp;&nbsp;&nbsp;如来转此无上轮&nbsp;&nbsp;&nbsp;&nbsp;诸天世人所不能

&nbsp;&nbsp;&nbsp;&nbsp;为诸众生转法轮&nbsp;&nbsp;&nbsp;&nbsp;如本十方佛所转

&nbsp;&nbsp;&nbsp;&nbsp;如来今者集大会&nbsp;&nbsp;&nbsp;&nbsp;难见犹如优昙花

&nbsp;&nbsp;&nbsp;&nbsp;若有信心成就者&nbsp;&nbsp;&nbsp;&nbsp;悉为听法至佛所

是光明中所说偈颂遍告十方。劝喻一切诸菩萨等。振动一切世界大地。普施一切众生安乐。能净一切众生烦恼。破坏众生无明痴闇。能蔽一切天魔宫殿。光遍十方还从顶入。尔时东方有佛世界。名无量功德宝聚神通。有佛世尊号净大净光七菩提分宝花无断光王。彼有菩萨名诸法自在功德花子。遇斯光已。与十恒河沙等诸大菩萨俱共发来至娑婆世界大宝坊中。见释迦牟尼佛。头面礼敬右绕万匝。以妙香花而供养佛。即于佛前以偈赞曰

&nbsp;&nbsp;&nbsp;&nbsp;一切功德到彼岸&nbsp;&nbsp;&nbsp;&nbsp;常为十方佛所称

&nbsp;&nbsp;&nbsp;&nbsp;无碍名号遍十方&nbsp;&nbsp;&nbsp;&nbsp;大慈大悲释师子

&nbsp;&nbsp;&nbsp;&nbsp;如来法界无差别&nbsp;&nbsp;&nbsp;&nbsp;为钝根者说差别

&nbsp;&nbsp;&nbsp;&nbsp;宣说一法为无量&nbsp;&nbsp;&nbsp;&nbsp;如大幻师示众事

时诸菩萨偈赞叹佛头面礼已。以己神力于佛东边化作床座次第而坐。尔时南方有佛世界名曰佛光。有佛世尊号无量功德宝。彼有菩萨名曰宝杖。遇斯光已。即与十恒河沙等诸菩萨众俱共发来至娑婆世界大宝坊中。见释迦牟尼佛。头面礼敬右绕万匝。以妙香花而供养佛。即于佛前以偈赞曰

&nbsp;&nbsp;&nbsp;&nbsp;大慈法云降法雨&nbsp;&nbsp;&nbsp;&nbsp;常说无常空无义

&nbsp;&nbsp;&nbsp;&nbsp;以八正水灭结火&nbsp;&nbsp;&nbsp;&nbsp;能长众生诸善根

&nbsp;&nbsp;&nbsp;&nbsp;佛光能破无明闇&nbsp;&nbsp;&nbsp;&nbsp;能诲放逸诸菩萨

&nbsp;&nbsp;&nbsp;&nbsp;能焦三有诸爱种&nbsp;&nbsp;&nbsp;&nbsp;能示真实道非道

时诸菩萨偈赞叹佛头面礼已。以己神力。于佛南边化作床座次第而坐。尔时西方有佛世界名曰光明。佛号普光。彼有菩萨名称力王。遇斯光已。即与十恒河沙等诸菩萨众俱共发来至娑婆世界大宝坊中。见释迦牟尼佛。头面礼敬右绕万匝。以妙香花供养于佛。复于佛前以偈赞曰

&nbsp;&nbsp;&nbsp;&nbsp;于无量劫发善愿&nbsp;&nbsp;&nbsp;&nbsp;是故得身净无漏

&nbsp;&nbsp;&nbsp;&nbsp;如来行业如虚空&nbsp;&nbsp;&nbsp;&nbsp;无碍音声遍十方

&nbsp;&nbsp;&nbsp;&nbsp;如来梵声如雷音&nbsp;&nbsp;&nbsp;&nbsp;此声无业非因出

&nbsp;&nbsp;&nbsp;&nbsp;无听无受无众生&nbsp;&nbsp;&nbsp;&nbsp;大悲何故音声说

时诸菩萨偈赞叹佛头面礼已。以己神力。于佛西边化作床座次第而坐。尔时北方有佛世界名宝庄严。佛号无量功德庄严。彼有菩萨名大海智。遇斯光已。即与十恒河沙等诸菩萨众俱共发来至娑婆世界大宝坊中。见释迦牟尼佛。头面礼敬右绕万匝。以妙香花供养于佛。复于佛前以偈叹曰

&nbsp;&nbsp;&nbsp;&nbsp;如来无上金光明&nbsp;&nbsp;&nbsp;&nbsp;能坏一切世间闇

&nbsp;&nbsp;&nbsp;&nbsp;若有众生遇斯光&nbsp;&nbsp;&nbsp;&nbsp;遇者悉能坏烦恼

&nbsp;&nbsp;&nbsp;&nbsp;设身高出大千界&nbsp;&nbsp;&nbsp;&nbsp;神通道力无边际

&nbsp;&nbsp;&nbsp;&nbsp;是人不能见顶相&nbsp;&nbsp;&nbsp;&nbsp;大悲旷世造何业

时诸菩萨偈赞叹佛头面礼已。以己神力。于佛北边化作床座次第而坐。尔时东南方有佛世界名曰无忧。佛号能坏一切闇。彼有菩萨名无胜光。遇斯光已。即与十恒河沙等诸菩萨众俱共发来至娑婆世界大宝坊中。见释迦牟尼佛。头面礼敬右绕万匝。以妙香花供养于佛。复于佛前以偈赞曰

&nbsp;&nbsp;&nbsp;&nbsp;无量界入一毛孔&nbsp;&nbsp;&nbsp;&nbsp;亦不娆害诸众生

&nbsp;&nbsp;&nbsp;&nbsp;如来境界无知者&nbsp;&nbsp;&nbsp;&nbsp;是故神通难思议

&nbsp;&nbsp;&nbsp;&nbsp;能令一身作无量&nbsp;&nbsp;&nbsp;&nbsp;而其真身无增减

&nbsp;&nbsp;&nbsp;&nbsp;虽为众生现神变&nbsp;&nbsp;&nbsp;&nbsp;然其内心无憍慢

时诸菩萨偈赞叹佛头面礼已。以己神力。于佛东南化作床座次第而坐。尔时西南方有佛世界名曰善见。佛号心平等。彼有菩萨名大悲心。遇斯光已。即与十恒河沙等诸菩萨众俱共发来至娑婆世界大宝坊中。见释迦牟尼佛。头面礼敬右绕万匝。以妙香花供养于佛。复于佛前以偈赞曰

&nbsp;&nbsp;&nbsp;&nbsp;无量世中护禁戒&nbsp;&nbsp;&nbsp;&nbsp;犹如牦牛爱其尾

&nbsp;&nbsp;&nbsp;&nbsp;见有毁戒生悲心&nbsp;&nbsp;&nbsp;&nbsp;亦不憍慢赞己身

&nbsp;&nbsp;&nbsp;&nbsp;如来之心如须弥&nbsp;&nbsp;&nbsp;&nbsp;十方邪见不能动

&nbsp;&nbsp;&nbsp;&nbsp;智慧甚深无得底&nbsp;&nbsp;&nbsp;&nbsp;犹如大海难思议

&nbsp;&nbsp;&nbsp;&nbsp;佛自解脱一切有&nbsp;&nbsp;&nbsp;&nbsp;亦令苦缚得解脱

&nbsp;&nbsp;&nbsp;&nbsp;所得解脱实无差&nbsp;&nbsp;&nbsp;&nbsp;随道行时有别异

时诸菩萨偈赞叹佛头面礼已。以己神力于佛西南化作床座次第而坐。尔时西北方有佛世界名曰坏闇。佛号大神通王。彼有菩萨名曰宝网。遇斯光已。即与十恒河沙等诸菩萨众俱共发来至娑婆世界大宝坊中。见释迦牟尼佛。头面礼敬右绕万匝。以妙香花供养于佛。复于佛前以偈赞曰

&nbsp;&nbsp;&nbsp;&nbsp;如来世尊犹如幻&nbsp;&nbsp;&nbsp;&nbsp;而为众生说幻事

&nbsp;&nbsp;&nbsp;&nbsp;宝无真物故名幻&nbsp;&nbsp;&nbsp;&nbsp;无有众生说众生

&nbsp;&nbsp;&nbsp;&nbsp;如人梦中见诸色&nbsp;&nbsp;&nbsp;&nbsp;寤已真实无色相

&nbsp;&nbsp;&nbsp;&nbsp;为度众生示世行&nbsp;&nbsp;&nbsp;&nbsp;如来真实无世行

时诸菩萨偈赞叹佛头面礼已。以己神力于佛西北化作床座次第而坐。尔时东北方有佛世界名曰净住。佛号心同虚空。彼有菩萨名无边净意。遇斯光已。即与十恒河沙等诸菩萨众俱共发来至娑婆世界。见释迦牟尼佛。头面作礼右绕万匝。以妙香花供养于佛。复于佛前以偈赞曰

&nbsp;&nbsp;&nbsp;&nbsp;佛知甚深诸法界&nbsp;&nbsp;&nbsp;&nbsp;常乐寂静修无想

&nbsp;&nbsp;&nbsp;&nbsp;及知众生诸心想&nbsp;&nbsp;&nbsp;&nbsp;亦说诸法如虚空

&nbsp;&nbsp;&nbsp;&nbsp;住一心中知三世&nbsp;&nbsp;&nbsp;&nbsp;亦复能知种种业

&nbsp;&nbsp;&nbsp;&nbsp;不生心想众生想&nbsp;&nbsp;&nbsp;&nbsp;无量世修无相想

时诸菩萨偈赞叹佛头面礼已。以己神力于佛东北化作床座次第而坐。尔时下方有佛世界名曰乐光。佛号宝优钵花。彼有菩萨名庄严乐说。遇斯光已。即与十恒河沙等诸大菩萨俱共发来至娑婆世界。见释迦牟尼佛。头面礼敬右绕万匝。以妙香花而供养佛。复于佛前以偈赞曰

&nbsp;&nbsp;&nbsp;&nbsp;无量智者佛真子&nbsp;&nbsp;&nbsp;&nbsp;数如十方微尘等

&nbsp;&nbsp;&nbsp;&nbsp;于无量劫咨问佛&nbsp;&nbsp;&nbsp;&nbsp;不尽如来一字义

&nbsp;&nbsp;&nbsp;&nbsp;是故如来智无边&nbsp;&nbsp;&nbsp;&nbsp;功德总持亦如是

&nbsp;&nbsp;&nbsp;&nbsp;名称力势无边际&nbsp;&nbsp;&nbsp;&nbsp;犹如大海十方界

时诸菩萨偈赞叹佛头面作礼。以己神力于如来下方化作床座次第而坐。尔时上方有佛世界名璎珞庄严。佛号大名称。彼有菩萨名一切法神通王。遇斯光已。即与十恒河沙等诸菩萨众俱共发来至娑婆世界。见释迦牟尼佛。头面礼敬右绕万匝。以妙香花而供养佛。即于佛前以偈赞曰

&nbsp;&nbsp;&nbsp;&nbsp;佛身身业无边际&nbsp;&nbsp;&nbsp;&nbsp;心口及业亦如是

&nbsp;&nbsp;&nbsp;&nbsp;唯佛能知佛三业&nbsp;&nbsp;&nbsp;&nbsp;余不知如虚空边

&nbsp;&nbsp;&nbsp;&nbsp;如来无师无教者&nbsp;&nbsp;&nbsp;&nbsp;是故众生称大师

&nbsp;&nbsp;&nbsp;&nbsp;诸佛法界叵思议&nbsp;&nbsp;&nbsp;&nbsp;菩提法轮入涅槃

时诸菩萨偈赞叹佛头面礼已。以己神力于佛上方化作床座次第而坐。尔时一念中间十方无量诸大菩萨。一时云集大宝坊中。尔时世尊即从三昧安详而起。謦欬之声彻于十方。一切众生悉得闻之。闻已即于佛法僧宝生信敬心。十方世界所有比丘比丘尼优婆塞优婆夷。若人非人闻佛声已身心寂静。以佛功德威神力故。悉得睹见宝阶梯隥。于一念顷悉蹬宝阶至宝坊中。各随其位次第而坐。诸梵天人亦闻其音。梵天。大梵天。梵师天。梵众天。光天。少光天。无量光天。净天。少净天。无量净天。无云天。福德天。广果天。无诳天。无热天。善见天。乐见天。阿迦尼吒天。亦一念顷俱至宝坊。见佛世尊头面礼已。次第而坐化作床座。尔时世尊。见诸大众皆已集会。放眉间光。其光名曰示菩萨力。绕诸菩萨七匝已。于诸菩萨顶髻而入。尔时会中有一菩萨。名诸法自在功德花子。即入三昧。其三昧名璎珞庄严。以三昧力故。于宝坊中出师子座。座高八万亿多罗树。七宝庄严散种种花。为诸众生之所乐见。能净一切众生之心。尔时诸法自在功德花子菩萨摩诃萨。化作如是师子座已。从其三昧安详而起。合掌恭敬头面作礼。即于佛前以偈赞曰

&nbsp;&nbsp;&nbsp;&nbsp;日月光明坏现冥&nbsp;&nbsp;&nbsp;&nbsp;佛光能坏三世闇

&nbsp;&nbsp;&nbsp;&nbsp;如来具足神通力&nbsp;&nbsp;&nbsp;&nbsp;胜于一切诸天光

&nbsp;&nbsp;&nbsp;&nbsp;佛了法界无觉知&nbsp;&nbsp;&nbsp;&nbsp;如幻水月无去来

&nbsp;&nbsp;&nbsp;&nbsp;无生无受无作者&nbsp;&nbsp;&nbsp;&nbsp;真实知已为众说

&nbsp;&nbsp;&nbsp;&nbsp;知色心中无色心&nbsp;&nbsp;&nbsp;&nbsp;方便为众说色心

&nbsp;&nbsp;&nbsp;&nbsp;如来神通犹如幻&nbsp;&nbsp;&nbsp;&nbsp;知诸法界亦复然

&nbsp;&nbsp;&nbsp;&nbsp;一切众生心常净&nbsp;&nbsp;&nbsp;&nbsp;或时为客烦恼污

&nbsp;&nbsp;&nbsp;&nbsp;诸佛如来得解脱&nbsp;&nbsp;&nbsp;&nbsp;示现神通等如幻

&nbsp;&nbsp;&nbsp;&nbsp;虚空无地无住处&nbsp;&nbsp;&nbsp;&nbsp;如来之心亦如是

&nbsp;&nbsp;&nbsp;&nbsp;为众故升师子座&nbsp;&nbsp;&nbsp;&nbsp;如先诸佛说甘露

&nbsp;&nbsp;&nbsp;&nbsp;一切大众无去来&nbsp;&nbsp;&nbsp;&nbsp;亦无听说无受者

&nbsp;&nbsp;&nbsp;&nbsp;诸法悉皆如虚空&nbsp;&nbsp;&nbsp;&nbsp;唯愿开阐真实界

&nbsp;&nbsp;&nbsp;&nbsp;世尊受我师子座&nbsp;&nbsp;&nbsp;&nbsp;愿为众生师子吼

&nbsp;&nbsp;&nbsp;&nbsp;愍众故演梵音声&nbsp;&nbsp;&nbsp;&nbsp;炽然智灯破痴闇

&nbsp;&nbsp;&nbsp;&nbsp;十方诸来听法众&nbsp;&nbsp;&nbsp;&nbsp;悉来集会此宝坊

&nbsp;&nbsp;&nbsp;&nbsp;愿佛当施大法施&nbsp;&nbsp;&nbsp;&nbsp;破无量世贫穷际

尔时世尊。以大慈悲怜愍诸法自在功德花子菩萨摩诃萨。升其所奉师子宝座。欲说一切诸菩萨行无碍法门。具足一切佛法。十力四无所畏。入一切法自在陀罗尼法门。入四无碍智法门。入大神通法门。不退转法轮。不退住处。摄一切乘具一切法界无分别法界。善知一切众生心根。法界真实坚固难沮。能坏一切四魔怨仇。调伏一切恶见烦恼。获得不共善权方便。得大平等心无二故。一切诸佛等入之处无挂碍处。说一切法悉真实故。演说诸法非觉非非觉故。十二因缘平等相观故。具足智慧大庄严故。庄严佛身佛音声故。无尽念意行智慧故。演说真实四圣谛故。能令声闻身心净故。令辟支佛坐绍位床故。大乘菩萨得法自在故。广宣诸佛所有功德故。解说宣示一佛法故。说诸菩萨大功德故。裂诸众生疑网心故。摧灭一切恶邪论故。增长如来佛正法故。显示众生佛神力故。以如是等诸因缘故。如来升于师子宝座。尔时宝杖菩萨。承佛神力入佛璎珞庄严三昧。以三昧力故。能令大众悉得种种璎珞庄严。时称力王菩萨。复承佛神力入莲花三昧。以三昧力故悉令大众皆得妙花。供养于佛及诸菩萨。时大海慧智菩萨亦承佛神力入妙香三昧。以三昧力故能令大众皆得妙香。供养于佛及诸菩萨。时宝网菩萨亦承佛力入光明三昧。以三昧力故悉令大众身得光明。时悲心菩萨亦承佛神力入无瞬三昧。以三昧力故。悉令大众仰瞻如来目未曾瞬。时无边净意菩萨亦承佛神力入喜三昧。以三昧力悉令大众喜乐听法。时庄严乐说菩萨亦承佛神力。入寂静意三昧。以三昧力悉令大众远离五盖。时一切法神足王菩萨亦承佛神力入不忘三昧。以三昧力悉令大众专念菩提心不忘失。时勇健菩萨亦承佛神力入无胜三昧。以三昧力悉令大众摧伏诸魔。时破魔菩萨亦承佛神力入坏魔三昧。以三昧力召此三千大千世界一亿魔王。来集宝坊至于佛所。头面作礼合掌恭敬。咸作是言。唯愿如来。广为众生开甘露门。我等皆因破魔菩萨威神力故。当得远离一切魔业。于诸大众心无妨碍。佛言善哉善哉。善男子。汝等今已得离魔业。以是因缘于未来世复当得离一切魔业。善男子。譬如一处百年闇室一灯能破。汝等亦尔。无量世中无明黑闇。今日能破如日月宝光。住信戒施慧禅定亦尔。善男子。汝等今者请佛说法。以是因缘。汝等当得破无明闇。为诸众生作智慧明。尔时众中有一菩萨名法自在王。白佛言。世尊。如来境界不可思议。何以故。如来发心将欲说法。能令一切大众云集。为菩提故作大庄严大法神通。无量世间得大名称。身心寂静获得解脱。及得不可思议法界十方诸佛之所赞叹。具足一切十波罗蜜。成就通达善权方便。能裂一切诸魔疑网。能灭众生恶邪诸论。能善分别一切法界。逮得具足无碍智慧。具念意行智慧勇健。具足获得四无碍智。善知众生诸根利钝。知众生界随意说法。常能宣说清净法界。善解一切方俗之言。能得一切清净梵音。具足成就慈悲之心。诸邪异见不能令动。不可破坏如金刚山。具修三相建立法幢。已渡甚深十二因缘河。断断常见能调大众。无量劫中得不可思议法聚。能疗众病如大医王。闻深法已不生怖畏。三十二相八十种好庄严其身。具足成就三十七品及八解脱。身口意业纯善无杂。能令众生悉来听法。世间之法所不能污。常受安乐常修法界。惠施法宝于法无厌。于诸有法心不染着。犹如莲花尘水不染。明胜诸光智深如海。绍三宝性调众生界。能开佛藏护持佛法。具足无量功德智慧。无量劫中修集庄严无量功德。常欲获得一行之心一色一处。具如是等功德菩萨悉来集会。唯愿如来。说菩萨行无碍法门。利益过去未来现在诸菩萨等。令初发心得不退故。久发心者得增长故。行菩提道得净意故。不退菩萨学佛法故。一生菩萨璎珞庄严故。后身菩萨得阿耨多罗三藐三菩提故。定性众生增长因缘故。未定性者作因缘故。未入佛法者令得入故。已入佛法者敬佛法故。乐三乘者说一乘故。施于世间人天乐故。世尊。如来出世。有如是等不可思议事。世尊。今此大众一一菩萨。悉能示现诸大神通。是故诸佛及诸菩萨不可思议。世尊。云何众生无明爱重。虽见菩萨如是神通。而故生于声闻缘觉卑下之心世尊。菩萨初发菩提心时。已胜一切声闻缘觉。世尊。譬如有人舍诸琉璃取于水精。一切众生亦复如是。舍于大乘喜乐声闻辟支佛乘。若有众生已发欲发阿耨多罗三藐三菩提心者。如是之人悉当获得如是功德。尔时会中有三十亿那由他百千万亿众生天与人。发阿耨多罗三藐三菩提心

### 大方等大集经陀罗尼自在王菩萨品第二之一

尔时世尊。知诸菩萨悉已大集。作是思惟。今日如是善丈夫等。咸欲得知诸法实义。能持如来甚深法藏。欲得闻受诸菩萨行无碍法门。寻放眉间白毫光明。名无所畏。绕诸大众满七匝已。于陀罗尼自在王菩萨顶上而入。尔时陀罗尼自在王菩萨。承佛神力。化作宝盖。犹如三千大千世界。七宝庄严。以覆如来宝座之上。头面作礼合掌长跪。说偈赞佛

&nbsp;&nbsp;&nbsp;&nbsp;如来于法得自在&nbsp;&nbsp;&nbsp;&nbsp;其光能破世间闇

&nbsp;&nbsp;&nbsp;&nbsp;世尊佛眼无挂碍&nbsp;&nbsp;&nbsp;&nbsp;能见诸法真实义

&nbsp;&nbsp;&nbsp;&nbsp;具足无量诸功德&nbsp;&nbsp;&nbsp;&nbsp;无师独悟诸法界

&nbsp;&nbsp;&nbsp;&nbsp;如来放光为众生&nbsp;&nbsp;&nbsp;&nbsp;今入我身何因缘

&nbsp;&nbsp;&nbsp;&nbsp;我本所知念不明&nbsp;&nbsp;&nbsp;&nbsp;陀罗尼根亦如是

&nbsp;&nbsp;&nbsp;&nbsp;此光今来入我身&nbsp;&nbsp;&nbsp;&nbsp;了了得知诸法界

&nbsp;&nbsp;&nbsp;&nbsp;身心获得大清净&nbsp;&nbsp;&nbsp;&nbsp;受乐无上无有边

&nbsp;&nbsp;&nbsp;&nbsp;我今已知佛境界&nbsp;&nbsp;&nbsp;&nbsp;亦得乐说无碍辩

&nbsp;&nbsp;&nbsp;&nbsp;十方诸佛亲近难&nbsp;&nbsp;&nbsp;&nbsp;愚者不能师事之

&nbsp;&nbsp;&nbsp;&nbsp;我今承佛神力故&nbsp;&nbsp;&nbsp;&nbsp;欲少发问利众生

&nbsp;&nbsp;&nbsp;&nbsp;何因缘发菩提心&nbsp;&nbsp;&nbsp;&nbsp;复以何义佛出世

&nbsp;&nbsp;&nbsp;&nbsp;何缘放光遍十方&nbsp;&nbsp;&nbsp;&nbsp;复以何因示神通

&nbsp;&nbsp;&nbsp;&nbsp;何缘佛为众授记&nbsp;&nbsp;&nbsp;&nbsp;愿为大众分别说

&nbsp;&nbsp;&nbsp;&nbsp;今此大众胜无上&nbsp;&nbsp;&nbsp;&nbsp;悉能受持佛法界

&nbsp;&nbsp;&nbsp;&nbsp;此众无魔及魔业&nbsp;&nbsp;&nbsp;&nbsp;唯有开示佛法藏

&nbsp;&nbsp;&nbsp;&nbsp;我智浅近有边崖&nbsp;&nbsp;&nbsp;&nbsp;何能咨请无上尊

&nbsp;&nbsp;&nbsp;&nbsp;今问如来无边智&nbsp;&nbsp;&nbsp;&nbsp;云何得知诸方便

&nbsp;&nbsp;&nbsp;&nbsp;愿今教诲诸弟子&nbsp;&nbsp;&nbsp;&nbsp;我学已得法自在

&nbsp;&nbsp;&nbsp;&nbsp;得已能施大法雨&nbsp;&nbsp;&nbsp;&nbsp;当报十方诸佛恩

世尊。诸佛如来不可思议。菩萨所行无有边际。是故我今欲问如来无上法王大慈悲聚。为利众生问甚深义。云何名为菩萨之行。以何璎珞庄严菩萨。能令菩萨所行清净。云何能坏愚痴诸闇。云何能断疑网之心。云何菩萨为诸众生修慈悲心。云何菩萨拥护众生。云何菩萨真实能修菩萨之业善业不诲业。唯愿如来哀愍宣说。又此大众利根智慧。能解佛语能知法界。能达菩萨所行无碍法门。能坏一切魔及魔业。破大疑心能解诸佛甚深境界。知众生界众生心性。能见无量诸佛世界。能护如来无上正法。能于诸法得大自在。尔时佛赞陀罗尼自在王菩萨言。善哉善哉善男子。能问如来甚深之义。能善行佛无量行者。乃能如汝发斯深问。汝今至心。当为汝说。菩萨若能成就具足如是功德。当于诸法得大自在。世尊。今正是时唯垂宣说。佛言善男子。菩萨有四璎珞庄严。一者戒璎珞庄严。二者三昧璎珞庄严。三者智慧璎珞庄严。四者陀罗尼璎珞庄严。戒璎珞庄严有一种。谓于众生无有害心。菩萨若无恶害之心。一切众生常所乐见。复有二种。一者闭塞恶道。二者能开善门。复有三种。一者身净。二者口净。三者意净。复有四种。一者所求悉得。二者所愿具足。三者所愿成就。四者所欲能作。复有五种。一者信。二者戒。三者定。四者念。五者慧。复有六种。一不破戒。二不漏戒。三不杂戒。四不悔戒。五自在戒。六无属戒。复有七种。所谓七净。一者施净。二者忍净。三者精进净。四者禅定净。五者智慧净。六者方便净。七者善方便净。复有八种。谓八具足。一者无作具足。二者地具足。三者不忘心具足。四者不缓具足。五者诸根具足。六者佛世具足。七者离难具足。八者善友具足。复有九种。一者不动。二者不畏。三者定智。四者寂静。五者至心。六者清净。七者结缓。八者调心。九者住调伏地。复有十种。一者净身。为三十二相故。二者净口。为言无二故。三者净意。为解脱故。四者净田。为令众生福德增故。五者净心。为调众生故。六者净有。为行化众生故。七者菩萨名净。为得如来诸功德故。八者净慧。大神通故。九者净方便。破诸魔众故。十者净戒。为不共法故。善男子。如是等事。名戒璎珞庄严。三昧璎珞庄严有一种。所谓为诸众生修集慈心。复有二种。一者质直。二者柔软。复有三种。一不虚诳。二不粗犷。三不邪谄。复有四种。一者不爱行。二者不嗔行。三不畏行。四不痴行。复有五种。所谓远离五盖三昧。复有六种。所谓修集六念三昧。复有七种。所谓修集七觉三昧。复有八种。所谓修集八正三昧。复有九种。一者菩萨修集菩提心及大慈悲心。于一切无量众生修集念心。远离恶欲不善之法。有觉有观寂静喜乐得初禅。二者远离觉观内得喜心。至心思惟无觉无观。定生喜乐得第二禅。三者离喜修舍具足念心。无有放逸身受安乐得第三禅。四者远离苦乐灭忧喜心。非苦非乐修集舍念寂静念得第四禅。五者远离色相修无量空相。六者远离空相修无量识相。七者远离识相修无所有相。八者远离无所有相修非想非非想相。九者虽未成就善方便智。以三昧力教化众生。复有十种。一者观法无有错谬。二者具足成就舍摩他。三者精进无有休息。四者善能了知时节。五者至心受持善法。六者寂静其心。七者观身。八者常观法界。九者心得自在。十者获得圣性。是名三昧璎珞庄严。善男子。智慧璎珞庄严有一种。所谓心无疑网。复有二种。一者远离疑心。二者远离嗔心。复有三种。一者远离无明。二者破无明[谷-禾+卵]。三者作大光明。复有四种。一者知苦。二者断集。三者证灭。四者修道。复有五种。一者戒众清净。二者定众清净。三者慧众清净。四者解脱众清净。五者解脱知见众清净。复有六种。一者净檀波罗蜜有三种。一者内净观法如幻。二者众生净观之如梦。三者菩提净不求果报。二者净尸波罗蜜有三种。一者观身如影。二者观口如响。三者观心如幻。三者净羼提波罗蜜有三种。一者闻毁不嗔。二者闻赞不喜。三者若被割截及夺命时能观法界。四者净毗梨耶波罗蜜复有三种。一者不想。二者坚固。三者不见法相。五者净禅波罗蜜有三种。一者不着诸法。二者心不退转。三者所缘清净。六者净方便波罗蜜有三种。一者摄取众生。为解脱故。二者净陀罗尼。为持法故。三者所愿清净。为净佛土故。复有七种。一者修四念处不取不着。二者修四正勤不出不灭。三者修四神足身心清净。四者修于五根知根无根。五者修于五力能破烦恼。六者修菩提分知法界真实。七者修集圣道无有去来。复有八种。一者修定。为毕竟净故。二者修智。为坏闇故。三者修知阴智。为知法众故。四者修知界智。为解法界等虚空故。五者修知入智。为知法性平等故。六者修知十二因缘智。观无我无我所故。七者修观谛智。坏四倒故。八者修集分别知法界智。为知真实故。复有九种。一者观无常想。二者观无常苦想。三者观苦无我想。四者观食不净想。五者观于世间不可乐想。六者观诸生死多过患想。七者观解脱想。八者观离贪想。九者观于尽想。复有十种。一者观于诸法犹如幻想。二如梦想。三如炎想。四如响想。五如芭蕉树想。六如水中月想。七如影想。八者观于法界无增减想。九者观诸法界无有去住。十者观于无为无有生灭。是名为慧璎珞庄严。善男子。陀罗尼璎珞庄严有一种。所谓念心。复有二种。一者先受。二者毕竟能持。复有三种。一者知义。二者知字。三者知说。复有四种。一者正语。二者了语。三者无碍语。四者不谬语。复有五种。所谓五依。一者依义不依于字。二者依智不依于识。三者依了义经不依不了义经。四者依法不依于人。五者依出世不依于世。复有六种。一者如说而持。二者所言诚实。三者发言人所乐闻。四者怜愍语。五者生善芽语。六者时语。复有七种。一者利语。二者庄严语。三者无碍语。四者无滞语。五者无二语。六者先知而语。七者了语。复有八种。一者知方俗语。二者知鬼神语。三者知诸天语。四者知诸龙语。五者知乾闼婆语。六者知阿修罗语。七者知金翅鸟语。八者知畜生语。复有九种。一者无畏语。二者无缩语。三者无难语。四者知解说语。五者知如法答语。六者知广说语。七者知次第语。八者说无常语。九者无尽语。复有十语。一者坏疑网语。二者开示界语。三者开法门语。四者开智慧语。五者破闇冥语。六者解一一字语。七者赞叹佛语。八者呵烦恼语。九者分别根利钝语。十者开佛功德妙语。善男子。是名陀罗尼璎珞庄严。尔时世尊欲重宣此义以偈颂曰

&nbsp;&nbsp;&nbsp;&nbsp;四庄严璎珞&nbsp;&nbsp;&nbsp;&nbsp;能端严大乘

&nbsp;&nbsp;&nbsp;&nbsp;所谓戒定慧&nbsp;&nbsp;&nbsp;&nbsp;无上陀罗尼

&nbsp;&nbsp;&nbsp;&nbsp;能令三业净&nbsp;&nbsp;&nbsp;&nbsp;一切人所爱

&nbsp;&nbsp;&nbsp;&nbsp;永断三恶道&nbsp;&nbsp;&nbsp;&nbsp;是名戒璎珞

&nbsp;&nbsp;&nbsp;&nbsp;如愿得具足&nbsp;&nbsp;&nbsp;&nbsp;获得人天身

&nbsp;&nbsp;&nbsp;&nbsp;能修勤精进&nbsp;&nbsp;&nbsp;&nbsp;是名戒璎珞

&nbsp;&nbsp;&nbsp;&nbsp;能修无上定&nbsp;&nbsp;&nbsp;&nbsp;得二种解脱

&nbsp;&nbsp;&nbsp;&nbsp;见无上涅槃&nbsp;&nbsp;&nbsp;&nbsp;是名戒璎珞

&nbsp;&nbsp;&nbsp;&nbsp;其戒不破漏&nbsp;&nbsp;&nbsp;&nbsp;无上戒不杂

&nbsp;&nbsp;&nbsp;&nbsp;能得大自在&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;戒净能净施&nbsp;&nbsp;&nbsp;&nbsp;戒净能净忍

&nbsp;&nbsp;&nbsp;&nbsp;戒净净五度&nbsp;&nbsp;&nbsp;&nbsp;名戒璎珞严

&nbsp;&nbsp;&nbsp;&nbsp;戒净能净有&nbsp;&nbsp;&nbsp;&nbsp;净大不放逸

&nbsp;&nbsp;&nbsp;&nbsp;无畏心不悔&nbsp;&nbsp;&nbsp;&nbsp;是名戒璎珞

&nbsp;&nbsp;&nbsp;&nbsp;戒净得圣性&nbsp;&nbsp;&nbsp;&nbsp;亦能净身心

&nbsp;&nbsp;&nbsp;&nbsp;获得无边定&nbsp;&nbsp;&nbsp;&nbsp;是名戒璎珞

&nbsp;&nbsp;&nbsp;&nbsp;不怖畏不动&nbsp;&nbsp;&nbsp;&nbsp;定得清净有

&nbsp;&nbsp;&nbsp;&nbsp;能断烦恼缚&nbsp;&nbsp;&nbsp;&nbsp;是名戒璎珞

&nbsp;&nbsp;&nbsp;&nbsp;能调难调根&nbsp;&nbsp;&nbsp;&nbsp;能得大名称

&nbsp;&nbsp;&nbsp;&nbsp;庄严自在心&nbsp;&nbsp;&nbsp;&nbsp;是名戒璎珞

&nbsp;&nbsp;&nbsp;&nbsp;能如说而作&nbsp;&nbsp;&nbsp;&nbsp;能净口四种

&nbsp;&nbsp;&nbsp;&nbsp;远离诸烦恼&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;能净自佛土&nbsp;&nbsp;&nbsp;&nbsp;能调诸众生

&nbsp;&nbsp;&nbsp;&nbsp;能修大慈悲&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;不作诸恶业&nbsp;&nbsp;&nbsp;&nbsp;修于菩萨行

&nbsp;&nbsp;&nbsp;&nbsp;能大力无畏&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;能严大涅槃&nbsp;&nbsp;&nbsp;&nbsp;能得大因果

&nbsp;&nbsp;&nbsp;&nbsp;慈心满众生&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;能离悭诳心&nbsp;&nbsp;&nbsp;&nbsp;修柔软四摄

&nbsp;&nbsp;&nbsp;&nbsp;断爱嗔怖痴&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;能破五恶盖&nbsp;&nbsp;&nbsp;&nbsp;修集十念心

&nbsp;&nbsp;&nbsp;&nbsp;助道不放逸&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;具足于二翼&nbsp;&nbsp;&nbsp;&nbsp;如法思惟义

&nbsp;&nbsp;&nbsp;&nbsp;乐素住寂静&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;于法无所疑&nbsp;&nbsp;&nbsp;&nbsp;亦无痴乱心

&nbsp;&nbsp;&nbsp;&nbsp;真实解四谛&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;持戒心无著&nbsp;&nbsp;&nbsp;&nbsp;亦复不生慢

&nbsp;&nbsp;&nbsp;&nbsp;不取戒戒者&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;无上慧净定&nbsp;&nbsp;&nbsp;&nbsp;亦知二净慧

&nbsp;&nbsp;&nbsp;&nbsp;能了知三界&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;意净不生慢&nbsp;&nbsp;&nbsp;&nbsp;见不净不轻

&nbsp;&nbsp;&nbsp;&nbsp;知法不可说&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;慧能庄严智&nbsp;&nbsp;&nbsp;&nbsp;智亦庄严慧

&nbsp;&nbsp;&nbsp;&nbsp;自他菩提净&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;知法如梦幻&nbsp;&nbsp;&nbsp;&nbsp;不说诸法无

&nbsp;&nbsp;&nbsp;&nbsp;能随世间说&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;慧能庄严戒&nbsp;&nbsp;&nbsp;&nbsp;戒能璎珞慧

&nbsp;&nbsp;&nbsp;&nbsp;身口菩提净&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;见法如水月&nbsp;&nbsp;&nbsp;&nbsp;亦如热时炎

&nbsp;&nbsp;&nbsp;&nbsp;说法如响相&nbsp;&nbsp;&nbsp;&nbsp;如乾闼婆城

&nbsp;&nbsp;&nbsp;&nbsp;非法不作法&nbsp;&nbsp;&nbsp;&nbsp;名慧璎珞严

&nbsp;&nbsp;&nbsp;&nbsp;慧能庄严忍&nbsp;&nbsp;&nbsp;&nbsp;忍能庄严慧

&nbsp;&nbsp;&nbsp;&nbsp;身口菩提净&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;随法不增减&nbsp;&nbsp;&nbsp;&nbsp;解已调众生

&nbsp;&nbsp;&nbsp;&nbsp;至心观法身&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;慧能庄严进&nbsp;&nbsp;&nbsp;&nbsp;进能庄严慧

&nbsp;&nbsp;&nbsp;&nbsp;不悔动心净&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;慧能庄严定&nbsp;&nbsp;&nbsp;&nbsp;定能庄严慧

&nbsp;&nbsp;&nbsp;&nbsp;能说深法界&nbsp;&nbsp;&nbsp;&nbsp;得无胜神通

&nbsp;&nbsp;&nbsp;&nbsp;能知诸方便&nbsp;&nbsp;&nbsp;&nbsp;得无上总持

&nbsp;&nbsp;&nbsp;&nbsp;法土众生净&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;知众根利钝&nbsp;&nbsp;&nbsp;&nbsp;坏烦恼诸魔

&nbsp;&nbsp;&nbsp;&nbsp;身心得自在&nbsp;&nbsp;&nbsp;&nbsp;名璎珞庄严

&nbsp;&nbsp;&nbsp;&nbsp;道无有去来&nbsp;&nbsp;&nbsp;&nbsp;亦无去来者

&nbsp;&nbsp;&nbsp;&nbsp;非过非未来&nbsp;&nbsp;&nbsp;&nbsp;非现非修者

&nbsp;&nbsp;&nbsp;&nbsp;不分别法界&nbsp;&nbsp;&nbsp;&nbsp;能净毕竟定

&nbsp;&nbsp;&nbsp;&nbsp;知诸阴入界&nbsp;&nbsp;&nbsp;&nbsp;名慧炬庄严

&nbsp;&nbsp;&nbsp;&nbsp;阴入界如空&nbsp;&nbsp;&nbsp;&nbsp;无我无我所

&nbsp;&nbsp;&nbsp;&nbsp;生灭因十二&nbsp;&nbsp;&nbsp;&nbsp;是名智慧净

&nbsp;&nbsp;&nbsp;&nbsp;谛知第一义&nbsp;&nbsp;&nbsp;&nbsp;亦知阴入界

&nbsp;&nbsp;&nbsp;&nbsp;于法不生诤&nbsp;&nbsp;&nbsp;&nbsp;知三世无碍

&nbsp;&nbsp;&nbsp;&nbsp;分别三聚众&nbsp;&nbsp;&nbsp;&nbsp;能为说三乘

&nbsp;&nbsp;&nbsp;&nbsp;能以三宝教&nbsp;&nbsp;&nbsp;&nbsp;修三无相定

&nbsp;&nbsp;&nbsp;&nbsp;无相知一相&nbsp;&nbsp;&nbsp;&nbsp;非幻知如幻

&nbsp;&nbsp;&nbsp;&nbsp;无说能为说&nbsp;&nbsp;&nbsp;&nbsp;空说于不空

&nbsp;&nbsp;&nbsp;&nbsp;诸法非常变&nbsp;&nbsp;&nbsp;&nbsp;不毁坏法界

&nbsp;&nbsp;&nbsp;&nbsp;和合因缘故&nbsp;&nbsp;&nbsp;&nbsp;流布于法界

&nbsp;&nbsp;&nbsp;&nbsp;是名为真智&nbsp;&nbsp;&nbsp;&nbsp;不分别法界

&nbsp;&nbsp;&nbsp;&nbsp;知二动不动&nbsp;&nbsp;&nbsp;&nbsp;知于二浅深

&nbsp;&nbsp;&nbsp;&nbsp;知二常无常&nbsp;&nbsp;&nbsp;&nbsp;是名大净智

&nbsp;&nbsp;&nbsp;&nbsp;常不失念心&nbsp;&nbsp;&nbsp;&nbsp;了知于法界

&nbsp;&nbsp;&nbsp;&nbsp;知字及知义&nbsp;&nbsp;&nbsp;&nbsp;于世谛无闇

&nbsp;&nbsp;&nbsp;&nbsp;一闻能持法&nbsp;&nbsp;&nbsp;&nbsp;解了众生语

&nbsp;&nbsp;&nbsp;&nbsp;能坏诸邪道&nbsp;&nbsp;&nbsp;&nbsp;修于无上智

&nbsp;&nbsp;&nbsp;&nbsp;依无上四依&nbsp;&nbsp;&nbsp;&nbsp;璎珞大总持

&nbsp;&nbsp;&nbsp;&nbsp;我说功德鬘&nbsp;&nbsp;&nbsp;&nbsp;为严菩提心

&nbsp;&nbsp;&nbsp;&nbsp;于众说无畏&nbsp;&nbsp;&nbsp;&nbsp;善解天神语

&nbsp;&nbsp;&nbsp;&nbsp;能坏众疑网&nbsp;&nbsp;&nbsp;&nbsp;能开诸法界

&nbsp;&nbsp;&nbsp;&nbsp;能赞于三宝&nbsp;&nbsp;&nbsp;&nbsp;劝人令供养

&nbsp;&nbsp;&nbsp;&nbsp;亲近佛与众&nbsp;&nbsp;&nbsp;&nbsp;修集无上智

&nbsp;&nbsp;&nbsp;&nbsp;我说四璎珞&nbsp;&nbsp;&nbsp;&nbsp;能严佛菩萨

&nbsp;&nbsp;&nbsp;&nbsp;若有至心信&nbsp;&nbsp;&nbsp;&nbsp;即得是庄严

&nbsp;&nbsp;&nbsp;&nbsp;大集经第一&nbsp;&nbsp;&nbsp;&nbsp;卷校正后序

按此经国本宋本。皆六十卷。凡十七品。丹藏中。三十卷十一品。又经初首。国宋两本则有璎珞品名。丹藏所无。其虚空藏品。两本在不可说后。丹藏在无言品前。又于宝髻品后。两本有无尽意品四卷。丹藏即无。而有日密分三卷。如是不同者何耶。今以开元录前后文。括而统之。此经凡有六本。录云。按梁沙门僧祐大集记云。有十二段说。共成一经。第一璎珞品。二陀罗尼自在王品。三宝女品。四不眴品。五海慧品。六无言品。七不可说品。八虚空藏品。九宝幢品。十虚空目品。十一宝髻品。十二无尽意品。按云。此则第一本也。今以品次验之。是两本六十卷中。前分三十卷矣。又云。今捡经本。与祐记不同。第一陀罗尼自在王菩萨品。二宝女品。三不眴品。四海慧品。五虚空藏品。六无言品。七不可说品。八宝幢分。九虚空目分。十宝髻品。十一日密分。按云。此则第二本也。今以品次验之。则今丹藏经三十卷者是矣。又云。隋朝僧就合大集经。乃以明度五十校计经。题为十方菩萨品。编月藏后。及无尽意成五十八卷者。按云。此则第四本也。又云。其合大集经。亦有六十卷成者。三十一二两卷。重有宝髻品。足成六十卷。其宝髻品在日密前。二十六七卷是。此复重编。未详何意。又日密日藏梵本不殊。重重编载误之甚矣。按云。此则第五本也。今以品次验之。则今两藏本经六十卷者是矣。但不重载宝髻品。斯为小异耳。即于前第四本五十八卷经中。分彼日藏分十卷。为十二卷。足成六十耳。其第三第六两本。今以诸藏所无。故不烦叙。经本如是不同。藏中致斯有异耳。谨按开元录前后文相。今此两藏本经六十卷者。有六失故不可依行。录云。亦有经本。分为璎珞品者不然。此是一段不合分二。按云。此经分之一失也。又云。僧祐记中无日密分。有无尽意品者不然。今以无尽意经。虽大集别分。非无谶译。又非次第不合入中。按云。此经入中。又为无谶译。二失也。又云。其虚空藏品。祐在不可说后。未详所以。按云。此经在彼。三失也。又云。日密日藏梵本不殊。重重编载。误之甚矣。按云。此经重载。四失也。又云。明度五十校计经。题为十方菩萨品。编月藏后者非也。既无凭准故不依彼。按云。此经依之。五失也。又明度经安世高译。而云那连提耶舍译。按云。此亦误人。六失也。不独如是。其十方菩萨品。即下难函中。明度五十校计经二卷耳。无尽意品。即下最函中。无尽意经六卷耳。而于此中并重编之。是亦杂沓难依者也。是则理须正之。正之如何。略则如开元录及丹藏经。为三十卷乃正矣。合则如开元录中第六本。为八十卷方备矣。然今不能即正者。以此六十卷本是本朝芬皇宗选行经。行来已久久。则难变耳