## 大方等大集经 第十三卷

北凉天竺三藏昙无谶译

### 不可说菩萨品第七

尔时世尊。故在欲色二界中间大宝坊中。与诸大众围绕说法。是时会中有一菩萨名不可说。从座而起更整衣服。偏袒右肩前礼佛足。长跪合掌而说偈言

&nbsp;&nbsp;&nbsp;&nbsp;无碍智慧无碍行&nbsp;&nbsp;&nbsp;&nbsp;如虚空性不可说

&nbsp;&nbsp;&nbsp;&nbsp;三世平等无觉观&nbsp;&nbsp;&nbsp;&nbsp;我今敬礼无上尊

&nbsp;&nbsp;&nbsp;&nbsp;观于无相乐寂静&nbsp;&nbsp;&nbsp;&nbsp;调伏诸根远离相

&nbsp;&nbsp;&nbsp;&nbsp;了诸法性无有二&nbsp;&nbsp;&nbsp;&nbsp;我礼人中师子王

&nbsp;&nbsp;&nbsp;&nbsp;观众生性及法性&nbsp;&nbsp;&nbsp;&nbsp;如是二性无差别

&nbsp;&nbsp;&nbsp;&nbsp;等心观于诸众生&nbsp;&nbsp;&nbsp;&nbsp;今我永断一切性

&nbsp;&nbsp;&nbsp;&nbsp;所得菩提无所得&nbsp;&nbsp;&nbsp;&nbsp;如菩提性色亦尔

&nbsp;&nbsp;&nbsp;&nbsp;无相庄严庄严相&nbsp;&nbsp;&nbsp;&nbsp;我今敬礼无上尊

&nbsp;&nbsp;&nbsp;&nbsp;一切法界无觉观&nbsp;&nbsp;&nbsp;&nbsp;凡夫观之有相行

&nbsp;&nbsp;&nbsp;&nbsp;法界之性不破坏&nbsp;&nbsp;&nbsp;&nbsp;佛真实智故我礼

&nbsp;&nbsp;&nbsp;&nbsp;如来身业不可说&nbsp;&nbsp;&nbsp;&nbsp;口意等业亦如是

&nbsp;&nbsp;&nbsp;&nbsp;一切法性及众生&nbsp;&nbsp;&nbsp;&nbsp;无上胜尊了了知

&nbsp;&nbsp;&nbsp;&nbsp;如来住于真实地&nbsp;&nbsp;&nbsp;&nbsp;所可演说无声字

&nbsp;&nbsp;&nbsp;&nbsp;众生乐闻得大利&nbsp;&nbsp;&nbsp;&nbsp;是故如来难思议

&nbsp;&nbsp;&nbsp;&nbsp;所说诸法无相貌&nbsp;&nbsp;&nbsp;&nbsp;调伏众生断诸有

&nbsp;&nbsp;&nbsp;&nbsp;善说众生法性空&nbsp;&nbsp;&nbsp;&nbsp;是故我礼大丈夫

尔时不可说菩萨。偈赞佛已。白佛言。世尊。此会菩萨。各各当已已咨请竟。我今于是大集经中复欲少问。唯愿如来垂哀听许。佛言。善哉善哉。善男子。随疑致问。吾当为汝分别解说。尔时不可说菩萨。既蒙许可即入定意。入定意已悉令大众处大宝台。上虚空中雨散华香种种伎乐。而以供养复出是声。是不可说菩萨摩诃萨。今于是中欲问大事。尔时不可说菩萨摩诃萨白佛言。世尊。诸佛菩提清净寂静。大静无垢无闇大光。真实如尔其性平等。微妙甚深无有觉观。远离诸垢不可宣说。无字无句无有音声。广大无量无有边际。离一切边不增不减。不前不却无有住止。无峻无平无有无无。坚固无坏无我我所。无取无舍无广无狭。无法无众生。无尽毕竟尽。不空空性。非处非非处。非心非作非生非灭。如地水火风。无有边际不可度量。平等遍有无有障碍犹如虚空。非眼识界乃至非意识界。断一切有不可譬喻离一切喻。如一切佛真实知故非不是如。何以故。一切众生皆悉得故非异于如。何以故一切众生悉平等故其性是有。何以故。是实性故其性是实。何以故。无有去来现在节故。无作无受无色无心。无想无受断一切受。无想断想。无行断行。无识断识。无阴入界断阴入界。无初中后离诸魔业。无有流布无漏非摄。非行非讼无诤无罪。常住自性无有分别。无生无能生。无灭无能灭。无有根本无上无下。无有屋宅无方无间。非智非慧亦非慧行。非谛所摄非生死摄。无有对治无具功德远离诸相。世尊。若如是义名菩提者。即无变句。即无觉句。即无贪句。即无诤句。即坚固句。即不坏句。即不动句。即不作句。即无身句。即无生句。即无智句。即平等句。即无二句。即是实句。有句。真句。第一义句。无分别句。一味句。一事句。一乘句。无尽句。三世平等句。分别三世句。空句。无相句。无愿句。无行句。寂静句。性句。如句。无生句。无出句。尽句。无屋宅句。法句。实性句。自身性句。无身句。无作句。无想句。无诤句。无断句。无常句。十二因缘句。可观句。定句。上句。胜句。无罪咎句。无上句。毕竟句。净句。无顶句。无胜句。无等句。无依句。念句。无相似句。胜一切世间句。无句句。一切句之所依句。如是菩提。非青非黄非赤非白非色非非色。非长非短非圆非方无有规矩。非三界摄。非道非毕竟非行非到。非有处所非取非舍。离诸烦恼无有愁畏。断一切喜无真无化。离一切入无我我所。无有众生寿命士夫。无量无边不可思议。无有分界犹如虚空。其性毕竟不可宣说。成就如是无量之法乃名菩提。说是法时。三千大千世界大地六种震动。一切诸天大设供养香华伎乐。各作是言。善哉善哉。善男子。快作是说。尔时会中有八万四千菩萨。得无尽器陀罗尼一切法自在三昧无碍解脱法门。若有人能如是信者。是人亦当得是法利

尔时不可说菩萨复白佛言。世尊。菩萨之戒不可宣说。何以故。身之本性不可说故。是故身戒不可宣说。口之本性亦不可说。是故口戒不可宣说。意之本性亦不可说。是故意戒不可宣说。世尊。若有菩萨修行无上菩提道时。护十善法亦不可说。若以十善劝诸众生。所劝众生亦不可说。修集慈悲喜舍之心亦不可说。何以故。修集慈心观无众生。修集悲心无作无受。修集喜心离憍慢醉。修集舍心远离二相。世尊。若有菩萨如是修集四无量心。即是修于清净梵行。住于梵道。是梵方便胜一切梵。常为诸梵之所供养。何以故。胜出一切诸梵行故。不修众生因缘慈故。不修诸法因缘悲故。不修二相因缘喜故。不修内外因缘舍故。远离一切世间行故。舍弃世间诸梵行故。是故常为一切诸梵之所供养。世尊。以是因缘。菩萨之戒不可宣说。菩萨戒者终不自诳亦不诳佛。何以故。自即无性无性即无无即无出无出即是无有因缘。无因缘者即是无字。无字者即是不可言说。若有菩萨能如是学即不自诳。云何名为不诳。诸佛如来觉了一切诸法非法非非法。若非法非非法者即是平等。如是平等不可宣说。若有菩萨作如是学。是名不诳诸佛如来。复次自者即是无我无有我所。知亦无我无有我所。若能如是修集学者。亦是无我无有我所。若能如是思惟观者即不自诳。又如来者能随于如。随于如者即随众生。随众生者即是随顺一切诸法。随一切法即是不出不灭不住。若法不出不灭不住即是无为。是故说言无为之法有三种相。所谓无出无灭无住。以是义故名为无为。无为即圣圣名无怨。如来远离一切怨故故名为圣。怨者所谓无明。如来永离一切无明。是故不为一切怨仇之所侵害。凡夫之人具无明故。是故常为怨仇所害。如来世尊能观怨界及智慧界。知烦恼界及寂静界。知生死界及涅槃界。知众生界及法界。了知魔界及以佛界。观于色界及以眼界。耳界声界鼻界香界舌界味界身界触界意界法界。知无明界及智慧界。皆悉平等即是平等。佛界不可说界。生死涅槃二界平等。即是佛界不可说界。名色界知名色界皆悉平等。即是佛界不可说界。知六入界六神通界皆悉平等。即是佛界不可说界。触界灭界皆悉平等。即是佛界不可说界。受界灭界皆悉平等。即是佛界不可说界。爱界灭界皆悉平等。即是佛界不可说界。取界灭界皆悉平等。即是佛界不可说界。有界灭界皆悉平等。即是佛界不可说界。生界灭界皆悉平等。即是佛界不可说界。老病死界及以灭界皆悉平等。即是平等佛界不可说界。世尊。菩萨若能作如是等观即得入于一切诸界。菩萨若入如是等界。见有贪者不生嗔恚。见断贪者亦不生爱。见有嗔者不生嗔心。见断嗔者不生爱心。见有痴者不生恚心。见断痴者不生爱心。何以故。菩萨摩诃萨。于如是等三种界中了了知故。如是菩萨了知三聚。世尊。菩萨若欲作是学者不诳如来。何以故。知诸如来所觉诸法。而是菩萨随顺学故。是故菩萨不诳如来

尔时众中有一菩萨名无所畏。问不可说菩萨言。善男子。菩萨摩诃萨。云何而学名诳如来。不可说菩萨言。善男子。若有菩萨自作是言。我是持戒彼是破戒。如是菩萨名诳如来。我是施者彼是悭贪。我是修忍彼是嗔恚。我是精进彼是懈怠。我是定者彼是乱者。我是智慧彼是愚痴。我是知足少欲之人。乐于寂静易养易满。乞食粪衣唯畜三衣不处众中。多闻诤语所言柔软。众生乐受具念智慧。净诸威仪及以口业。具四摄法慈悲喜舍。真语实语如说而作。知魔境界知已远离。常能修学六波罗蜜。能善说法为诸众生发大誓愿。能化众生不令放逸。若作如是自赞己身毁呰他者。是名菩萨诳于如来。复次善男子。菩萨若言我能观察。如是等法远离修灭。是亦名为诳于如来。何以故。诸佛出世及不出世法性常住。以常住故一切法界不可知见。不可远离不可修灭。菩萨若说我及我所。是亦名为诳于如来。何以故无二相故。若有说言我已得证我能远离。是亦名为诳于如来。何以故性清净故。若言我有四念处者。是亦名为诳于如来。何以故。如来觉了一切诸法无有念故。若言我有四正勤者。是亦名为诳于如来。何以故。如来觉了一切诸法本性离故。若言我有四如意分。是亦名为诳于如来。何以故。如来觉了一切诸法无分别故。若言我具根力觉道。是亦名为诳于如来。何以故。如来世尊性无为故。若有说言我异道异。是亦名为诳于如来。何以故。身即是道故。若言无明异于有爱。是亦名为诳于如来。何以故。无明与爱即是智慧即解脱故。若言三毒异三解脱门。是亦名为诳于如来。何以故。空无相愿即是贪欲嗔恚痴故。若言四倒异四果者。是亦名为诳于如来。何以故。四倒即是四道果故。若言八邪异于八正。是亦名为诳于如来。何以故。为坏八邪修八正故。若言众生九居止处异九次第。是亦名为诳于如来何以故。无二性故。若有说言十善异于无学。十善。是亦名为诳于如来。何以故。一切诸法无修学故。善男子。菩萨若学如是等法。是名为诳诸佛如来。善男子。一切众生及一众生无二无别。何以故性无我故。言一众生一切诸法无二无别。若言一法一切法界无二无别。一佛世尊一切法界无二无别。言一佛界一切佛界无二无别。言一福田一切福田无二无别。一切福田及以虚空无二无别。一切圣人远离烦恼。一切凡夫无二无别本性清净。一众生心一切众生心。无二无别本性清净。一界一切界。一入一切入。一众生行一切众生行无二无别。若言诸法乃至无有一念暂住。不造众恶不着善法不生憍慢。于不得中不作得想。于不证中不作证想。知于生死及以涅槃无作无受。知诸烦恼无有根本无生无长。随于戒戒心戒慧戒。远离烦恼不舍众生。净檀波罗蜜。无戒于戒。净尸波罗蜜。无人于人及无有我。净羼提波罗蜜。无作于作。净毗梨耶波罗蜜。无净于净。净禅波罗蜜。无行于行。净般若波罗蜜。无尽无生获得忍辱。得无记心而受记莂。不入正位亦不退转。一生不生兜率陀天。不从天下而处母胎。于一切法心无所住。亦不自说我已过于生老病死。不行七步。亦不自言我是世间无上之尊。不处中宫婇女娱乐。不习世间技艺之事。示现老人为坏贪身。示现病苦为坏贪寿。示现死相为坏贪欲及我我所。示现沙门为令众生不求释梵人天之身。勤求出世无上之法。踰出宫城。示现出离三界系缚及示悲果。前后顾视示无嗔爱。三十二相庄严其身。为示众生良祐福田。剃除周罗弃舍璎珞。遣马揵陟放阐陀还。示现远离一切烦恼。现剃髭发示不贪着于一切法。受着袈裟示调众生。从郁陀伽阿罗逻边咨问受法。示现破坏自高之心。六年苦行为坏外道。现受饮食示随世法。现受槀草示于知足。坐草蓐上示坏憍慢。诸天龙神赞叹戴仰。示现功德庄严果报。降伏魔怨示勇猛力。右手指地示往福力。大地震动示报恩故。获得无上菩提之道。示现了知一切法相。观诸法等名之为佛。佛之智慧无能胜者。以是义故名为如来。了了知见善不善法名萨婆若。真实语故名天人师。不出诸法名转法轮。无转无说故名转说。无入之入名为法入。无门之门名为法门。无作之作名为法作。无禅之禅名为正禅。无脱之脱名正解脱。一切法性无系无缚。若是灭法即是过去。即是不生。是名佛出。无出之出即名佛出。若有菩萨能作是学。是名不诳诸佛如来。◎尔时世尊。赞不可说菩萨摩诃萨言。善哉善哉。善男子。善能分别如来出世。若有能信如是佛出。是人不觉一法微相。若不觉者乃能了知如来出世。何以故。无出之出即是佛出无作。无作者无受。无受者无漏。无漏者无诤无见。无入无转。无生无灭。无有菩提。无谄无诳。无心意识。无眼无二。无有眼行乃至意行。无说无教。是名佛出。尔时无畏菩萨白佛言。世尊。如佛所说。如来出世及不可说。所说佛出谁当信之。尔时宝女语无畏言。法兄。如来出世不可思议。难可庄严难可证得。若人懈怠心不真正虚伪谄曲憍慢喜嗔嫉妒悭贪。不知恩义受恩不报。三戒不净贪着三界。三垢所污不敬三宝不修三脱。粗犷恶口乐说无义不知惭愧。为利养故外现细行。自诳诳他贪于供养诸根不调。乐求声闻辟支佛乘。心不真实寡闻愚痴。无念喜忘不知方便。不修慈悲喜舍之心常行魔界。贪着于人众生寿命。说无因果无业行缘。其心放逸乐为恶行。舍离头陀乐行世法自赞己身毁呰他身。贪于身命色等五法。乐于睡眠。喜闻世法不知时节。亲近恶友不能修行四摄之法。法兄。如是等人不知佛出不信佛出。无畏菩萨言。宝女。汝今已得远离如是恶法不耶。宝女言。法兄。我已远离如是恶法。云何远离如不贪节。云何不贪犹如贪节。云何贪节如真实节。云何实节如我见节。云何我见如过去节。云何过去如无明节。云何无明如贪爱节。云何无明贪爱等节。犹如智慧解脱等节。云何智慧解脱等节。犹如幻节。无畏菩萨言。宝女。幻者非心非意。智慧解脱即是心意。法兄。一切众生心意智慧。及以解脱悉皆如幻。无畏菩萨言。宝女。如不可说菩萨所说。汝能信不。宝女言。法兄。不可说者终无所说。如其说者非不可说。若不可说有所说者。云何得名不可说耶。即应是说。以不可说实无所说。是故名为不可说也。若不可说实无所说。我于今者为何所闻。若无所闻何所信耶。无畏菩萨言。宝女。是不可说实有所说。今有证知所谓大众一切大众皆悉得闻。是不可说之所宣说。宝女言。法兄。此大众中若有言我闻不可说之所说者。即是虚妄。何以故。是不可说实无所说。云何大众而言闻耶。无畏菩萨言。宝女。汝于今者信佛语不。法兄。若有世间无信之人。即是佛也。何以故。信者即是贪欲嗔恚。如来无有贪欲嗔恚。是故无信。若无信者即是无证。法兄。空无相愿真实无证。是故如来亦无有证。法兄。法界实性无作无为。虚空等法真实无证。是故如来亦无有证。无畏菩萨言。宝女。以何为证。宝女言。法兄。若有不见无量佛法。如是之人可以为证。无畏菩萨言。宝女。此舍利弗。目揵连等是证信不。宝女言。法兄。如是如是是证是信。何以故。声闻人戒则有边际。如来之戒无有边际。定慧解脱解脱知见亦复如是。尔时舍利弗语宝女言。宝女。声闻亦有三解脱门。如来亦有三解脱门。汝今何故以声闻人而为证信不以如来。宝女言。大德。如阿耨达池。有八味水雨阎浮提。而已一切草木丛林。悉得增长。如是雨水有差别不。舍利弗言。不也宝女。大德。如阿耨达池水本一味。德人用之则有种种微妙甘味。薄德之人用其味则一粗恶不美。大德。如来声闻三解脱亦复如是。是故如来声闻之人。则有差别。而法界性实无差别。尔时世尊赞宝女言。善哉善哉。宝女。善能分别宣说是义。宝女。说是法时。天与人三万二千发阿耨多罗三藐三菩提心。宝女复语舍利弗言。大德。譬如大海其水一味。多有诸宝。亦有水精下价之珠。法界亦尔。虽复平等诸佛学之得无价宝。声闻学之得下价宝。大德。如须弥山上有诸天人多受快乐。或复有天少受快乐。而须弥山实无差别。法界亦尔。虽复无差如来处之受无量乐。声闻处之受有量乐。大德。如转轮王。虽有千子皆亦不得称绍尊位。声闻之人亦复如是。虽有智慧不名为佛。大德。如然灯器。金则黄光铜则赤光。其色虽异灯无差别。法界亦尔。诸佛然之智光无边。声闻然之智光有边。而法界性实无差别。大德。如转轮王入城邑时一切悉知。薄福之人入城邑时。乃至亲厚犹不觉知。如来世尊入法界时亦复如是。一切天人皆悉觉知。障覆一切外道异学。胜诸声闻辟支佛等。声闻之人入法界时。声闻犹尚不觉不知。况复余人。大德。譬如山间有师子吼。瞿枳罗鸟。迦陵频伽。孔雀等声。人声牛声。驴声马声。响随声发。而是响者实无差别。随声发故响则不同。如来声闻三解脱门亦复如是。如来能坏一切魔众。能胜一切外道邪见。能知一切众生心念。能知众生种种所行。能调声闻辟支佛等。能出诸佛如来音声。声闻之人虽同法界。则不能同作如是等事。大德。譬如甘蔗其味虽一。与白石蜜为福德人。出黑石蜜为薄福德人。法界亦尔。菩萨摩诃萨则得大智甘露之味。不杂声闻辟支佛味。声闻唯得有边智味。大德。譬如三千大千世界多有大海。为利无量无边众生。亦有小河利少众生。法界亦尔。大德。如日月星宿俱游虚空而星宿明不及日月。是虚空性实无差别。法界亦尔。如来声闻虽俱游止。智慧光明实不同等。而法界性亦无差别。大德。譬如二人同学一业。一则工巧多得利益。一则疎拙获利无几。如来声闻法界亦尔。大德。如一叠华无有差别。巧方便故得上价衣。拙方便故得下价衣。法界一性亦复如是。如来乃以智慧方便大慈大悲业因缘故。得大寂静无价智慧。声闻之人得下智慧而不清净。大德。如大海中有罗睺罗阿修罗王。亦有其余众生之类。唯阿修罗王能得其底余则不得。法界亦尔。如来则得毕竟智慧。声闻不得。大德。譬如大地生千叶华及七叶华。诸天世人见千叶华悉生欢喜。如来声闻法界亦尔。诸天世人见佛欢喜心生爱乐。非声闻也。大德。以是义故。如来智慧无量无边。声闻智慧有量有边。而法界性实无差别。无畏菩萨语宝女言。是不可说菩萨摩诃萨定是汝师。能以妙法调伏于汝。宝女答言。善男子。不可说菩萨无所调伏。何以故。如是菩萨。不见自他及以此彼。如其尔者何所调伏。善男子。若有不觉一切魔界及自境界。如是之人则能调伏。复次善男子。若能知见一切诸法。不见有我及以我所。如是之人则能调伏。复次善男子。若有能自勤修苦行。不劝他修。修苦行已心不生高。如是之人则能调伏。复次善男子。如诸菩萨为众生故。在大生死即得解脱不行涅槃。如是之人则能调伏。是名第一实义调伏。尔时世尊告无畏菩萨言。善男子。是宝女者。真实从彼不可说菩萨而得调伏。以调伏故未来当得阿耨多罗三藐三菩提。是时宝女复白佛言。世尊。菩萨摩诃萨实无调伏。若调伏者即是大悲。悲能调伏非是人也。声闻之人则须调伏。何以故。无大悲故。世尊。如庵罗果树上熟者。其味甘美人所贪嗜。若生郁者其味则苦人所薄贱。如来智慧亦复如是。从大悲生。是故自调不由于他。无畏菩萨语宝女言。汝亦能报是不可说菩萨恩不。宝女言。善男子。我若知恩何得不报。若有众生不能修行菩提道者。如是之人则不能报。宝女。云何名为修菩提道。宝女言。善男子。三十二业名菩提行。何等三十二。终不退失菩提之心。不贪声闻辟支佛心。至心修行无有谄曲。凡所修行无有障碍。为众生行心无厌悔。虽行生死离贪恚心。于诸众生其心平等。悉能教化而调伏之。以四摄法而摄取之。为众得乐修大慈心。为苦众生修行大悲。如说而行精进坚固。终不欺诳一切众生。所修庄严为助菩提。不求一切世间之乐。心不贪着世间利养。不为身故造作众恶。不贪寿命不见他过。其心调伏净三种戒。庄严修集相好之业。常念出家报往善业。常乐寂静多闻无厌。智慧能利自身他身。凡所说法无有食想。能舍一切不求果报。净于戒聚不生憍慢。终不自赞所有功德。为他人故勤修忍辱。为净土故勤行精进。为知方便求一切智。永断一切烦恼习气。为得神通护持正法。亲近善友善心思惟。远离魔业如法而住。得无生灭微妙智慧。善男子。若有不能行如是法。当知是人不能报恩。亦复不能知如来恩。善男子。有二种人必死不治。毕竟不能知恩报恩。一者声闻。二者缘觉。善男子。譬如有人坠堕深坑。是人不能自利利他。声闻缘觉亦复如是。堕解脱坑不能自利及以利他。尔时无畏菩萨。即脱己身所著上衣。以报宝女说法之恩。尔时宝女不肯受之。无畏菩萨言。我为法故唯愿受之。善男子。法离于贪。是故不应说法。而受法者无取。是故不应取供养物。法者无贪。是故不应贪供养物。法者无我及以我所。是故不应以我所物而为供养。法者清净。是故不应以不净物而为供养。法无身心。身心行者非供养也。法非心意识。心意识者非供养也。法无牵挽。有牵挽者非供养也。法非有无。是故有法非供养也。法非诸有。是故有想非供养也。法非觉观。有觉观者非供养也。法无增减。有增减者非供养也。法无高下。有高下者非供养也。法不可说不可听闻无有名字。舍一切声远离圣道。是故不可以衣供养。法无境界。非眼境界。至意境界。无有屋宅。是故不应以衣供养。法者即是十二因缘。非常非断。是故不应以衣供养。法无障碍不颠不倒。不可量度。无我众生士夫寿命。不生不灭不出无为。是故不应以衣供养。无畏菩萨言。宝女。如来世尊亦受如是法之供养。善男子。如来虽受法之供养。如法界性而不分别。宝女。云何名为分别法界。善男子。若言法异法供养异。受施者异施者亦异。是则名为分别法界。若不分别法及供养受者施者。是则不名分别法界。无畏菩萨言。宝女。如其法界无分别者。云何说言分别法界不分别耶。宝女言。善男子。法界之性虽无分别。而诸众生心颠倒故生于分别。善男子。如有器故名为完破。若有作业有所取者。则名为破名为分别。善男子。如器虽坏器中虚空终不可坏。法界之性亦复如是。尔时世尊赞宝女言。善哉善哉。若有人能成就是法。如是之人堪受三千大千世界人天供养。佛说是已。大众诸人各各脱身乌多罗僧奉上宝女。尔时不可说菩萨摩诃萨白佛言。世尊。凡可说者即是世间。不可说者即是出世。可宣说者即是爱心。不可说者即是离爱。可宣说者是世间行。不可说者是出世行。世尊。出世之义无所造作。无所作者即无诤讼。无诤讼者即沙门法。沙门法者即出世法。出世法者即无罪过。无罪过者即是不取不生不灭。不生不灭即是出世。出世之法不可宣说不可显示。以是义故。一切诸法不可宣说。尔时众中有一天子。名曰胜意。语不可说菩萨言。善男子若一切法不可说者。众生云何而得言说。不可说言。善男子。汝宁知响有言说不。胜意言。善男子。响者皆从因缘而有。善男子。是响之因为定在内为定在外。天子言。善男子。如是因者不定在内不定在外。天子。一切众生强作二想而有所说。诸法之性实不可说。天子言。善男子。若不可说云何如来宣说八万四千法聚。令诸声闻受持读诵。天子。如来世尊实无所说。无所说者即是如来。天子。汝知何等为如来也。将不谓色受想行识是如来乎。将不说佛是去来现在。有为无为阴界诸入三界所摄。是因是果是和合耶。或想非想亦想非想非想非非想耶。不也善男子。天子。若如是等非如来者。云何可说。若不可说云何而言如来。世尊演说八万四千法聚。是故八万四千法聚实不可说。声闻受者亦不可说。不可说者即是正义。义若无说即是真实。若可说者则为不定。若不可说则为可证。若可说者不可为证。何以故。以颠倒故。尔时胜意天子白佛言。世尊。是不可说菩萨所说谁当信之。尔时不可说菩萨。以神通力化作比丘作如是言。我今深信是不可说菩萨所说。何以故。我如如来亦如法界。如来诸阴不可宣说。我阴亦尔不可宣说。如来界入不可宣说。我之界入亦不可说。如来菩提我之菩提。亦尔等无差别。如来了知诸众生界。我亦了知诸众生界。如来转于无上法轮。我亦如是转于法轮。如来入于无上涅槃。我亦如是入于涅槃。天子言。比丘汝今将非魔所造耶。而说是言等于如来。比丘言。天子。若有人言我异佛异。当知是人即魔弟子。若有说言以我平等观法平等。法平等故众生平等。众生平等如来平等。如是之人即真实知能过魔界。时化比丘说是语时。五百比丘漏尽解脱。八千菩萨成就忍辱。即以香华供养比丘。舍利弗言。诸善男子。何故供养是化比丘。诸菩萨言。大德。谁作是化。诸善男子。汝今不知是不可说之所化乎。诸菩萨言。大德。譬如如来复化如来。有人供养为供养谁。诸善男子。是人即是供养如来。大德。若有供养是化比丘。即是供养不可说菩萨。舍利弗言。善男子。是不可说菩萨摩诃萨。设何供养任供养之。大德。若有智人无有声行。无字无色无名无作。无所宣说无自无他。无法非法无净无秽。如是供养乃任供养。时化比丘语舍利弗言。大德。汝意将无谓我今者异于汝耶。舍利弗言。不也比丘。何以故。如来常说一切诸法皆悉如幻。如来如说我亦如信。大德。若有人能供养如来。即是供养化无异也。时舍利弗。语不可说菩萨言。善男子。谁入是化今作是说。大德如镜中像。其谁在中而有像现。善男子。无在中者直以清净四大因缘故有像现。大德。化亦如是法性净故能作此说。善男子。若尔者一切众生何故不能如是宣说。大德。镜之背后俱不离镜像何不现。善男子。镜背四大不清净故。大德。众生亦尔。不能清净法界性故不能宣说。善男子。汝先后语义不相应。何以故。汝常说言。一切法界性自清净。今云何说法界不净。大德。若不尔者。汝云何因阿湿比丘得法眼净。善男子。我但因其开导除灭客烦恼故名法眼净。实无所得。善男子。若有人言我得虚空。是义不然。何以故。虚空之性常自清净。若常清净。云何可得。客云覆故众生不见。除客云故名之为见。法界之性亦复如是。是故我实不得法眼。善男子。汝今云何作如是等不相应说。言法界性或净不净。不可说菩萨言。大德。汝之所说及我所说者。皆是诸佛如来境界。非是我等之所知见。舍利弗言。善男子。若言是说是佛境界非我所知。云何复言法界之性无有分别。若有分别当知法界则有无量。不可说言。大德。法界性一实非无量。舍利弗言。善男子。如其法界性是一者。云何说言是佛境界非我所知。若法界一以何因缘一切众生不名如来。大德。汝欲分别众生如来有异相也。善男子。如汝先说。我不欲令众生如来有别异想。大德。汝意定谓有无生耶。善男子。有所谓法界。大德。汝意复谓有邪正耶。不也善男子。邪正聚者即是颠倒。大德。汝谓有法不生生耶。不也善男子。若是不生毕竟不生。大德。汝意谓是不生之法有分别耶。不也善男子。大德。如其不者。何故说言一切众生非如来耶。若如是者谁是众生。谁是如来。善男子我以先解如是之义。为显智慧故作此问。善男子。若有不解汝意所说。是诸众生当堕地狱。何以故。以生诽谤故。不可说菩萨言。大德。如是法者无人能诽无人能受。何以故。若有诽受当知是人亦当获得如是等法。大德。如大力士。弱劣之人不能生疑。我法亦尔。若有不于无量佛边种善根者。终不能疑不能受持。善男子。如我解汝所说义者。有人信顺如是法语。胜无量劫行檀波罗蜜。尸波罗蜜。羼提波罗蜜。毗梨耶波罗蜜。禅波罗蜜。世间般若波罗蜜。尔时世尊赞舍利弗言。善哉善哉。如汝所说。若有信解如是语者。当知是人已于无量阿僧祇劫。修行如是六波罗蜜。若有不能信是语者。则不能得受佛记莂。成阿耨多罗三藐三菩提。若能信者则得受记。成阿耨多罗三藐三菩提。舍利弗。我念往昔无量劫中。修六波罗蜜。以不能信如是语故不得受记。不成阿耨多罗三藐三菩提。其后信已即得受记。成阿耨多罗三藐三菩提。是故当知。若有人能信解是语即得受记。成阿耨多罗三藐三菩提。不可说菩萨白佛言。世尊。以何等分而得受记。若过去分得受记者是义不然。何以故是灭法故。若未来分得受记者是亦不然。何以故以未生故。若现在分得受记者是亦不然。何以故不可说故。若是三分无受记者。云何说言菩萨受记。佛言。善男子。若有菩萨摩诃萨。信不可说知不可说说不可说。于不可说不生怖畏。知不可说及色二法无有差别。受想行识眼乃至意。佛法僧宝生死解脱。法界不可说亦复如是。是名菩萨得忍辱分。得无生分。得无出分。得无取分。得无污分。得无有分。得无作分。具足成就如是等分。于一切法不生二相。二心二意二分二缘。若有菩萨能如是观。是名不去不来不住。以不住故故无所作。无所作故无所愿求。无愿求故不断不常。若无断常即是中道。中道即是十二因缘。十二因缘无作无求。以是义故。名为甚深。无有作者无有受者。以是义故复名甚深。不生而生不出而出。以是义故复名甚深。譬如炽火从因缘生。无有作者无有受者。是火灭已无有去处。无有来处。一切诸法亦复如是。无有作者无有受者。善男子。若有菩萨能如是知。当知是人则得受记

尔时世尊说是法时。八千菩萨得无生法忍。得是忍已。上升虚空七多罗树。合掌恭敬而说偈言

&nbsp;&nbsp;&nbsp;&nbsp;若能观是色阴分&nbsp;&nbsp;&nbsp;&nbsp;及不可说无二相

&nbsp;&nbsp;&nbsp;&nbsp;是人即获平等智&nbsp;&nbsp;&nbsp;&nbsp;犹如先佛之所得

&nbsp;&nbsp;&nbsp;&nbsp;若观受想行识阴&nbsp;&nbsp;&nbsp;&nbsp;亦复如是无有二

&nbsp;&nbsp;&nbsp;&nbsp;能谛了知不可说&nbsp;&nbsp;&nbsp;&nbsp;即得受记如先佛

&nbsp;&nbsp;&nbsp;&nbsp;若欲观察入界等&nbsp;&nbsp;&nbsp;&nbsp;及一切法无二相

&nbsp;&nbsp;&nbsp;&nbsp;无声无字无有节&nbsp;&nbsp;&nbsp;&nbsp;是故诸法不可说

&nbsp;&nbsp;&nbsp;&nbsp;不可说分三世分&nbsp;&nbsp;&nbsp;&nbsp;即是一分无差别

&nbsp;&nbsp;&nbsp;&nbsp;实性真相悉平等&nbsp;&nbsp;&nbsp;&nbsp;如是观名义菩萨

&nbsp;&nbsp;&nbsp;&nbsp;贪欲嗔恚及愚痴&nbsp;&nbsp;&nbsp;&nbsp;空无相愿悉平等

&nbsp;&nbsp;&nbsp;&nbsp;生死涅槃无差别&nbsp;&nbsp;&nbsp;&nbsp;佛法僧宝亦无二

&nbsp;&nbsp;&nbsp;&nbsp;一切法义不可说&nbsp;&nbsp;&nbsp;&nbsp;无有生灭如虚空

&nbsp;&nbsp;&nbsp;&nbsp;无作无受如火性&nbsp;&nbsp;&nbsp;&nbsp;从缘而生非缘灭

&nbsp;&nbsp;&nbsp;&nbsp;灭已不知去来处&nbsp;&nbsp;&nbsp;&nbsp;一切诸法亦如是

&nbsp;&nbsp;&nbsp;&nbsp;诸法皆从因缘生&nbsp;&nbsp;&nbsp;&nbsp;因缘断故名为灭

&nbsp;&nbsp;&nbsp;&nbsp;若法不生而不灭&nbsp;&nbsp;&nbsp;&nbsp;亦复不常而不断

&nbsp;&nbsp;&nbsp;&nbsp;即是甚深十二缘&nbsp;&nbsp;&nbsp;&nbsp;更不从缘而出生

&nbsp;&nbsp;&nbsp;&nbsp;本无有生而今生&nbsp;&nbsp;&nbsp;&nbsp;本无有出而今出

&nbsp;&nbsp;&nbsp;&nbsp;无有造作无受者&nbsp;&nbsp;&nbsp;&nbsp;无有诸因及果报

&nbsp;&nbsp;&nbsp;&nbsp;亦复非有而非无&nbsp;&nbsp;&nbsp;&nbsp;非有彼此二种相

&nbsp;&nbsp;&nbsp;&nbsp;亦不在内非在外&nbsp;&nbsp;&nbsp;&nbsp;即是甚深十二缘

&nbsp;&nbsp;&nbsp;&nbsp;是法本无而今有&nbsp;&nbsp;&nbsp;&nbsp;已有之法后还无

&nbsp;&nbsp;&nbsp;&nbsp;若是有法三世摄&nbsp;&nbsp;&nbsp;&nbsp;当知性相如前说

&nbsp;&nbsp;&nbsp;&nbsp;若是内法外中无&nbsp;&nbsp;&nbsp;&nbsp;外法之性内中无

&nbsp;&nbsp;&nbsp;&nbsp;一切诸法亦如是&nbsp;&nbsp;&nbsp;&nbsp;是名第一真空义

&nbsp;&nbsp;&nbsp;&nbsp;一切众生心本性&nbsp;&nbsp;&nbsp;&nbsp;清净无秽如虚空

&nbsp;&nbsp;&nbsp;&nbsp;凡夫不知心性故&nbsp;&nbsp;&nbsp;&nbsp;说客烦恼之所染

&nbsp;&nbsp;&nbsp;&nbsp;若诸烦恼能污心&nbsp;&nbsp;&nbsp;&nbsp;终不可净如垢秽

&nbsp;&nbsp;&nbsp;&nbsp;诸客烦恼障覆故&nbsp;&nbsp;&nbsp;&nbsp;说言凡夫心不净

&nbsp;&nbsp;&nbsp;&nbsp;如其心性本净者&nbsp;&nbsp;&nbsp;&nbsp;一切众生应解脱

&nbsp;&nbsp;&nbsp;&nbsp;以客烦恼障覆故&nbsp;&nbsp;&nbsp;&nbsp;是故不得于解脱

&nbsp;&nbsp;&nbsp;&nbsp;心不能生次第心&nbsp;&nbsp;&nbsp;&nbsp;心不能见次第心

&nbsp;&nbsp;&nbsp;&nbsp;一切诸心从缘生&nbsp;&nbsp;&nbsp;&nbsp;是故次第心不断

&nbsp;&nbsp;&nbsp;&nbsp;若能知见如是心&nbsp;&nbsp;&nbsp;&nbsp;犹如虚空及幻相

&nbsp;&nbsp;&nbsp;&nbsp;是人即得心自在&nbsp;&nbsp;&nbsp;&nbsp;亦能了知次第心

&nbsp;&nbsp;&nbsp;&nbsp;犹如幻师所作幻&nbsp;&nbsp;&nbsp;&nbsp;无量世业师亦尔

&nbsp;&nbsp;&nbsp;&nbsp;如心众生亦复然&nbsp;&nbsp;&nbsp;&nbsp;若知即得心自在

&nbsp;&nbsp;&nbsp;&nbsp;若有能得如是忍&nbsp;&nbsp;&nbsp;&nbsp;犹如幻法无因缘

&nbsp;&nbsp;&nbsp;&nbsp;若知如是不生贪&nbsp;&nbsp;&nbsp;&nbsp;不由因缘得解脱

&nbsp;&nbsp;&nbsp;&nbsp;一切众生诸心性&nbsp;&nbsp;&nbsp;&nbsp;如来摄为三世摄

&nbsp;&nbsp;&nbsp;&nbsp;犹如幻物无真性&nbsp;&nbsp;&nbsp;&nbsp;众生之心亦复然

&nbsp;&nbsp;&nbsp;&nbsp;心能了知诸众生&nbsp;&nbsp;&nbsp;&nbsp;众生亦能了于心

&nbsp;&nbsp;&nbsp;&nbsp;心者非色不可见&nbsp;&nbsp;&nbsp;&nbsp;如心众生亦复然

&nbsp;&nbsp;&nbsp;&nbsp;如众生性一切法&nbsp;&nbsp;&nbsp;&nbsp;无为之性不可说

&nbsp;&nbsp;&nbsp;&nbsp;如来学得真法性&nbsp;&nbsp;&nbsp;&nbsp;是故名为无碍智

&nbsp;&nbsp;&nbsp;&nbsp;一切凡夫不知见&nbsp;&nbsp;&nbsp;&nbsp;流转无量生死中

&nbsp;&nbsp;&nbsp;&nbsp;无明所覆迷于实&nbsp;&nbsp;&nbsp;&nbsp;不知如尔及法界

&nbsp;&nbsp;&nbsp;&nbsp;法界之性如虚空&nbsp;&nbsp;&nbsp;&nbsp;一切世间不能说

&nbsp;&nbsp;&nbsp;&nbsp;如来修集大慈悲&nbsp;&nbsp;&nbsp;&nbsp;无字法中而演说

&nbsp;&nbsp;&nbsp;&nbsp;犹如世间六种味&nbsp;&nbsp;&nbsp;&nbsp;各各不能自觉知

&nbsp;&nbsp;&nbsp;&nbsp;众生虽说阴入界&nbsp;&nbsp;&nbsp;&nbsp;而不能了其性相

&nbsp;&nbsp;&nbsp;&nbsp;众生智慧不生灭&nbsp;&nbsp;&nbsp;&nbsp;犹如虚空及以幻

&nbsp;&nbsp;&nbsp;&nbsp;远离一切颠倒故&nbsp;&nbsp;&nbsp;&nbsp;是则名为净智慧

&nbsp;&nbsp;&nbsp;&nbsp;如来觉了一切法&nbsp;&nbsp;&nbsp;&nbsp;无受无作如草木

&nbsp;&nbsp;&nbsp;&nbsp;若能观察如是法&nbsp;&nbsp;&nbsp;&nbsp;是人即得无生忍

&nbsp;&nbsp;&nbsp;&nbsp;若有无量诸菩萨&nbsp;&nbsp;&nbsp;&nbsp;获得如是忍辱者

&nbsp;&nbsp;&nbsp;&nbsp;是人即为无量佛&nbsp;&nbsp;&nbsp;&nbsp;授其无上菩提记

&nbsp;&nbsp;&nbsp;&nbsp;若能放舍内外物&nbsp;&nbsp;&nbsp;&nbsp;乃至不惜于身命

&nbsp;&nbsp;&nbsp;&nbsp;能调一切诸众生&nbsp;&nbsp;&nbsp;&nbsp;是人即为佛授记

&nbsp;&nbsp;&nbsp;&nbsp;若能清净诸众生&nbsp;&nbsp;&nbsp;&nbsp;既清净已不生慢

&nbsp;&nbsp;&nbsp;&nbsp;说诸众生悉清净&nbsp;&nbsp;&nbsp;&nbsp;以是因缘得受记

&nbsp;&nbsp;&nbsp;&nbsp;若知诸法念念灭&nbsp;&nbsp;&nbsp;&nbsp;为众生故修忍辱

&nbsp;&nbsp;&nbsp;&nbsp;复能演说众生忍&nbsp;&nbsp;&nbsp;&nbsp;因是忍故得受记

&nbsp;&nbsp;&nbsp;&nbsp;远离恶法勤精进&nbsp;&nbsp;&nbsp;&nbsp;为修善法不休息

&nbsp;&nbsp;&nbsp;&nbsp;若能演说勤精进&nbsp;&nbsp;&nbsp;&nbsp;因精进故得受记

&nbsp;&nbsp;&nbsp;&nbsp;一切诸法本性净&nbsp;&nbsp;&nbsp;&nbsp;平等无差如虚空

&nbsp;&nbsp;&nbsp;&nbsp;若能演说是平等&nbsp;&nbsp;&nbsp;&nbsp;因三昧故得受记

&nbsp;&nbsp;&nbsp;&nbsp;若能知法不可说&nbsp;&nbsp;&nbsp;&nbsp;说时不生于怖畏

&nbsp;&nbsp;&nbsp;&nbsp;能以方便化众生&nbsp;&nbsp;&nbsp;&nbsp;因是智故得受记

尔时魔王将四种兵车兵马兵象兵步兵来至佛所。魔自化身作比丘像。语不可说菩萨言。善男子。魔王波旬。今将四兵来至佛所。汝今欲设何等方便。不可说言。彼若来者我当令其发阿耨多罗三藐三菩提心。比丘言。善男子。彼魔波旬都无善心。云何能令发菩提心。不可说言。我当调伏令得善心。得善心已以是因缘。发阿耨多罗三藐三菩提心。云何调伏。我当往彼他化自在王。其境界彼当属我。既属我已我当随意而调伏之。尔时波旬闻是语已心生忧怖。即欲退还而不能得复作是念。我于今者既不被缚又不得解。亦复不能作神通力。时魔即闻空中声曰。是不可说神通之力。魔王波旬。即时便前向不可说。礼拜忏悔而作是言。我今舍离一切魔业。不可说言。波旬。谁系缚汝。波旬答言。善男子。我无系放而不能行。不可说言。善男子。如汝今者。不系不放而不能行。一切众生亦复如是。无系无放而不能行。何以故。无明爱等颠倒系缚不得解脱。波旬。汝今若欲坏系缚者。应当速发阿耨多罗三藐三菩提心。波旬答言。善男子。一切众生成就几法。能发无上菩提心耶。波旬。众生成就十六种法。能发阿耨多罗三藐三菩提心。何等十六。所谓常修上心莹磨诸根。勤修诸善庄严功德。至心持戒不生悔厌。修集大悲怜愍众生。信佛世尊有大慈悲。为诸众生受行诸苦。能坏众生所有苦恼。调伏诸根具足正念。心无所畏不求诸有。乐求佛智不乐二乘。受乐无慢受苦无悔。恭敬智慧破坏憍慢。知恩报恩具足身力。护持正法不断三宝。是名十六。善男子。若有众生具如是法。当知是人能发阿耨多罗三藐三菩提心。波旬言。善男子。众生若具如是等法。能发阿耨多罗三藐三菩提心者。我今实无如是等法。云何能发无上道心。不可说言。波旬。譬如种树为华果实。初虽未有当知其后必得不疑。众生若为向菩提心行。亦复如是。虽未现有。渐渐当得是十六法。波旬言。善哉善哉。善男子。如汝所说。说是法时天与人众。三万二千。发阿耨多罗三藐三菩提心。波旬言。善男子。云何名为向菩提心行。善男子。有三十二法。向菩提心而得增长。何等三十二。一者至心。二者定心。三者净心。四者欲心。五者不放逸心。六者修集善法。七者庄严趣向无上菩提。八者能以四摄摄取众生。九者乐行方便。十者调伏众生。十一者能熟众生。十二者能知因缘。十三者勤行精进。十四者亲近善友。十五者具足信心。十六者具足信心故便生欢喜。十七者。供养恭敬师长和上有德之人。十八者能瞻病苦。十九者能善思惟。二十者如法而住。二十一者为护法故不惜身命。二十二者成就总持。二十三者具足念心。二十四者能说深法。二十五者具足智慧。二十六者具足诸力。二十七者愿于菩提。二十八者不舍众生。二十九者修集慈悲喜舍之心。三十者。游于生死心不生悔。三十一者为受身故庄严福德。为发净愿庄严智慧。三十二者知一切法不可宣说。是名三十二。菩萨若能增长是法。必得阿耨多罗三藐三菩提。善男子。譬如秋夜初月增长亦明亦净。众生未发菩提之心。具足如是三十二法。亦复如是。善男子。菩萨若能具足如是三十二法得妙色相。常为天人之所供养。能舍一切不求果报。发大誓愿净于三世。持戒完净不漏不破。修于忍辱得从闻善。无生法忍庄严善法。身心寂静不贪善根。终不修集爱味诸禅。亦不修习缘众生慈。唯修法缘无缘之慈。修集大悲作他所作。知恩报恩不舍众生。乐听正法如闻而说。演说法时无有食想。能调自他离贪恚心。以四摄法摄取众生。修行福智二种庄严。毗婆舍那及舍摩他。具足念心净诸威仪。成就获得四无碍智。身口意业从于智慧。其心坚固无有退转。常能利益一切众生。波旬。为诸众生入佛法故。示有文字音声演说。第一义中都无如是文字声说。是则名为一切法性。一切法性性不可说。波旬言。善男子。若一切法不可说者。菩萨云何发大誓愿向于菩提。不可说言。波旬。譬如虚空其性无边。是中宁可作井池不。不也善男子。波旬。若一切法性无不可说者。终不可证不可宣说。波旬言。云何名为发菩提心。不可说言。了知贪性则名发心。若复了知嗔痴悭妒阴入诸界。无明行识名色六入。乃至生老病死大苦是名发心。波旬言。一切诸法有何等性。波旬。一切诸法无出是性。波旬言。云何无出。夫无出者即无魔迹。魔迹即是我及我所。离我我所是名无出。觉观因缘行想聚取。说想非想生灭善恶。有漏无漏有为无为。世及出世即是魔迹。若无如是即是无出。说是法时八千菩萨得无生忍。虚空之中出如是声。善哉善哉。波旬。说是法时八千菩萨得无生忍。波旬言。善男子。菩萨具足何等法故得无生忍。空中声曰。修集具足六波罗蜜得无生忍。尔时不可说菩萨白佛言。世尊唯愿如来。为诸菩萨说不可说。佛言。善男子。若有菩萨。行檀波罗蜜时。观身如幻。观受如梦。观于菩提犹如虚空。行施之时不见一法。是名檀波罗蜜不可宣说。若有菩萨观戒戒地毁戒及地。观诸众生无有我性。观于法性。是名持戒不毁破戒。具足戒已不发三眼。一持戒眼。二破戒眼三菩萨眼。虽复持戒不求一法。不见菩提去来现在。是名尸波罗蜜不可宣说。善男子。若有菩萨观诸众生。不生不出而修于忍。观于菩提众生诸法皆悉空寂。众生空中无嗔喜心。亦复不觉一法怨相而修于忍。亦复不觉远离一法而修于忍。是名羼提波罗蜜不可宣说。善男子。若有菩萨勤行精进。都不见有身口意等一法是生一法是灭。而修精进不坏法界。为度众生而修庄严。于空无我不生错乱。为欲具足一切佛法而行庄严。闻说佛法即是无法。于是事中不生恐怖。清净庄严如来世界。虽复庄严观之如空。亦不庄严转于法轮。何以故。一切法性不可说故。是名毗梨耶波罗蜜不可宣说。善男子。若有菩萨修禅波罗蜜。修已不见过去心性。净本性已不见住处。亦复不见贪恚痴心上中下心及无贪恚。愚痴慧心亦不分别。何以故。如贪恚痴性。无贪恚痴亦复如是。如是观已亦入禅定。亦不能作平等平等。亦不能以不平等法而作平等。亦能了知阴界诸入。善恶净秽。有漏无漏。世间出世间。生死涅槃对治等法。是名禅波罗蜜不可宣说。善男子。云何名为不可宣说般若波罗蜜。若无慧行。无我我所众生寿命士夫。常断有无等见。欲界色界及无色界是名无行。无有诤讼无去无来。是则名为随于慧行。离无明闇及恶邪见。观如是法即真实观。善男子。火灾起时一切烧尽。无有因缘唯除虚空。菩萨行是不可宣说般若波罗蜜时。亦复如是无有因缘。见一切法本性尽灭。以方便故为诸众生宣说涅槃。亦知众生无有名字。以方便故宣说名字。以慧力故知过去未来说于出灭。虽复了知无有身心。以方便故说于身心。虽知诸法不可宣说。为众生故方便而说。虽知无施及以受者。以方便故说施说受。虽知诸法本性清净。以方便故说有禁戒。虽知诸法本无嗔性。以方便故修集忍辱虽知无修无有远离。以方便故勤修精进。虽知诸法本性寂静。以方便故修行禅定。虽知无有生死涅槃。以方便故修集智慧。虽知诸法本性自灭。以方便故说于涅槃即是般若。夫般若者无声名字不可宣说。不可见闻无心无识。不取不舍非我我所。非有处所形质规矩。不高不下非色非见。非对非作非觉非想。无有住处非去来现在。非色声香味触法意。非明非闇非是虚空。非内非外非作非有。非肥非瘦非增非减。本性清净非贪恚痴。亦非狂乱无有边际不可称量。是名般若波罗蜜不可宣说。说是法时。魔王波旬。于系得脱心生欢喜即作是言。如我今闻不可说法而得解脱。若有善男子善女人闻是法者。亦当如我于颠倒中而得解脱。一切众魔不得其便。尔时会中万二千众生。发阿耨多罗三藐三菩提心。是时阿难白佛言。世尊。如是正法名字何等云何奉持。佛告阿难。是经名为方等大集。亦复名为不可说法。亦复名入一切佛法。断一切佛所有名字。若有人能顶戴受持如是等法。即能获得阿耨多罗三藐三菩提。尔时空中多设伎乐香华。供养不可说菩萨。是时三千大千世界六种震动