## 大方等大集经 第五十一卷

高齐天竺三藏那连提耶舍译

### 月藏分第十四诸恶鬼神得敬信品第八之二

诸仁者。于彼何者是禅清净平等。有禅声闻缘觉如来共。有禅缘觉如来共不共声闻。有如来禅不共声闻缘觉。有如来禅共声闻缘觉一切众生

诸仁者。于彼何禅声闻缘觉如来共。若有众生。求乐离苦观后世畏。是人修行布施清净平等时。若有正趣正发心者。应到其所起卑下心随顺供养。从彼人边得闻正法。闻已知义如法修行。心乐离欲流注相续。是人得离诸欲恶不善法。有觉有观离生喜乐入初禅。无觉无观定生喜乐入第二禅。离喜行舍念增上正知入第三禅。舍苦舍乐先灭忧喜不苦不乐舍念清净入第四禅。度一切想灭有对想不念别异想入无边虚空处。度无边虚空处入无边识处。度无边识处入无所有处。度无所有处入非想非非想处。度非想非非想处入灭受想定

诸仁者。住初禅者灭音声刺。住第二禅者灭觉观刺。住第三禅者灭喜刺。住第四禅者灭出入息刺。住无边虚空处者灭色刺。住无边识处者灭虚空刺。住无所有处者灭识刺。住非想非非想处者灭无所有刺。住灭受想者灭受想刺。是名身行得倚口行得倚意行得倚。八解脱禅士。得灭尽定到彼岸。阿罗汉依此处得四念处四正勤四如意足五根五力七觉分八圣道分三解脱门四无碍辩。依此处得奢摩他毗婆舍那。此非菩萨行清净平等。不得四摄事四梵住三不护四无所畏十力十八不共法一切智智。是名禅波罗蜜平等声闻缘觉如来共

诸仁者。若复有人。先修缘觉乘退入声闻乘行声闻行。是人入初禅乃至入灭尽定。依此定得三解脱门四无碍辩。不得四摄事四梵住三不护。乃至不得一切智智。是名禅平等声闻缘觉如来共

诸仁者。若复有人。先修大乘退入声闻乘。是人入初禅乃至入灭尽定。得三解脱门四摄事四梵住。不得三不护。乃至不得一切智智。是名禅平等声闻缘觉如来共

诸仁者。于彼何禅缘觉如来共不共声闻。若有众生。久修声闻乘后入缘觉乘。是人昔来未得初禅。得已思惟求因缘法。乃至得第四禅已思惟求因缘法。入空无愿无相三昧。以彼三昧思惟舍离证无色定。以彼三解脱门入灭尽定。于一切处思惟求缘觉法。是人求于因缘第一义三行灭无余非想受灭。是名禅平等缘觉如来共不共声闻。若复有人。未学声闻乘善学缘觉乘。是人入初禅思惟求因缘法。是人依初禅超彼余禅及无色定。入三行灭无余第一义灭定。是名禅平等缘觉如来共不共声闻

诸仁者。若复有人。未学声闻缘觉乘。先学大乘退入缘觉乘。是人入初禅。于彼禅中思惟求因缘法。如是乃至第四禅中思惟求因缘法。如是四无色定一切处思惟求因缘法。如是三行灭无余第一义灭定。以三解脱门得不可说三昧。其处无生无灭。非证非修非有非无。非此岸非彼岸。非闇非明。非可测非分别非不分别。是名佉伽毗沙拏劫(佉伽齐云犀牛毗沙拏云角)辟支佛世间独福田。是名禅清净平等第一义缘觉如来共不共声闻。其处一切生死有海断。行苦苦苦坏苦断。于不可说义能自觉知。是名第一义禅清净平等

诸仁者。于彼何者如来第一义禅清净平等不共声闻缘觉。若如来入初禅。不依阴入定。不依界入定。不依入入定。不依地界水火风界入定。不依虚空处界识处界无所有处界非想非非想处界入定。不依灭界入定。不依现在及未来世入定。不依生不依灭入定。不依有不依无入定。无所依不依所依。如如来入初禅如是。第二第三第四禅虚空处界识处界无所有处界非想非非想处界如是。如来入灭界定不依阴入定。乃至不依所依。如来入灭界定。是名如来第一义禅清净平等不共声闻缘觉

诸仁者。于彼何者是如来禅清净平等共声闻缘觉一切众生。如来入世间初禅。乃至入世间第四禅。缘觉声闻亦能入世间初禅乃至第四禅。一切众生劫欲尽时。亦曾能入世间初禅乃至第四禅。于后恶心因缘退失修禅。嗔恶粗穬不观后世畏。于诸众生无有慈愍。食其血肉趣三恶道

复次如如来入世间初禅。乃至入世间第四禅。彼一切众生。若天若人畜生饿鬼地狱众生作是念。如来心心数法行在何处住在何住。彼一切众生乃至虫蚁。佛力加故。亦如实知佛心心数法住于初禅。乃至知住第四禅。此亦是如来禅平等共一切众生。此禅平等。非一切声闻辟支佛地。是名禅清净平等。诸仁者。于彼何者智器清净平等。智有二种。一者世间智。二者出世间智。诸仁者。何者世间智。其世俗书典。口所言说结集解释。言语之道音声演说。文字显示闻诸论说。若书字句义。若算若数若印。若种种苦行法。若学工巧事。如是所说种种作业。随其所求皆得成就。诸余三世俗念作事。若触若受若想若思若念。如是一切非涅槃器。是名世间智器平等。诸仁者。于彼何者世间智器平等。诸仁者。世间智器平等者。布施持戒忍辱精进禅定闻慧智器平等何者世间布施智器平等。诸仁者。若有人乃至尽形休息杀生偷盗邪淫妄语饮酒诸放逸处。于一切众生安住慈心怜愍心救济心是涅槃器。诸仁者。是名世间布施智器平等

诸仁者。于彼何者世间戒智器平等。诸仁者。若于一切众生具哀愍心观后世畏。常住慈心柔软心利益心无怨仇心无嫉妒心无粗穬心无两舌心无憍逸心安住慈心。诸仁者。是名世间戒智器平等

诸仁者。于彼何者世间忍智器平等。诸仁者。若闻众生种种恶口纯粗穬言。闻已不取不起卒暴不生变浊不现嗔相。于诸众生亦复能忍。不顺言辞音声所出。诸仁者。是名世间忍智器平等

诸仁者。若见众生于其我所作恶作过作罪作无利益。若坏色若坏声香味触若坏身若坏命。于此众生常能修忍应如是学。是诸众生。从无始流转习贪恚痴离善知识未曾修学。我近善知识我能修学我求一切乐。若于一切众生不起嗔嫌。是人得一切乐。是故于彼一切众生见已不取不起卒暴不生变浊不现嗔相。是名世间忍智器平等

诸仁者。于彼何者世间精进智器平等。诸仁者。若于众生勤施不断。及修戒忍精进禅智不断。诸仁者。是名世间精进智器平等

诸仁者。于彼何者世间禅智器平等。诸仁者若入世间初禅乃至第四禅。入无边虚空处乃至非想非非想处。诸仁者。是名世间禅智器平等

诸仁者。于彼何者世间闻慧智器平等。诸仁者。若与如是空法相应。大乘言教有所堪能。读诵受持言辞清净。为人演说不谄不幻。一切烦恼恶业障尽。知法知义。是人于彼言教知法知义。昼夜精勤求无上智。诸仁者。是名世间闻慧智器平等

诸仁者。于彼何者出世间智器平等。诸仁者若善男子。不取色受想行识。不取眼色不取眼识不取眼触。不取眼触因缘生若苦若乐不苦不乐。如是乃至不取意法不取意识不取意触。不取意触因缘生若苦若乐不苦不乐。如是不取地界水火风界。不取虚空界。乃至不取非想非非想界。不取现在及未来世。不取善不善。不取有漏无漏。不取声闻乘。不取缘觉乘。不取无上大乘。不取三界不取三乘。不取有不取无。不取无所有无有言说。得无缘慈三昧。非诸声闻辟支佛地是人以此三昧故。能见入首楞严三昧门。次第当得首楞严三昧。诸仁者。是名出世间智器清净平等。非决定清净平等。是方便力求智平等

诸仁者。于彼何者安住出世间一切法器般若一切法界清净平等。诸仁者。一切法界。非肉眼见非天眼见。是圣法慧眼相应。以圣慧眼观诸法界不增不减。不见诸法有盛有衰。不见近远方所无所至去。不见有生有灭。是人如是见诸法清净平等时。更不见众生有实可得。若入众生不可得。是人则得入一切法不可得。何以故。不离众生有一切法。不离一切法有众生。其众生体性是一切法体性。其一切法体性是众生体性。其一切法体性是我体性。其我体性是一切法体性。其一切法体性是佛法体性。其佛法体性是无我界体性。其无我界体性是实际体性。其实际体性是如如体性。如是知一切法。诸仁者。是名安住出世间一切法器般若一切法界出世间智器清净平等

诸仁者。于彼何者出世间一切法器清净平等。若菩萨摩诃萨如是安住般若入禅定时。不见有法可得。住于禅定而不舍离于一切法境界。无住无灭无所觉知住于禅定。是人不以身禅住于禅定。不以心禅住于禅定。是人住如是禅时。入于如如实际法界。能入诸法无所取着。超过一切声闻辟支佛上。是人于如是禅住于禅定。是未决定菩萨。能断一切诸烦恼见及上烦恼缠。若复菩萨能住如是禅者。则能入于一切诸法。入此法时能知众生善恶诸欲而成熟之。是人不见众生。不见我人寿命众数生者养育作者使作者起者使起者受者使受者。是人若复入于如如法界时。见诸众生颠倒烦恼。以颠倒故受种种苦。是人如是入于微细如如实际法界。是菩萨于众生不见众生而成熟之。众生非实故。众生无众生故。众生无我故。众生离故。众生无自性故。众生不可说故。众生空故。众生无相故。众生无愿故。众生无作故。众生如性故。众生无生故。众生不灭故。众生清净故。而成熟众生如是亦不见我。乃至不见受者。亦不坏事。是诸法自性相。不可说不可说法界。一切语言文字不能说不可显示无所有。是菩萨以大悲故。于不可说法而说诸法。此有漏此无漏。此世间此出世间。此有罪此无罪。此有为此无为。此有烦恼此无烦恼。此应修行此应舍离。此凡夫法此学法。此无学法。此缘觉法。此菩萨法。此佛法。诸仁者。是未决定菩萨。如是安住出世间一切法器般若入一切法界。清净平等分别说法。菩萨于所说法不见其相。诸仁者。譬如幻者。遍虚空界化作种种色种种花。未曾作事而能现作。佛不出世。于彼花中。能出如是妙义句味。入于法门演法音声。作如是事。是为难不。时一切天人及鬼神众作如是言。大德婆伽婆。此事为难。大德修伽陀。此第一难。佛言。诸仁者。此转难此第一转难。其未决定菩萨。于无所属法如是法。无色不可见非文字非言说。自未知未证未善修未自在未到彼岸。而能于他众生除诸烦恼而成熟之。此为转难。彼诸众生。于如是甚深无言说法未作证。闻已不谤。此为第一转难。彼诸众生。能碎一切诸烦恼树。住柔软心作业心。于一切众生慈心愍心不害心悲心共心同心。彼诸众生。以柔软心故。枯竭有海渡烦恼海速入无畏城。于如是无言说未作证。闻已不谤。彼亦转难第一转难。何故汝等恶心鬼神不自制心。于诸众生不作柔软心。不观后世畏。诸仁者。若有住出世间一切法器清净平等三昧菩萨摩诃萨。能使一切众生守护六根各住自境。岂况不能遮障汝等恶心鬼神。是善丈夫皆得是法住大慈大悲心不恼于他。何以故。以修大慈大悲方便力故不恼于他。是诸菩萨入如是甚深法已。能掷众生虚空界中。多亿那由他劫各不相见。岂况不能制于汝等诸恶鬼神。亦复能掷一切众生世界中间大黑闇处。乃至能令一切众生唯食风食水食土食石。是诸菩萨以住如是甚深出世间法器清净平等三昧故。能令一切众生于多亿劫不食。岂况不能制于汝等食他众生精气血肉诸恶鬼神。何故纵舍汝等。是诸菩萨以大慈大悲方便力故纵舍汝等。于此四天下所有菩萨摩诃萨。安住如是甚深出世间法器清净平等三昧。其名曰众自在菩萨。慈自在菩萨。文殊音菩萨。电自在菩萨。日自在菩萨。月自在菩萨。地自在菩萨。想自在菩萨。观世自在菩萨。水自在菩萨。如是等万八千菩萨摩诃萨居此四天下。彼诸菩萨摩诃萨住此十种第一甚深出世间一切法器清净平等。何等为十。所谓众生平等。法平等。清净平等。布施平等。戒平等。忍平等。精进平等。禅平等。般若平等。一切法清净平等。住此十种第一甚深出世间一切法器清净平等三昧菩萨摩诃萨。一一皆能制于汝等诸恶鬼神。如上所说。何故纵舍汝等。是诸菩萨以修大慈大悲方便力故纵舍汝等。何况如来应正遍知明行足善逝世间解无上士调御丈夫天人师佛世尊。诸仁者。假使一切众生。住如是十种出世间甚深一切法器清净平等。如前所说菩萨摩诃萨。以一如来一念之智胜于彼等。何况如来于一切时。以大悲心覆护汝等。不生嗔恚亦不弃舍。如来于一切时怜愍汝等。欲令得于利益安乐。汝等如是无有惭愧。不观后世畏。于一切众生作不愍心不柔软心恶心怨心不慈心不悲心。汝等不应作是非法。欲重明此义。而说偈言

&nbsp;&nbsp;&nbsp;&nbsp;大雄见如是&nbsp;&nbsp;&nbsp;&nbsp;无余鬼神集

&nbsp;&nbsp;&nbsp;&nbsp;即时举右臂&nbsp;&nbsp;&nbsp;&nbsp;宣说如是言

&nbsp;&nbsp;&nbsp;&nbsp;佛出世甚难&nbsp;&nbsp;&nbsp;&nbsp;法僧亦复难

&nbsp;&nbsp;&nbsp;&nbsp;众生净信难&nbsp;&nbsp;&nbsp;&nbsp;离诸难亦难

&nbsp;&nbsp;&nbsp;&nbsp;哀愍众生难&nbsp;&nbsp;&nbsp;&nbsp;知足第一难

&nbsp;&nbsp;&nbsp;&nbsp;得闻正法难&nbsp;&nbsp;&nbsp;&nbsp;能修第一难

&nbsp;&nbsp;&nbsp;&nbsp;得知难平等&nbsp;&nbsp;&nbsp;&nbsp;于世常受乐

&nbsp;&nbsp;&nbsp;&nbsp;此十平等处&nbsp;&nbsp;&nbsp;&nbsp;智者当速知

&nbsp;&nbsp;&nbsp;&nbsp;初众生平等&nbsp;&nbsp;&nbsp;&nbsp;舍离诸恶业

&nbsp;&nbsp;&nbsp;&nbsp;造作诸善业&nbsp;&nbsp;&nbsp;&nbsp;久受于胜乐

&nbsp;&nbsp;&nbsp;&nbsp;修行法平等&nbsp;&nbsp;&nbsp;&nbsp;一切法等等

&nbsp;&nbsp;&nbsp;&nbsp;佛声闻缘觉&nbsp;&nbsp;&nbsp;&nbsp;凡夫等如如

&nbsp;&nbsp;&nbsp;&nbsp;此清净平等&nbsp;&nbsp;&nbsp;&nbsp;于彼人中得

&nbsp;&nbsp;&nbsp;&nbsp;远离取境界&nbsp;&nbsp;&nbsp;&nbsp;亦复不坏我

&nbsp;&nbsp;&nbsp;&nbsp;布施平等喜&nbsp;&nbsp;&nbsp;&nbsp;不害他众生

&nbsp;&nbsp;&nbsp;&nbsp;不夺活命具&nbsp;&nbsp;&nbsp;&nbsp;不坏诸花果

&nbsp;&nbsp;&nbsp;&nbsp;无有一众生&nbsp;&nbsp;&nbsp;&nbsp;非我父母者

&nbsp;&nbsp;&nbsp;&nbsp;一切诸众生&nbsp;&nbsp;&nbsp;&nbsp;曾与我亲知

&nbsp;&nbsp;&nbsp;&nbsp;我更不触恼&nbsp;&nbsp;&nbsp;&nbsp;乃至一众生

&nbsp;&nbsp;&nbsp;&nbsp;休息于非时&nbsp;&nbsp;&nbsp;&nbsp;一切恶风雨

&nbsp;&nbsp;&nbsp;&nbsp;丰盛可乐事&nbsp;&nbsp;&nbsp;&nbsp;养育诸亲知

&nbsp;&nbsp;&nbsp;&nbsp;众生精气增&nbsp;&nbsp;&nbsp;&nbsp;常得不损减

&nbsp;&nbsp;&nbsp;&nbsp;不气嘘他身&nbsp;&nbsp;&nbsp;&nbsp;不嗔恶眼视

&nbsp;&nbsp;&nbsp;&nbsp;不夺他精气&nbsp;&nbsp;&nbsp;&nbsp;充满一切乐

&nbsp;&nbsp;&nbsp;&nbsp;我心利一切&nbsp;&nbsp;&nbsp;&nbsp;不嗔有失者

&nbsp;&nbsp;&nbsp;&nbsp;为断诸烦恼&nbsp;&nbsp;&nbsp;&nbsp;求于诸佛法

&nbsp;&nbsp;&nbsp;&nbsp;十种善业道&nbsp;&nbsp;&nbsp;&nbsp;智者常守护

&nbsp;&nbsp;&nbsp;&nbsp;于世常欢喜&nbsp;&nbsp;&nbsp;&nbsp;后得见涅槃

&nbsp;&nbsp;&nbsp;&nbsp;不依阴持戒&nbsp;&nbsp;&nbsp;&nbsp;亦不依界入

&nbsp;&nbsp;&nbsp;&nbsp;灭诸有支戒&nbsp;&nbsp;&nbsp;&nbsp;灭诸有渴爱

&nbsp;&nbsp;&nbsp;&nbsp;舍离种种想&nbsp;&nbsp;&nbsp;&nbsp;能息于嗔怒

&nbsp;&nbsp;&nbsp;&nbsp;如是字言合&nbsp;&nbsp;&nbsp;&nbsp;智者离分别

&nbsp;&nbsp;&nbsp;&nbsp;如虚空空故&nbsp;&nbsp;&nbsp;&nbsp;离一切分别

&nbsp;&nbsp;&nbsp;&nbsp;如是修忍者&nbsp;&nbsp;&nbsp;&nbsp;智者离分别

&nbsp;&nbsp;&nbsp;&nbsp;譬如空中月&nbsp;&nbsp;&nbsp;&nbsp;众星共围绕

&nbsp;&nbsp;&nbsp;&nbsp;如是修忍者&nbsp;&nbsp;&nbsp;&nbsp;安隐众中显

&nbsp;&nbsp;&nbsp;&nbsp;月光照摩尼&nbsp;&nbsp;&nbsp;&nbsp;海水得盈满

&nbsp;&nbsp;&nbsp;&nbsp;忍照恶心鬼&nbsp;&nbsp;&nbsp;&nbsp;令得清净信

&nbsp;&nbsp;&nbsp;&nbsp;一切离诸恶&nbsp;&nbsp;&nbsp;&nbsp;修于菩提行

&nbsp;&nbsp;&nbsp;&nbsp;彼众生次第&nbsp;&nbsp;&nbsp;&nbsp;能满诸佛海

&nbsp;&nbsp;&nbsp;&nbsp;我昔作仙人&nbsp;&nbsp;&nbsp;&nbsp;林中修忍辱

&nbsp;&nbsp;&nbsp;&nbsp;节节支解身&nbsp;&nbsp;&nbsp;&nbsp;不起嗔怒心

&nbsp;&nbsp;&nbsp;&nbsp;作兔为仙人&nbsp;&nbsp;&nbsp;&nbsp;自投身入火

&nbsp;&nbsp;&nbsp;&nbsp;我以修忍故&nbsp;&nbsp;&nbsp;&nbsp;火变为莲池

&nbsp;&nbsp;&nbsp;&nbsp;我以彼忍力&nbsp;&nbsp;&nbsp;&nbsp;成熟多众生

&nbsp;&nbsp;&nbsp;&nbsp;今诸阿罗汉&nbsp;&nbsp;&nbsp;&nbsp;无有如是忍

&nbsp;&nbsp;&nbsp;&nbsp;智者常精进&nbsp;&nbsp;&nbsp;&nbsp;修行为福慧

&nbsp;&nbsp;&nbsp;&nbsp;智海得增满&nbsp;&nbsp;&nbsp;&nbsp;得成诸佛海

&nbsp;&nbsp;&nbsp;&nbsp;修禅及般若&nbsp;&nbsp;&nbsp;&nbsp;得离诸烦恼

&nbsp;&nbsp;&nbsp;&nbsp;不分别三界&nbsp;&nbsp;&nbsp;&nbsp;得住于如如

&nbsp;&nbsp;&nbsp;&nbsp;智者修禅智&nbsp;&nbsp;&nbsp;&nbsp;出世住实际

&nbsp;&nbsp;&nbsp;&nbsp;不染于诸法&nbsp;&nbsp;&nbsp;&nbsp;离一切分别

&nbsp;&nbsp;&nbsp;&nbsp;不分别诸法&nbsp;&nbsp;&nbsp;&nbsp;不见有众生

&nbsp;&nbsp;&nbsp;&nbsp;诸法唯一相&nbsp;&nbsp;&nbsp;&nbsp;得见佛境界

&nbsp;&nbsp;&nbsp;&nbsp;无量菩萨众&nbsp;&nbsp;&nbsp;&nbsp;安住此法性

&nbsp;&nbsp;&nbsp;&nbsp;不恼于汝等&nbsp;&nbsp;&nbsp;&nbsp;以住圣般若

&nbsp;&nbsp;&nbsp;&nbsp;如来于汝等&nbsp;&nbsp;&nbsp;&nbsp;容恕不为恼

&nbsp;&nbsp;&nbsp;&nbsp;汝等无羞耻&nbsp;&nbsp;&nbsp;&nbsp;远离于惭愧

&nbsp;&nbsp;&nbsp;&nbsp;作恶诸众生&nbsp;&nbsp;&nbsp;&nbsp;弊性多刚强

&nbsp;&nbsp;&nbsp;&nbsp;见佛大勇猛&nbsp;&nbsp;&nbsp;&nbsp;皆得柔软心

&nbsp;&nbsp;&nbsp;&nbsp;汝等各应当&nbsp;&nbsp;&nbsp;&nbsp;自遮己恶心

&nbsp;&nbsp;&nbsp;&nbsp;汝等当次第&nbsp;&nbsp;&nbsp;&nbsp;速证大涅槃

&nbsp;&nbsp;&nbsp;&nbsp;汝等若柔软&nbsp;&nbsp;&nbsp;&nbsp;得离诸恶业

&nbsp;&nbsp;&nbsp;&nbsp;为护此法故&nbsp;&nbsp;&nbsp;&nbsp;付嘱于汝等

&nbsp;&nbsp;&nbsp;&nbsp;我所说声闻&nbsp;&nbsp;&nbsp;&nbsp;具智大名称

&nbsp;&nbsp;&nbsp;&nbsp;彼怜愍汝等&nbsp;&nbsp;&nbsp;&nbsp;令得福智慧

&nbsp;&nbsp;&nbsp;&nbsp;当得饮食利&nbsp;&nbsp;&nbsp;&nbsp;诸天所供养

&nbsp;&nbsp;&nbsp;&nbsp;得于胜住处&nbsp;&nbsp;&nbsp;&nbsp;及得增寿命

&nbsp;&nbsp;&nbsp;&nbsp;若闻导师语&nbsp;&nbsp;&nbsp;&nbsp;如说能修行

&nbsp;&nbsp;&nbsp;&nbsp;人天世间中&nbsp;&nbsp;&nbsp;&nbsp;常受胜乐报

尔时世尊于彼诸恶鬼神众中说法讫时。于彼诸恶鬼神众中。彼恶鬼神昔于佛法作决定信。彼于后时近恶知识心见他过。以是因缘生恶鬼神。彼九十二那由他百千诸恶鬼神得住须陀洹果。亿那由他频婆罗百千诸恶鬼神昔行大乘者得随顺忍。无量阿僧祇诸恶鬼神得柔软心。得已复发阿耨多罗三藐三菩提心

尔时于彼鬼神众中。有罗刹王名牛王目。与万罗刹王合掌向佛。一心敬礼而作是言。大德婆伽婆。我等为嗔使故久于世间受不爱果。我等今者承佛神力得自忆念此贤劫中宿命之事。我等于鸠留孙如来法中曾得出家。诵持八万大乘法聚。复诵八万声闻法聚。发阿耨多罗三藐三菩提愿。我等彼时于阿兰若住法比丘所起嗔怒心。以是业障于彼命终生于地狱。久被烧煮失念无余。于彼命终生此食他血肉恶罗刹中。正由我等昔出家时共作恶业。今受于此恶罗刹身。为饮食故断无量亿那由他百千众生命。以是我等今于佛所悔诸恶业更不复作。如是至三。至到坚固修行律仪。惟愿世尊。授于我等阿耨多罗三藐三菩提记

佛言。诸仁者。我不见更有一法远离菩提心如于阿兰若比丘所而起恶心者。诸仁者。于未来世。此贤劫最后如来名曰卢遮。彼佛当授汝等胜菩提记。彼万罗刹王垂泪而言。宁处地狱不作人身于阿兰若比丘所一念之顷。而起恶心。以彼能断一切善故。何况数数而起恶心

尔时复有诸恶鬼神敬信三宝。住柔软心观后世畏。一切同音而作是言。大德婆伽婆。我等从今休息诸恶。忏悔过去一切恶业。我等今当食花食香食果食水食风食法食喜。更不恼他。护持佛法受佛付嘱为久住故。及受世尊声闻弟子住阿兰若者增上护持。佛言。善哉善哉。善丈夫。汝等应当如是善受我之付嘱。我今复以汝等付嘱。贤劫一切菩萨一切声闻。彼怜愍汝等。于其昼夜作善助道。与汝善分称名劝请。以是汝等增长精气大力威德及大功能亲知眷属。彼彼如是护持我法故。亦复善护阿兰若住法比丘若大乘小乘。如是如是精气增长乃至眷属。如是如是汝等作胜供养三世诸佛。以此善根能舍恶趣得世间乐及涅槃乐

### 大集经月藏分第十二诸天王护持品第九

尔时世尊。示世间故。问娑婆世界主大梵天王言。此四天下是谁能作护持养育。时娑婆世界主大梵天王作如是言。大德婆伽婆。兜率陀天王。共无量百千兜率陀天子。护持养育北郁单越。他化自在天王。共无量百千他化自在天子。护持养育东弗婆提。化乐天王。共无量百千化乐天子。护持养育南阎浮提。须夜摩天王。共无量百千须夜摩天子。护持养育西瞿陀尼

大德婆伽婆。毗沙门天王。共无量百千诸夜叉众。护持养育北郁单越。提头赖吒天王。共无量百千乾闼婆众护持养育东弗婆提。毗楼勒叉天王。共无量百千鸠槃茶众护持养育南阎浮提。毗楼博叉天王。共无量百千龙众护持养育西瞿陀尼

大德婆伽婆。天仙七宿三曜三天童女护持养育北郁单越。彼天仙七宿者。虚危室辟奎娄胃。三曜者。镇星岁星荧惑星。三天童女者。鸠槃弥那迷沙。大德婆伽婆。彼天仙七宿中。虚危室三宿是镇星土境。鸠槃是辰。辟奎二宿是岁星土境。弥那是辰。娄胃二宿是荧惑土境。迷沙是辰。大德婆伽婆。如是天仙七宿三曜三天童女护持养育北郁单越

大德婆伽婆。天仙七宿三曜三天童女护持养育东弗婆提。彼天仙七宿者。昴毕觜参井鬼柳。三曜者太白星岁星月。三天童女者。毗利沙弥偷那羯迦吒迦。大德婆伽婆。彼天仙七宿中。昴毕二宿是太白土境。毗利沙是辰。觜参井三宿是岁星土境。弥偷那是辰鬼柳二宿是月土境。羯迦吒迦是辰。大德婆伽婆。如是天仙七宿三曜三天童女护持养育东弗婆提

大德婆伽婆。天仙七宿三曜三天童女护持养育南阎浮提。彼天仙七宿者。星张翼轸角亢氐。三曜者。日辰星太白星。三天童女者[糸*枲]呵迦若兜罗。大德婆伽婆。彼天仙七宿中星张翼是日土境。[糸*枲]呵是辰。轸角二宿是辰星土境。迦若是辰。亢氐二宿是太白土境。兜罗是辰。大德婆伽婆。如是天仙七宿三曜三天童女护持养育南阎浮提

大德婆伽婆。彼天仙七宿三曜三天童女护持养育西瞿陀尼。彼天仙七宿者。房心尾箕斗牛女。三曜者。荧惑星岁星镇星。三天童女者。毗离支迦檀[少/兔]婆摩伽罗。大德婆伽婆。彼天仙七宿中。房心二宿是荧惑土境。毗利支迦是辰。尾箕斗三宿是岁星土境。檀[少/兔]婆是辰。牛女二宿是镇星土境。摩伽罗是辰。大德婆伽婆。如是天仙七宿三曜三天童女护持养育西瞿陀尼

大德婆伽婆。此四天下南阎浮提最为殊胜。何以故。阎浮提人勇健聪慧梵行相应。佛婆伽婆于中出世。是故四大天王。于此倍增护持养育。此阎浮提有十六大国。谓鸯伽摩伽陀国。傍伽摩伽陀国。阿槃多国。支提国。此四大国。毗沙门天王与夜叉众围绕护持养育。迦尸国。都萨罗国。婆蹉国。摩罗国。此四大国。提头赖吒天王与乾闼婆众围绕护持养育。鸠罗婆国。毗时国。般遮罗国。疎那国。此四大国。毗楼勒叉天王与鸠槃茶众围绕护持养育。阿湿婆国。苏摩国。罗苏吒国。甘满阇国。此四大国。毗楼博叉天王与诸龙众围绕护持养育

大德婆伽婆。过去天仙。护持养育此四天下故。皆亦如是分布安置。于后随其国土城邑村落塔寺园林树下冢间山谷旷野河泉陂泺乃至海中宝洲天祠。于彼卵生胎生湿生化生诸龙夜叉罗刹饿鬼毗舍遮富单那迦吒富单那等。生于彼中还住彼处无所系属不受他教是故愿佛于此阎浮提一切国土。彼诸鬼神分布安置为护持故。为护一切诸众生故。我等于此说欲随喜。佛言。如是大梵。如汝所说。尔时世尊欲重明此义。而说偈言

&nbsp;&nbsp;&nbsp;&nbsp;示现世间故&nbsp;&nbsp;&nbsp;&nbsp;导师问梵王

&nbsp;&nbsp;&nbsp;&nbsp;于此四天下&nbsp;&nbsp;&nbsp;&nbsp;谁护持养育

&nbsp;&nbsp;&nbsp;&nbsp;如是天师梵&nbsp;&nbsp;&nbsp;&nbsp;诸天王为首

&nbsp;&nbsp;&nbsp;&nbsp;兜率他化天&nbsp;&nbsp;&nbsp;&nbsp;化乐须夜摩

&nbsp;&nbsp;&nbsp;&nbsp;能护持养育&nbsp;&nbsp;&nbsp;&nbsp;如此四天下

&nbsp;&nbsp;&nbsp;&nbsp;四王及眷属&nbsp;&nbsp;&nbsp;&nbsp;亦复能护持

&nbsp;&nbsp;&nbsp;&nbsp;二十八宿等&nbsp;&nbsp;&nbsp;&nbsp;及以十二辰

&nbsp;&nbsp;&nbsp;&nbsp;十二天童女&nbsp;&nbsp;&nbsp;&nbsp;护持四天下

&nbsp;&nbsp;&nbsp;&nbsp;随其所生处&nbsp;&nbsp;&nbsp;&nbsp;龙鬼罗刹等

&nbsp;&nbsp;&nbsp;&nbsp;不受他教者&nbsp;&nbsp;&nbsp;&nbsp;还于彼作护

&nbsp;&nbsp;&nbsp;&nbsp;天神等差别&nbsp;&nbsp;&nbsp;&nbsp;愿佛令分布

&nbsp;&nbsp;&nbsp;&nbsp;怜愍众生故&nbsp;&nbsp;&nbsp;&nbsp;炽然正法灯

尔时佛告月藏菩萨摩诃萨言。了知清净士。此贤劫初。人寿四万岁时鸠留孙佛出兴于世。彼佛为无量阿僧祇亿那由他百千众生。回生死轮转正法轮。追回恶道安置善道及解脱果。彼佛以此四大天下。付嘱娑婆世界主大梵天王他化自在天王化乐天王兜率陀天王须夜摩天王等。护持故。养育故。怜愍众生故。令三宝种不断绝故。炽然故。地精气众生精气正法精气久住增长故。令诸众生休息三恶道故。趣向三善道故。以四天下付嘱大梵及诸天王。如是渐次劫尽诸天人尽。一切善业白法尽灭。增长大恶诸烦恼溺。人寿三万岁时。拘那含牟尼佛出兴于世。彼佛以此四大天下。付嘱娑婆世界主大梵天王他化自在天王乃至四大天王及诸眷属。护持养育故乃至令一切众生休息三恶道趣向三善道故。以此四天下付嘱大梵及诸天王。如是次第劫尽诸天人尽。白法亦尽。增长大恶诸烦恼溺。人寿二万岁时。迦叶如来出兴于世。彼佛以此四大天下。付嘱娑婆世界主大梵天王他化自在天王化乐天王兜率陀天王须夜摩天王憍尸迦帝释四天王等及诸眷属。护持养育故。乃至令一切众生休息三恶道趣向三善道故。彼迦叶佛以此四天下。付嘱大梵四天王等。及付诸天仙众七曜十二天童女二十八宿等。护持故。养育故。了知清净士。如是次第至今劫浊烦恼浊众生浊大恶烦恼浊斗诤恶世。时人寿百岁一切白法尽。一切诸恶闇翳世间。譬如海水一味大碱。大烦恼味遍满于世集会恶党。手执髑髅血涂其掌共相杀害。如是恶众生中。我今出世菩提树下初成正觉。受提胃波利诸商人食。为彼等故。以此阎浮提分布天龙乾闼婆鸠槃茶夜叉等。护持养育故。以是大集十方所有佛土一切无余菩萨摩诃萨等。悉来集此。乃至于此娑婆佛土。其处百亿日月。百亿四天下。百亿四大海。百亿铁围山大铁围山。百亿须弥山。百亿四阿修罗城。百亿四大天王。百亿三十三天。乃至百亿非想非非想处。如是略数娑婆佛土。我于是处而作佛事。乃至于娑婆佛土所有诸梵天王及诸眷属。魔天王。他化自在天王。化乐天王。兜率陀天王。须夜摩天王。帝释天王。四大天王。阿修罗王。龙王。夜叉王。罗刹王。乾闼婆王。紧那罗王。迦楼罗王。摩睺罗伽王。鸠槃茶王。饿鬼王。毗舍遮王。富单那王。迦吒富单那王等。悉将眷属于此大集。为闻法故。乃至于此娑婆佛土所有诸菩萨摩诃萨等及诸声闻一切无余悉来集此。为闻法故。我今为此所集大众。显示甚深佛法。复为护世间故。以此阎浮提所集鬼神。分布安置护持养育

尔时世尊。复问娑婆世界主大梵天王言。过去诸佛。以此四大天下曾付嘱谁令作护持养育。时娑婆世界主大梵天王言。过去诸佛。以此四天曾付嘱我及憍尸迦令作护持。而我有失不彰己名及帝释名。但称诸余天王及宿曜辰护持养育

尔时娑婆世界主大梵天王及憍尸迦帝释。顶礼佛足而作是言。大德婆伽婆。大德修伽陀。我今谢过。我如小儿愚痴无智。于如来前不自称名。大德婆伽婆。唯愿容恕。大德修伽陀。唯愿容恕。诸来大众亦愿容恕。我于境界言说教令得自在处护持养育。乃至令诸众生趣善道故。我等曾于鸠留孙佛已受教敕。乃至令三宝种已作炽然。拘那含牟尼佛迦叶佛所。我受教敕亦如是。于三宝种已勤炽然地精气众生精气正法味醍醐精气久住增长故。亦如我今于世尊所顶受教敕。于己境界言说教令得自在处。休息一切斗诤饥馑。乃至令三宝种不断绝故。三种精气久住增长故。遮障恶行众生。护养行法众生故。休息众生三恶道趣向三善道故。为令佛法得久住故。勤作护持。佛言。善哉善哉。妙丈夫。汝应如是

尔时佛告百亿大梵天王言。所有行法住法顺法厌舍恶者。今悉付嘱汝等手中。汝等贤首。于百亿四天下。各各境界言说教令得自在处。所有众生。弊恶粗犷恼害于他无有慈愍不观后世畏。触恼刹利心及婆罗门毗舍首陀心。乃至触恼畜生心。如是作杀生因缘。乃至作邪见因缘。随其所作非时风雨乃至令地精气众生精气正法精气作损减因缘者。汝应遮止令住善法。若有众生。欲得善者。欲得法者。欲度生死彼岸者。所有修行檀波罗蜜者。乃至修行般若波罗蜜者。所有行法住法众生。及为行法营事者。彼诸众生。汝等应当护持养育。若有众生。受持读诵为他演说种种解脱经论。汝等当与彼诸众生念持方便得坚固力。入所闻不忘智信诸法相。令离生死修八圣道三昧根相应。若有众生。于汝境界住法。奢摩他毗婆舍那次第方便与诸三昧相应。勤求修习三种菩提者。汝等应当遮护摄受勤作舍施勿令乏少。若有众生。施其饮食衣服卧具病患因缘施汤药者。汝等应当令彼施主五利增长。何等为五。一者寿增长。二者才增长。三者乐增长。四者善行增长。五者慧增长。汝等长夜得利益安乐。以是因缘汝等能满六波罗蜜。不久得成一切种智。时娑婆世界主大梵天王为首。共百亿诸梵天王咸作是言。如是如是。大德婆伽婆。我等各各。于己境界弊恶粗犷恼害于他无慈愍心不观后世畏。乃至我当遮障与彼施主增长五事。佛言。善哉善哉。汝应如是。尔时复有一切菩萨摩诃萨一切诸大声闻一切天龙乃至一切人非人等赞言。善哉善哉。大雄猛士。汝等如是。法得久住。令诸众生得离恶道速趣善道。尔时世尊欲重明此义。而说偈言

&nbsp;&nbsp;&nbsp;&nbsp;我告月藏言&nbsp;&nbsp;&nbsp;&nbsp;入此贤劫初

&nbsp;&nbsp;&nbsp;&nbsp;鸠留佛付嘱&nbsp;&nbsp;&nbsp;&nbsp;梵等四天下

&nbsp;&nbsp;&nbsp;&nbsp;遮障诸恶故&nbsp;&nbsp;&nbsp;&nbsp;炽然正法眼

&nbsp;&nbsp;&nbsp;&nbsp;舍离诸恶事&nbsp;&nbsp;&nbsp;&nbsp;护持行法者

&nbsp;&nbsp;&nbsp;&nbsp;不断三宝种&nbsp;&nbsp;&nbsp;&nbsp;增长三精气

&nbsp;&nbsp;&nbsp;&nbsp;休息诸恶趣&nbsp;&nbsp;&nbsp;&nbsp;令向诸善道

&nbsp;&nbsp;&nbsp;&nbsp;拘那含牟尼&nbsp;&nbsp;&nbsp;&nbsp;复嘱大梵王

&nbsp;&nbsp;&nbsp;&nbsp;他化化乐天&nbsp;&nbsp;&nbsp;&nbsp;乃至四天王

&nbsp;&nbsp;&nbsp;&nbsp;次后迦叶佛&nbsp;&nbsp;&nbsp;&nbsp;复嘱梵天王

&nbsp;&nbsp;&nbsp;&nbsp;化乐等四天&nbsp;&nbsp;&nbsp;&nbsp;帝释护世王

&nbsp;&nbsp;&nbsp;&nbsp;过去诸天仙&nbsp;&nbsp;&nbsp;&nbsp;为诸世间故

&nbsp;&nbsp;&nbsp;&nbsp;安置诸宿曜&nbsp;&nbsp;&nbsp;&nbsp;令护持养育

&nbsp;&nbsp;&nbsp;&nbsp;至于浊恶世&nbsp;&nbsp;&nbsp;&nbsp;白法尽灭时

&nbsp;&nbsp;&nbsp;&nbsp;我独觉无上&nbsp;&nbsp;&nbsp;&nbsp;安置护人民

&nbsp;&nbsp;&nbsp;&nbsp;今于大众前&nbsp;&nbsp;&nbsp;&nbsp;数数恼乱我

&nbsp;&nbsp;&nbsp;&nbsp;应当舍说法&nbsp;&nbsp;&nbsp;&nbsp;置我令护持

&nbsp;&nbsp;&nbsp;&nbsp;十方诸菩萨&nbsp;&nbsp;&nbsp;&nbsp;一切悉来集

&nbsp;&nbsp;&nbsp;&nbsp;天王亦来此&nbsp;&nbsp;&nbsp;&nbsp;娑婆佛国土

&nbsp;&nbsp;&nbsp;&nbsp;我问大梵王&nbsp;&nbsp;&nbsp;&nbsp;谁昔护持者

&nbsp;&nbsp;&nbsp;&nbsp;帝释大梵天&nbsp;&nbsp;&nbsp;&nbsp;指示余天王

&nbsp;&nbsp;&nbsp;&nbsp;于时释梵王&nbsp;&nbsp;&nbsp;&nbsp;谢过导师言

&nbsp;&nbsp;&nbsp;&nbsp;我等所王处&nbsp;&nbsp;&nbsp;&nbsp;遮障一切恶

&nbsp;&nbsp;&nbsp;&nbsp;炽然三宝种&nbsp;&nbsp;&nbsp;&nbsp;增长三精气

&nbsp;&nbsp;&nbsp;&nbsp;遮障诸恶朋&nbsp;&nbsp;&nbsp;&nbsp;护持善朋党