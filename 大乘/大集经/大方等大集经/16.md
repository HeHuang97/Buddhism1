## 大方等大集经 第十六卷

北凉天竺三藏昙无谶译

### 虚空藏菩萨品第八之三

尔时众中有一菩萨。名曰速辩。即从座起偏袒右肩。右膝着地合掌向佛白佛言。世尊。此虚空藏菩萨。何因缘故名虚空藏。佛告速辩菩萨。善男子。譬如大富长者多诸民众。无量库藏财宝充满。能行布施心无悭吝。若行施时。贫穷往者随意所须。开大宝藏悉能给与。彼诸众生皆得适意。长者施已心喜无悔。善男子。虚空藏菩萨亦复如是。常行功德成就方便力回向故。戒身善清净故。得成就神足力故。纯至究竟善清净故。所愿增益成就故。知一切法如幻化故。得如来神足力故。于虚空中随众生所须。若法施若财施。尽能施与皆令欢喜。以是故善男子。是贤士以此方便智故名虚空藏。复次善男子。过去无量阿僧祇劫。复过无量阿僧祇劫。不可思议不可称不可量不可算数。尔时有佛出世。号普光明王如来．应供．正遍知．明行足．善逝．世间解．无上士．调御丈夫．天人师．佛．世尊。世界名曰大云清净。劫名虚空净。是大云清净世界。丰足炽盛安隐快乐多诸天人。地平如掌无诸沙砾荆棘。宝绳界道。杂宝庄严软如天衣。阎浮檀金华遍布其地。众宝间错。世界众生无上中下。人天同等如兜率天。彼世界无有村营城邑聚落。是诸天人各有宝楼台观。人宫在地天处虚空。以此为异。是普光明王如来寿命十六中劫。纯以菩萨为僧有六十那由他。皆得神通游戏。于菩萨行悉得自在。尔时于三千大千世界处中有一四天下。名曰日明。如来于中成阿耨多罗三藐三菩提。于三千大千世界而作佛事。彼日明四天下中。有转轮圣王名功德庄严。于四天下而得自在七宝成就。是大圣王。于四天下中起七宝台。东西八由旬南北四由旬。周匝有五百园观。是功德庄严圣王。有三十三万六千宫人婇女。端正殊妙如天玉女。有四万童子端正勇健。各与半那罗延力等。尔时功德庄严王与童子婇女及诸眷属俱。出诣大乐庄严园游观。作乐歌舞以自娱乐。尔时众中有二大夫人。一名德威。二名德光。离本坐处诣一树下。思惟诸行无常。当作是思惟时。各有一子化生抱上。端正殊妙成就第一微妙之色。相好严身观者无厌。身放大光普照园观。于上空中诸天唱言。此二童子。一名师子。二名师子进。从是以来常名师子师子进。尔时二子适生不久说诸妙偈。赞功德庄严王言

&nbsp;&nbsp;&nbsp;&nbsp;昔造善恶不败忘&nbsp;&nbsp;&nbsp;&nbsp;供养诸佛亦不失

&nbsp;&nbsp;&nbsp;&nbsp;纯至不舍菩提心&nbsp;&nbsp;&nbsp;&nbsp;坚持所闻不忘智

&nbsp;&nbsp;&nbsp;&nbsp;调伏自守不失戒&nbsp;&nbsp;&nbsp;&nbsp;忍辱软和善防护

&nbsp;&nbsp;&nbsp;&nbsp;能报恩者造善业&nbsp;&nbsp;&nbsp;&nbsp;能勤精进不失道

&nbsp;&nbsp;&nbsp;&nbsp;善能专心定诸根&nbsp;&nbsp;&nbsp;&nbsp;心能分别思惟慧

&nbsp;&nbsp;&nbsp;&nbsp;以智能造不浊业&nbsp;&nbsp;&nbsp;&nbsp;以此净法证菩提

&nbsp;&nbsp;&nbsp;&nbsp;不为烦恼所染着&nbsp;&nbsp;&nbsp;&nbsp;善能分别诸义趣

&nbsp;&nbsp;&nbsp;&nbsp;是故能舍受胎形&nbsp;&nbsp;&nbsp;&nbsp;化生清净莲华中

&nbsp;&nbsp;&nbsp;&nbsp;我等从上医王佛&nbsp;&nbsp;&nbsp;&nbsp;闻此普光明如来

&nbsp;&nbsp;&nbsp;&nbsp;智慧无等叵思议&nbsp;&nbsp;&nbsp;&nbsp;故来至此为法故

&nbsp;&nbsp;&nbsp;&nbsp;愿共父王到佛所&nbsp;&nbsp;&nbsp;&nbsp;礼拜供养大法王

&nbsp;&nbsp;&nbsp;&nbsp;诸佛世尊甚难值&nbsp;&nbsp;&nbsp;&nbsp;亦如优昙波罗华

&nbsp;&nbsp;&nbsp;&nbsp;王闻是语甚适意&nbsp;&nbsp;&nbsp;&nbsp;时会大众皆欢喜

&nbsp;&nbsp;&nbsp;&nbsp;百千万种导从王&nbsp;&nbsp;&nbsp;&nbsp;俱共发进向佛所

&nbsp;&nbsp;&nbsp;&nbsp;到已璎珞及杂华&nbsp;&nbsp;&nbsp;&nbsp;涂香伎乐诸供具

&nbsp;&nbsp;&nbsp;&nbsp;供养围绕七匝已&nbsp;&nbsp;&nbsp;&nbsp;合掌敬礼在前立

&nbsp;&nbsp;&nbsp;&nbsp;尔时师子师子进&nbsp;&nbsp;&nbsp;&nbsp;顶礼两足天人尊

&nbsp;&nbsp;&nbsp;&nbsp;以口呜足而赞叹&nbsp;&nbsp;&nbsp;&nbsp;言辞妙巧顺法义

&nbsp;&nbsp;&nbsp;&nbsp;世尊是舍依止护&nbsp;&nbsp;&nbsp;&nbsp;为世盲冥开大明

&nbsp;&nbsp;&nbsp;&nbsp;体众心行到彼岸&nbsp;&nbsp;&nbsp;&nbsp;随所信乐能悦可

&nbsp;&nbsp;&nbsp;&nbsp;今此大王恃王位&nbsp;&nbsp;&nbsp;&nbsp;贪着色声香味法

&nbsp;&nbsp;&nbsp;&nbsp;是故不来至佛所&nbsp;&nbsp;&nbsp;&nbsp;失供养佛不闻法

&nbsp;&nbsp;&nbsp;&nbsp;快哉世尊生大悲&nbsp;&nbsp;&nbsp;&nbsp;愿说无上菩提法

&nbsp;&nbsp;&nbsp;&nbsp;令此大王发道心&nbsp;&nbsp;&nbsp;&nbsp;坚固不退于佛智

&nbsp;&nbsp;&nbsp;&nbsp;佛踊八十多罗树&nbsp;&nbsp;&nbsp;&nbsp;处在虚空告王言

&nbsp;&nbsp;&nbsp;&nbsp;人王汝今至心听&nbsp;&nbsp;&nbsp;&nbsp;闻已如法而奉行

&nbsp;&nbsp;&nbsp;&nbsp;五欲无常喻如梦&nbsp;&nbsp;&nbsp;&nbsp;命喻草木如霜露

&nbsp;&nbsp;&nbsp;&nbsp;王及国邑如幻化&nbsp;&nbsp;&nbsp;&nbsp;是故智者不足贪

&nbsp;&nbsp;&nbsp;&nbsp;习行欲者无厌足&nbsp;&nbsp;&nbsp;&nbsp;习欲渴爱更增心

&nbsp;&nbsp;&nbsp;&nbsp;习犹未足而命终&nbsp;&nbsp;&nbsp;&nbsp;唯得圣智者乃足

&nbsp;&nbsp;&nbsp;&nbsp;汝当善顺观己身&nbsp;&nbsp;&nbsp;&nbsp;诸阴如幻不坚固

&nbsp;&nbsp;&nbsp;&nbsp;四大其犹如毒蛇&nbsp;&nbsp;&nbsp;&nbsp;六情无实如空聚

&nbsp;&nbsp;&nbsp;&nbsp;妻子珍宝及王位&nbsp;&nbsp;&nbsp;&nbsp;临命终时无随者

&nbsp;&nbsp;&nbsp;&nbsp;唯戒及施不放逸&nbsp;&nbsp;&nbsp;&nbsp;今世后世为伴侣

&nbsp;&nbsp;&nbsp;&nbsp;观我神足力无畏&nbsp;&nbsp;&nbsp;&nbsp;以诸相好庄严身

&nbsp;&nbsp;&nbsp;&nbsp;辞应弟子徒众等&nbsp;&nbsp;&nbsp;&nbsp;是故王宜发道心

&nbsp;&nbsp;&nbsp;&nbsp;大王即时闻法已&nbsp;&nbsp;&nbsp;&nbsp;妻子眷属皆欢喜

&nbsp;&nbsp;&nbsp;&nbsp;七十六千亿众俱&nbsp;&nbsp;&nbsp;&nbsp;皆发无上菩提心

&nbsp;&nbsp;&nbsp;&nbsp;皆言我已发道心&nbsp;&nbsp;&nbsp;&nbsp;誓度一切诸众生

&nbsp;&nbsp;&nbsp;&nbsp;我等涉行为众生&nbsp;&nbsp;&nbsp;&nbsp;成正觉已度脱之

尔时功德庄严王从佛闻说如斯等偈。及见神变已。复增益坚固菩提之心。顶礼佛足而白佛言。唯愿世尊。及菩萨弟子大众。受我八万四千岁请愿。以衣服饮食卧具医药。给侍所须

尔时世尊及诸大众。为怜愍王故即便受请。于是功德庄严王。知佛受其请已。欢喜踊跃顶礼佛足。绕已便去。时王子师子师子进。及二万王子舍世王位。于佛法中剃除须发出家修道。勤行精进乐求善法。师子及师子进出家未久。得五神通坚固不退。彼佛知此二人得神通已。加其威神。常为众生演说妙法。彼二比丘。即于彼三千大千世界。从国至国。从四天下至四天下。施作佛事而为说法。彼二比丘。以如是因缘。化度无量阿僧祇众生。令坚固不退于无上大乘。尔时功德庄严王于八万四千岁中。以诸乐具供养世尊及大众已。与一切群臣前后侍从。为听法故往至佛所。而作是念。我诸子等剃除须发出家修道。常受供养自不行施。亦未见得过人之法。宁可还家舍财布施修诸功德。如我所种善根耶。尔时普光明王如来即知功德庄严王心。告师子进菩萨言。善男子。现汝自在功德神力。大菩萨变现使此大众普得见闻。回彼邪心使得正见。为降伏诸魔外道故。尔时师子进菩萨即时入定已。现如是等相。使三千大千世界六变振动。于上虚空中雨种种妙物。所谓诸华香。末香涂香。缯盖幢幡。作种种天乐。美饍饮食。璎珞衣服。种种珍宝。皆从空中缤纷而下。雨如此宝。满足三千大千世界。众生得未曾有皆大喜悦。尔时从地神诸天上至阿迦腻吒天皆欢喜踊跃。唱如是言。此大菩萨。可名虚空藏。所以然者。以从虚空中能雨无量珍宝充足一切。尔时世尊即印可其言名虚空藏。于是功德庄严王见师子进。作如是无量神变。心净踊悦得未曾有。舍憍慢心合掌向佛作如是言。希有世尊。菩萨功德智慧乃能如是。自然而雨无量珍宝。充足一切终无穷尽。世尊。在家者施所益无几。夫出家者。以神通力施无崖际。在家者施不称彼意。虽施犹吝以为苦恼。出家者施能适彼意。亦不吝惜不生苦恼。尔时功德庄严王即舍王位与子吉意。以真信心剃除须发。于佛法中出家修道。出家已。为增长善法故常勤精进。出家未久修得四禅四无量心及五神通。时吉意王以法治化国无怨者。精进不废供养世尊。佛复告速辩菩萨。善男子。尔时功德庄严王者岂异人乎。莫造斯观。即拘留孙如来是。尔时师子菩萨者则我身是。尔时师子进菩萨者。即虚空藏菩萨是。善男子。虚空藏菩萨当乎尔时。初于空中雨无量珍宝。以是因缘常名虚空藏。善男子。尔时王子吉意者。今弥勒菩萨是。尔时二万王子于彼佛法中出家者。今与虚空藏菩萨来此众中听法者是。于彼佛法中先出家者。彼王内外眷属及王子所化众生。今现在十方行菩萨道。是故速辩菩萨。应常净戒众增长本愿。以净戒众增长本愿故。随欲所作皆能成办。尔时众中有诸菩萨。渴仰欲见虚空藏神变之力。虚空藏相貌云何

尔时世尊知众心所念。即告虚空藏菩萨言。善男子。现汝神变虚空藏相。尔时虚空藏菩萨即入称一切众生意三昧。入已以此三昧力故。于此三千大千世界。妙宝庄严堂上虚空中。雨种种妙物。随众生所欲尽给足之。所谓须华雨华。须鬘须香。须末香须涂香。须缯盖幢幡。须种种音乐。须严身之具璎珞衣服。须肴饍饮食。须车乘翼从。须金银琉璃颇梨车渠马瑙真珠珊瑚。雨如是等种种珍宝随意与之。有须法欲法乐法之者。于虚空中随所乐闻。出众法音悦可耳根。所谓契经。音合偈经。受记经。偈经。结可经。因缘经。双句经。本生经。胜处经。方等经。未曾有经。大教敕法。须如是等经者。尽出应之。须譬喻者。须那罗等变音者。须巧言语音者。须种种杂音者。须甚深音者。须方便浅音者。须如是等音者。尽出应之。须声闻乘度者。出四谛法音应之。须缘觉乘度者。出甚深十二因缘法音应之。须大乘度者。出六波罗蜜不退转法音应之。又于空中出诸妙偈曰

&nbsp;&nbsp;&nbsp;&nbsp;说诸法性&nbsp;&nbsp;&nbsp;&nbsp;如虚空等

&nbsp;&nbsp;&nbsp;&nbsp;今说其门&nbsp;&nbsp;&nbsp;&nbsp;众咸谛听

&nbsp;&nbsp;&nbsp;&nbsp;如空无高&nbsp;&nbsp;&nbsp;&nbsp;亦无有下

&nbsp;&nbsp;&nbsp;&nbsp;以无高下&nbsp;&nbsp;&nbsp;&nbsp;亦无体性

&nbsp;&nbsp;&nbsp;&nbsp;如空无生&nbsp;&nbsp;&nbsp;&nbsp;亦无有灭

&nbsp;&nbsp;&nbsp;&nbsp;以无生灭&nbsp;&nbsp;&nbsp;&nbsp;性不败坏

&nbsp;&nbsp;&nbsp;&nbsp;如空无增&nbsp;&nbsp;&nbsp;&nbsp;亦无有减

&nbsp;&nbsp;&nbsp;&nbsp;以无增减&nbsp;&nbsp;&nbsp;&nbsp;同诸法相

&nbsp;&nbsp;&nbsp;&nbsp;如空无明&nbsp;&nbsp;&nbsp;&nbsp;亦无有闇

&nbsp;&nbsp;&nbsp;&nbsp;以无明闇&nbsp;&nbsp;&nbsp;&nbsp;心性亦尔

&nbsp;&nbsp;&nbsp;&nbsp;如日照空&nbsp;&nbsp;&nbsp;&nbsp;亦无有喜

&nbsp;&nbsp;&nbsp;&nbsp;不照不忧&nbsp;&nbsp;&nbsp;&nbsp;智者学尔

&nbsp;&nbsp;&nbsp;&nbsp;如雨鉾箭&nbsp;&nbsp;&nbsp;&nbsp;不伤于空

&nbsp;&nbsp;&nbsp;&nbsp;行者修空&nbsp;&nbsp;&nbsp;&nbsp;亦不可伤

&nbsp;&nbsp;&nbsp;&nbsp;如空水润&nbsp;&nbsp;&nbsp;&nbsp;无有喜悦

&nbsp;&nbsp;&nbsp;&nbsp;智者称利&nbsp;&nbsp;&nbsp;&nbsp;亦无喜悦

&nbsp;&nbsp;&nbsp;&nbsp;如空毁誉&nbsp;&nbsp;&nbsp;&nbsp;无有分别

&nbsp;&nbsp;&nbsp;&nbsp;智者毁誉&nbsp;&nbsp;&nbsp;&nbsp;亦复如是

&nbsp;&nbsp;&nbsp;&nbsp;如动大地&nbsp;&nbsp;&nbsp;&nbsp;空终不动

&nbsp;&nbsp;&nbsp;&nbsp;智者无依&nbsp;&nbsp;&nbsp;&nbsp;不动法性

&nbsp;&nbsp;&nbsp;&nbsp;如干大炭&nbsp;&nbsp;&nbsp;&nbsp;不烧虚空

&nbsp;&nbsp;&nbsp;&nbsp;知烦恼者&nbsp;&nbsp;&nbsp;&nbsp;不为所烧

&nbsp;&nbsp;&nbsp;&nbsp;如空常住&nbsp;&nbsp;&nbsp;&nbsp;无有败坏

&nbsp;&nbsp;&nbsp;&nbsp;诸法亦尔&nbsp;&nbsp;&nbsp;&nbsp;常住法界

&nbsp;&nbsp;&nbsp;&nbsp;喻如虚空&nbsp;&nbsp;&nbsp;&nbsp;受一切色

&nbsp;&nbsp;&nbsp;&nbsp;法界亦尔&nbsp;&nbsp;&nbsp;&nbsp;受一切法

&nbsp;&nbsp;&nbsp;&nbsp;如空非色&nbsp;&nbsp;&nbsp;&nbsp;相不可见

&nbsp;&nbsp;&nbsp;&nbsp;心性如是&nbsp;&nbsp;&nbsp;&nbsp;同空无相

&nbsp;&nbsp;&nbsp;&nbsp;虚空假名&nbsp;&nbsp;&nbsp;&nbsp;无有形貌

&nbsp;&nbsp;&nbsp;&nbsp;心意识然&nbsp;&nbsp;&nbsp;&nbsp;亦假名说

&nbsp;&nbsp;&nbsp;&nbsp;如空无边&nbsp;&nbsp;&nbsp;&nbsp;终不可取

&nbsp;&nbsp;&nbsp;&nbsp;大人智然&nbsp;&nbsp;&nbsp;&nbsp;与虚空等

&nbsp;&nbsp;&nbsp;&nbsp;如鸟行空&nbsp;&nbsp;&nbsp;&nbsp;无有足迹

&nbsp;&nbsp;&nbsp;&nbsp;行菩提然&nbsp;&nbsp;&nbsp;&nbsp;行不可见

&nbsp;&nbsp;&nbsp;&nbsp;身灭过去&nbsp;&nbsp;&nbsp;&nbsp;如虚空等

&nbsp;&nbsp;&nbsp;&nbsp;现在诸阴&nbsp;&nbsp;&nbsp;&nbsp;同虚空相

&nbsp;&nbsp;&nbsp;&nbsp;四大亦然&nbsp;&nbsp;&nbsp;&nbsp;同如虚空

&nbsp;&nbsp;&nbsp;&nbsp;如三灾后&nbsp;&nbsp;&nbsp;&nbsp;无诸异相

&nbsp;&nbsp;&nbsp;&nbsp;一切众生&nbsp;&nbsp;&nbsp;&nbsp;不能满空

&nbsp;&nbsp;&nbsp;&nbsp;凡夫如是&nbsp;&nbsp;&nbsp;&nbsp;五欲无满

&nbsp;&nbsp;&nbsp;&nbsp;若有圣智&nbsp;&nbsp;&nbsp;&nbsp;知一切法

&nbsp;&nbsp;&nbsp;&nbsp;彼足无求&nbsp;&nbsp;&nbsp;&nbsp;离淫贪着

&nbsp;&nbsp;&nbsp;&nbsp;如空广大&nbsp;&nbsp;&nbsp;&nbsp;无有边崖

&nbsp;&nbsp;&nbsp;&nbsp;佛法亦尔&nbsp;&nbsp;&nbsp;&nbsp;无有边际

&nbsp;&nbsp;&nbsp;&nbsp;知诸法性&nbsp;&nbsp;&nbsp;&nbsp;是佛法者

&nbsp;&nbsp;&nbsp;&nbsp;彼不依物&nbsp;&nbsp;&nbsp;&nbsp;亦不舍物

&nbsp;&nbsp;&nbsp;&nbsp;知物非物&nbsp;&nbsp;&nbsp;&nbsp;住于实际

&nbsp;&nbsp;&nbsp;&nbsp;于物非物&nbsp;&nbsp;&nbsp;&nbsp;无有二相

&nbsp;&nbsp;&nbsp;&nbsp;以声明空&nbsp;&nbsp;&nbsp;&nbsp;空性非声

&nbsp;&nbsp;&nbsp;&nbsp;无有音声&nbsp;&nbsp;&nbsp;&nbsp;是名为空

&nbsp;&nbsp;&nbsp;&nbsp;佛虽说空&nbsp;&nbsp;&nbsp;&nbsp;终已无说

&nbsp;&nbsp;&nbsp;&nbsp;空性叵说&nbsp;&nbsp;&nbsp;&nbsp;是故名空

&nbsp;&nbsp;&nbsp;&nbsp;如幻化梦&nbsp;&nbsp;&nbsp;&nbsp;野马影响

&nbsp;&nbsp;&nbsp;&nbsp;诸佛说法&nbsp;&nbsp;&nbsp;&nbsp;皆悉如是

&nbsp;&nbsp;&nbsp;&nbsp;为导众生&nbsp;&nbsp;&nbsp;&nbsp;说如是喻

&nbsp;&nbsp;&nbsp;&nbsp;真净之义&nbsp;&nbsp;&nbsp;&nbsp;更无譬喻

&nbsp;&nbsp;&nbsp;&nbsp;诸法无相&nbsp;&nbsp;&nbsp;&nbsp;以相如说

&nbsp;&nbsp;&nbsp;&nbsp;相及无相&nbsp;&nbsp;&nbsp;&nbsp;法性俱无

&nbsp;&nbsp;&nbsp;&nbsp;空相为相&nbsp;&nbsp;&nbsp;&nbsp;空亦无相

&nbsp;&nbsp;&nbsp;&nbsp;体此相者&nbsp;&nbsp;&nbsp;&nbsp;是为菩萨

&nbsp;&nbsp;&nbsp;&nbsp;无滞无碍&nbsp;&nbsp;&nbsp;&nbsp;无戏无动

&nbsp;&nbsp;&nbsp;&nbsp;无始无终&nbsp;&nbsp;&nbsp;&nbsp;是为菩萨

&nbsp;&nbsp;&nbsp;&nbsp;不离众生&nbsp;&nbsp;&nbsp;&nbsp;非众生数

&nbsp;&nbsp;&nbsp;&nbsp;如众生性&nbsp;&nbsp;&nbsp;&nbsp;是为菩萨

&nbsp;&nbsp;&nbsp;&nbsp;喻如幻师&nbsp;&nbsp;&nbsp;&nbsp;杀众幻人

&nbsp;&nbsp;&nbsp;&nbsp;实无死者&nbsp;&nbsp;&nbsp;&nbsp;所度亦尔

&nbsp;&nbsp;&nbsp;&nbsp;幻与众生&nbsp;&nbsp;&nbsp;&nbsp;泥洹佛法

&nbsp;&nbsp;&nbsp;&nbsp;知同一性&nbsp;&nbsp;&nbsp;&nbsp;无性无相

&nbsp;&nbsp;&nbsp;&nbsp;此大士得&nbsp;&nbsp;&nbsp;&nbsp;无漏空藏

&nbsp;&nbsp;&nbsp;&nbsp;充足一切&nbsp;&nbsp;&nbsp;&nbsp;不可穷尽

&nbsp;&nbsp;&nbsp;&nbsp;昔殖众德&nbsp;&nbsp;&nbsp;&nbsp;故获斯藏

&nbsp;&nbsp;&nbsp;&nbsp;不有贮聚&nbsp;&nbsp;&nbsp;&nbsp;乃能如是

&nbsp;&nbsp;&nbsp;&nbsp;能知诸法&nbsp;&nbsp;&nbsp;&nbsp;因缘生者

&nbsp;&nbsp;&nbsp;&nbsp;其藏无尽&nbsp;&nbsp;&nbsp;&nbsp;不可思议

&nbsp;&nbsp;&nbsp;&nbsp;救世大仙&nbsp;&nbsp;&nbsp;&nbsp;说四无尽

&nbsp;&nbsp;&nbsp;&nbsp;空及道心&nbsp;&nbsp;&nbsp;&nbsp;众生佛行

&nbsp;&nbsp;&nbsp;&nbsp;若财是宝&nbsp;&nbsp;&nbsp;&nbsp;则可贮聚

&nbsp;&nbsp;&nbsp;&nbsp;非宝无宝&nbsp;&nbsp;&nbsp;&nbsp;是以无尽

&nbsp;&nbsp;&nbsp;&nbsp;究竟空法&nbsp;&nbsp;&nbsp;&nbsp;已尽无尽

&nbsp;&nbsp;&nbsp;&nbsp;无尽不尽&nbsp;&nbsp;&nbsp;&nbsp;是谓无尽

&nbsp;&nbsp;&nbsp;&nbsp;知此门者&nbsp;&nbsp;&nbsp;&nbsp;近于菩提

&nbsp;&nbsp;&nbsp;&nbsp;住此门故&nbsp;&nbsp;&nbsp;&nbsp;速成菩提

以虚空藏菩萨神力故。于上空中雨如是等妙法及财。令三千大千世界一切众生。得无量不可思议快乐所愿具足。有患苦众生蒙药除愈。孤穷众生得无量珍宝。系闭众生得开悟解脱。诸根不具者悉得具足。应被刑戮者。空中雨诸化人而代受之。亲爱久别悉得欢会。被忧煎众生悉得无忧。堕三涂众生。蒙光触身除一切苦身心快乐。尔时此三千大千世界中众生各各饮食游戏。五欲具足共相娱乐。或有行施作诸功德。一切众生成就如是等乐。各作是言。乃有此大士能施世乐。此虚空藏菩萨出世故。能施世间甘露。乃能常勤为与一切众生乐无疲惓也。虚空藏菩萨现如是等神变。悦可一切众生性。示现菩萨神力。以财施法施摄众生故。令无量阿僧祇众生发阿耨多罗三藐三菩提心。令无量菩萨得无生法忍。复令无量阿僧祇不可说不可说诸菩萨发勤精进故。得成就诸三昧门陀罗尼门。得游戏神通门。尔时生疑菩萨作是念。此不可思议未曾有也。虚空藏菩萨但于娑婆世界。示现种种神足也。亦于他方世界现种种神足也。尔时虚空藏菩萨知生疑菩萨心所念。即放身光。以此光明力故普照十方无量无边诸佛世界。尔时生疑菩萨及余菩萨。皆见虚空藏以神变力。于十方无量无边不可思议诸佛世界。应化众生亦如此娑婆世界等无有异。一切声闻辟支佛所不能为。生疑菩萨见如是神变已。疑网即除。合掌礼虚空藏菩萨而作是言。希有大士。乃能安此无尽之藏在虚空中。普雨充足无量世界而犹不尽。大士有安此藏在于空中其已久如。虚空藏言。善男子。自我发阿耨多罗三藐三菩提心已来。常有此藏在于空中。生疑菩萨又问。大士。发阿耨多罗三藐三菩提心已来几时。虚空藏答言。世尊当知。汝可问之。生疑菩萨即白佛言。世尊。虚空藏菩萨发阿耨多罗三藐三菩提心已来为经几时。唯愿说之除我等疑。佛告生疑菩萨言。善男子。此事久远甚深难知。若当说之令诸天人皆生疑惑不信佛语。以不信故得无量罪。生疑菩萨复白佛言。世尊。唯愿说之。若有久殖善根者必当信受。佛告生疑菩萨。善男子。汝已殷勤欲闻。岂得不说。谛听谛听善思念之。吾当为汝分别解说。为坚固善根久殖德本者生喜悦故。善男子。喻如一恒河沙数等诸恒河沙。以此诸恒河沙一沙为一佛土。末尔所佛土尽为微尘聚着一处。有一长寿之人于此尘聚中。百劫乃取一尘尽此尘数。欲知虚空藏菩萨发心已来劫数。复过于此。非算数所知。善男子。当以此比知虚空藏发心久近。善男子。乃往过去过恒河沙数等诸恒河沙。以此诸恒河沙一沙为一佛土。末尔所佛土尽为微尘。复过是数百千万劫。尔时有佛。号曰净一切愿威德胜王如来应供正遍知明行足善逝世间解无上士调御丈夫天人师佛世尊。彼世界名曰现无量诸佛刹土。劫名众宝庄严。彼世界。何故名曰现无量诸佛刹土。善男子。以彼刹土真净故。能现十方诸佛刹土。喻如无翳净月现于清水。善男子。以是因缘故。十方无量阿僧祇诸佛刹土。及彼诸佛并师子座。众生所作皆现彼国。是故彼世界名为现无量刹土。彼世界与百亿三千大千世界等。广博严净丰乐安隐天人炽盛。地平如掌无有丘陵塠阜秽恶不净。多诸珍宝。间错而成端严可乐。悬诸缯彩幢幡华盖庄严。烧栴檀沉水众妙杂香。以杂色劫波育张施其上众宝妙华以布其地。在在处处。生宝华树果树衣树璎珞树伎乐树宝器树香树灯树药树等。普以庄严。以界八道平正分明。真珠璎珞宝网庄严。观者无厌彼世界中不假日月光明。以诸灯树及摩尼树。而以照明无有昼夜。唯以宝华开合知有时节。彼世中众生。无盲瞎偻躄痤短跛蹇形体。不具颜貌丑恶污面睐眼。无有如是等丑恶众生。一切众生皆成就三十二相。庄严其身。彼世界中乃无三涂八难诸恶名字。亦不闻外道异学音声。彼世界众生皆必定于阿耨多罗三藐三菩提。亦无声闻辟支佛名。彼佛纯说诸菩萨乘。彼世界中无女人及胎产者。一切众生结加趺坐自然化生。无老病名尽彼寿命。命终之后。生余清净佛土。或还生本土。善男子。彼土成就如是无量无边不可思议功德。我若一劫若减一劫。说彼功德终不能尽。善男子。尔时现无量诸佛刹土中有一转轮圣王。名曰众天灌顶。典领三千大千世界。于诸佛所久殖德本。利根慧猛威德成就。灌顶圣王有三万六千子。皆于莲华中化生。皆于过去诸佛所久殖善根尔时净一切愿威德胜王如来。与诸天世人大众恭敬围绕。游于众天灌顶圣王住处。诸菩萨众无量无数。非算师及算师弟子所能算知。彼佛寿命百千劫。劫数长短如此贤劫。彼世界众生。经尔所劫谓如一劫。尔时众天灌顶圣王请净一切愿威德胜王如来及菩萨僧。四十中劫劫数长短。如此中劫供养适意。肴饍饮食。衣服卧具。房舍台观。园林浴池。如是等种种所须之物。而以供养。尔时众天灌顶圣王为供养佛故。庄严一小千世界以为妙堂。纯以琉璃宝庄严其地。周匝垣墙众宝合成。以赤栴檀及忧陀罗婆罗栴檀为柱。以车[(王\*巨)/木]宝为栌欂。间错此堂。以如是等庄严合成甚可爱乐。世尊中食后从三昧起。在此堂中为诸大众讲说妙法。复庄严一堂与一四天下等。欲令如来及菩萨僧于其中食。日日所用食直珍宝如大山[廿/积]。善男子。尔时众天灌顶转轮圣王于四十中劫常专一念。未曾放逸不作余事。常以一切乐具。供养如来及菩萨僧。于尔所时所作功德。亦不发愿有所志求。过四十中劫。于最后日。以无价三衣供奉如来诸菩萨僧。各施一衣。当乎尔日世尊。中后为诸大众广说妙法。于时众天灌顶圣王侍从围绕。为听法故往诣佛所

尔时世尊知彼圣王功德淳淑堪任有用。于时世尊及众天灌顶转轮圣王等。七日七夜都无食想。处师子座身不倾动说大乘经。名摄菩萨净行不退转轮方便。世尊说如是法。为欲令尽受持不忘失故。灌顶圣王于七日七夜心不分散。从佛闻法欢喜踊跃。其心悦豫从座而起。顶礼佛足右绕七匝。绕七匝已右膝着地。合掌向佛深心淳至。发阿耨多罗三藐三菩提心已。即说偈言

&nbsp;&nbsp;&nbsp;&nbsp;我发无上心&nbsp;&nbsp;&nbsp;&nbsp;请召诸群生

&nbsp;&nbsp;&nbsp;&nbsp;无救者作救&nbsp;&nbsp;&nbsp;&nbsp;冥世开大明

&nbsp;&nbsp;&nbsp;&nbsp;非为一法行&nbsp;&nbsp;&nbsp;&nbsp;非为供一佛

&nbsp;&nbsp;&nbsp;&nbsp;非为一众生&nbsp;&nbsp;&nbsp;&nbsp;愿度无余故

&nbsp;&nbsp;&nbsp;&nbsp;生老病死苦&nbsp;&nbsp;&nbsp;&nbsp;众恼所逼者

&nbsp;&nbsp;&nbsp;&nbsp;一切莫忧惧&nbsp;&nbsp;&nbsp;&nbsp;我誓要当度

&nbsp;&nbsp;&nbsp;&nbsp;欲嗔痴慢覆&nbsp;&nbsp;&nbsp;&nbsp;失道造诸恶

&nbsp;&nbsp;&nbsp;&nbsp;正断邪恶业&nbsp;&nbsp;&nbsp;&nbsp;导至无畏城

&nbsp;&nbsp;&nbsp;&nbsp;堕三涂众生&nbsp;&nbsp;&nbsp;&nbsp;难处受众苦

&nbsp;&nbsp;&nbsp;&nbsp;强志莫忧惧&nbsp;&nbsp;&nbsp;&nbsp;我生施无畏

&nbsp;&nbsp;&nbsp;&nbsp;无明痴所翳&nbsp;&nbsp;&nbsp;&nbsp;不识解脱门

&nbsp;&nbsp;&nbsp;&nbsp;我为然法炬&nbsp;&nbsp;&nbsp;&nbsp;得明至涅槃

&nbsp;&nbsp;&nbsp;&nbsp;为四流所漂&nbsp;&nbsp;&nbsp;&nbsp;沉溺不得边

&nbsp;&nbsp;&nbsp;&nbsp;为造胜法船&nbsp;&nbsp;&nbsp;&nbsp;令度诸有流

&nbsp;&nbsp;&nbsp;&nbsp;处生死饥馑&nbsp;&nbsp;&nbsp;&nbsp;食先甘业尽

&nbsp;&nbsp;&nbsp;&nbsp;我为作导师&nbsp;&nbsp;&nbsp;&nbsp;当令至安乐

佛告生疑菩萨言。善男子。尔时灌顶圣王说此偈已。彼佛世界即六变振动光明遍照。于时圣王发道心已。即得菩萨三昧名曰不退菩提心。以得此三昧力故。常得见诸佛无碍。乃至梦中一切烦恼不为作患。自是已后其心不与嫉妒共俱。不与破戒俱。不与嗔恚俱。不与懈怠俱。不与散乱俱。其心不与愚痴等俱。彼灌顶圣王。尽其形寿常给侍世尊左右。为闻法故。又常教化三万六千子令发阿耨多罗三藐三菩提心。亦复教化余无量无边众生令发阿耨多罗三藐三菩提心。善男子。尔时众天灌顶转轮圣王者。岂异人乎。莫造斯观。即今虚空藏菩萨是也。尔时彼诸王子及诸大众。教令发阿耨多罗三藐三菩提心者。我今即见在此会中大力精进大智慧诸菩萨摩诃萨听法者是也善男子。虚空藏菩萨发心已来。经如是无量阿僧祇劫行菩萨道。此虚空藏菩萨从发心已来。未曾失菩提心未曾胎产。常值诸佛听法供养众僧。于诸佛所受持正法。摄法为首未曾失念。能善分别成就遍行。初发心已得甚深难解菩萨初地能行诸施。成就大悲得无戏论。无有厌惓发勤精进。学一切诸论知一切世法。成就惭愧得坚固念力。此菩萨住于初地。于无量阿僧祇不可称不可量不可思议不可说不可说诸劫。能净淳至具足行檀波罗蜜。于诸众生常行大慈。勤修摄法一切波罗蜜及诸助道法。成就欲进不放逸等。皆随顺檀波罗蜜。是菩萨住于初地。常勤给侍供养诸佛。勤求方便教化众生。净佛国土住于初地。得入一切地智慧光明而不过初地。然后乃成就无量功德智慧资粮。得如来力持不退神通已。离诸地障碍。而从初地入菩萨第二地。住无量阿僧祇劫净于二地。修尸罗波罗蜜乃至十地。为一一众生所经劫数亦复如是。于一一地中过无量阿僧祇劫成就菩萨行。为诸众生现作佛事。而不舍菩萨所行。善男子。少有菩萨能行如是甚深不思议殊胜不散乱淳至勤修进行。如此虚空藏菩萨所行成就者。尔时生疑菩萨问虚空藏菩萨言。希有善男子。乃能如是发弘誓愿。于此大乘久住生死无疲惓耶。虚空藏答言。善男子。此大地运载诸山河石壁树木丛林一切药草百谷苗稼及诸众生有疲惓不。答言。不也大士。虚空藏言。善男子。诸菩萨心亦如大地。淳至成就故行菩萨行无有疲惓亦复如是。虚空藏复言。善男子。如此大地住于水上。此水持地无有疲惓。诸菩萨心亦如大水。以大悲力故教化众生无有疲惓亦复如是。虚空藏复言。善男子。如此大水住于风上。此风持水无有疲惓。诸菩萨心亦如大风。以大方便力故净佛世界无有疲惓亦复如是。虚空藏复言。善男子。喻如大风住于空上无所依止。此空持风无所障碍无有疲惓。诸菩萨心亦如风空。以般若波罗蜜力故集一切佛法无有懈废疲惓亦复如是。所以者何。菩萨知一切法相。所以成就无生质。无作者无受者。因缘合成故而有所作。所作诸法亦无有实。本际空故本际离故实无成就。自性空故无生无灭。知一切诸法性相如。是故不见有法可生疲厌及疲厌者。所以者何。菩萨知一切法无二故。知生死性与涅槃性等。知涅槃性与一切法性等。知一切法性与无性等故。亦不恃不着。知一切诸法过去际未来际无自性。以定力故。誓愿力故。不起于定而能现一切所作

尔时生疑菩萨问虚空藏菩萨言。唯愿大士说诸菩萨三昧行业。何谓三昧。何谓行三昧业者。虚空藏菩萨答生疑菩萨言。善男子。有八万四千种诸三昧门。此诸三昧门能总摄一切诸余三昧。何等是八万四千三昧门。善男子。菩萨有三昧名曰不忘菩提心。能成就不散乱行。有三昧名曰降伏。能净淳至。有三昧名曰不显行。能究竟成就不退所作。有三昧名曰不依。能增进成就毕竟。有三昧名曰无垢。能成就白心。有三昧名曰照耀。能开示善法。有三昧名曰真净。能回一切魔行。有三昧名曰踊出。终不为外道诸论之所降伏。有三昧名曰舍离。能调伏一切诸烦恼结。有三昧名回伏。能令一切入真实道。有三昧名曰转进。能离声闻辟支佛地。有三昧名曰乐游。能不厌生死。有三昧名曰趣向。能从一地至一地故。有三昧名曰怡怿。能成就悦可大众故。有三昧名无碍光。能于一切众生成就等心。有三昧名曰知所作。能顺一切所作不逆故。有三昧名曰师子相。能成就大众无所畏。有三昧名曰心勇。能降伏四魔。有三昧名曰莲华庄严。能成就不染世法。有三昧名曰光庄严。能普照诸佛世界。有三昧名曰清凉。能断离憎爱故。有三昧名曰幢相。能成就一切佛法光明故。有三昧名曰炬王。能成就大智慧光明。有三昧名曰日光。能成就断除无明闇冥。有三昧名曰集德。能成就辞辩无尽。有三昧名曰那罗延。能成就金刚身。有三昧名曰坚固。能成就不掉动心。有三昧名曰弥楼幢。能成就不见顶相。有三昧名曰坚自在。能成就度本愿。有三昧名曰金刚士。能成就不退诸通。有三昧名曰金刚场。能成就升于道场。有三昧名曰喻如金刚。善能鉴彻一切诸法。有三昧名曰行王。能观一切众生心行。有三昧名曰慧王。能成就胜智。知诸根满足未满足者。有三昧名曰随类。能成就随众生性而为说法。有三昧名曰修一切诸身。能成就法身。有三昧名曰不眴。能得成就无碍见见诸如来。有三昧名曰无诤。能得分别一切因缘。有三昧名曰无垢轮。能得成就转妙法轮。有三昧名曰电光。能得觉诸法因缘。有三昧名曰善分别。能知诸界尽同一界。有三昧名曰庄严王。能得成就相好。有三昧名曰随解王。能以一音报于一切。有三昧名曰不分别法界。能知一切三昧同一三昧。有三昧名曰坚固。能得不退于诸法性。有三昧名曰不可坏。能知诸法同于法性。有三昧名曰无终。能知本际非际。有三昧名曰无作。能成就如如无有变易有三昧名曰无动。能知诸法平等如虚空。有三昧名曰净住。能得成就诸波罗蜜。有三昧名曰善摄。能成就四摄法。有三昧名曰等行。能得成就四梵行。有三昧名曰无碍观。能得成就诸助道法。有三昧名曰海印。能得总持诸佛所说。有三昧名曰空。能断一切诸见。有三昧名曰无相。能断一切诸觉。有三昧名曰无愿。能得净成就一切诸愿。有三昧名曰决了。能得成就无生法忍。有三昧名曰不脱。能得成就不失所闻法。有三昧名曰无翳。能以善说悦可众生。有三昧名曰得丰。能得成就宝手。有三昧名曰法云。能雨一切法门。有三昧名曰宝庄严。能得成就不断三宝胜种。有三昧名曰无比。能成就智所作业。有三昧名曰虚空门。能得离一切障碍。有三昧名曰智印。能得遍知一切诸法。有三昧名曰见现在诸佛。能得成就诸如来功德。有三昧名曰选择寂静如意。能得成就离于本际。有三昧名曰分别一相法门。能得成就于未来世说一相法门。有三昧名曰了知一切法平等性。能得成就解了一切经书。有三昧名曰集诸功德。能得润益一切众生。有三昧名曰游戏神通。能得成就不思议解脱。有三昧名曰自觉。能入如来秘密之藏。有三昧名曰首楞严。能于菩萨地中乃至示大涅槃。有三昧名曰遍至。能得成就在在现生。有三昧名曰灌顶王。能得成就菩萨所行无余。有三昧名曰无胜。能得成就如来十力。有三昧名曰无尽。能得成就四无所畏。有三昧名曰无等。能得成就佛不共法。有三昧名曰愿王。能得成就诸所闻法。自利利彼功不唐捐。有三昧名曰善入无垢印。能现前觉了一切佛法。有三昧名曰善知觉。能得成就萨婆若智无有遗余。有三昧名曰尽无边。能得成就一切佛事受行无余。善男子。此谓八万四千三昧门。以此等为首。菩萨坐道场时。便得八万四千诸三昧门。一一三昧。以无量阿僧祇百千万亿三昧以为眷属。善男子。是诸三昧能知八万四千种众生诸所行法。以能显现八万四千法聚。善男子。是为略说诸菩萨行。及诸佛法藏少分。而诸菩萨行无量无边。诸佛法藏不可思议

尔时虚空藏菩萨说是法时。有万六千菩萨得柔顺忍无量三昧而现在前。复有八万四千众生发阿耨多罗三藐三菩提心。尔时世尊赞虚空藏菩萨言。善哉善哉。善男子。快说是诸三昧法门。善说如来胜智。如汝自身证行此法不从他得。尔时生疑菩萨合掌白虚空藏言。希有大士。乃能成就如是不可思议功德。不从他闻。而能入于如来胜智行处。我亦愿乐欲令一切众生得此不可思议法如来行处。尔时大德舍利弗问生疑菩萨言。善男子。谁为汝作此生疑名也。生疑菩萨答舍利弗言。菩提心为我作此生疑名。所以然者。若不发菩提心。于佛法中终不生疑。其有发阿耨多罗三藐三菩提心者。其人于一切佛法则生疑惑。为欲现知明了一切佛法故。譬如灌顶刹利王最大太子成就王相。应作国主次父之后应绍王位。是故其子每常咨问治国之法。我当云何监领国事。大德舍利弗。菩萨摩诃萨亦复如是。毕竟发阿耨多罗三藐三菩提心者。次如来后亦应绍继无上法王尊位。亦常思惟咨问一切智相应之法。我等应当云何持无上法王法也。是故亦于一切佛法每常生疑。大德舍利弗。当知以此因缘由菩提心故立此生疑名也。生疑菩萨复语舍利弗言。大德。我从昔来不忆值诸佛菩萨及善知识。未曾不问诸佛妙法。是故我真名生疑也◎