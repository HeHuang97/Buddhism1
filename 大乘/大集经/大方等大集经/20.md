## 大方等大集经 第二十卷

北凉天竺三藏昙无谶译

### 宝幢分第九三昧神足品第四

是时如来四大弟子与诸魔子。游王舍城歌舞颂偈。尔时大地六返震动。无量天人悲感啼泣。苦哉苦哉。今者如来犹在于世。而四弟子为诸魔众之所戏弄。即共和集往至佛所而作是言。世尊。唯愿如来放舍舍心。何以故。一切诸魔欲坏佛法。佛言。我今当入王舍大城。教化众生欲破坏魔业。示大神通施作佛事。尔时佛欲入王舍城。时诸天众悲[口*睾]。向佛而作是言。今佛入城实非时也。何以故。无量恶鬼弥满虚空。无量魔众持刀大石。若佛入城如来法灯将灭不久。尔时如来默然不许。复有天言。世尊。王舍城中。五百魔子执持刀戟欲害如来。复有一天啼泣而言。今者释种不久当坏。复有天言。无上法船今当散灭。三界众生谁当济渡令至彼岸。复有天言。一切众生常为烦恼之所缠绕。无上大师如其灭者。谁当令彼得解脱耶。复有天言。世尊。不见空中无量魔众。欲雨刀剑大石猛火。唯愿如来。愍众生故且莫入城。复有天言。世尊。王舍城中有二万魔。各各示作婆罗门像。执持刀剑欲害如来。复有二万持矟待佛。复有二万执持弓箭。复有二万持大炬火。唯愿如来。受我等语勿复入城。如来尔时默然不许。尔时世尊入王舍城门。其守城天啼泣向佛作如是言。唯愿如来勿复入城。何以故。今此城中恶众弥满。若使如来于此灭者。我当云何见诸天众。魔众今者欲雨刀剑猛火大石。如来若灭众生闇行灭大法炬坏大法山。生老病死欢喜受乐。佛于尔时。虽闻是语亦不许可。时天复言。世尊。若不惜身命必欲放舍有六大城何必于此。如来若于此间灭者。则令我于无量世中得大恶名。尔时复有无量诸天俱至佛所。作如是言。世尊。我已曾见无量诸佛说法教化无量众生。实未曾见如是魔众。世间众生常为无量诸恶烦恼之所围绕。值遇良医通达无量医方方便。如来何故。放舍大慈大悲之心。复有天言。如来往昔无量劫中为诸众生修集苦行。今者云何欲舍众生放弃身命。唯愿怜愍演说正法。调伏一切闇昧众生。愿施众生光明。迷行之人示以正路。永断一切三恶道苦。唯愿久住莫舍身命。尔时复有净居诸天。告诸天言。且勿[口*睾]哭放舍愁恼。如来具足十力无畏。今欲摧灭一切魔众。假使无量无边魔众。乃至不能动佛一毛。尔时梵王释提桓因。往至佛所白佛言。世尊。一切魔众今者定欲毁害如来。唯愿勿往。如来当灭一切众生无明闇行。世尊往昔请诸众生。许以甘露斯事未果。云何便欲放舍身命。莫猗往昔菩提树下坏一魔已轻蔑余者。如来若入王舍城中。即便灭没无复疑也

尔时世尊出大梵音声。遍三千大千世界已。而作是言。谛听谛听。假使诸魔悉皆遍满十方世界。尽其力势乃至不能动我一毛。我昔已请无量众生许以甘露。今当演说第一义谛。增长善法说于正道以称我愿。我于往昔无量世中。为诸众生多受苦恼。放舍一切金银琉璃颇梨宝货国城妻子衣服饮食及以身命。以妙香华幡盖灯明供养诸佛。受持净戒修行忍辱。谁能以恶加于我身。我于众生常修慈悲。谁能令我而灭没耶。如我先已摧魔眷属。当知今者亦能破坏。汝等于此勿怀怖畏。时无量天闻是语已。心生喜乐各各而言。南无大士如来世尊。坏大魔众破诸烦恼。永断习气摧憍慢山。拔生死树。灭死日月除无明闇。劝化一切邪见众生。焦涸四流然大法炬。示菩提道击大法鼓。施诸众生善法之乐。复令觉悟四真谛相。度生死海入无畏处。说是语已。以妙香华幡盖伎乐供养于佛。复以种种微妙好华散王舍城。所谓曼陀罗华摩诃曼陀罗华。波楼沙华摩诃波楼沙华。迦迦罗华摩诃迦迦罗华。曼殊沙华摩诃曼殊沙华。瞻婆罗华摩诃瞻婆罗华。欢喜华大欢喜华。爱乐华大爱乐华。波利质多华。俱毗遮罗华。忧婆钵罗华。俱物头华。波头摩华。分陀利华。如是等华。庄严遍覆如来行处。于路二边七宝行树高一多罗树。间有八味清泉。上虚空中多有诸天。手持上妙七宝幡盖。雨诸杂华金银颇梨琉璃等宝。牛头栴檀及白栴檀。坚[革\*卬]沉水种种华香。遍雨如来所行之处。复有种种微妙伎乐。一切人民悉共严治王舍城外如来行处。诸魔眷属庄严城内。时佛世尊入王舍城。尔时心游首楞严定。示现微妙八十种好。若事象者即现象像。事师子者现师子像。有事牛者即现牛像。事命命鸟现命命像。有事兔者即现兔像。有事鱼龙龟鳖。梵天自在建陀八臂。帝释阿修罗迦楼罗虎狼猪鹿。水火风神。日月星宿。国王大臣。男女大小。沙门婆罗门。四王夜叉。菩萨如来。各随所事而得见之见已皆称南无南无无上世尊。合掌恭敬礼拜供养。尔时雪山光味仙人。与其弟子在西门下。侧立待佛。光味仙人睹见佛身。是仙人像。为无量众生之所供养。即作是言。如是人者真是大仙。堪受世间人天供养。何以故。福德相故。我云何知彼大我大。我今当问生姓经书出家久近。光味仙人即趣佛所。告其弟子摩纳。彼仙人者德相成就。了了可知聪明睿哲能解深义汝等应当至心生信。如我所见相书所载。是人必能说无上道。彼定能令我度生死。五百弟子同声叹言。善哉善哉如和上言。尔时光味与五百弟子。前后围绕即至佛所。作如是言。汝是谁耶。佛言。是婆罗门。光味复言。姓何等耶。答言。我姓瞿昙。又问。受何戒耶。答言。吾受三戒。又问。修集何行。答言。吾修三空行。又问。出家已来为久近乎。答言。具大智时。又问。汝颇读诵星宿书不。答言。汝今读诵得何利益。光味复言。我以此法教诸众生。受我语者多献供养。佛言。汝知此书。颇能得过生老死不。光味复问。瞿昙。生老病死云何可断。佛言。汝若不能断生老死何用读诵如是星书。光味复言。瞿昙。汝若不知星宿书者。身上何故有星行处。如我知者。定谓瞿昙通达如是星宿彼岸。佛言。云何名星宿道。光味答言。谓二十八宿日月随行。一切众生日月年岁皆悉系属。瞿昙。一切星宿迹有四分

瞿昙。东方七宿。谓角亢氐房心尾箕。若人生日。属角星者。口阔四指额广亦尔。其身右边多生黑子。上皆有毛。当知是人多财富贵。广额似像。聪明多智眷属炽盛。其项短促。脚两指长。左有刀创。多有妻子。恶性轻躁。寻命八十。四十年时一受衰苦。长子不寿。心乐法事。衰患在火。瞿昙。属角星者有如是相

属亢星者。心乐法事。受性多巧。聪明富贵。多怀惭愧。怨不能害。乐欲出家。受性柔软。轻躁确尽无所隐藏。寿六十年。三十五时身遇笃病。绕颈四指。当有疮[病-丙+槃]。不宜子息。瞿昙。属亢星者有如是相

属氐星者。生人受身勇健。臣富豪贵。寿二十五。左有黑子。于父母所悔(丹本云恒)生恶心。敬出家人。于己眷属不能增长。瞿昙。属氐星者有如是相

属房星人受性弊恶。愚騃无智巨富豪贵。右有黑子。寿三十五当被兵死。宜于兄弟。瞿昙。属房星人有如是相。属心星人富贵多财。愚痴风病。寿三十五头有疮[病-丙+槃]。有大名声。毒不能中。妻子不乐。瞿昙。属心星人有如是相。属尾星人具诸相好。雄壮富贵得大自在。两乳轮相。有大名声。身诸光明胜于日月。聪明大智无能胜者。贪乐出家能调烦恼。增长眷属多有惭愧。寿命百年。四十五时。暂一受苦。胸有德相众生乐见。不宜父母。瞿昙。属尾星人有如是相

属箕星人乐喜诤讼。多犯禁戒。受性弊恶人不喜见。贪欲炽盛。寿六十年。贫穷困苦。常乐游行。牙齿疏小。胸臆确瘦。瞿昙。属东方宿有如是相

属井星人多饶财宝人所恭敬。心乐于法。[〦/(刀*ㄚ*(留-刀-田))/肉]有疮[病-丙+槃]。寿八十年。慈孝供养父母师长。先父母丧。心无悭吝多有惭愧。衰祸在水。瞿昙。属井星者有如是相

属鬼星人悭吝短寿。[〦/(刀*ㄚ*(留-刀-田))/肉]下四指当有黑子。不宜父母。喜乐诤讼。瞿昙。属鬼星者有如是相。属柳星者富贵持戒。慕乐法事。寿七十五。增长眷属。死已生天。腰有赤子。敬受法者人所信伏。瞿昙。属柳星者有如是相

属七星者乐为劫贼。盗物为业。奸伪谄曲。薄福短寿。举动粗犷。愚痴狂骇必被兵死。瞿昙。七星生者有如是相。属张星者。寿命八十。善于音乐。首发稀少。衰二十七及三十三。富贵勇健有大名称。聪明无吝。乐法惭愧。不宜父母及以兄弟。顶(丹本云项)有疮[病-丙+槃]。过三十五乃有子息。阴有黑子。髀有黄子。瞿昙。属张星者有如是相

属翼星人善知算数。悭吝恶性钝根邪见。右有黑子。寿命三十三。绝无子息。瞿昙。属翼星者有如是相

属轸星人巨富豪贵。多饶眷属奴婢仆使。聪明勇健。乐法爱法。敬受法者。寿命百年。死已生天。瞿昙。属南方星者有如是相

属奎星者。其人两颊当有黑子。持戒乐法。敬受法者。富贵乐施。身有火疮。寿五十年。瞿昙。属奎星者有如是相。属娄星者寿命短促。贫穷困苦。乐见毁戒。其心悭吝。膝下疮[病-丙+槃]。寿三十年不宜于兄。瞿昙。属娄星者有如是相。属胃星者不宜父母。多失财宝。田业舍宅。膝有黑子。过二十二得大富贵。不悭乐施。瞿昙。属胃星者有如是相。属昴星者乐于正法。辩口利辞。聪明富贵。多有名称。护持禁戒。人所敬信。死已生天。膝有青子。寿五十年。瞿昙。属昴星者有如是相。属毕星者人所信伏。恶性喜斗。于己姊妹生于贪心。富贵多怨。常患胸痛。不宜钱财。左有黑子。寿七十年。瞿昙。属毕星者有如是相

属觜星者富贵乐施。惭愧无贪。无有病苦。众生乐见。死已生天。衰在七十。寿满八十。瞿昙。属觜星者有如是相。属参星者受性弊恶。多造恶业。作守狱卒。贪欲偏多。聪明贫苦。寿六十五。多有黑子。瞿昙。属西方星有如是相。属斗星者受性愚痴。贪不知。贫穷恶性。寿命短促。当病食死。黑色羸瘦。瞿昙。属斗星者有如是相

属牛星者性痴贫穷。乐为偷窃。心多嫉妒。寿七十年。无有妻子。瞿昙。属牛星者有如是相。属女星者持戒乐施。其人足下多有黑子。增长眷属。寿八十年。有大名声。无有病痛。宜于父母及以兄弟。瞿昙。属女星者有如是相。属虚星者福德富贵。眷属爱乐。悭吝不施。寿六十五。其人足下当有黑子。瞿昙。属虚星者有如是相

属危星者身无病苦。聪明持戒。通达世事。富贵多财。寿八十年。宜诸眷属。瞿昙。属危星者有如是相

属室星者受性弊恶。多犯禁戒。为人富贵。寿命百年。死堕恶道。不宜父母及以兄弟。瞿昙。属室生者有如是相。属壁星者雄猛多力。尊荣富贵。有大名称。眷属增长。不宜父母。寿命千年。名闻无量。乐法出家。敬受法者。聪明多智。善解世事。瞿昙。属北方星有如是相。若有通达如是相者。到于彼岸得大智慧

佛言。众生闇行。着于颠倒烦恼系缚。随逐如是星宿书籍。仙人星宿虽好。亦复生于牛马狗猪。亦有同属一星生者。而有贫贱富贵参差。是故我知是不定法。仙人汝虽得禅。我是一切大智之人。何故不问解脱因缘乃问是事。光味又言。汝今现身如世无异。而尊其事与仙无别。我今真实不知汝是天耶仙耶。龙耶鬼耶。声如梵音色如古仙。我从昔来未曾见闻如是色相如是事业。是故今问。汝为是谁系属于谁。姓氏何等。宣说何事。唯愿广说我当听受。尔时世尊即说偈言

&nbsp;&nbsp;&nbsp;&nbsp;若有学习着相书&nbsp;&nbsp;&nbsp;&nbsp;是人不能知此彼

&nbsp;&nbsp;&nbsp;&nbsp;若有烦恼所缚者&nbsp;&nbsp;&nbsp;&nbsp;不得解脱常受苦

&nbsp;&nbsp;&nbsp;&nbsp;我今具足六神通&nbsp;&nbsp;&nbsp;&nbsp;是故名大婆罗门

&nbsp;&nbsp;&nbsp;&nbsp;六波罗蜜是我性&nbsp;&nbsp;&nbsp;&nbsp;以六和敬调诸根

&nbsp;&nbsp;&nbsp;&nbsp;我以受持三种戒&nbsp;&nbsp;&nbsp;&nbsp;行空无相三脱门

&nbsp;&nbsp;&nbsp;&nbsp;我往初发菩提心&nbsp;&nbsp;&nbsp;&nbsp;尔时得名大出家

&nbsp;&nbsp;&nbsp;&nbsp;我都不觉一法相&nbsp;&nbsp;&nbsp;&nbsp;是故不说星宿书

&nbsp;&nbsp;&nbsp;&nbsp;法无众生无寿命&nbsp;&nbsp;&nbsp;&nbsp;是故演说无我净

&nbsp;&nbsp;&nbsp;&nbsp;已度三受三行岸&nbsp;&nbsp;&nbsp;&nbsp;断诸根故无有相

&nbsp;&nbsp;&nbsp;&nbsp;我已真实知诸法&nbsp;&nbsp;&nbsp;&nbsp;是故获得大寂静

&nbsp;&nbsp;&nbsp;&nbsp;若无挂碍如虚空&nbsp;&nbsp;&nbsp;&nbsp;虽行菩提不学法

&nbsp;&nbsp;&nbsp;&nbsp;修集禁戒大忍辱&nbsp;&nbsp;&nbsp;&nbsp;即得无想大智慧

&nbsp;&nbsp;&nbsp;&nbsp;若不觉业求果报&nbsp;&nbsp;&nbsp;&nbsp;如法不转得菩提

&nbsp;&nbsp;&nbsp;&nbsp;心不贪着一切阴&nbsp;&nbsp;&nbsp;&nbsp;亦复不观于此彼

&nbsp;&nbsp;&nbsp;&nbsp;又不觉知菩提道&nbsp;&nbsp;&nbsp;&nbsp;是能速得菩提道

&nbsp;&nbsp;&nbsp;&nbsp;无有相貌无想念&nbsp;&nbsp;&nbsp;&nbsp;于一切法无觉观

&nbsp;&nbsp;&nbsp;&nbsp;亦不贪着于诸法&nbsp;&nbsp;&nbsp;&nbsp;即能获得一切觉

&nbsp;&nbsp;&nbsp;&nbsp;若有修集净梵行&nbsp;&nbsp;&nbsp;&nbsp;是人得名婆罗门

&nbsp;&nbsp;&nbsp;&nbsp;观察诸法如虚空&nbsp;&nbsp;&nbsp;&nbsp;是人即得名大觉

于是世尊说是偈已。光味仙人及诸眷属。一切皆见如来本身。见本身已。往善所追。即各获得宝幢三昧。得是三昧。能遍观察一切三昧。故名为幢。于诸三昧而得自在。游入一切三昧境界。是故名为宝幢三昧。尔时光味合掌恭敬。持微妙华满其手掬。说偈赞佛

&nbsp;&nbsp;&nbsp;&nbsp;如来成就无量德&nbsp;&nbsp;&nbsp;&nbsp;犹如大海水弥满

&nbsp;&nbsp;&nbsp;&nbsp;功德光明甚微妙&nbsp;&nbsp;&nbsp;&nbsp;悉照三千大千界

&nbsp;&nbsp;&nbsp;&nbsp;勇猛精进大智慧&nbsp;&nbsp;&nbsp;&nbsp;出胜一切诸众生

&nbsp;&nbsp;&nbsp;&nbsp;具足大慈大悲心&nbsp;&nbsp;&nbsp;&nbsp;是故我礼无上尊

&nbsp;&nbsp;&nbsp;&nbsp;如来永断诸烦恼&nbsp;&nbsp;&nbsp;&nbsp;故我稽首大仙师

&nbsp;&nbsp;&nbsp;&nbsp;清净金色戒光明&nbsp;&nbsp;&nbsp;&nbsp;我今礼敬于佛日

&nbsp;&nbsp;&nbsp;&nbsp;能干众生诸烦恼&nbsp;&nbsp;&nbsp;&nbsp;能说真实菩提行

&nbsp;&nbsp;&nbsp;&nbsp;能坏一切烦恼山&nbsp;&nbsp;&nbsp;&nbsp;转于无上正法轮

&nbsp;&nbsp;&nbsp;&nbsp;今我修于菩提道&nbsp;&nbsp;&nbsp;&nbsp;为得无量大智慧

&nbsp;&nbsp;&nbsp;&nbsp;如来具足一切相&nbsp;&nbsp;&nbsp;&nbsp;愿记我等菩提时

&nbsp;&nbsp;&nbsp;&nbsp;我当云何断烦恼&nbsp;&nbsp;&nbsp;&nbsp;度脱一切苦众生

&nbsp;&nbsp;&nbsp;&nbsp;演于真实正真道&nbsp;&nbsp;&nbsp;&nbsp;平等犹如十方佛

&nbsp;&nbsp;&nbsp;&nbsp;众生三世造恶业&nbsp;&nbsp;&nbsp;&nbsp;我当云何令其断

&nbsp;&nbsp;&nbsp;&nbsp;若我身口意善业&nbsp;&nbsp;&nbsp;&nbsp;愿此因缘断彼结

&nbsp;&nbsp;&nbsp;&nbsp;永断一切烦恼病&nbsp;&nbsp;&nbsp;&nbsp;身受妙乐如先佛

&nbsp;&nbsp;&nbsp;&nbsp;令众妙色诸根具&nbsp;&nbsp;&nbsp;&nbsp;远离诸恶修善法

&nbsp;&nbsp;&nbsp;&nbsp;断除众生诸邪见&nbsp;&nbsp;&nbsp;&nbsp;修习具足于正见

&nbsp;&nbsp;&nbsp;&nbsp;得识宿命乐善行&nbsp;&nbsp;&nbsp;&nbsp;度生死河至彼岸

&nbsp;&nbsp;&nbsp;&nbsp;六波罗蜜得具足&nbsp;&nbsp;&nbsp;&nbsp;知佛深法常住世

&nbsp;&nbsp;&nbsp;&nbsp;乐降无上大法雨&nbsp;&nbsp;&nbsp;&nbsp;令诸众生离贫渴

&nbsp;&nbsp;&nbsp;&nbsp;若我身口意恶业&nbsp;&nbsp;&nbsp;&nbsp;今于佛前悉忏悔

&nbsp;&nbsp;&nbsp;&nbsp;我今所有福德力&nbsp;&nbsp;&nbsp;&nbsp;施与众生早成佛

&nbsp;&nbsp;&nbsp;&nbsp;我请一切诸众生&nbsp;&nbsp;&nbsp;&nbsp;劝之令种菩提子

&nbsp;&nbsp;&nbsp;&nbsp;我为众生受苦时&nbsp;&nbsp;&nbsp;&nbsp;愿不生悔及退转

&nbsp;&nbsp;&nbsp;&nbsp;净于世界及众生&nbsp;&nbsp;&nbsp;&nbsp;得无碍智净法界

&nbsp;&nbsp;&nbsp;&nbsp;若我真实得佛道&nbsp;&nbsp;&nbsp;&nbsp;愿此所散成华盖

尔时光味即以华散。是时三千大千世界六种震动。无量众生生敬喜心。有诸众生奉事象者。见佛是象作如是言。云何此象有大福德。令是仙人敬意供养。乃至若有敬事佛者。见彼仙人敬心供养。见已生信礼拜赞叹。尔时世尊出首楞严定。从定起已一切众生悉见佛身。见已心生供养欢喜。各任己力而作供养。尔时世尊告光味言。善男子。一切诸天见汝决定发阿耨多罗三藐三菩提心欢喜踊跃故。令是地六种震动。善男子。汝当成就无量智慧。然后获得无上佛道。乃当复于无量世界然大法炬。善男子。汝于来世过三阿僧祇劫。当于此土北方世界名曰香华。其界庄严如阿弥陀。当于彼中得成为佛名光功德如来应正遍知明行足善逝世间解无上士调御丈夫天人师佛世尊。于无量世宣说大乘。终不说于声闻缘觉。尔时大众耳闻目见光味仙人得受记莂。悉共欢喜供养恭敬。五百弟子。无量众生。发阿耨多罗三藐三菩提心。其意坚固无有退转◎

### 大方等大集经宝幢分中相品第五

尔时佛知诸魔心已即入三昧。三昧力故令王舍城有十二门。一一门中有一如来。尔时诸魔见十二佛。自现其身为五通像。乃至示现梵天王像。以妙香华幡盖伎乐供养于佛。佛入城时足指案地。令此三千大千世界六种震动。其中天人阿修罗等。帝释梵天及四天王一切众生。悉皆得见十方世界十方众生。皆悉来集王舍大城。赍持香华供养于佛。佛神力故。令香华中说如是偈

&nbsp;&nbsp;&nbsp;&nbsp;若欲永断三恶道&nbsp;&nbsp;&nbsp;&nbsp;应当发起菩提心

&nbsp;&nbsp;&nbsp;&nbsp;若于生死独觉者&nbsp;&nbsp;&nbsp;&nbsp;是能度脱诸众生

&nbsp;&nbsp;&nbsp;&nbsp;若欲离于恶匆务&nbsp;&nbsp;&nbsp;&nbsp;应当修集于正道

&nbsp;&nbsp;&nbsp;&nbsp;若有值遇诸如来&nbsp;&nbsp;&nbsp;&nbsp;是人即得受道记

&nbsp;&nbsp;&nbsp;&nbsp;如来大士利众生&nbsp;&nbsp;&nbsp;&nbsp;今来入此王舍城

&nbsp;&nbsp;&nbsp;&nbsp;欲摧一切诸魔众&nbsp;&nbsp;&nbsp;&nbsp;欲转无上正法轮

&nbsp;&nbsp;&nbsp;&nbsp;佛为五滓诸众生&nbsp;&nbsp;&nbsp;&nbsp;宣说三乘首楞严

&nbsp;&nbsp;&nbsp;&nbsp;如来今欲大授记&nbsp;&nbsp;&nbsp;&nbsp;欲听实义应往彼

是偈音声周遍而闻。迦兰陀竹林精舍有诸菩萨阿罗汉等。悉往集会王舍大城中。乃至十方无量世界净土秽土有佛之处及无佛处。一切众生悉来聚集。尔时世尊入佛庄严璎珞三昧。入三昧已。令此娑婆世界清净庄严。犹如未来遍见如来所有国土。尔时世尊光明净妙。众生乐见。十方无量微尘世界净秽等土有无佛处一切众生亦复如是。乐见如来净妙光明。亦复乐闻如来音声。尔时十方一一方面。无量佛土无量菩萨。悉来至此娑婆世界王舍大城。尔时此界具足多有无量菩萨。如是菩萨悉共供养如来世尊。或有菩萨于娑婆世界雨诸杂香以供佛养。或有菩萨于此世界雨真珠宝以供养佛。或有菩萨于此世界雨妙璎珞。或雨金银琉琉颇梨车[(王\*巨)/木]马瑙。或雨栴檀沉水诸香。或复有雨牛头栴檀。或雨诸华须曼那华以供养佛。或有菩萨以真实法赞叹于佛。或有现作天帝释像。梵天王像。四天王像。魔王形像。自在天像。违陀天像。八臂天像。转轮王像。宝像山像。树林等像。大臣长者男女师宗牛羊象马水牛等像。作如是像。趣王舍城大莲华所。以手触华华即为动。是时一切魔众男女大小及诸眷属。皆悉动摇生大恐怖即作是言。何因缘故我之宫殿如是倾动。我等所尊将不退没。失我天耶。我等复不欲灭堕乎。我往常见如是世界有五滓浊。今者何缘寂然清净。尔时诸魔悉见十方清净菩萨皆来集会娑婆世界。见是事已复作是言。以佛世尊光明严丽众生乐见之因缘故。乃至不见己之眷属有一人在。复作是念。我今何故不往佛所亲近供养。时魔波旬即至佛所。合掌恭敬而说偈言

&nbsp;&nbsp;&nbsp;&nbsp;我今归依于如来&nbsp;&nbsp;&nbsp;&nbsp;已得欢喜至心乐

&nbsp;&nbsp;&nbsp;&nbsp;愿见放舍还本处&nbsp;&nbsp;&nbsp;&nbsp;还已乃当听正法

尔时世尊说偈答言

&nbsp;&nbsp;&nbsp;&nbsp;我不劝汝以去来&nbsp;&nbsp;&nbsp;&nbsp;诸法性相亦如是

&nbsp;&nbsp;&nbsp;&nbsp;汝今若有大神通&nbsp;&nbsp;&nbsp;&nbsp;随意自在无遮者

是时波旬复说偈言

&nbsp;&nbsp;&nbsp;&nbsp;如佛世尊真实语&nbsp;&nbsp;&nbsp;&nbsp;今者实无遮我者

&nbsp;&nbsp;&nbsp;&nbsp;我适欲还本处时&nbsp;&nbsp;&nbsp;&nbsp;寻即见身被五缚

佛言。我已永断一切系缚。欲解一切众生系缚。我亦不念众生诸恶。是故得名解脱系缚。尔时世尊见十方众生悉来集会即说偈言

&nbsp;&nbsp;&nbsp;&nbsp;一切大众至心听&nbsp;&nbsp;&nbsp;&nbsp;远离一切疑网心

&nbsp;&nbsp;&nbsp;&nbsp;我今所说不思议&nbsp;&nbsp;&nbsp;&nbsp;应当谛观业因缘

&nbsp;&nbsp;&nbsp;&nbsp;无上世尊甚难有&nbsp;&nbsp;&nbsp;&nbsp;法僧二宝亦复然

&nbsp;&nbsp;&nbsp;&nbsp;人身难得信亦尔&nbsp;&nbsp;&nbsp;&nbsp;施心福田亦复难

&nbsp;&nbsp;&nbsp;&nbsp;无上世尊难得见&nbsp;&nbsp;&nbsp;&nbsp;见已闻法亦复难

&nbsp;&nbsp;&nbsp;&nbsp;难得远离于八难&nbsp;&nbsp;&nbsp;&nbsp;得如法忍亦复难

&nbsp;&nbsp;&nbsp;&nbsp;其心难得而调伏&nbsp;&nbsp;&nbsp;&nbsp;修空三昧亦复难

&nbsp;&nbsp;&nbsp;&nbsp;修善思惟如法住&nbsp;&nbsp;&nbsp;&nbsp;如是二事亦复难

&nbsp;&nbsp;&nbsp;&nbsp;一切烦恼难远离&nbsp;&nbsp;&nbsp;&nbsp;获得菩提亦复难

&nbsp;&nbsp;&nbsp;&nbsp;我今说趣菩提事&nbsp;&nbsp;&nbsp;&nbsp;犹如世人说变化

&nbsp;&nbsp;&nbsp;&nbsp;我之所说远离爱&nbsp;&nbsp;&nbsp;&nbsp;能坏闇冥修善法

&nbsp;&nbsp;&nbsp;&nbsp;所示无上正真道&nbsp;&nbsp;&nbsp;&nbsp;应当至心勤修行

&nbsp;&nbsp;&nbsp;&nbsp;若欲远离三恶垢&nbsp;&nbsp;&nbsp;&nbsp;及余一切诸魔业

&nbsp;&nbsp;&nbsp;&nbsp;不为烦恼之所害&nbsp;&nbsp;&nbsp;&nbsp;应当从佛听正法

&nbsp;&nbsp;&nbsp;&nbsp;若欲具足三种戒&nbsp;&nbsp;&nbsp;&nbsp;应学具足三脱门

&nbsp;&nbsp;&nbsp;&nbsp;即能破坏三界结&nbsp;&nbsp;&nbsp;&nbsp;亦能过于三恶道

&nbsp;&nbsp;&nbsp;&nbsp;若不断绝三宝性&nbsp;&nbsp;&nbsp;&nbsp;为于正法丧身命

&nbsp;&nbsp;&nbsp;&nbsp;即能具足无量通&nbsp;&nbsp;&nbsp;&nbsp;是人名为如法住

&nbsp;&nbsp;&nbsp;&nbsp;若欲三世无觉观&nbsp;&nbsp;&nbsp;&nbsp;亦复不着三世法

&nbsp;&nbsp;&nbsp;&nbsp;是人能过于三界&nbsp;&nbsp;&nbsp;&nbsp;亦复获得如法忍

&nbsp;&nbsp;&nbsp;&nbsp;一切凡夫无明覆&nbsp;&nbsp;&nbsp;&nbsp;常为四倒所围绕

&nbsp;&nbsp;&nbsp;&nbsp;于无法中作法想&nbsp;&nbsp;&nbsp;&nbsp;于无物中作物想

&nbsp;&nbsp;&nbsp;&nbsp;以是因缘名颠倒&nbsp;&nbsp;&nbsp;&nbsp;如是之人行邪道

&nbsp;&nbsp;&nbsp;&nbsp;若有说言眼见色&nbsp;&nbsp;&nbsp;&nbsp;乃至意能知诸法

&nbsp;&nbsp;&nbsp;&nbsp;如是之人行颠倒&nbsp;&nbsp;&nbsp;&nbsp;流转生死无量劫

&nbsp;&nbsp;&nbsp;&nbsp;若有修集四禅定&nbsp;&nbsp;&nbsp;&nbsp;是则名为世间慧

&nbsp;&nbsp;&nbsp;&nbsp;能度一切诸颠倒&nbsp;&nbsp;&nbsp;&nbsp;亦于生死得解脱

&nbsp;&nbsp;&nbsp;&nbsp;若能调伏诸众生&nbsp;&nbsp;&nbsp;&nbsp;亦复远离于四流

&nbsp;&nbsp;&nbsp;&nbsp;如是之人干生死&nbsp;&nbsp;&nbsp;&nbsp;亦复能到于彼岸

&nbsp;&nbsp;&nbsp;&nbsp;若能具足四如意&nbsp;&nbsp;&nbsp;&nbsp;是名菩萨无所畏

&nbsp;&nbsp;&nbsp;&nbsp;亦能永断于生死&nbsp;&nbsp;&nbsp;&nbsp;令诸众生脱恐怖

&nbsp;&nbsp;&nbsp;&nbsp;若能了了知五阴&nbsp;&nbsp;&nbsp;&nbsp;是人能到无漏边

&nbsp;&nbsp;&nbsp;&nbsp;了知不生亦不灭&nbsp;&nbsp;&nbsp;&nbsp;能令众生到彼岸

&nbsp;&nbsp;&nbsp;&nbsp;若能于佛世尊前&nbsp;&nbsp;&nbsp;&nbsp;忏悔发露一切罪

&nbsp;&nbsp;&nbsp;&nbsp;是人远离于邪见&nbsp;&nbsp;&nbsp;&nbsp;能到生死之彼岸

&nbsp;&nbsp;&nbsp;&nbsp;若观生死多受苦&nbsp;&nbsp;&nbsp;&nbsp;行业因缘迳三恶

&nbsp;&nbsp;&nbsp;&nbsp;以近恶友因缘故&nbsp;&nbsp;&nbsp;&nbsp;造作无量之恶业

&nbsp;&nbsp;&nbsp;&nbsp;若能远离恶知识&nbsp;&nbsp;&nbsp;&nbsp;亦能远离诸邪见

&nbsp;&nbsp;&nbsp;&nbsp;是人能观生死过&nbsp;&nbsp;&nbsp;&nbsp;亦能咨问第一义

&nbsp;&nbsp;&nbsp;&nbsp;若有能观第一空&nbsp;&nbsp;&nbsp;&nbsp;是人能服甘露味

&nbsp;&nbsp;&nbsp;&nbsp;我常说于第一义&nbsp;&nbsp;&nbsp;&nbsp;至心听者无有相

&nbsp;&nbsp;&nbsp;&nbsp;我说六入真实空&nbsp;&nbsp;&nbsp;&nbsp;无有造作无受者

&nbsp;&nbsp;&nbsp;&nbsp;众生颠倒谓有相&nbsp;&nbsp;&nbsp;&nbsp;法性真实无所有

&nbsp;&nbsp;&nbsp;&nbsp;若有众生六受爱&nbsp;&nbsp;&nbsp;&nbsp;是能生于六触因

&nbsp;&nbsp;&nbsp;&nbsp;如是六触真实空&nbsp;&nbsp;&nbsp;&nbsp;一切诸法亦复然

&nbsp;&nbsp;&nbsp;&nbsp;如一法性诸法尔&nbsp;&nbsp;&nbsp;&nbsp;如一切法一法然

&nbsp;&nbsp;&nbsp;&nbsp;一切诸法无生灭&nbsp;&nbsp;&nbsp;&nbsp;亦无相貌无有物

&nbsp;&nbsp;&nbsp;&nbsp;我所宣说无胜道&nbsp;&nbsp;&nbsp;&nbsp;一切诸法如一法

&nbsp;&nbsp;&nbsp;&nbsp;若见诸法无性相&nbsp;&nbsp;&nbsp;&nbsp;是人获得真实义

&nbsp;&nbsp;&nbsp;&nbsp;若有修行十三忍&nbsp;&nbsp;&nbsp;&nbsp;即能度于生死岸

&nbsp;&nbsp;&nbsp;&nbsp;真知法性众生性&nbsp;&nbsp;&nbsp;&nbsp;得无上道如先佛

于是世尊说是偈时。十方如恒河沙等五滓世界一切众生悉得闻之。一一世界无量众生。闻已即得不退转心。或有获得陀罗尼者。或复有得三昧定者。或有成就得诸忍者。此佛世界无量众生闻已亦得不退转心。教化众生于三乘中。尔时光味菩萨于莲华边造七宝梯具种种华。合掌恭敬而白佛言。如来佛日大慈悲光。无量众生多受苦恼。唯愿降注无上法雨。除灭众生烦恼疾病。有诸众生任为法器。堪受如来无上法味。愿说八道净于法眼。上升莲华摧伏众魔。十方世界无量菩萨悉为证人。了了能见诸法空寂。无有相貌犹如虚空。知法无我。唯愿如来忆念往昔初发菩提心时所立誓愿。如来尔时自言。我若具足十力四无所畏。当施众生甘露法味。悉令得度生死大海。今已果之。唯愿演说清净之法。度诸众生于生死海。化无量人于菩提道。尔时世尊即蹬宝梯坐莲华上。遍观十方告波旬言。波旬。汝亦当生欢乐之心。何以故。以汝因缘有是大集。亦因于汝令我说法。说法因缘断诸生死度于四流。令诸众生获得正道得虚空相。如是等事皆因于汝。汝当请我。我当说法。魔波旬言。瞿昙。若无嗔心憍慢嫉妒。何故恼我而宣说法。若有嗔恚憍慢嫉妒。云何自言我得解脱。佛言波旬。我住母胎经历十月。汝于尔时欲来杀我。我心于汝亦无嗔恚。我初生时地六种动。汝于尔时复降石雨。我饮乳时汝持毒药置之乳中。我昔初乘香象之时。汝动此地令六种震欲令我堕。我在林野修世禅时。汝将婇女欲来乱我。我乞食时汝以臭豆持来施我。我时虽受竟不食之。我初出城汝自变身为黑毒蛇。又作恶贼围城四边。我行虚空复放风雨。我下马时雨大猛火。我苦行时复作恶声故令五人恐怖舍我。我身羸瘦复放冷风。及其洗浴放大暴水。我度河已复欲危害。化作无量师子恶兽。受牧牛女所奉乳糜。汝复持毒置之而去。我趣菩提道树之时。复于中路降金刚雨。我坐树下金刚座上。复遣四女来娆乱我。汝虽如是欲来害我。然我于汝都无恶心。如是等事终不能令我心扰乱。复将无量百千万众。造作种种无量恶事。欲令我身不得菩提。我既获得阿耨多罗三藐三菩提已。复来请我令舍寿命。因于汝欲令我于彼娑罗大村乞食不得。又因汝故令阿阇世放大醉象欲令害我。又因汝故提婆达多放下大石。又因汝故令我受彼婆罗门请。三月之中食瞰马麦。又因汝故令我为彼孙陀利女之所诈谤。又因汝故尸利毱多火坑毒食以请于我。汝于尔时作如是等无量恶事不能害我。今复聚合如是魔众欲来害我。然我于汝都无嗔心。我今当度无量亿魔。我为众生常勤修集慈悲喜舍。汝若不信十方诸佛诸大菩萨可为明证。唯为汝故使我于此恶世之中施作佛事。汝虽于我作无量恶。然我犹故随逐于汝。我今实无嗔妒憍慢。我于汝所修集慈心。汝于我所生大恶心。善哉波旬。应离恶心启请于我说无上法。我欲与汝受菩提记。既受记已当广为汝宣说法要。汝闻法已。当得远离一切恶业。我常思念种种方便令汝解脱。而汝于我常生恶心。我常于汝生怜愍想。汝今当舍恶见恶意。我当授汝阿耨多罗三藐三菩提记。尔时波旬闻是语已。生嗔恶心欲还所止。复还见身被五系缚。欲出大声而不能出。即吐恶气欲歔杀佛。尔时如来变其恶气成须曼华。佛神力故令是化华遍至十方恒河沙等诸如来所而以供养。于诸佛上一一化作须曼华盖。尔时无量诸佛世尊无量菩萨。各各自问其土如来。如是变化谁之神力。无量诸佛各各说言。娑婆世界释迦如来。欲为具足五滓众生演说法要。所谓法印句门入陀罗尼能坏一切魔境界力。开显一切佛功德力。竖大法幢不断佛种。能令一切善法增长。能坏一切邪见众生。能坏一切恶梦不祥。能断疾病刀兵饥馑斗讼等事。复能调伏一切天龙乾闼婆人。炽然慧炬示导一切平等之道。能令一切远离恶见。能断一切诸恶种性。能令一切同于一性。能护一切城邑聚落沙门婆罗门。能知一切星宿运度。能学一切世间诸事。能令一切远离恶口获无碍辩。观一切法通达其性如法而住。能说大乘安慰菩萨。悉令能得不退转心。能施无上甘露法味。能令获得无生法忍。转正法轮利益调伏无量众生。悉令得住六波罗蜜。能令众生见无上道。能降法雨示诸佛事过四魔界。入大涅槃金刚法心因缘自在陀罗尼。持欲演说如是等法。如过去佛未来诸佛之所宣说。现在十方诸佛世尊。住世说法教化众生。皆是金刚法心因缘自在陀罗尼也。过去未来诸佛世尊亦复如是。尔时诸方无量菩萨各白佛言。世尊。我初未曾闻金刚法心因缘自在陀罗尼。云何名为金刚法心因缘自在陀罗尼。唯愿如来分别解说。乃至为令入大涅槃。利益无量人天杂类。尔时十方诸佛世尊。各各告其诸菩萨言。善男子。我亦欲见释迦如来听受是法。为欲利益一切众生。为坏一切众生恶业。乃至为欲入大涅槃。尔时十方诸佛世尊告诸菩萨言。善男子。若欲供养一佛世界无量诸佛。各欲听受无上正法所未闻法。见大集会。宜当往诣娑婆世界释迦如来所住之处。尔时无量诸菩萨等。默然而受佛之教敕。各作是言。我欲于彼一佛世界供养恭敬无量诸佛。亦欲于彼无量佛所听受种种无量法义。亦欲睹见无量神通及以无量不思议事。不知彼土有座处不。若有座处则得供养听受正法。尔时诸佛告诸菩萨言。善男子。汝等不应于如来所生疑虑心。何以故。诸佛境界不可思议。智慧方便不可思议。为欲调伏一切众生。善男子。娑婆世界释迦如来。智慧方便不可限量。善男子。释迦如来一切众生阴所摄身。一一皆如须弥山王。能令耆苈容其座处。是名如来智慧方便。亦令众见葶苈不宽所座不迮。而葶苈子其质如本无增减相。复次善男子。一切世界所有大地。悉令入于一微尘中。亦令微尘无增减相。是名如来智慧方便。复次善男子。一切世界所有诸水。悉能令入一微尘中。亦令微尘无增减相。是名如来智慧方便。复次善男子。一切世界所有诸风。悉能令入一毛孔中。亦令毛孔无增减相。是名如来智慧方便。复次善男子。一切世界所有诸火。悉令入于一毛孔中。亦令毛孔无增减相。是名如来智慧方便。复次善男子。十方所有一切众生。悉能令入一微尘中。亦令微尘无增减相。是名如来智慧方便。复次善男子。一切众生三世所有身口意业三世所受苦受乐受无苦乐受。三世众生身口意业所受果报。三世所有地水火风。至一切法界。释迦如来于一念中了了通达。亦不称言我知我觉。又不役虑然后而知。善男子。释迦如来具足如是智慧方便住娑婆世界。尔时十方无量佛土无量菩萨。既得闻佛无量功德。即各具足无量神通◎