## 大方等大集经 第三十三卷

隋天竺三藏那连提耶舍译

### 日密分中分别品第四之二

◎尔时阿若憍陈如白佛言。世尊。云何名为莲华陀罗尼。如日密菩萨之所宣说。智者受持读诵书写得大利益。不乐三界得无相解脱门者。皆能断诸烦恼。七返常受人天之身。虽在欲界不为欲污。诸天世人常所恭敬。佛言。憍陈如。所问莲华陀罗尼者。非诸声闻缘觉所知。是陀罗尼乃是十八不共法行。憍陈如。假使我于无量劫中。宣说是持终不可尽。亦令闻者生迷闷心。是陀罗尼唯佛能说唯佛能听。何以故。是陀罗尼难知难解余三亦尔。世尊。唯愿如来当说如空空行陀罗尼。憍陈如。至心谛听当为汝说。憍陈如。若有众生放逸因缘生触欲心。是人不知解脱之处。流转生死无量世中。在三恶道受大苦恼。菩萨摩诃萨见诸众生受如是等无量苦恼。生怜愍心勤行不息遍修诸道。作是行已得阿耨多罗三藐三菩提。得菩提已说苦解脱。众生闻已即得脱苦。苦解脱者。即是初果乃至阿罗汉果。憍陈如。云何触欲。言触欲者二身共合。因身合故则生于触。因触生乐因乐生苦。苦因缘故。生死苦恼从是而生。憍陈如。如四毒蛇以四因缘能害众生。见嘘啮触。欲亦如是。有见因缘。有闻因缘。有念因缘。有触因缘。因是四缘令诸众生远离一切诸善根本。于生死中受大苦恼。憍陈如。云何名为触欲解脱。若有比丘能观白骨作是思惟。色者即是四大所造。四大所造即是无常性无坚牢。离散之法皮毛肉血。智者云何。于是身中生净好相。作是观已。悉于一切十方净色。即时获得不可乐相。是比丘复作是念。我于是相乐修集者。则得断除一切烦恼生老病死。是名舍摩他。若观足骨乃至头骨。是名毗婆舍那。既得如是毗婆舍那舍摩他已。观息出入。见息出时即作是念。如是风者从何处来去至何处。如是观时远离身相。生于空相不见内法。是名内空。不见我所及外色相。是名外空。观内外色空。复作是念。我今修集入息相已作大利益。能坏一切内外诸色。我坏如是内外色相。皆是入息观因缘也。以是因缘令我不见内外诸色。我无色相即是空力。我今定知一切诸法。无有去处无有来处。作是观已。所有觉观一切永断。复观是识。知是一切觉观因缘。我当远离心意识行。何以故。若有生者当知定灭。作是观时得须陀洹果乃至阿罗汉果。或有获得如法忍者或得菩提。若观觉观是灭相者即得灭定。是名不共凡夫如空陀罗尼。是持成就无量功德。永断无量诸大苦恼。说是法时。九万二千众生得须陀洹果。六万众生得阿罗汉果。九万九千众生得如空陀罗尼。八万众生得辟支佛果。八千亿众生发阿耨多罗三藐三菩提心。无量众生得不退心。尔时阿若憍陈如白佛言。世尊。高贵德王佛。所持来欲随无愿陀罗尼。唯愿如来分别解说。憍陈如。我今当说至心谛听。憍陈如。有诸众生触欲系缚不知解脱。是人应观无愿解脱。作如是念。欲欲色欲及无色欲。触欲解欲。知是诸欲因觉观生诸行因缘。如是诸行无有作者无有受者因风而生。我身口行亦复如是因风而生。因是风故身得增长。因是风故口得增长。如我观风即入出息。谛观一切身诸毛孔从风因缘。复观一切不净之物。复观是身命终之时。是尸更无风息入出。复作是念我身口行因缘于风。若无风者无身口行因缘。是故尔时得空三昧修集增长。因修集故能断欲贪乃至触欲。作是观已。得须陀洹果乃至阿罗汉果。或有发阿耨多罗三藐三菩提心。尔时善意觉观菩萨摩诃萨白佛言。世尊。若声闻人修不净相。得成相已有何等相。善男子。若为破坏欲贪之结。修不净相。系心眉间自观身骨。是名一相。若观自身及以他身。是名二相。又观一切悉是不净。是名三相。是人能观苦集尽净。名舍摩他得暖法相。是人如是观白骨时见智如灯。观身四行乃至微尘。是名顶法。观四真谛。是名声闻不净观。成就获得舍摩他定。是名白骨观相。观是相时得八正道。因八正道。得须陀洹果乃至阿罗汉果。善男子。光明佛土声闻之人。观如是法即得道果。说是法时。无量众生得如法忍。无量众生得如实忍。◎尔时世尊复告憍陈如。若四真谛可一念证者。如来应为一切众生。演说一行一法一事。若一人证时。一切众生亦应同证。何以故。烦恼同故亦不应有八万法聚差别之异。憍陈如。是故众生。应以种种因缘调伏。不以一缘。憍陈如。一切众生非实一乘一行一贪一念一欲一解一信。是故如来宣说种种句偈名字种种法门。以是义故。如来具足十种神力。憍陈如。一切众生具有种种颠倒之相。是故如来为净颠倒。说无常相苦相无我相。胀相烂相青相坏相离散等相。世尊。云何名为一切世间不可乐想。云何复名食不净想。佛言。憍陈如。汝今不应问如是事。何以故。彼界得道此界得道。其相各异。憍陈如。我若具说众生闻者或生迷闷。世尊。唯愿怜愍为诸菩萨能信解者。分别宣说。世尊。是诸众生若闻宣说如是二相。能种善子增长善根能破无明。世尊。一切众生痴爱因缘乐于生死。是故生死无始无终。世尊。一切众生以食因缘增长贪欲。世尊。一切众生初未得闻如是二相。是故流转生死五道受大苦恼。如来世尊大慈大悲无量世中常念众生。唯愿如来怜愍故说。不可乐想食不净想。若佛宣说不可乐想食不净想。众生闻者不生欲贪不生食贪。世尊。若有众生能苦呵责欲心食心。当知是人速到彼岸。佛言憍陈如。至心谛听。我今当说一切世间不可乐想食不净想。憍陈如。世有二种。一众生世。二者器世。众生世者。所谓五道众生。器世者。欲界之中有二十处。色界十六。无色四处。云何欲界有二十处。八大地狱。一一地狱有十六围绕。一者等活。二者黑绳。三者众合。四者呌唤。五者大唤。六者热。七者大热。八者阿鼻地狱。若有众生身口意恶。悉生如是大地狱中受大苦恼。是诸众生虽见妙色。不生乐想。以是因缘复生大苦。声香味触亦复如是。有智之人观是事已。生不乐想。憍陈如。若观畜生其身细小。犹如微尘十分之一。有如微尘乃至如枣。有一由旬乃至百千万由旬等。是诸众生或有寿命。如一念顷至七念顷。或有一劫至千万劫顷。是诸众生无有法行。智慧惭愧怜愍之心。当受苦恼生大怖畏。各各常生相害之心。远离一切诸善之法。常行黑闇常行邪道。是故智者修不可乐想。憍陈如。智者复观饿鬼之身。或长一尺或如人等。或百由旬或如雪山。当患饥渴裸形无衣。被发缠身无有惭愧。羸瘦骨立身无血肉。各生恶心心无怜愍。湿冷诸气永无复有。或食铁浆铁麨铁丸。热粪热脓。热血热风。热草热果。然不能得恒不供足。寿千万劫常受苦恼行于黑闇。智者观已。修集世间不可乐想。憍陈如。有智之人。次观人身一切皆有。生苦老苦病苦死苦。爱别离苦。怨憎会苦。求不得苦。饥渴困苦。欲苦嗔苦嫉妒等苦。两舌恶口寒热等苦。诸恶兽苦。恶王等苦。是人身中受如是苦。智者云何而不修集不可乐想。憍陈如。智者云何。观于欲天不可乐想。智者观初欲界六处。是中众生欲爱所焦。所受果报不等故苦。无常故苦。取苦尽苦。爱别离苦。智者云何于中不修不可乐想。次观色界十六住处。是中诸天修世禅定。有漏故苦。无寂静苦。所欲故苦。有胜定苦。善法藏苦。未解脱苦。不知彼岸不尽地狱饿鬼畜生人因缘苦。观是苦已。智者即修不可乐想。复次色界众生。或有修集无漏禅定。是等不能具足八正道苦。欲具八正道方便时苦。得无学地不自在苦。不得缘觉三昧故苦。不得如来三昧故苦

不能观察一切众生境界故苦。如是众生于色界中。若入涅槃受如是苦。智者云何于色界中不修世间不可乐想。次复观察于无色界不可乐想。彼中众生修有漏三昧苦。学地不得自在苦。又不得听闻正法故苦。不能毕竟断受故苦。舍命退时生邪见苦。不能永断三恶道苦。舍命堕苦。知如是时修集世间不可乐想。复次憍陈如。世间者即是行。行有三种。身行口行意行。身行者谓入出息。口行者所谓觉观。意行者所谓想受。是三种行。其相是一。智者云何能分别知。智者观息出入数时。深观息之冷暖乃至一切毛孔入出。是人观息。谛知是息本无今有。若本无今有是无常相。无决定相如电画水。如是观时得身行相。观如是相从何因缘。即知是相因于觉观。觉观之性本无今有。是故无常是可断法是可解脱。是觉观相因心而生。心亦本无今有。本无今有是无常相。可破坏相无归依相。无有物相无有我相。作是观时。于诸行中心则生悔。能修世间不可乐想。汝等比丘。若能深观如是三行。则能永断一切烦恼。能净正见断生死法。成平直道正聚所摄。得须陀洹果乃至阿罗汉果。憍陈如。智者于诸行中修不可乐想。憍陈如。云何比丘观所著衣作不乐想。若有比丘裁衣缝衣。见衣触衣。着衣脱衣。观如是时。如血涂皮烂臭可恶。虫所住处无可乐处。如是观时。于衣贪心即时除灭。憍陈如。云何修集食不乐想。若有比丘执持钵时。如血涂髑髅。烂臭可恶虫所住处。若得食时。应观是食如死尸虫。若见麨时如末骨想。得饭浆时作粪汁想。得诸饼时作人皮想。所执锡杖作人骨想。得乳酪时作脓血污想。若得菜茹作发毛想。得种种浆作生血想。憍陈如。若有比丘作如是观。是名于食不可乐想。憍陈如。云何于房舍生不可乐想。比丘若入房舍之时。应生是念如入地狱受诸苦恼。如是房舍即是和合。所有材木即是人骨。土是人肉。乃至一切床榻被褥。亦复如是。作是观时。是名世间不可乐想。若能观察如是想者。是人即得如实法忍。随空无相无愿等忍。是人乐修空相。因修空相见一切法悉是生灭苦空无我。观阴入界十二因缘。一切法性苦空无我。如是见已。即得须陀洹果乃至阿罗汉果。憍陈如修集世间不可乐想。能断欲贪色无色贪。一切憍慢疑恌无明。乃至得无学地。是名具足随无愿陀罗尼。憍陈如。是陀罗尼能破一切恶魔。乃至能令三宝增长。说是法时。无量众生得法眼净。无量亿众诸漏永尽。八那由他众随无愿陀罗尼。无量众生发阿耨多罗三藐三菩提心。五万八千众生得不退菩提心。无量众生得如法忍。尔时无量众生白佛言。世尊。一切众生若闻是法。云何不发阿耨多罗三藐三菩提心。我今护持听受是法。佛言。善哉善哉。诸大檀越。汝等今者欲护大法。因护法故未来之世。当得无量福德果报。尔时舍利弗白佛言。世尊。德华密佛遣虚空密菩萨摩诃萨。所持来欲净陀罗尼。唯愿说之。佛告舍利弗。谛听谛听善思念之。当为汝说德华密佛所遣来欲净陀罗尼。为坏此土众生四倒。舍利弗。此土众生实无有我。颠倒心故。横生我想。智者深观知无有我。作是观已则破颠倒。舍利弗。云何智者观于无我。所谓观身谛知无我。何以故。以和合故。复次观眼亦无有我。何以故。四大合故。若眼转瞬即是风力。如是风者。因于虚空去来回转。而虚空性性无所有亦不可说。若无所有不可说者即是无我。是故虚空实无有我。是空中风亦复无物。不可宣说是故无我。如观风地亦如是。地亦无物不可宣说是故无我。水火亦尔。是故当知眼之四大亦复无物。不可宣说是故无我。若复有言眼色因缘故有我相者。是义不然。何以故。眼中无我色亦如是。而和合中亦复无我。和合因缘生于眼识。而是识中亦复无我。因识生色名为名色。名色因缘生于六入。六入因缘触。触因缘受。受因缘爱。爱因缘取。取因缘有。有因缘生老病死等。如是等法因眼识生。而是眼识亦复不从十方而来。所因之念生眼识者。是念亦灭。眼识不住于二念中。亦不语念汝住我灭。而是灭法亦无处所。是故诸法缘合故生缘离故灭。若因缘故生无缘则灭。是故当知实无有我。而是因缘亦无作受无有作者。是故无我。若无我者我所亦无。是故眼性无我我所。无合无散即是生灭。一切诸法亦复如是。一切法性无取无舍。非诸声闻缘觉诸佛之所造作。如眼识空一切法空亦复如是。作是观时得空三昧门。或得须陀洹果乃至阿罗汉果。观眼既然耳鼻舌身亦复如是。观身无我发亦无我。皮毛血肉筋骨脓髓。肠唾暖气上下诸风。寿命名字皆无有我。直以众缘和合故名为身。身触因缘故生身识。识因缘名色。名色因缘六入。六入因缘触。触因缘受。受因缘爱。爱因缘取。取因缘有。有因缘生老病死等。如是等法因生身识。而是身识亦复不从十方而来。所因之念生身识者。是念亦灭。身识不住于二念中。亦不语念汝住我灭。而是灭法亦无处所。是故诸法缘合故生缘散故灭。有缘故生无缘故灭。是故当知实无有我。而是因缘亦无作受无有作者。是故无我。若无我者我所亦无。是故身性无我我所。无合无散即是生灭。一切诸法亦复如是。一切法性无取无舍。非诸声闻缘觉诸佛之所造作。如身识空。一切法空亦复如是。作是观时得空三昧门。或得须陀洹果乃至阿罗汉果。舍利弗。若有比丘能如是观眼身无我。当知是人得三昧门。为诸天世人之所供养。说是法时。无量众生过去恶业悉得除灭。无量众生得法眼净。无量众生得须陀洹果乃至阿罗汉果。九万四千众生获得如是净陀罗尼。无量众生发阿耨多罗三藐三菩提心。无量众生于菩提中心不退转。无量众生得如法忍。无量众生得破欲贪色无色贪。无量众生得随空无相愿陀罗尼。无量众生成就不净观。无量众生成阿那波那。或得舍摩他。或得毗婆舍那。或得性地。或得声闻辟支佛法。或得菩萨法。一切女人闻已悉得转于女身。欲界众生悉受快乐如三禅地。尔时一切天人八部。供养于佛欢喜而住。◎尔时频婆娑罗王白佛言。世尊。此世界中无量菩萨。所可成就光明妙色。我从本来初未曾见初未曾闻。世尊。是菩萨光能照一切娑婆世界。若是菩萨近于阿耨多罗三藐三菩提者。其光云何。大王。若有菩萨成就无上菩提道者。其光能照十方世界。何以故。善法庄严诸功德故。成就具足庄严法故。一切善根多增长故。以近无上菩提道故。毕竟无上菩提道故。受于如来正法果故。分别演说无边法故。所可得身无挂碍故。获得清净真实法故。所可修集到彼岸故。未来世业已得尽故。成就无量佛正法故。能转无上妙法轮故。于一切法得自在故。通达一切众生根故。永断一切烦恼习故。是故光明悉能遍照十方世界。大王。随佛功德大势力故。亦能睹见十方诸佛。王言世尊。我今欲见十方诸佛菩萨声闻。尔时世尊告阿若憍陈如。若我弟子声闻之人在家出家。是人各各深自思惟所有善法。我亦欲入如来三昧。若有人天得如实忍。若有不退于三乘者。如是众生亦入于定。复有众生于三宝所得信敬心。亦复如是入于禅定。尔时世尊即入三昧。其三昧名一切佛境界。行智广如虚空一切智者喜日月光明。如是三昧。声闻缘觉及诸菩萨。所不能知不能计量。是名佛境界三昧。如来入是三昧已。娑婆世界百亿四天下百亿须弥山。百亿日月乃至百亿有顶。如是等土悉入佛身。娑婆世界地狱饿鬼畜生天人。有受苦者皆得除灭一切欢喜。譬如比丘入第三禅。所有一切菩萨摩诃萨悉从定起见佛光明。见光明已。自所有光寻灭不现。一切声闻所受快乐。譬如比丘入第三禅。尔时一切无量众生悉皆自睹如来毛孔一一毛孔出无量光。如恒河沙等日月光明。亦如恒河沙十住菩萨所有光明。如是光明悉能遍照十方佛土。尔时十方诸佛世尊。各告大众。诸善男子。汝等颇见释迦如来大光明不。如是光明成就无量无边功德。是光因于大慈大悲。为于怜愍诸众生故。是故今者示诸众生大神变相。一切众生见是光已。皆发阿耨多罗三藐三菩提心。他方世界有诸众生得神通者。皆集至此娑婆世界。其不得者遥礼供养。尔时一切诸佛菩萨及声闻众。皆悉来诣娑婆世界。一切菩萨悉以七珍种种华香伎乐幢盖。供养恭敬尊重赞叹。有诸众生处佛身者。皆悉见之。见已复受无量快乐。尔时娑婆世界一切众生。同共发声作如是言。我等以是善因缘故。愿后共生一国土中。令得睹见十方诸佛。三恶业道已得消灭。若有众生见佛神变。不发阿耨多罗三藐三菩提心者。当知是人常行黑闇。诸菩萨等。为众生故受种种苦。或化作佛或作辟支佛。或作声闻梵天帝释。四大天王那罗延像。自在天像龙像鬼像。阿修罗像转轮王像。若有佛界应以声闻得调伏者现声闻像。如是等化自非十住不能为也。是故无上菩提之心。成就无量无边功德。尔时一切诸佛身内所有众生。以偈颂曰

&nbsp;&nbsp;&nbsp;&nbsp;以诸恶心因缘故&nbsp;&nbsp;&nbsp;&nbsp;流转生老病死者

&nbsp;&nbsp;&nbsp;&nbsp;以不亲近善知识&nbsp;&nbsp;&nbsp;&nbsp;是故不能到彼岸

&nbsp;&nbsp;&nbsp;&nbsp;若能远离诸恶心&nbsp;&nbsp;&nbsp;&nbsp;诸恶邪见恶因缘

&nbsp;&nbsp;&nbsp;&nbsp;能断三有生死者&nbsp;&nbsp;&nbsp;&nbsp;是则能到于彼岸

&nbsp;&nbsp;&nbsp;&nbsp;众生难得于人身&nbsp;&nbsp;&nbsp;&nbsp;得已值遇善友难

&nbsp;&nbsp;&nbsp;&nbsp;笃信之心复难得&nbsp;&nbsp;&nbsp;&nbsp;得已难得听正法

&nbsp;&nbsp;&nbsp;&nbsp;若有能发菩提心&nbsp;&nbsp;&nbsp;&nbsp;是人能断诸烦恼

&nbsp;&nbsp;&nbsp;&nbsp;亦能教化无量众&nbsp;&nbsp;&nbsp;&nbsp;现大神变如今佛

&nbsp;&nbsp;&nbsp;&nbsp;若能永断二法者&nbsp;&nbsp;&nbsp;&nbsp;所谓常断二见等

&nbsp;&nbsp;&nbsp;&nbsp;若见一切行无我&nbsp;&nbsp;&nbsp;&nbsp;是人名为善思惟

&nbsp;&nbsp;&nbsp;&nbsp;若能修集苦集谛&nbsp;&nbsp;&nbsp;&nbsp;是人能断诸烦恼

&nbsp;&nbsp;&nbsp;&nbsp;若能发起菩提心&nbsp;&nbsp;&nbsp;&nbsp;是人则胜诸世间

说是偈已。无量众生发阿耨多罗三藐三菩提心。复有众生发缘觉心。复有众生发声闻心。或有众生得无量陀罗尼。复有众生得如法忍不退忍如实忍。或有获得须陀洹果乃至阿罗汉果

尔时波旬。悉见娑婆世界在佛身内。见已悲泣涕泪横流心生愁恼。若坐若起若行若立进止出入以手拍头亦受苦恼。乃至一切魔之眷属亦复如是。时魔波旬有一大臣。名曰空树。见魔愁恼。而说偈言

&nbsp;&nbsp;&nbsp;&nbsp;何故愁恼而独行&nbsp;&nbsp;&nbsp;&nbsp;其心迷乱如狂人

&nbsp;&nbsp;&nbsp;&nbsp;所至之处心不乐&nbsp;&nbsp;&nbsp;&nbsp;唯愿天王说因缘

时魔波旬。复以偈答

&nbsp;&nbsp;&nbsp;&nbsp;我见瞿昙大神力&nbsp;&nbsp;&nbsp;&nbsp;是故生恼而狂行

&nbsp;&nbsp;&nbsp;&nbsp;内心躁动无安所&nbsp;&nbsp;&nbsp;&nbsp;愁热逼切及眷属

&nbsp;&nbsp;&nbsp;&nbsp;睹见如来无边身&nbsp;&nbsp;&nbsp;&nbsp;悉受一切娑婆界

&nbsp;&nbsp;&nbsp;&nbsp;令我境界悉空虚&nbsp;&nbsp;&nbsp;&nbsp;是故我今生愁恼

&nbsp;&nbsp;&nbsp;&nbsp;十方所有诸圣人&nbsp;&nbsp;&nbsp;&nbsp;悉来集会此世界

&nbsp;&nbsp;&nbsp;&nbsp;大设供养供养佛&nbsp;&nbsp;&nbsp;&nbsp;是故令我生愁恼

&nbsp;&nbsp;&nbsp;&nbsp;瞻睹如来大神力&nbsp;&nbsp;&nbsp;&nbsp;及见眷属归依佛

&nbsp;&nbsp;&nbsp;&nbsp;我今独行无伴侣&nbsp;&nbsp;&nbsp;&nbsp;是故令我生愁恼

尔时大臣。复说偈言

&nbsp;&nbsp;&nbsp;&nbsp;我今多有诸眷属&nbsp;&nbsp;&nbsp;&nbsp;其心弊恶具器甲

&nbsp;&nbsp;&nbsp;&nbsp;力能破坏如来身&nbsp;&nbsp;&nbsp;&nbsp;及能毁坏大神力

时魔波旬。复说偈言

&nbsp;&nbsp;&nbsp;&nbsp;我今眷属深畏佛&nbsp;&nbsp;&nbsp;&nbsp;云何能坏神通力

&nbsp;&nbsp;&nbsp;&nbsp;若欲生心毁坏时&nbsp;&nbsp;&nbsp;&nbsp;则自见身被五缚

是时大臣。复说偈言

&nbsp;&nbsp;&nbsp;&nbsp;如其怨敌势力大&nbsp;&nbsp;&nbsp;&nbsp;当诈现亲则可坏

&nbsp;&nbsp;&nbsp;&nbsp;若知瞿昙有大力&nbsp;&nbsp;&nbsp;&nbsp;先当现诈亲厚心

时魔波旬。复说偈言

&nbsp;&nbsp;&nbsp;&nbsp;我若诈现亲厚心&nbsp;&nbsp;&nbsp;&nbsp;为欲毁坏瞿昙身

&nbsp;&nbsp;&nbsp;&nbsp;即现颈下系死尸&nbsp;&nbsp;&nbsp;&nbsp;为一切人所呵责

是时大臣。复说偈言

&nbsp;&nbsp;&nbsp;&nbsp;一切欲有是魔界&nbsp;&nbsp;&nbsp;&nbsp;所有人天属如来

&nbsp;&nbsp;&nbsp;&nbsp;愿王切敕恶龙王&nbsp;&nbsp;&nbsp;&nbsp;是能破坏瞿昙身

时魔波旬。复说偈言

&nbsp;&nbsp;&nbsp;&nbsp;若汝审知龙有力&nbsp;&nbsp;&nbsp;&nbsp;我已失心汝自约

&nbsp;&nbsp;&nbsp;&nbsp;若实能坏瞿昙者&nbsp;&nbsp;&nbsp;&nbsp;我还得土及本心

尔时大臣即便宣告诸恶龙王。汝当为我坏瞿昙身。时诸恶龙将欲飞空而不能动。即语大臣。敬奉来命欲往毁坏。适生此心便不得去。尔时大臣即生怖畏。作如是念。我若今者现魔大力。令诸恶龙心生嗔恚。以嗔恚故则能毁坏瞿昙之身。尔时龙宫有化死尸充满侧塞。诸龙见已。自于宫室心不甘乐。作是念言。是谁化作此死尸耶。虽复思惟莫知谁为。尔时一切四天下中诸大龙王。及其男女大小眷属。即出宫室至佉罗坻山。其山平坦广纵正等四万由旬。皆是先圣所游居处七宝具成。乃至难陀婆难陀王。亦舍住处至此山中。四大海中。所有龙王。及其眷属无量无边。伊罗跋龙王。善住龙王。龟龙王。阿那婆达多龙王。目真邻陀龙王。德海龙王。水德龙王。舍德龙王。乐德龙王。阿波那罗龙王。山德龙王。牛德龙王。伊罗跋多龙王。长臂龙王。长发龙王。净龙王。迦羯罗龙王。水[漂\*寸]龙王。黑发龙王。金色龙王。舍拘龙王。念弥龙王。象龙王。利牙龙王。有行龙王。疑网龙王。长面龙王。赤眼龙王。乐见龙王。如是等阎浮提土所有龙王。其数八万并其眷属。乃至四万四千国土所有龙王。皆至佉罗坻山。北郁单越有二龙王一名无遍二名金身。是二龙王。与无量众及四万四千国土龙王。亦至此山。东弗婆提有二龙王。一名为月。二名婆私吒。是二龙王。与无量众生及四万四千国土龙王。至此山中。西瞿耶尼有二龙王。一名宝发。二名光发。及四万四千国土龙王至此山中。及四天下四生龙王。并其眷属亦至此山。是诸龙王其身皆如四寸药根。以嗔恚故身如须弥。时魔波旬。见如是等诸龙王已。告其眷属。谛听谛听。以我力故令如是龙从宫室出。至彼大山悉失势力。不能毁坏瞿昙沙门◎

◎尔时复有大臣名曰戒梯。即白魔言。大王。如是龙王为欲破坏释迦身故。集会一处各作是念。我今当以何等方便。坏瞿昙身。波旬答言。我有是事若审汝当往看。尔时大臣与百千万众生。欲往彼山。尔时如来从禅定起。坐于一面示现常身。大臣既见如来常身在摩伽陀国。见已即作是念。瞿昙沙门退失神通。将不于我生怖畏耶。欲于我所生大恶乎。我应先至彼瞿昙所。与共谈论。尔时大臣即与大众往至佛所。而说偈言

&nbsp;&nbsp;&nbsp;&nbsp;汝身未度生死海&nbsp;&nbsp;&nbsp;&nbsp;云何当能度众生

&nbsp;&nbsp;&nbsp;&nbsp;瞿昙勿诳诸众生&nbsp;&nbsp;&nbsp;&nbsp;说言当得大涅槃

尔时如来。复以偈答

&nbsp;&nbsp;&nbsp;&nbsp;我已得度生死海&nbsp;&nbsp;&nbsp;&nbsp;亦得永脱一切有

&nbsp;&nbsp;&nbsp;&nbsp;我以慈悲因缘故&nbsp;&nbsp;&nbsp;&nbsp;说言众生当涅槃

&nbsp;&nbsp;&nbsp;&nbsp;汝已于昔无量世&nbsp;&nbsp;&nbsp;&nbsp;发起无上菩提心

&nbsp;&nbsp;&nbsp;&nbsp;已曾供养无量数&nbsp;&nbsp;&nbsp;&nbsp;百千巨亿诸世尊

&nbsp;&nbsp;&nbsp;&nbsp;汝今定当得佛道&nbsp;&nbsp;&nbsp;&nbsp;云何言我诳众生

&nbsp;&nbsp;&nbsp;&nbsp;我今施汝大念力&nbsp;&nbsp;&nbsp;&nbsp;便可至心观本身

尔时大臣闻是偈已。即自观察过去本身。了了明见发菩提心。供养无量无边诸佛。见已即时心大惭愧。于如来前头面着地。忏悔作礼白佛言。世尊。我今已忆无量世中发菩提心。已曾供养无量亿佛。于诸佛所听受妙法。已得修行六波罗蜜。世尊。迦叶佛时有一比丘。说声闻乘我不思惟。便言是语非是佛语魔之所说。是人已发菩提之心行菩萨道。以是因缘。迦叶如来不授我记。我因是事生于魔界。受是身来。已经五万七千亿岁。世尊。我宁以是过去等身受地狱苦。终不退于菩提之心。佛言大臣。善哉善哉。若人以金如须弥山并七宝物。于无量世供养于佛。其福不如发菩提心。何以故。发是心者。乃是供养十方诸佛。尔时戒梯菩萨即于座上得如法忍。从坐而起头面作礼。绕佛三匝。以身上衣供养于佛。乃至四万四千大众亦复如是。时魔波旬。见其大臣及其眷属。已归依佛心生苦恼。牢闭门户却坐一面。尔时世尊。即为大众说三种慈。所谓生缘法缘无缘。如虚空目中之所宣说。尔时一切诸天龙王。悉皆集会佉罗坻山先圣住处。欲动不能欲行亦然。欲现大身而复不能。寻向难陀婆难陀王而作是言。大王。先者所作臭秽死尸。皆是波旬之所为也。是故令我悉来至此受是小身。若能归依魔波旬者。可得解脱。尔时伊罗跋罗龙王言。魔王今者丧失本心及其神足。云何当能救济汝等。尔时龙王或有归依四天王者。或有归依忉利天或焰摩天或兜术天或化乐天或他化自在天或梵天等。尔时海龙王即作是言。汝等不见释迦如来。一切贤圣人天杂类。大设供养而归依耶。尔时或有龙王。归依那茶仙人或马藏仙人。或归广仙人或光味仙人或跋伽婆仙人。归依如是等五种仙人。是五仙人悉得五通住于雪山。悉在光味大仙人所听受正法。光味菩萨。亦以种种无量赞叹。赞叹如来。尔时仙人悉闻一切龙王音声。闻已即白光味仙人。颇闻诸龙哭声不耶。答言已闻。大士。唯愿往彼救济其苦。光味答言。汝等可往我不得去。所以者何。今有大天。欲得闻受无缘慈故。时四仙人礼拜光味。往佉罗坻山而救济之。诸龙见已。即各举声求哀求救。仙人答言。我不能救。彼雪山中有一菩萨名曰光味。彼能救拔吾等不能。汝当一心求哀作礼。时诸龙王各自同声向彼作礼。尔时光味闻是声已。与无量诸天大众至佉罗坻山。龙王见已头面作礼。唯愿大士救我等苦。尔时光味菩萨知时已到欲说星宿。尔时大海龙王。白光味菩萨言。大士。是星宿者。谁之所说。谁作大星。谁作小星。谁作日月。何日之中。何星在先。云何满月。云何为时。如是星宿系属何天。性是何等。何轻何重。何善何恶。何食何施。谁造此昼。谁作此夜。影有几步。名曰为转。云何南转。云何北转。大士。汝于诸仙最为第一。唯愿具足分别解说。尔时光味菩萨。告诸龙王。大王。先过去世贤劫之初。旃陀延城。其城有王名无量净。正法治国。不贪欲乐常乐寂静才智聪达。王有夫人。欲心发动与王游行。在一林中贪心视王。即便姙身。是时夫人时满即生其儿。头耳项眼唇口悉皆似驴。余分似人。其母见已即生怖畏。掷之厕中身未至地。是时驴鬼于空接取。往雪山之中。瞻看哺养犹如生子。时雪山之中有甘美药。驴鬼采取以食是儿。是儿食已身则转异。有大光明福相具足智慧慈悲。以是因缘。诸天礼拜供养赞叹。为是儿故。于雪山中有诸种种药草果蓏。余相悉转唯唇似驴。是故名为驴唇仙人。于六万年受持禁戒常翘一足。一切梵天魔天帝释。大设供养而供养之。皆悉合掌。白驴唇仙人。欲求何愿唯愿语之。若我力能我当施汝。仙人答言。我今欲得了知星宿。为众人故心生怜愍。一切天言。若为怜愍一切众生。欲得知者愿当说之。仙人言。梵天。我实不解最初宿。说是星时。诸大龙王。于光味菩萨心生欢喜。尔时光味菩萨为诸龙王出微妙音赞叹三宝。又作是言。我今真实不能救拔汝等苦恼。唯有如来释迦之尊乃能救之。释迦如来为欲调伏诸众生故。于无量世能舍所珍。修习慈悲为救苦恼。尔时一切龙王男女大小至心念佛赞叹归依。南无世尊于众生中最为殊胜。一切法中心得自在。于诸法海已到彼岸。能救一切众生苦恼。施其安乐平等无二。怜愍一切能示正道惠施正眼。一切天龙之所供养。能受一切十方世界所有人天微妙供具。世尊。我今多受无量苦恼。唯愿慈悲少垂救拔。是诸龙王心念佛已。寻自见身如先无异。时光味菩萨语诸龙王。如来功德不可思议。为众生故于无量世修行具足六波罗蜜。说三慈悲调伏众生。说一切法无我无作。说阴入界四大烦恼。说烦恼性及众生性。说一切法无性无相。无碍无作无垢无净。无明无暗无取无舍。无行无住无一无二。阴入界等及以四大亦复如是。名第一义空。是故如来能调众生为无上尊。是故如来能拔汝等无量苦恼

### 日密分中救龙品第六

尔时世尊告光味菩萨。善男子。汝今欲闻诸龙业不。光味菩萨白佛言。世尊。今正是时。唯愿演说。佛言。善哉善哉善男子。至心谛听当为汝说。尔时一切天人。以好香华妓乐旛盖供养于佛。尔时世尊与欲色界一切诸天无量声闻及菩萨众。从摩伽陀国趣须弥山。尔时梵天设七宝座以待如来。复有造作七宝街道。是时梵王作如是言。唯愿如来经涉此路坐我座上。尔时他化自在天。复以阎浮檀那宝造床及道。亦言。如来愿行此路坐我座上。尔时化乐诸天。复以天金造床及道。亦言。如来愿行此道坐我金床。尔时删兜术陀天。复以天银造床及道。亦言。如来愿行此道坐我银床。时夜摩天。复以琉璃造床及道。亦言。如来愿行此道坐琉璃床。时忉利天。复以真珠造床及道。亦言。如来愿行此道坐真珠座。时四天王。复以玛瑙造床及道。亦言。如来愿行此道坐玛瑙床。时四阿修罗。复以栴檀造床及道。亦言。如来愿行此道坐栴檀座。尔时世尊心怜愍故。化作佛像遍行六道。遍坐六座。以如来真身。处在梵王所设道座。一一化像皆有无量声闻菩萨。以为眷属。一一化像所有光明。犹如无量日月光明。是诸龙王见化像已。心生恭敬各作是言。今须弥山乃至如是千日月耶。难陀婆难陀言。如来世尊。与无量梵天趣须弥山。是其光明非日月也。汝等若欲得解脱者。应当至心专念如来。如来世尊已坏无明。是故今有如是光明。阿那婆达多龙王言。是光明者。是魔所有非佛光也。何以故。一切欲界属魔波旬故。是魔波旬能作是恶。波旬今者怜愍故能救如是诸龙王苦。或有说言。如此乃是化自在天。化乐天。兜率陀天。夜摩天。忉利天。四天王等。以怜愍故能救如是诸龙王苦。善住龙王言。是光明者。即是光味菩萨光明。以怜愍故救诸龙王苦。宝髻龙王言。是光明者。乃是出家剃除须发大德人光。以怜愍故救诸龙王苦。海龙王言。是光明者是如来光。何以故以怜愍故。如来世尊。于诸众生修一子想。能救众生一切苦恼。于无量世修行具足六波罗蜜。唯为救济一切众生无量苦恼。是故一切欲色界天。设大供具而供养之。尔时世尊告帝释言。憍尸迦。如我游此娑婆世界为化众生。如汝在于三十三天为度诸天。憍尸迦言。世尊。我今未有无边之智。云何说我能化诸天。世尊。是须弥山有无量天。无量梵天。无量鬼神。无量乾闼婆。无量紧那罗。无量迦楼罗。无量阿修罗。无量摩睺罗伽。无量诸龙。无量大仙。无量圣人。唯愿如来。以怜愍心化度如是无量众生。尔时世尊熙怡微笑。无量色光从其口出。青黄赤白玻璃杂色。遍照十方幽冥之处。胜无量亿梵天光明。无量亿数释天日月。能坏一切诸恶魔业。尔时世尊告帝释言。憍尸迦。娑婆世界所有诸山须弥为最。我亦如是。于诸众生最为第一。尔时一切龙王闻是语已各白佛言。世尊。唯愿怜愍救我等苦。佛言。诸善男子。汝等先当至心念佛。我当救之。尔时世尊告憍陈如。其音遍闻十方世界。憍陈如。一切诸法悉皆无常。一切诸法生住无常。何以故。生因缘故。一切因缘生法。即是苦也。若法生时即是苦。即是痈疮。即是有支。即是生老。即是生灭。憍陈如。眼即无常。若眼生者即是苦。即是痈疮。即是有支。即是生老。即是生灭。乃至意亦如是。憍陈如。若眼灭者。即是生老病死等灭。即是一切有支灭。乃至意亦如是。众生不知眼之生灭。是故流转在五道中。如来为断眼生灭故而演说法。亦为说苦断苦行法。是故如来是梵中大梵。天中大天。象中大象。是沙门中大沙门。婆罗门中大婆罗门。慈中大慈。悲中大悲。无上之尊为大丈夫。已到生死大海彼岸。最大福田无胜施主。其心平等为大法王。持大禁戒无上精进。善修梵行了知正道。为大导师通达余业。憍陈如。善知眼之生灭因缘故名如来。不了知故名为凡夫。云何不知名为凡夫。憍陈如。一切众生皆说有我。是故不见眼生灭相。轮转五道。憍陈如。有诸外道。说言见者名之为我。乃至知者是我。眼者即是我之因缘。乃至意者亦复如是。憍陈如。诸外道说眼喻于向。我者喻见。若如是者是名颠倒。何以故。所言见者即是和合。于和合中而生我想。是故颠倒。若言向喻于眼见喻我者。是义不然。何以故。向中见者。亦见亦闻。亦识亦触。眼不如是。是故见者不得名我。向虽久故见犹明了。眼若久故不得如是。我者名常。若我见闻我则无常。若无常者云何说我。憍陈如。众生以是颠倒因缘不见四谛。如来了是颠倒相故。名为正智。我者即是如来。若有能知如来我者。是人则能坏颠倒相。若坏颠倒则破魔业。若破魔业。是人则能救拔诸龙。憍陈如。是故我今能救诸龙