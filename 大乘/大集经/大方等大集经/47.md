## 大方等大集经 第四十七卷

高齐天竺三藏那连提耶舍译

### 月藏分第十四魔王波旬诣佛所品第二

尔时复于魔王宫中。所有一切诸杂林树果实华叶。衣冠璎珞庄严之物。皆悉变成半月而现。放大光明照魔王宫。内外明彻。琴瑟箜篌一切乐器。及非乐器宝庄严具。及余诸物。自然演出如是偈句

&nbsp;&nbsp;&nbsp;&nbsp;世间无等大导师&nbsp;&nbsp;&nbsp;&nbsp;于诸法中最自在

&nbsp;&nbsp;&nbsp;&nbsp;今住佉罗帝迦山&nbsp;&nbsp;&nbsp;&nbsp;为众显示佛法海

&nbsp;&nbsp;&nbsp;&nbsp;开说一道清净法&nbsp;&nbsp;&nbsp;&nbsp;闻者必得胜菩提

&nbsp;&nbsp;&nbsp;&nbsp;波旬犷戾儞不如&nbsp;&nbsp;&nbsp;&nbsp;令汝魔界悉空无

&nbsp;&nbsp;&nbsp;&nbsp;汝本曾作一邪善&nbsp;&nbsp;&nbsp;&nbsp;今得如是自在报

&nbsp;&nbsp;&nbsp;&nbsp;汝今法应当退落&nbsp;&nbsp;&nbsp;&nbsp;何不速去见导师

&nbsp;&nbsp;&nbsp;&nbsp;一切所来诸众生&nbsp;&nbsp;&nbsp;&nbsp;曾作邪善千亿数

&nbsp;&nbsp;&nbsp;&nbsp;福藏大众皆来集&nbsp;&nbsp;&nbsp;&nbsp;听受最上无病法

&nbsp;&nbsp;&nbsp;&nbsp;各各向佛心敬仰&nbsp;&nbsp;&nbsp;&nbsp;见尊导师修供养

&nbsp;&nbsp;&nbsp;&nbsp;以其净信灭烦恼&nbsp;&nbsp;&nbsp;&nbsp;更不重生于欲界

&nbsp;&nbsp;&nbsp;&nbsp;专信礼拜尊导师&nbsp;&nbsp;&nbsp;&nbsp;灭三界苦烦恼缚

&nbsp;&nbsp;&nbsp;&nbsp;亿世受于胜妙报&nbsp;&nbsp;&nbsp;&nbsp;速与三界为亲友

&nbsp;&nbsp;&nbsp;&nbsp;又于三界作法王&nbsp;&nbsp;&nbsp;&nbsp;说真实法度众生

&nbsp;&nbsp;&nbsp;&nbsp;一切诸法如水泡&nbsp;&nbsp;&nbsp;&nbsp;有为相现犹如幻

&nbsp;&nbsp;&nbsp;&nbsp;福报无常悉空无&nbsp;&nbsp;&nbsp;&nbsp;当疾舍离我见过

&nbsp;&nbsp;&nbsp;&nbsp;速发无上菩提心&nbsp;&nbsp;&nbsp;&nbsp;以此定受胜妙福

尔时魔王波旬。及诸官属。见闻是已。惊怖战悚从床而堕。两手掩耳而作是言。当观沙门作此幻惑。必夺我等诸魔势力。令诸色像悉成半月。复出如是种种音声。沙门瞿昙现大神力。尽摄欲界以为己有。可速击鼓集诸大众皆到此处。作是语已。于其宫中即便击鼓。击彼鼓时。于其鼓中。即出如是音声偈句

&nbsp;&nbsp;&nbsp;&nbsp;诸法空寂风和合&nbsp;&nbsp;&nbsp;&nbsp;远离所依众色像

&nbsp;&nbsp;&nbsp;&nbsp;于作无用诳众生&nbsp;&nbsp;&nbsp;&nbsp;事相诈现犹如幻

&nbsp;&nbsp;&nbsp;&nbsp;和合因缘故成字&nbsp;&nbsp;&nbsp;&nbsp;如书虚空字不住

&nbsp;&nbsp;&nbsp;&nbsp;阴界空寂离众色&nbsp;&nbsp;&nbsp;&nbsp;无常义现不自实

&nbsp;&nbsp;&nbsp;&nbsp;声尘入于耳根门&nbsp;&nbsp;&nbsp;&nbsp;无常义现不暂停

&nbsp;&nbsp;&nbsp;&nbsp;其识如幻若分别&nbsp;&nbsp;&nbsp;&nbsp;显现无我不自在

&nbsp;&nbsp;&nbsp;&nbsp;眼根迅速故空寂&nbsp;&nbsp;&nbsp;&nbsp;是苦自性义相应

&nbsp;&nbsp;&nbsp;&nbsp;鼻根香尘与舌味&nbsp;&nbsp;&nbsp;&nbsp;身根及与一切触

&nbsp;&nbsp;&nbsp;&nbsp;心法并与无常俱&nbsp;&nbsp;&nbsp;&nbsp;迷惑众生无所觉

&nbsp;&nbsp;&nbsp;&nbsp;如是六境生诸苦&nbsp;&nbsp;&nbsp;&nbsp;能令失坏涅槃道

&nbsp;&nbsp;&nbsp;&nbsp;以是凡夫转五趣&nbsp;&nbsp;&nbsp;&nbsp;不能离缚得解脱

&nbsp;&nbsp;&nbsp;&nbsp;于诸境界除渴爱&nbsp;&nbsp;&nbsp;&nbsp;则能速到胜妙处

&nbsp;&nbsp;&nbsp;&nbsp;此心自性清净相&nbsp;&nbsp;&nbsp;&nbsp;观是了知菩提道

&nbsp;&nbsp;&nbsp;&nbsp;若己境界得自在&nbsp;&nbsp;&nbsp;&nbsp;则能悲愍一切众

&nbsp;&nbsp;&nbsp;&nbsp;于彼当得檀戒忍&nbsp;&nbsp;&nbsp;&nbsp;智慧功德自庄严

&nbsp;&nbsp;&nbsp;&nbsp;得最无上菩提智&nbsp;&nbsp;&nbsp;&nbsp;能度无量诸众生

说此偈时。魔之宫殿。一切众生惊怖不安。男夫妇女。童男童女。迭共相唤。诣魔王所。住立其前。魔王以偈告彼众言

&nbsp;&nbsp;&nbsp;&nbsp;汝等悉见此魔宫&nbsp;&nbsp;&nbsp;&nbsp;如是无量极丑恶

&nbsp;&nbsp;&nbsp;&nbsp;诸声不息生大苦&nbsp;&nbsp;&nbsp;&nbsp;定夺我等魔势力

&nbsp;&nbsp;&nbsp;&nbsp;沙门瞿昙作是声&nbsp;&nbsp;&nbsp;&nbsp;欲灭魔力境界事

&nbsp;&nbsp;&nbsp;&nbsp;可速往诣瞿昙所&nbsp;&nbsp;&nbsp;&nbsp;咸共赞叹而归依

尔时魔子名鸯瞿罗歇。即以偈颂。而白父言

&nbsp;&nbsp;&nbsp;&nbsp;我今严驾着铠甲&nbsp;&nbsp;&nbsp;&nbsp;将诸勇健斗战士

&nbsp;&nbsp;&nbsp;&nbsp;弓刀鉾矟及刀轮&nbsp;&nbsp;&nbsp;&nbsp;刀面鼓面诸兽面

&nbsp;&nbsp;&nbsp;&nbsp;魔军夜叉龙修罗&nbsp;&nbsp;&nbsp;&nbsp;及诸眷属满虚空

&nbsp;&nbsp;&nbsp;&nbsp;速诣恶心瞿昙所&nbsp;&nbsp;&nbsp;&nbsp;碎灭令彼如灰尘

尔时魔王。说偈答言

&nbsp;&nbsp;&nbsp;&nbsp;我从昔来于彼人&nbsp;&nbsp;&nbsp;&nbsp;曾作无量恶留难

&nbsp;&nbsp;&nbsp;&nbsp;汝亦应见菩提树&nbsp;&nbsp;&nbsp;&nbsp;瞿昙胜我及军众

&nbsp;&nbsp;&nbsp;&nbsp;如是我等数恼乱&nbsp;&nbsp;&nbsp;&nbsp;瞿昙常胜于我等

&nbsp;&nbsp;&nbsp;&nbsp;不见天龙阿修罗&nbsp;&nbsp;&nbsp;&nbsp;能动彼人一毛端

尔时复有魔之大臣。名珊卢遮那。而说偈言

&nbsp;&nbsp;&nbsp;&nbsp;我等可速舍欲界&nbsp;&nbsp;&nbsp;&nbsp;但当自护己宫殿

&nbsp;&nbsp;&nbsp;&nbsp;瞿昙昔来未至此&nbsp;&nbsp;&nbsp;&nbsp;今来拒之莫听前

尔时魔王。甚大忧愁默然不答

复有大臣名起怖畏。而说偈言

&nbsp;&nbsp;&nbsp;&nbsp;惟有巧力可伏怨&nbsp;&nbsp;&nbsp;&nbsp;当以谄伪诈为亲

&nbsp;&nbsp;&nbsp;&nbsp;我等将众往诣彼&nbsp;&nbsp;&nbsp;&nbsp;诡诈而叹彼沙门

复有大臣。名毗阐陀行。而说偈言

&nbsp;&nbsp;&nbsp;&nbsp;昔此宫殿众盈满&nbsp;&nbsp;&nbsp;&nbsp;沙门侵夺今减少

&nbsp;&nbsp;&nbsp;&nbsp;已归彼者众甚多&nbsp;&nbsp;&nbsp;&nbsp;我等亦可往归依

尔时魔王。闻其所说即嗔彼臣。嗔已默然

复有大臣名曰老智。而说偈言

&nbsp;&nbsp;&nbsp;&nbsp;瞿昙力加诸宫殿&nbsp;&nbsp;&nbsp;&nbsp;出此种种异音声

&nbsp;&nbsp;&nbsp;&nbsp;我等若不疾诣彼&nbsp;&nbsp;&nbsp;&nbsp;沙门必速来到此

&nbsp;&nbsp;&nbsp;&nbsp;此处无人能遮护&nbsp;&nbsp;&nbsp;&nbsp;以力止彼瞿昙仙

&nbsp;&nbsp;&nbsp;&nbsp;我等宁可共一切&nbsp;&nbsp;&nbsp;&nbsp;速诣归彼大沙门

尔时于彼诸宫殿中。所居大众男夫妇女眷属大小。悉作一朋复作是言。大王。今可将诸眷属速诣彼所。我等今当守护此诸城邑宫殿。尔时魔王。即作是言。如是如是。我与他化自在天王及诸军众眷属大小往诣彼所。并与化天兜率陀天须夜摩天释提桓因及其军众共诣彼所。复与毗沙门天王并诸军众。毗楼勒叉天王并鸠槃茶军众。提头赖吒天王并乾闼婆紧那罗军众。毗楼博叉天王及诸龙众。往诣彼所。作是语时。复有魔王辅佐大臣。名珊遮罗拏。白言大王。今者所有诸天宫殿皆悉空寂欲界诸天及诸天女一切眷属。悉在瞿昙大沙门所听法而住。如是紧那罗龙鬼夜叉伽楼罗鸠槃茶。悉在彼处种种供养沙门瞿昙听受其法

尔时魔王自观察已。见诸欲界一切宫殿皆悉空寂。欲界之中所有诸天人非人等。皆悉集在于瞿昙所而坐听法。惟有阿修罗未到于彼。而作是言。我今当与诸阿修罗俱诣彼所。令其会众皆悉惑乱不得正信。勿使瞿昙教彼大众诸法如幻。不去不来不合不散不生不灭。令我欲界皆悉空寂。复作是言。我今当共诸阿修罗并及军众疾诣彼所。遮诸众生不令速得越度苦海到于彼岸。以沙门力速背死法。令我境界势力减少。我今速往遮护彼诸人非人等。时魔波旬。即以魔之神通境界。念四阿修罗王及其军众一切眷属。速来集在须弥山顶。然后相将共下诣彼瞿昙沙门所。诈设美言谦下赞叹。示作归依求见因缘。当以方便令诸大众悉生怖畏断其正信。又不令彼于瞿昙所生其尊敬。以是令彼沙门瞿昙厌患于世速入涅槃。如是魔王。数数悕望阿修罗众。然诸阿修罗。为佛神力之所加故。茫然不知魔之悕望。其魔即时恶意于佛及一切阿修罗。便作是言。观瞿昙一人于我境界。已得解脱不可追回。我于欲界悉得自在。此凡贱畜生阿修罗不受我教。我当为其作大衰恼。令彼速舍所治宫殿。然后我当以神通力。将诸眷属往见瞿昙。又复与诸大臣勇将左右诸军男夫妇女营从围绕。以第一最胜五音作乐调戏歌舞。一切衣服庄严之具。众宝香华幢幡宝盖音声和合令速严办。往见瞿昙。我今亦将夫人婇女及以男女大众围绕。以第一最胜魔之境界神通游戏五音和合。往见瞿昙。何以故。唯除瞿昙。诸余大众天龙乾闼婆人及阿修罗等。世间大众悉令迷惑。当以坚牢欲网而罗网之。于生死大海不令速度。是故诣彼。余者留住守此宫殿。时魔波旬。即将九百六十万频婆罗眷属男夫妇女童男童女大臣左右。以魔境界神通加持。作第一最胜五音伎乐歌舞调戏。一切所有令人多憙生染著者悉具备之。时魔波旬。住彼诸宫告言。悉出往诣彼所。而复合掌。说偈颂曰

&nbsp;&nbsp;&nbsp;&nbsp;唯佛尽除诸烦恼&nbsp;&nbsp;&nbsp;&nbsp;唯佛能化诸世间

&nbsp;&nbsp;&nbsp;&nbsp;唯佛能然正法灯&nbsp;&nbsp;&nbsp;&nbsp;三界中最我归依

尔时魔王。既作如是魔之神通境界力已。从彼宫出以手散华。所散之华于四天下悉作华盖在空而住。于一切处悉雨种种宝种种华如云而下。当于尔时。世尊。仍说住阿兰若第一义谛。佛告大众。汝等一切守摄诸根击心专念莫令驰散。此魔波旬。多将诸众歌舞调戏。五音作乐众伎和合。又与妇女眷属大小围绕而来

尔时魔王与诸眷属。寻即来到佉罗帝山牟尼诸仙所依住处。到佛所已。即于佛上虚空之中化七宝盖。纵广七由旬而覆佛顶。复以无价真珠璎珞严置佛上。复以种种众宝华香涂香末香天鬘幢幡宝盖金缕真珠璎珞及五音伎乐。供养世尊。右绕三匝。而说偈言

&nbsp;&nbsp;&nbsp;&nbsp;我今归命佛世尊&nbsp;&nbsp;&nbsp;&nbsp;从是终不起恶心

&nbsp;&nbsp;&nbsp;&nbsp;瞿昙心定容恕我&nbsp;&nbsp;&nbsp;&nbsp;我当守护佛正法

&nbsp;&nbsp;&nbsp;&nbsp;于世更无如世尊&nbsp;&nbsp;&nbsp;&nbsp;怜愍利益众生者

&nbsp;&nbsp;&nbsp;&nbsp;自得解脱令他得&nbsp;&nbsp;&nbsp;&nbsp;是故我归最胜尊

&nbsp;&nbsp;&nbsp;&nbsp;唯佛慈愍一切众&nbsp;&nbsp;&nbsp;&nbsp;已越生死烦恼山

&nbsp;&nbsp;&nbsp;&nbsp;常慈乐度诸众生&nbsp;&nbsp;&nbsp;&nbsp;今速归依汝世尊

&nbsp;&nbsp;&nbsp;&nbsp;能了有为及无为&nbsp;&nbsp;&nbsp;&nbsp;离二如莲不着水

&nbsp;&nbsp;&nbsp;&nbsp;积德梵行所依身&nbsp;&nbsp;&nbsp;&nbsp;是故我今归依佛

&nbsp;&nbsp;&nbsp;&nbsp;世无寂定无病法&nbsp;&nbsp;&nbsp;&nbsp;清净常胜伏烦恼

&nbsp;&nbsp;&nbsp;&nbsp;唯有正法及涅槃&nbsp;&nbsp;&nbsp;&nbsp;是故归依无等法

&nbsp;&nbsp;&nbsp;&nbsp;于世更无如僧众&nbsp;&nbsp;&nbsp;&nbsp;和合解脱八丈夫

&nbsp;&nbsp;&nbsp;&nbsp;能离一切烦恼缚&nbsp;&nbsp;&nbsp;&nbsp;是故归依大德僧

&nbsp;&nbsp;&nbsp;&nbsp;闲居静默常一食&nbsp;&nbsp;&nbsp;&nbsp;第一义心恒相应

&nbsp;&nbsp;&nbsp;&nbsp;慈悲愍念诸众生&nbsp;&nbsp;&nbsp;&nbsp;我亦归依于彼等

&nbsp;&nbsp;&nbsp;&nbsp;于三宝种作炽然&nbsp;&nbsp;&nbsp;&nbsp;护养所有佛声闻

&nbsp;&nbsp;&nbsp;&nbsp;我劝一切诸众生&nbsp;&nbsp;&nbsp;&nbsp;名衣上馔而供养

尔时会中诸来大众。若天若人乾闼婆等同声赞言。善哉善哉。尔时世尊。告慧命憍陈如。而说偈言

&nbsp;&nbsp;&nbsp;&nbsp;我已告汝声闻众&nbsp;&nbsp;&nbsp;&nbsp;所有相应求解脱

&nbsp;&nbsp;&nbsp;&nbsp;常乐所依四圣种&nbsp;&nbsp;&nbsp;&nbsp;以彼得满菩提道

&nbsp;&nbsp;&nbsp;&nbsp;如树果繁速自害&nbsp;&nbsp;&nbsp;&nbsp;竹芦结实亦如是

&nbsp;&nbsp;&nbsp;&nbsp;如骡怀[任/身]自丧身&nbsp;&nbsp;&nbsp;&nbsp;无智求利亦复然

&nbsp;&nbsp;&nbsp;&nbsp;亦如盛夏恶雹雨&nbsp;&nbsp;&nbsp;&nbsp;伤害一切诸苗稼

&nbsp;&nbsp;&nbsp;&nbsp;如是贪求利养者&nbsp;&nbsp;&nbsp;&nbsp;必当速失胜菩提

&nbsp;&nbsp;&nbsp;&nbsp;又如诸树华开敷&nbsp;&nbsp;&nbsp;&nbsp;而复为火所焚烧

&nbsp;&nbsp;&nbsp;&nbsp;如是贪求利养者&nbsp;&nbsp;&nbsp;&nbsp;亦当退失菩提道

&nbsp;&nbsp;&nbsp;&nbsp;若有比丘得供养&nbsp;&nbsp;&nbsp;&nbsp;乐求利养坚著者

&nbsp;&nbsp;&nbsp;&nbsp;于世更无如此恶&nbsp;&nbsp;&nbsp;&nbsp;故令不得解脱道

&nbsp;&nbsp;&nbsp;&nbsp;如是贪求利养者&nbsp;&nbsp;&nbsp;&nbsp;既得道已还复失

尔时魔王。闻说偈已。即自念言。沙门瞿昙。知我虚伪诈现归依。羞愧默然。退坐一面听法而住。魔诸妇女。诸根形貌容状光色。皆悉枯悴变成恶色。背偻跛躄丑陋弊恶。所有男夫都不复能歌舞调戏。五音作乐皆悉闭塞不能出声。却坐一面。听法而住

### 大方等大集经月藏分诸阿修罗诣佛所品第三

尔时月藏菩萨摩诃萨。为欲摄化诸众生故。说月幢月咒句之时。于彼四大阿修罗王所治之处。一切所有草木华果众宝璎珞庄严之事衣服卧具皆悉变成半月而现。彼等诸事迭相掁触出五音声。所有鼓贝箜篌筝笛具足作乐。彼等音中。亦复演出如是偈句

&nbsp;&nbsp;&nbsp;&nbsp;唯佛化导以安隐&nbsp;&nbsp;&nbsp;&nbsp;并众住在佉罗山

&nbsp;&nbsp;&nbsp;&nbsp;于臭烦恼拔众生&nbsp;&nbsp;&nbsp;&nbsp;为其说法永断除

&nbsp;&nbsp;&nbsp;&nbsp;凡夫悉堕生死海&nbsp;&nbsp;&nbsp;&nbsp;烦恼驶河起波浪

&nbsp;&nbsp;&nbsp;&nbsp;三有更无哀愍者&nbsp;&nbsp;&nbsp;&nbsp;如牟尼尊慈善心

&nbsp;&nbsp;&nbsp;&nbsp;多众聚集一方所&nbsp;&nbsp;&nbsp;&nbsp;天人鸠槃龙夜叉

&nbsp;&nbsp;&nbsp;&nbsp;悉依佉罗帝山所&nbsp;&nbsp;&nbsp;&nbsp;于诸苦畏求解脱

&nbsp;&nbsp;&nbsp;&nbsp;我等俱时速诣彼&nbsp;&nbsp;&nbsp;&nbsp;为欲听闻正法故

&nbsp;&nbsp;&nbsp;&nbsp;魔王不久或来此&nbsp;&nbsp;&nbsp;&nbsp;而为我等作留难

&nbsp;&nbsp;&nbsp;&nbsp;一心听受胜妙法&nbsp;&nbsp;&nbsp;&nbsp;于彼净心得大福

&nbsp;&nbsp;&nbsp;&nbsp;以福长寿除诸怨&nbsp;&nbsp;&nbsp;&nbsp;于世常受威德乐

&nbsp;&nbsp;&nbsp;&nbsp;若以此福求解脱&nbsp;&nbsp;&nbsp;&nbsp;断诸烦恼得罗汉

&nbsp;&nbsp;&nbsp;&nbsp;及断诸缘作辟支&nbsp;&nbsp;&nbsp;&nbsp;亦能成佛具诸乐

&nbsp;&nbsp;&nbsp;&nbsp;如是当得无有疑&nbsp;&nbsp;&nbsp;&nbsp;是故速舍诸缘缚

&nbsp;&nbsp;&nbsp;&nbsp;一切当起清净心&nbsp;&nbsp;&nbsp;&nbsp;速到佛所修供养

&nbsp;&nbsp;&nbsp;&nbsp;从此贤劫初以来&nbsp;&nbsp;&nbsp;&nbsp;未有如是大众集

&nbsp;&nbsp;&nbsp;&nbsp;于后久远弥勒兴&nbsp;&nbsp;&nbsp;&nbsp;我等不得许时寿

尔时于彼四阿修罗城邑宫殿。有如是事。以菩萨力庄严加持故。闻是句义皆生信心。各各于其城邑宫殿云集一处。共相谓言。今当于此欲有何事。所以者何。我等昔来未曾见者今得见之。昔未闻者今得闻之。无人知者。时魔波旬。从己宫下欲礼佛故而往散华。所散之华于四天下皆作华雨。当雨之时。于四阿修罗城邑宫殿。遍一切处皆悉变作最极臭秽。及恶烟尘灰土[土\*蓬][土\*孛]处处盈满。蚊虻蛇蝎诸恶毒蝇亦复悉满。忧愁恼乱不可爱乐。当于尔时。诸阿修罗城邑宫殿皆悉黑闇。一切阿修罗男夫妇女童男童女。悉怀最极忧愁恼乱不乐住彼。各于巷陌迭相云集。至己王所在前住立。阿修罗王。见诸衰害极增忧恼。毗摩质多罗阿修罗王。与诸眷属及所治处一切阿修罗男夫妇女童男童女。波罗陀阿修罗王。跋持毗卢遮那阿修罗王。与诸眷属及所治处男夫妇女童男童女。向罗睺罗阿修罗王所治城邑聚落宫殿。见彼如是诸恶恼乱蚊虻蛇蝎毒蝇等已。三阿修罗王俱至罗睺罗阿修罗王所。于前住立。毗摩质多阿修罗王。请问罗睺罗阿修罗王。而说偈言

&nbsp;&nbsp;&nbsp;&nbsp;一切修罗诸宫殿&nbsp;&nbsp;&nbsp;&nbsp;犹如地狱等无异

&nbsp;&nbsp;&nbsp;&nbsp;热风暴起来至此&nbsp;&nbsp;&nbsp;&nbsp;一切状似火烧焚

&nbsp;&nbsp;&nbsp;&nbsp;所有树林诸果实&nbsp;&nbsp;&nbsp;&nbsp;悉皆堕落在于地

&nbsp;&nbsp;&nbsp;&nbsp;诸有莲华及浴池&nbsp;&nbsp;&nbsp;&nbsp;草苗众华悉枯竭

&nbsp;&nbsp;&nbsp;&nbsp;烟尘[土\*蓬][土\*孛]于我等&nbsp;&nbsp;&nbsp;&nbsp;阿修罗城诸宫殿

&nbsp;&nbsp;&nbsp;&nbsp;及有蚊虻蚤恶蝇&nbsp;&nbsp;&nbsp;&nbsp;无量诸恶毒虫等

&nbsp;&nbsp;&nbsp;&nbsp;今闻如是众恶声&nbsp;&nbsp;&nbsp;&nbsp;众生多恼不喜乐

&nbsp;&nbsp;&nbsp;&nbsp;诸阿修罗受此苦&nbsp;&nbsp;&nbsp;&nbsp;悉为饥渴所逼恼

&nbsp;&nbsp;&nbsp;&nbsp;苦逼无所可归依&nbsp;&nbsp;&nbsp;&nbsp;一切惊怖心焦枯

&nbsp;&nbsp;&nbsp;&nbsp;生死畏等谁威力&nbsp;&nbsp;&nbsp;&nbsp;而不利益我天龙

&nbsp;&nbsp;&nbsp;&nbsp;以何方便令休息&nbsp;&nbsp;&nbsp;&nbsp;如是种种怖畏事

&nbsp;&nbsp;&nbsp;&nbsp;非是恶龙来至此&nbsp;&nbsp;&nbsp;&nbsp;降伏我等阿修罗

&nbsp;&nbsp;&nbsp;&nbsp;尔时罗睺罗阿修&nbsp;&nbsp;&nbsp;&nbsp;罗王。说偈答言

&nbsp;&nbsp;&nbsp;&nbsp;阿修罗辈汝谛听&nbsp;&nbsp;&nbsp;&nbsp;我等昔日具安乐

&nbsp;&nbsp;&nbsp;&nbsp;五欲所须皆称意&nbsp;&nbsp;&nbsp;&nbsp;神通勇健有大力

&nbsp;&nbsp;&nbsp;&nbsp;所持弓刀及箭矟&nbsp;&nbsp;&nbsp;&nbsp;罥索矛[矛\*赞]剑轮等

&nbsp;&nbsp;&nbsp;&nbsp;一切今当悉退落&nbsp;&nbsp;&nbsp;&nbsp;城邑巷陌尽茫然

&nbsp;&nbsp;&nbsp;&nbsp;男夫妇女先凶健&nbsp;&nbsp;&nbsp;&nbsp;颜色端正有势力

&nbsp;&nbsp;&nbsp;&nbsp;悉与诸天共齐等&nbsp;&nbsp;&nbsp;&nbsp;于今时中定当尽

&nbsp;&nbsp;&nbsp;&nbsp;命尽众生白法尽&nbsp;&nbsp;&nbsp;&nbsp;羞耻惭愧解心尽

&nbsp;&nbsp;&nbsp;&nbsp;及聪明人所知尽&nbsp;&nbsp;&nbsp;&nbsp;巧行与善圣智尽

&nbsp;&nbsp;&nbsp;&nbsp;苗稼及诸华药尽&nbsp;&nbsp;&nbsp;&nbsp;果味等尽诸戒尽

&nbsp;&nbsp;&nbsp;&nbsp;所欲称意音乐尽&nbsp;&nbsp;&nbsp;&nbsp;众宝衣服饮食尽

&nbsp;&nbsp;&nbsp;&nbsp;喜乐事尽人天尽&nbsp;&nbsp;&nbsp;&nbsp;夜叉乾闼修罗尽

&nbsp;&nbsp;&nbsp;&nbsp;婆罗门种刹利尽&nbsp;&nbsp;&nbsp;&nbsp;并诸毗舍首陀尽

&nbsp;&nbsp;&nbsp;&nbsp;惟共诸恶众生等&nbsp;&nbsp;&nbsp;&nbsp;非圣谄曲杀盗淫

&nbsp;&nbsp;&nbsp;&nbsp;妄语两舌绮恶口&nbsp;&nbsp;&nbsp;&nbsp;贪恚[月\*旦]佞痴邪见

&nbsp;&nbsp;&nbsp;&nbsp;俭短增长及饥渴&nbsp;&nbsp;&nbsp;&nbsp;爱离怨会与捕猎

&nbsp;&nbsp;&nbsp;&nbsp;见他得利生嫉忌&nbsp;&nbsp;&nbsp;&nbsp;割截斩斫诸破坏

&nbsp;&nbsp;&nbsp;&nbsp;毒害刀矟剑轮增&nbsp;&nbsp;&nbsp;&nbsp;面目流泪忧悲苦

&nbsp;&nbsp;&nbsp;&nbsp;蚊虻恶风及烟尘&nbsp;&nbsp;&nbsp;&nbsp;斯等并来为触恼

&nbsp;&nbsp;&nbsp;&nbsp;地狱畜生与饿鬼&nbsp;&nbsp;&nbsp;&nbsp;是等境界大苦海

&nbsp;&nbsp;&nbsp;&nbsp;此非善行相应时&nbsp;&nbsp;&nbsp;&nbsp;念念退失于正见

&nbsp;&nbsp;&nbsp;&nbsp;白业之人恶事增&nbsp;&nbsp;&nbsp;&nbsp;如是众恶皆兴盛

&nbsp;&nbsp;&nbsp;&nbsp;是阿修罗尽时至&nbsp;&nbsp;&nbsp;&nbsp;唯无等乘能遮止

尔时波罗陀阿修罗王。白罗睺罗阿修罗王说偈问言

&nbsp;&nbsp;&nbsp;&nbsp;唯王为诸众生故&nbsp;&nbsp;&nbsp;&nbsp;常勤精进修诸法

&nbsp;&nbsp;&nbsp;&nbsp;具大福德神通力&nbsp;&nbsp;&nbsp;&nbsp;及以智慧庄严身

&nbsp;&nbsp;&nbsp;&nbsp;此是何力谁所作&nbsp;&nbsp;&nbsp;&nbsp;欲灭我等阿修罗

&nbsp;&nbsp;&nbsp;&nbsp;谁能救护于我等&nbsp;&nbsp;&nbsp;&nbsp;当礼敬彼而归依

&nbsp;&nbsp;&nbsp;&nbsp;尔时罗睺罗阿修&nbsp;&nbsp;&nbsp;&nbsp;罗王。说偈答言

&nbsp;&nbsp;&nbsp;&nbsp;此非释梵天王力&nbsp;&nbsp;&nbsp;&nbsp;亦非自在那罗延

&nbsp;&nbsp;&nbsp;&nbsp;又非夜叉及龙神&nbsp;&nbsp;&nbsp;&nbsp;惟除魔王欲自在

&nbsp;&nbsp;&nbsp;&nbsp;昔恼诸龙亦如是&nbsp;&nbsp;&nbsp;&nbsp;大仙瞿昙为断除

&nbsp;&nbsp;&nbsp;&nbsp;我等礼彼瞿昙仙&nbsp;&nbsp;&nbsp;&nbsp;能施我等安乐故

尔时跋持毗卢遮那阿修罗王。以偈问言

&nbsp;&nbsp;&nbsp;&nbsp;为是天人龙夜叉&nbsp;&nbsp;&nbsp;&nbsp;能施一切安乐者

&nbsp;&nbsp;&nbsp;&nbsp;彼何神通精进力&nbsp;&nbsp;&nbsp;&nbsp;为当方便造幻惑

&nbsp;&nbsp;&nbsp;&nbsp;于何法中得自在&nbsp;&nbsp;&nbsp;&nbsp;何谁能受彼教敕

&nbsp;&nbsp;&nbsp;&nbsp;为于魔力得解脱&nbsp;&nbsp;&nbsp;&nbsp;而得何力使其然

&nbsp;&nbsp;&nbsp;&nbsp;尔时罗睺罗阿修&nbsp;&nbsp;&nbsp;&nbsp;罗王。以偈答言

&nbsp;&nbsp;&nbsp;&nbsp;昔见端正大沙门&nbsp;&nbsp;&nbsp;&nbsp;端坐菩提树阴影

&nbsp;&nbsp;&nbsp;&nbsp;魔将军众而诣彼&nbsp;&nbsp;&nbsp;&nbsp;以慈悲力速降伏

&nbsp;&nbsp;&nbsp;&nbsp;于彼得成胜菩提&nbsp;&nbsp;&nbsp;&nbsp;超过一切诸天众

&nbsp;&nbsp;&nbsp;&nbsp;具大慈悲入涅槃&nbsp;&nbsp;&nbsp;&nbsp;故能枯竭众苦海

&nbsp;&nbsp;&nbsp;&nbsp;此诸仙中最胜幢&nbsp;&nbsp;&nbsp;&nbsp;具足十力众生药

&nbsp;&nbsp;&nbsp;&nbsp;释梵自在修罗仙&nbsp;&nbsp;&nbsp;&nbsp;欲自在魔那罗延

&nbsp;&nbsp;&nbsp;&nbsp;悉礼于彼作归处&nbsp;&nbsp;&nbsp;&nbsp;是人能示众解脱

&nbsp;&nbsp;&nbsp;&nbsp;于诸一切三界中&nbsp;&nbsp;&nbsp;&nbsp;超胜所有诸天众

&nbsp;&nbsp;&nbsp;&nbsp;调伏寂静降诸根&nbsp;&nbsp;&nbsp;&nbsp;乐寂七圣财庄严

&nbsp;&nbsp;&nbsp;&nbsp;安住涅槃到彼岸&nbsp;&nbsp;&nbsp;&nbsp;悉能枯竭烦恼海

&nbsp;&nbsp;&nbsp;&nbsp;是故我等一切众&nbsp;&nbsp;&nbsp;&nbsp;悉归能灭诸苦者

&nbsp;&nbsp;&nbsp;&nbsp;皆持种种妙香花&nbsp;&nbsp;&nbsp;&nbsp;各各合掌而求请

尔时罗睺罗。毗摩质多罗。波罗陀。跋持毗卢遮那。四阿修罗王。及男夫妇女童男童女。所有一切阿修罗众皆悉云集。有以烧香供养礼佛而求请者。有持种种杂色妙华。有持种种摩尼宝珠。有持种种幢幡宝盖金缕真珠璎珞衣服。以用奉佛而求请者。有持种种筝瑟箜篌箫笛鼓吹五音作乐。供养礼拜求请佛者。罗睺罗阿修罗王。以己神通境界之力。大身游戏两手执持帝释毗楞伽摩尼宝鬘。头面礼拜遥奉世尊。说偈赞曰

&nbsp;&nbsp;&nbsp;&nbsp;佛为众生乐&nbsp;&nbsp;&nbsp;&nbsp;久修诸苦行

&nbsp;&nbsp;&nbsp;&nbsp;怜愍一切众&nbsp;&nbsp;&nbsp;&nbsp;愿亦愍我等

&nbsp;&nbsp;&nbsp;&nbsp;忍辱如大地&nbsp;&nbsp;&nbsp;&nbsp;悲愍诸众生

&nbsp;&nbsp;&nbsp;&nbsp;休息诸浊恶&nbsp;&nbsp;&nbsp;&nbsp;愍覆于我等

&nbsp;&nbsp;&nbsp;&nbsp;佛度诸畏讫&nbsp;&nbsp;&nbsp;&nbsp;得于无上智

&nbsp;&nbsp;&nbsp;&nbsp;等心于众生&nbsp;&nbsp;&nbsp;&nbsp;愿愍阿修罗

&nbsp;&nbsp;&nbsp;&nbsp;佛以八圣船&nbsp;&nbsp;&nbsp;&nbsp;度脱苦众生

&nbsp;&nbsp;&nbsp;&nbsp;涅槃味充饱&nbsp;&nbsp;&nbsp;&nbsp;慈念阿修罗

&nbsp;&nbsp;&nbsp;&nbsp;佛于诸众生&nbsp;&nbsp;&nbsp;&nbsp;不耻恶种姓

&nbsp;&nbsp;&nbsp;&nbsp;一切如赤子&nbsp;&nbsp;&nbsp;&nbsp;是故归依佛

尔时毗摩质多罗阿修罗王。以两手捧持一切诸天登祚所著摩尼宝鬘。头面作礼以偈赞曰

&nbsp;&nbsp;&nbsp;&nbsp;胜过天龙众&nbsp;&nbsp;&nbsp;&nbsp;修罗鸠槃茶

&nbsp;&nbsp;&nbsp;&nbsp;尽除诸烦恼&nbsp;&nbsp;&nbsp;&nbsp;心意所作恶

&nbsp;&nbsp;&nbsp;&nbsp;降伏业苦道&nbsp;&nbsp;&nbsp;&nbsp;而到于彼岸

&nbsp;&nbsp;&nbsp;&nbsp;远离于有想&nbsp;&nbsp;&nbsp;&nbsp;及无想众生

&nbsp;&nbsp;&nbsp;&nbsp;悲念众生故&nbsp;&nbsp;&nbsp;&nbsp;不入于涅槃

&nbsp;&nbsp;&nbsp;&nbsp;为诸众生故&nbsp;&nbsp;&nbsp;&nbsp;能忍一切苦

&nbsp;&nbsp;&nbsp;&nbsp;视于诸众生&nbsp;&nbsp;&nbsp;&nbsp;如母念一子

&nbsp;&nbsp;&nbsp;&nbsp;愿愍于此等&nbsp;&nbsp;&nbsp;&nbsp;苦处洒悲水

&nbsp;&nbsp;&nbsp;&nbsp;休息苦恼触&nbsp;&nbsp;&nbsp;&nbsp;烦恼水所溺

&nbsp;&nbsp;&nbsp;&nbsp;起发坚勇者&nbsp;&nbsp;&nbsp;&nbsp;愿救众生苦

&nbsp;&nbsp;&nbsp;&nbsp;念今苦苦至&nbsp;&nbsp;&nbsp;&nbsp;为魔力所坏

&nbsp;&nbsp;&nbsp;&nbsp;苦触阿修罗&nbsp;&nbsp;&nbsp;&nbsp;愿洒大悲水

&nbsp;&nbsp;&nbsp;&nbsp;众生若于佛&nbsp;&nbsp;&nbsp;&nbsp;起于嗔恶心

&nbsp;&nbsp;&nbsp;&nbsp;而不能动佛&nbsp;&nbsp;&nbsp;&nbsp;身心少分者

&nbsp;&nbsp;&nbsp;&nbsp;若彼所有乐&nbsp;&nbsp;&nbsp;&nbsp;境界身心事

&nbsp;&nbsp;&nbsp;&nbsp;佛常等慈悲&nbsp;&nbsp;&nbsp;&nbsp;于此更无异

&nbsp;&nbsp;&nbsp;&nbsp;惟佛于天人&nbsp;&nbsp;&nbsp;&nbsp;能施一切乐

&nbsp;&nbsp;&nbsp;&nbsp;我等为魔恼&nbsp;&nbsp;&nbsp;&nbsp;心孤无所依

&nbsp;&nbsp;&nbsp;&nbsp;无有余众生&nbsp;&nbsp;&nbsp;&nbsp;能灭于魔业

&nbsp;&nbsp;&nbsp;&nbsp;惟佛速除遣&nbsp;&nbsp;&nbsp;&nbsp;尽坏无有余

&nbsp;&nbsp;&nbsp;&nbsp;诸天龙证知&nbsp;&nbsp;&nbsp;&nbsp;夜叉阿修罗

&nbsp;&nbsp;&nbsp;&nbsp;如佛众生最&nbsp;&nbsp;&nbsp;&nbsp;能救一切苦

&nbsp;&nbsp;&nbsp;&nbsp;魔欲速灭我&nbsp;&nbsp;&nbsp;&nbsp;修罗诸宫殿

&nbsp;&nbsp;&nbsp;&nbsp;愿速放戒光&nbsp;&nbsp;&nbsp;&nbsp;施我满足乐

尔时波罗陀阿修罗王。两手捧持梵天光幢摩尼宝珠和合天鬘。头面作礼说偈赞曰

&nbsp;&nbsp;&nbsp;&nbsp;流转狱所缚&nbsp;&nbsp;&nbsp;&nbsp;离诸一切乐

&nbsp;&nbsp;&nbsp;&nbsp;极恶大巨海&nbsp;&nbsp;&nbsp;&nbsp;没溺无所依

&nbsp;&nbsp;&nbsp;&nbsp;唯佛精勤行&nbsp;&nbsp;&nbsp;&nbsp;于三阿僧祇

&nbsp;&nbsp;&nbsp;&nbsp;自度到彼岸&nbsp;&nbsp;&nbsp;&nbsp;悉竭烦恼海

&nbsp;&nbsp;&nbsp;&nbsp;为诸众生故&nbsp;&nbsp;&nbsp;&nbsp;六年行苦行

&nbsp;&nbsp;&nbsp;&nbsp;而得无上智&nbsp;&nbsp;&nbsp;&nbsp;灭除彼烦恼

&nbsp;&nbsp;&nbsp;&nbsp;我等为魔娆&nbsp;&nbsp;&nbsp;&nbsp;无力受诸苦

&nbsp;&nbsp;&nbsp;&nbsp;愿除魔所加&nbsp;&nbsp;&nbsp;&nbsp;洗浴我等宫

&nbsp;&nbsp;&nbsp;&nbsp;此等僧祇众&nbsp;&nbsp;&nbsp;&nbsp;为诸苦所恼

&nbsp;&nbsp;&nbsp;&nbsp;愿救此诸苦&nbsp;&nbsp;&nbsp;&nbsp;当往见世尊

尔时跋持毗卢遮那阿修罗王。两手捧持梵天[礼\*色]光摩尼宝鬘。头面作礼以偈赞曰

&nbsp;&nbsp;&nbsp;&nbsp;今礼牟尼尊&nbsp;&nbsp;&nbsp;&nbsp;于法自在者

&nbsp;&nbsp;&nbsp;&nbsp;超过释梵王&nbsp;&nbsp;&nbsp;&nbsp;降魔及军众

&nbsp;&nbsp;&nbsp;&nbsp;超过日月光&nbsp;&nbsp;&nbsp;&nbsp;及与四天王

&nbsp;&nbsp;&nbsp;&nbsp;慈悲明日月&nbsp;&nbsp;&nbsp;&nbsp;普照诸众生

&nbsp;&nbsp;&nbsp;&nbsp;五日并出时&nbsp;&nbsp;&nbsp;&nbsp;海水悉枯竭

&nbsp;&nbsp;&nbsp;&nbsp;若供佛功德&nbsp;&nbsp;&nbsp;&nbsp;无能枯竭者

&nbsp;&nbsp;&nbsp;&nbsp;超度于三界&nbsp;&nbsp;&nbsp;&nbsp;而入无畏城

&nbsp;&nbsp;&nbsp;&nbsp;大悲覆众生&nbsp;&nbsp;&nbsp;&nbsp;诸苦悉除灭

&nbsp;&nbsp;&nbsp;&nbsp;等心诸众生&nbsp;&nbsp;&nbsp;&nbsp;如母视一子

&nbsp;&nbsp;&nbsp;&nbsp;我等忧翳障&nbsp;&nbsp;&nbsp;&nbsp;慈风愿吹散

&nbsp;&nbsp;&nbsp;&nbsp;更无余归依&nbsp;&nbsp;&nbsp;&nbsp;可救我等苦

&nbsp;&nbsp;&nbsp;&nbsp;如佛功德满&nbsp;&nbsp;&nbsp;&nbsp;莫舍修罗宫

尔时世尊以佛耳闻。以佛眼见诸阿修罗城邑宫殿。魔力所加。一切诸难皆悉周遍无有遗余俱受热恼。愿乐求我荫覆救护。为归为趣。我当救护诸阿修罗。今正是时。于时世尊以大悲威势现一切乐。即入悲风光明三昧。三昧力故。令四阿修罗宫殿所有魔之神力所加苦事。一念之顷皆悉休息还复如故。亦如三十三天宫殿。于中即现第一妙乐可乐之事。彼诸阿修罗见已。踊跃心生欢喜。口眼皆悦熙怡微笑皆作是言。南无佛陀南无佛陀。作是语已即以诸天胜妙宝鬘。向佛方所遥掷奉献。其罗睺罗阿修罗王所掷宝鬘即到佛所。于佛顶上空中而住。毗摩质多罗阿修罗王所掷宝鬘。亦到佛所于虚空中住右肩上。波罗陀阿修罗王所掷宝鬘。亦到佛所于虚空中住左肩上。跋持毗卢遮那阿修罗王所掷宝宝。亦到佛所住于佛前放光而照。其余所有诸阿修罗。复持种种众宝香华幢幡宝盖。及以金缕宝珠天鬘真珠璎珞种种衣服涂香末香。彼等一切悉向世尊遥掷奉献。而以供养。是时于此佉罗帝山牟尼诸仙所依住处。雨种种华乃至末香如降暴雨

尔时会中有菩萨摩诃萨。名求断疑。从座而起偏袒右肩。合掌礼佛以偈问曰

&nbsp;&nbsp;&nbsp;&nbsp;大仙世尊无量智&nbsp;&nbsp;&nbsp;&nbsp;于先已雨如是雨

&nbsp;&nbsp;&nbsp;&nbsp;现诸神通变化瑞&nbsp;&nbsp;&nbsp;&nbsp;月藏菩萨来到此

&nbsp;&nbsp;&nbsp;&nbsp;今复雨于种种宝&nbsp;&nbsp;&nbsp;&nbsp;谁当复来到于此

&nbsp;&nbsp;&nbsp;&nbsp;为是大德诸菩萨&nbsp;&nbsp;&nbsp;&nbsp;为是他方诸佛使

尔时佛告求断疑菩萨摩诃萨言。善男子。此是魔王波旬。于四阿修罗城邑宫殿。化作阴闇灰尘烟雾蚊虻毒蝇及以种种毒蛇蜂蝎。于彼一切树林草木华果泉池皆悉枯涸。一切阿修罗苦困欲死。彼等向我一心归依合掌作礼。以种种华乃至末香。于彼阿修罗所住城邑。向我遥掷而作供养。罗睺罗阿修罗王所掷宝鬘。今我顶上者是也。毗摩质多罗阿修罗王所掷宝鬘。今我右肩者是也。波罗陀阿修罗王所掷宝鬘。在我左肩者是也。跋持毗卢遮那阿修罗王所掷宝鬘。今在我前者是也。尔时魔王波旬从坐而起。向佛合掌恭敬礼拜而作是言。此诸阿修罗蒙佛恩福。我今亦令诸阿修罗还得具足饶益安乐佛告波旬。汝今不须作如是言。我已令其充足安乐。我诸阿修罗城邑宫殿。转胜微妙乐具悉有还复如故。何以故。彼等四大阿修罗王是我亲旧。如是其余所有一切阿修罗等。于我得信敬仰尊重心生希有。今当不久来至于此为听法故。魔王波旬复生恶心而作是念。我是一切欲界之中最胜自在。于诸众生能作苦乐。沙门是人。何能狡猾幻惑异端妖邪多语。敢共我竞而欲与我挍量比并。释梵四王摩醯首罗那罗延天。转轮圣王。一切众生。无能与我挍量比并作相违者。今此瞿昙。作幻诳惑一切众生。遍四天下地及虚空一切盈满。皆悉欲见瞿昙故来。今此下贱畜生之类诸阿修罗亦复蒙摄。我今当作魔之境界神通势力游戏所加。更作幻惑恼乱于彼沙门瞿昙。及以降伏诸来会众。时魔波旬观其眷属而说偈言

&nbsp;&nbsp;&nbsp;&nbsp;诸魔各作念&nbsp;&nbsp;&nbsp;&nbsp;我常降伏怨

&nbsp;&nbsp;&nbsp;&nbsp;及恼此会众&nbsp;&nbsp;&nbsp;&nbsp;并禁阿修罗

尔时世尊而说偈言

&nbsp;&nbsp;&nbsp;&nbsp;汝等见我力&nbsp;&nbsp;&nbsp;&nbsp;昔于菩提树

&nbsp;&nbsp;&nbsp;&nbsp;天神为证明&nbsp;&nbsp;&nbsp;&nbsp;我修真正法

&nbsp;&nbsp;&nbsp;&nbsp;随汝所有力&nbsp;&nbsp;&nbsp;&nbsp;恣汝当现之

&nbsp;&nbsp;&nbsp;&nbsp;若能恼我者&nbsp;&nbsp;&nbsp;&nbsp;我当作归依

尔时魔王波旬复增第一极重嗔恨。以一切魔力境界神通游戏所加。念于四方最热之风。令其一切诸来大众热风触恼而作降伏。于时世尊即入摧伏魔力三昧。其三昧力。即于四方复起第一妙香凉风。触其身分皆受快乐。魔王波旬知是事已。复于佛前化大火聚。世尊即于彼处化作清凉大池。水涌上出。魔王见已。复于空中降雨大石。佛即变其所雨之石。悉令化作种种天华而雨其处。魔王波旬及与眷属。复以两手捉佉罗帝山。而欲速疾震动三千大千世界。佛复以此三千地界加作金刚。尚不能动乃至一尘。况能多也。魔王复以嗔怒之力。向阿修罗所住之方。放口嘘气成黑气云。令其城邑宫殿阴闇。使诸阿修罗重复迷惑不能去来。尔时世尊即复变其所吹气云。令作种种天妙华云。尔时于彼四阿修罗城邑宫殿。复雨种种天华之雨。其华雨中演出百千微妙法门。所谓佛声法声僧声。檀那波罗蜜声乃至般若波罗蜜声。三善行声。三归依声。三律仪声。三不护声。三依止声。三种菩提声。三乘声。三修声。三种善根声。越度三界声。三受声。三解脱声。三示现声。四念处声。四正勤声。四如意足声。四不坏信声。四禅声。四梵住声。四摄声。四无碍智声。四无色定三摩跋提声。四圣谛声。五根声。五力声。五支三昧声。五解脱入声。显示六根声。六和敬声。六念声。六通声。七圣财声。七识住声。七觉分声。八圣道声。九次第定声。十圣处声。佛十力声。大慈声大悲声。因缘生起声。心不可坏声。舍一切恶见声。不忘菩提心声。不退转声。忍声。三昧声。陀罗尼声。授记登祚声。无生忍声。苦行声。十地声。十八不共佛法声。到菩提声。转法轮声。不可坏佛声。舍声。厌声。解脱定声。灭声。成就众生声。摄受正法声。辩才声。无常声。苦声。无我声。空声。无所作声。寂静声。无生声。如声。实际声。入法界声。无众生无命无养育无受者如如。不生不灭不常不断不去不来不住不行声。大神通变化声。加护三宝种声。乃至大般涅槃声。地狱畜生饿鬼人天苦五阴重担声。数数流转生死与爱别离声。一切有为流转之狱如幻芭蕉水月响声。信念精进忍及智慧十善业道护持声。出彼流转狱声。于彼华雨出是无量百千种声。彼诸音声。能令无量阿僧祇等阿修罗。于三宝中深得敬信。尊重归依生希有心。渴仰欲见释迦牟尼。及欲听法供奉众僧。极甚惊怖。流转生死与爱别离。悕望涅槃。彼诸一切阿修罗等俱发声言。南无释迦牟尼如来。南无释迦牟尼如来我等今往见于释迦牟尼如来。礼拜供养故。听法故。及供奉众僧故。为看大集故。为求无上菩提乘故。为退落魔幢故。为建立法幢故。为三宝种不断绝故。为听第一义圣谛法门故。为休息烦恼道苦道故。为断截魔缚故。为枯竭爱河故。为满法海故。为入智海故。为成熟众生海故。为供养诸佛海故。是故我等及诸眷属往诣佛所。不为恶魔于我等中更得自在。我等从今不复重遭如是之苦

尔时牟真邻陀阿修罗王。复作是言。我今亦与妇妾宫人男女大小。诸阿修罗妇女眷属八万四千。一切皆悉着青衣服青色庄严。青伞青盖青幢青幡青车青华。青色摩尼琴瑟箜篌。青宝青鼓。我今将诸五音作乐歌舞调戏第一庄严。及将眷属而往见佛。恭敬礼拜听受妙法。供奉众僧故往诣佛所

尔时须质多罗阿修罗王复作是言。我今亦与妇妾宫人男女眷属九十九百千阿修罗妇女。一切皆着黄衣庄严。乃至供奉众僧故往诣佛所

尔时睒婆罗阿修罗王复作是言。我今亦与妇妾宫人男女眷属百千亿阿修罗妇女。一切皆悉着绀色衣璎珞庄严。乃至供奉众僧往诣佛所

尔时跋持毗卢遮那阿修罗王复作是言。我今亦与妇妾宫人男女眷属九十九频婆罗阿修罗妇女。一切悉着朱色衣服璎珞庄严。乃至往诣佛所

尔时毗摩质多罗阿修罗王复作是言。我今亦与妇妾宫人男女眷属九十九恶初矣尼百千阿修罗妇女。一切悉着颇梨色衣璎珞庄严。乃至往诣佛所

尔时罗睺罗阿修罗王复作是言。我今亦与夫人婇女男女眷属及土田主附庸王并及长者臣将左右城邑聚落所有人众。如恒河沙等阿修罗妇女。一切悉着马瑙色衣璎珞庄严。复持马瑙色衣。及与幢幡宝盖金缕真珠璎珞摩尼宝珠香华涂香及所乘车。皆悉同是马瑙之色。并以鼓角琴瑟箜篌箫笛伎乐。如是等事皆马瑙色。相与作乐歌舞戏笑。最胜庄严在于虚空。为欲见佛礼拜供养。及为听法供奉众僧故。往诣佛所如前所说。皆悉严备彼诸色相。第一微妙希有未有。昔来未闻如是等大庄严事。从彼阿修罗所居处出住在空中

尔时毗摩质多罗阿修罗王。及与眷属五音作乐歌舞戏笑。诣罗睺罗阿修罗王于前而引

尔时波罗陀阿修罗王。及与眷属皆大严持。到罗睺罗阿修罗王右厢而引

尔时跋持毗卢遮那阿修罗王。并与眷属亦复如是具大庄严。到罗睺罗阿修罗王左厢而引

尔时睒婆罗阿修罗王。及与眷属亦悉严持。诣罗睺罗阿修罗王于后而引

尔时牟真邻陀阿修罗王。及与眷属亦大严驾。到罗睺罗阿修罗王在上而引

尔时须质多罗阿修罗王。及与眷属如是庄严。亦到罗睺罗阿修罗王在下而引

尔时于中罗睺罗阿修罗王及与眷属。如是色相以大庄严。五音伎乐一时俱作。歌舞戏笑音声和合而诣佛所。复以两手持种种宝华天鬘涂香。向佛方所遥散奉献。到佉罗帝山上变作大云空中而住。其佉罗帝山牟尼诸仙所依住处。雨种种宝种种华种种天鬘种种涂香

尔时会中有诸众生作如是念。欲有何事。是何等力先作此瑞

尔时世尊告慧命耶舍言。汝等比丘当自正念系心而住勿得散乱。世尊复告慧命耶舍。汝等比丘当以精勤系念而住勿得散乱。若能精勤系念不散。则能休息烦恼之道及除苦道。能住第一义谛。能满六波罗蜜。不久得成阿耨多罗三藐三菩提。此是诸阿修罗及与一切眷属妓女而今欲来。并作五音妓乐和合而作庄严。为礼拜我供养听法。是故汝等。勿得散乱系念而住。尔时一切阿修罗及与眷属。寻即来到佉罗帝山。到已即时右绕其山。三匝讫已。将诸眷属诣世尊所

尔时罗睺罗阿修罗王向世尊头面作礼右绕三匝于前住立。持梵天髻上光明[礼\*色]色摩尼宝珠置于佛前。复用种种宝华末香幢幡宝盖。及以金缕真珠璎珞。复以种种歌舞作乐而用供养。合掌向佛说偈赞曰

&nbsp;&nbsp;&nbsp;&nbsp;心调士中最&nbsp;&nbsp;&nbsp;&nbsp;能施一切乐

&nbsp;&nbsp;&nbsp;&nbsp;法灯常法施&nbsp;&nbsp;&nbsp;&nbsp;增长法智慧

&nbsp;&nbsp;&nbsp;&nbsp;世尊然法炬&nbsp;&nbsp;&nbsp;&nbsp;天人皆悉知

&nbsp;&nbsp;&nbsp;&nbsp;了达悕望法&nbsp;&nbsp;&nbsp;&nbsp;安住涅槃道

&nbsp;&nbsp;&nbsp;&nbsp;唯佛荫诸众&nbsp;&nbsp;&nbsp;&nbsp;如盖覆一切

&nbsp;&nbsp;&nbsp;&nbsp;摧伏诸阴魔&nbsp;&nbsp;&nbsp;&nbsp;死魔烦恼魔

&nbsp;&nbsp;&nbsp;&nbsp;降魔及军众&nbsp;&nbsp;&nbsp;&nbsp;并及恶心意

&nbsp;&nbsp;&nbsp;&nbsp;稽首于世尊&nbsp;&nbsp;&nbsp;&nbsp;勇健愍诸有

&nbsp;&nbsp;&nbsp;&nbsp;是魔极恶心&nbsp;&nbsp;&nbsp;&nbsp;常行诸恶事

&nbsp;&nbsp;&nbsp;&nbsp;此是彼戏笑&nbsp;&nbsp;&nbsp;&nbsp;欲得众生苦

&nbsp;&nbsp;&nbsp;&nbsp;此诸修罗宫&nbsp;&nbsp;&nbsp;&nbsp;苦云悉弥覆

&nbsp;&nbsp;&nbsp;&nbsp;佛即起悲心&nbsp;&nbsp;&nbsp;&nbsp;触我诸修罗

&nbsp;&nbsp;&nbsp;&nbsp;佛为众生故&nbsp;&nbsp;&nbsp;&nbsp;修诸苦行讫

&nbsp;&nbsp;&nbsp;&nbsp;多劫修檀戒&nbsp;&nbsp;&nbsp;&nbsp;行忍及智慧

&nbsp;&nbsp;&nbsp;&nbsp;世尊更不作&nbsp;&nbsp;&nbsp;&nbsp;诸余恶行事

&nbsp;&nbsp;&nbsp;&nbsp;佛以如是事&nbsp;&nbsp;&nbsp;&nbsp;足令我得乐

&nbsp;&nbsp;&nbsp;&nbsp;惟佛精进士&nbsp;&nbsp;&nbsp;&nbsp;三界无等双

&nbsp;&nbsp;&nbsp;&nbsp;离诸烦恼缚&nbsp;&nbsp;&nbsp;&nbsp;解脱于三有

&nbsp;&nbsp;&nbsp;&nbsp;佛仍于众生&nbsp;&nbsp;&nbsp;&nbsp;慈悲而常转

&nbsp;&nbsp;&nbsp;&nbsp;礼佛不动山&nbsp;&nbsp;&nbsp;&nbsp;慈心正安住

尔时毗摩质多阿修罗王及与眷属。头面接足礼拜世尊。右绕三匝佛前住立。即以千斤阎浮檀金置于佛前。复以日爱宝摩尼珠置在佛上。如是种种宝种种香华。乃至种种歌舞伎乐而作供养。合掌恭敬说偈赞曰

&nbsp;&nbsp;&nbsp;&nbsp;释梵大自在&nbsp;&nbsp;&nbsp;&nbsp;轮王那罗延

&nbsp;&nbsp;&nbsp;&nbsp;护世及波旬&nbsp;&nbsp;&nbsp;&nbsp;悉无如是力

&nbsp;&nbsp;&nbsp;&nbsp;天龙夜叉等&nbsp;&nbsp;&nbsp;&nbsp;人及阿修罗

&nbsp;&nbsp;&nbsp;&nbsp;亦无如世尊&nbsp;&nbsp;&nbsp;&nbsp;慈悲大势力

&nbsp;&nbsp;&nbsp;&nbsp;惟佛众生最&nbsp;&nbsp;&nbsp;&nbsp;如地不嗔喜

&nbsp;&nbsp;&nbsp;&nbsp;能忍一切恶&nbsp;&nbsp;&nbsp;&nbsp;并作恶业者

&nbsp;&nbsp;&nbsp;&nbsp;等视诸众生&nbsp;&nbsp;&nbsp;&nbsp;如母爱其子

&nbsp;&nbsp;&nbsp;&nbsp;心平于一切&nbsp;&nbsp;&nbsp;&nbsp;是故礼佛足

&nbsp;&nbsp;&nbsp;&nbsp;愿护此一法&nbsp;&nbsp;&nbsp;&nbsp;勿使魔更来

&nbsp;&nbsp;&nbsp;&nbsp;不令彼得胜&nbsp;&nbsp;&nbsp;&nbsp;作此恶恼害

&nbsp;&nbsp;&nbsp;&nbsp;一切恶嗔怒&nbsp;&nbsp;&nbsp;&nbsp;及以最极恶

&nbsp;&nbsp;&nbsp;&nbsp;实语愿说咒&nbsp;&nbsp;&nbsp;&nbsp;降伏诸魔军

&nbsp;&nbsp;&nbsp;&nbsp;如人身无病&nbsp;&nbsp;&nbsp;&nbsp;不求诸医师

&nbsp;&nbsp;&nbsp;&nbsp;如是阿修罗&nbsp;&nbsp;&nbsp;&nbsp;无事不想佛

&nbsp;&nbsp;&nbsp;&nbsp;我今甚欢喜&nbsp;&nbsp;&nbsp;&nbsp;来诣于佛所

&nbsp;&nbsp;&nbsp;&nbsp;愿说清净法&nbsp;&nbsp;&nbsp;&nbsp;令到菩提道

&nbsp;&nbsp;&nbsp;&nbsp;显示诸贤圣&nbsp;&nbsp;&nbsp;&nbsp;寂定如虚空

&nbsp;&nbsp;&nbsp;&nbsp;远离于诸恶&nbsp;&nbsp;&nbsp;&nbsp;及离我我所

&nbsp;&nbsp;&nbsp;&nbsp;速知于实际&nbsp;&nbsp;&nbsp;&nbsp;能除诸烦恼

&nbsp;&nbsp;&nbsp;&nbsp;速断一切缚&nbsp;&nbsp;&nbsp;&nbsp;得知最上道

尔时波罗陀阿修罗王及与眷属。顶礼佛足右绕三匝。持众杂色种种宝树。状如波吒罗七宝之树置于佛后。种种宝叶华果。金缕真珠璎珞。天生宝鬘。天璎衣服。指印环玔。宝盖幢幡。手璎珞脚璎珞臂璎珞。宝庄严具于佛头上空中垂下。乃至种种歌舞作乐而供养佛。一心合掌说偈赞曰

&nbsp;&nbsp;&nbsp;&nbsp;众生常为彼&nbsp;&nbsp;&nbsp;&nbsp;烦恼火所烧

&nbsp;&nbsp;&nbsp;&nbsp;求乐恒不得&nbsp;&nbsp;&nbsp;&nbsp;不遇施乐者

&nbsp;&nbsp;&nbsp;&nbsp;一切住恶道&nbsp;&nbsp;&nbsp;&nbsp;惟佛众生药

&nbsp;&nbsp;&nbsp;&nbsp;安住解脱道&nbsp;&nbsp;&nbsp;&nbsp;能救一切苦

&nbsp;&nbsp;&nbsp;&nbsp;惟佛赏人主&nbsp;&nbsp;&nbsp;&nbsp;三有中更无

&nbsp;&nbsp;&nbsp;&nbsp;愍进智慧水&nbsp;&nbsp;&nbsp;&nbsp;众德满如海

&nbsp;&nbsp;&nbsp;&nbsp;为盲失道者&nbsp;&nbsp;&nbsp;&nbsp;安住于正路

&nbsp;&nbsp;&nbsp;&nbsp;导引诸众生&nbsp;&nbsp;&nbsp;&nbsp;住胜涅槃道

&nbsp;&nbsp;&nbsp;&nbsp;凡夫饥无厌&nbsp;&nbsp;&nbsp;&nbsp;唯佛能充饱

&nbsp;&nbsp;&nbsp;&nbsp;常为烦恼溺&nbsp;&nbsp;&nbsp;&nbsp;唯佛能救拔

&nbsp;&nbsp;&nbsp;&nbsp;遭溺之病苦&nbsp;&nbsp;&nbsp;&nbsp;苦逼失其念

&nbsp;&nbsp;&nbsp;&nbsp;如此苦苦者&nbsp;&nbsp;&nbsp;&nbsp;导师为亲救

&nbsp;&nbsp;&nbsp;&nbsp;恶心众生等&nbsp;&nbsp;&nbsp;&nbsp;龙鬼诸罗刹

&nbsp;&nbsp;&nbsp;&nbsp;见佛得正念&nbsp;&nbsp;&nbsp;&nbsp;安住大悲心

&nbsp;&nbsp;&nbsp;&nbsp;唯佛于三界&nbsp;&nbsp;&nbsp;&nbsp;能作救护者

&nbsp;&nbsp;&nbsp;&nbsp;我等已孤独&nbsp;&nbsp;&nbsp;&nbsp;悉为众苦溺

&nbsp;&nbsp;&nbsp;&nbsp;我等皆一心&nbsp;&nbsp;&nbsp;&nbsp;一切乐法住

&nbsp;&nbsp;&nbsp;&nbsp;愿说最上义&nbsp;&nbsp;&nbsp;&nbsp;令我得菩提

&nbsp;&nbsp;&nbsp;&nbsp;以得于佛眼&nbsp;&nbsp;&nbsp;&nbsp;最上诸佛智

&nbsp;&nbsp;&nbsp;&nbsp;速伏诸魔怨&nbsp;&nbsp;&nbsp;&nbsp;愿降正法雨

尔时跋持毗卢遮那阿修罗王将诸眷属。顶礼佛足右绕三匝。于佛右左积阎浮檀金。复以种种宝种种华种种末香宝盖幢幡。及以金缕真珠璎珞歌舞作乐。合掌供养说偈赞曰

&nbsp;&nbsp;&nbsp;&nbsp;福田福德水&nbsp;&nbsp;&nbsp;&nbsp;福种福德牙

&nbsp;&nbsp;&nbsp;&nbsp;福树福德枝&nbsp;&nbsp;&nbsp;&nbsp;福条福德叶

&nbsp;&nbsp;&nbsp;&nbsp;福华福味果&nbsp;&nbsp;&nbsp;&nbsp;最上福味浆

&nbsp;&nbsp;&nbsp;&nbsp;福色福阴影&nbsp;&nbsp;&nbsp;&nbsp;福德子成就

&nbsp;&nbsp;&nbsp;&nbsp;佛福善坚固&nbsp;&nbsp;&nbsp;&nbsp;福勇能伏他

&nbsp;&nbsp;&nbsp;&nbsp;福色勇健士&nbsp;&nbsp;&nbsp;&nbsp;福德不动山

&nbsp;&nbsp;&nbsp;&nbsp;福华覆盖土&nbsp;&nbsp;&nbsp;&nbsp;福药所依身

&nbsp;&nbsp;&nbsp;&nbsp;福山最上顶&nbsp;&nbsp;&nbsp;&nbsp;放福智慧水

&nbsp;&nbsp;&nbsp;&nbsp;福德海甚深&nbsp;&nbsp;&nbsp;&nbsp;福德众生依

&nbsp;&nbsp;&nbsp;&nbsp;妙福众宝磺&nbsp;&nbsp;&nbsp;&nbsp;福味如巨海

&nbsp;&nbsp;&nbsp;&nbsp;福器盛甘露&nbsp;&nbsp;&nbsp;&nbsp;福愿皆盛满

&nbsp;&nbsp;&nbsp;&nbsp;福商恒将向&nbsp;&nbsp;&nbsp;&nbsp;无漏宝国土

&nbsp;&nbsp;&nbsp;&nbsp;我等众福尽&nbsp;&nbsp;&nbsp;&nbsp;是故归依佛

&nbsp;&nbsp;&nbsp;&nbsp;福德贤宝瓶&nbsp;&nbsp;&nbsp;&nbsp;愿愍施我等

尔时复有阿修罗仙。名一切菩提鬘。具有大福大威德大智慧大苦行。以菩提心而作庄严。得五神通离诸尘垢。安住成就一切众生。常化一切阿修罗等堪受彼供。是诸阿修罗无上导师。与九万五千具足五通阿修罗仙。前后围绕来诣佛所顶礼佛足。以真金瓶盛八功德水。置于佛前并献宝杖。复与九万五千眷属各各执持异种宝盖。以奉世尊右绕三匝。合掌向佛说偈赞曰

&nbsp;&nbsp;&nbsp;&nbsp;忍辱如大地&nbsp;&nbsp;&nbsp;&nbsp;忍水常盈满

&nbsp;&nbsp;&nbsp;&nbsp;安住于净忍&nbsp;&nbsp;&nbsp;&nbsp;宁心无所失

&nbsp;&nbsp;&nbsp;&nbsp;烦恼渴爱尽&nbsp;&nbsp;&nbsp;&nbsp;安处于信财

&nbsp;&nbsp;&nbsp;&nbsp;佛住慈悲心&nbsp;&nbsp;&nbsp;&nbsp;置众菩提道

&nbsp;&nbsp;&nbsp;&nbsp;说法犹如水&nbsp;&nbsp;&nbsp;&nbsp;若闻如是法

&nbsp;&nbsp;&nbsp;&nbsp;爱乐菩提心&nbsp;&nbsp;&nbsp;&nbsp;能成第一义

&nbsp;&nbsp;&nbsp;&nbsp;大悲愿调伏&nbsp;&nbsp;&nbsp;&nbsp;此诸下劣行

&nbsp;&nbsp;&nbsp;&nbsp;愿受我修罗&nbsp;&nbsp;&nbsp;&nbsp;所献众宝物

&nbsp;&nbsp;&nbsp;&nbsp;三界所有供&nbsp;&nbsp;&nbsp;&nbsp;弃舍不求染

&nbsp;&nbsp;&nbsp;&nbsp;唯佛无烦恼&nbsp;&nbsp;&nbsp;&nbsp;堪受世供养

&nbsp;&nbsp;&nbsp;&nbsp;佛以大菩提&nbsp;&nbsp;&nbsp;&nbsp;严三有众生

&nbsp;&nbsp;&nbsp;&nbsp;愿说第一义&nbsp;&nbsp;&nbsp;&nbsp;为得菩提故

&nbsp;&nbsp;&nbsp;&nbsp;我于拘留孙&nbsp;&nbsp;&nbsp;&nbsp;曾闻第一义

&nbsp;&nbsp;&nbsp;&nbsp;拘那含牟尼&nbsp;&nbsp;&nbsp;&nbsp;迦叶佛亦然

&nbsp;&nbsp;&nbsp;&nbsp;我以自愿力&nbsp;&nbsp;&nbsp;&nbsp;应现阿修罗

&nbsp;&nbsp;&nbsp;&nbsp;为化修罗故&nbsp;&nbsp;&nbsp;&nbsp;修行菩提道

&nbsp;&nbsp;&nbsp;&nbsp;闻法获德藏&nbsp;&nbsp;&nbsp;&nbsp;复能转示他

&nbsp;&nbsp;&nbsp;&nbsp;降魔恶徒党&nbsp;&nbsp;&nbsp;&nbsp;炽然正法朋

&nbsp;&nbsp;&nbsp;&nbsp;于此浊恶世&nbsp;&nbsp;&nbsp;&nbsp;难有功德人

&nbsp;&nbsp;&nbsp;&nbsp;现佛境界事&nbsp;&nbsp;&nbsp;&nbsp;是佛妙神力