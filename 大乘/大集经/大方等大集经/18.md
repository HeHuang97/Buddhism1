## 大方等大集经 第十八卷

北凉天竺三藏昙无谶译

### 虚空藏菩萨品第八之五

说此偈已。时魔波旬严四种兵来诣佛所。到已化作长者形。前礼佛足。在一面立而白佛言。希有世尊。此诸大士。乃能成就如是不可思议种种神变。又能示现不可思议庄严之事。世尊。于未来世有几所众生。闻此不可思议神变而得开悟。决定不疑者也。佛告魔波旬言。于未来世中。少有众生若一若二。闻此不可思议神变经典。得信解者少耳。波旬。喻如一毛析为百分以一分毛于大海中取一渧水。于汝意云何。取者多耶。在者多耶。波旬言。世尊。取者甚少。在者甚多。佛复告波旬言。如海中所取水甚少。众生闻是不可思议神变经典。能信解者少亦如是。如大海中水在者甚多。不信解不可思议神变经典者。多亦如是。佛复告波旬。若有一人于恒河沙等劫。日日以满三千大千世界。满中珍宝持用布施。不如善男子善女人闻是不可思议神变经典能信解者其福甚多。所以者何。波旬若有信解是经典者。则知其人亲从释迦牟尼如来。闻是经典信解无疑。何以故。波旬。若未种善根众生。闻此世所难信经典。能信解者无有是处。波旬。我般涅槃后法欲灭时。多有憍慢众生。彼诸众生着我所说文字。不知方便故。各各生于诤竞。舍思惟法舍已正行为利养名誉衣服饮食。自缠缚故。乐论世俗种种诸事及世典文辞。而不论第一实义不乐玩习佛无上道反向他人讥论如是等真实深妙经典。则为诽谤诸佛。积集无量大苦恼聚。魔神诸天佐助彼人。为利养恭敬及名闻故。重增放逸慠慢。彼诸人等以慠慢故。若见有持戒贤行比丘受持读诵此经典者。而轻慢憎嫉横生谤毁。彼诸愚人则为现世破犯禁戒。其中或有畏不活者。或惭耻于人者。假被袈裟。或有舍戒还附俗者。如是等人身坏命终。堕阿鼻地狱受诸苦报。佛复告波旬。于未来世中若有求菩萨乘众生。着诸因缘善根微浅。新发道意但著文字不能了义。于如是等甚深经典。受持读诵为人说时。则为他人所见轻贱陵蔑。以为他人所轻贱陵蔑故。便舍如是等甚深经典。读诵声闻辟支佛相应经典。为利养名誉种种所须之所缠缚故。反诽谤毁呰如是真实甚深经典。又复轻贱受持读诵此经典者。乃至不欲以眼观之。常乐卑行退失菩萨大乘之法。所谓退失淳至心及深心。魔神诸天得如是等人便故。勤作方便坏乱其心。乃至使令不闻如是等经。设当闻者。生大诽谤无有信心。此人亦复积集无量罪聚。成就破法重业。永离三宝不得见佛闻法及供养僧。所以者何。波旬。以于如来所说法律中生疑犹豫故

尔时魔波旬。自见有过忧愁惶恐。前礼佛足在一面立。时虚空藏菩萨问魔波旬言。汝何以忧愁憔悸战栗悚息。状如失志人。在一面立耶。魔波旬答言。善男子。我从如来闻说如是等可畏之事。是故以为忧愁恐怖。当堕何趣谁当救我。我于如来所说法律之中。数作无量诸留难事。是故忧耳。虚空藏言。波旬。佛法之中有出罪法。汝可来至世尊所。可诚心忏悔所作诸恶。更莫复作。若能如是可获善利。为不空过。尔时天魔波旬。即前五体投地。礼世尊足下。仰视如来流泪涕泣而白佛言。世尊。我今诚心忏悔。从昔以来于如来所说法律之中。数作无量诸留难事。唯愿世尊起大悲心。以慈愍故愿受忏悔。佛言善哉善哉。波旬。汝乃能自见所作诸恶。为上善哉。能如是悔过罪者。于佛法中则为弘广如来法藏。诸佛亦受其人悔过。是故汝今勿更复作。尔时世尊告众菩萨言。诸贤士。汝等各说过魔界行法。为生怜愍魔波旬故

尔时众中有一菩萨名金山王。在众中坐即白佛言。世尊。若有防护内界者。则为未过魔界。若复有菩萨见一切诸界同佛界者。知此佛界即是非界。是为菩萨能过魔界

尔时宝德菩萨白佛言。世尊。有依倚樔窟者。是为魔界。若有菩萨不倚樔窟。知一切法无得相者。则能为诸众生。说断倚樔窟法。是为菩萨能过魔界

尔时宝手菩萨白佛言。世尊。若有取我我所者。是为魔界。若有菩萨不取我我所者则无诤竞。以无诤竞故则无心行。况当有魔界耶。是为菩萨能过诸魔界

尔时无诤勇菩萨白佛言。世尊。若有触有离则有诤讼。有诤讼者魔得其便。若无触无离自不诤讼。亦不令他诤讼。以得无我故。无恼行者能过魔界

尔时宝思菩萨白佛言。世尊。若有妄想分别则是烦恼。及有烦恼处则是魔界。若有菩萨知一切诸法无相貌者。于诸烦恼则无妄想。若内若外亦不别知。去离一切妄想分别故。是为菩萨能过魔界

尔时乐作菩萨白佛言。世尊。若有乐不乐处。则有憎有爱。若有憎有爱则是魔界。若有菩萨去离憎爱平等行者。于诸法中则无二想。得入不可思议界。是为菩萨能过魔界

尔时离诤菩萨白佛言。世尊。魔界由我而起。若菩萨能知我者。得无我忍即知我净。知我净故知一切法净。知一切法净故。知诸法性净如虚空。是为菩萨能过魔界

尔时。法自在菩萨白佛言。世尊。若顺烦恼法为爱所使者。魔则得其便。世尊。若有菩萨于诸法中最得自在自然开悟。以为诸佛之所授记。于菩提法终不退转。是为菩萨能过魔界

尔时山相击音菩萨白佛言。世尊。若心有缺漏则是魔界。若菩萨戒无缺漏心无缺漏。成就一切诸空法行者。是为菩萨能过魔界

尔时喜见菩萨白佛言。世尊。若有不见佛不闻法者。魔得其便。若有菩萨常见诸佛而不着色像。常听诸法而不著文字。以见法故则为见佛。以无言说故能听诸法。是为菩萨能过魔界

尔时帝网菩萨白佛言。世尊。若有恃有动则是魔界。若菩萨善相顺精进。知一切法究竟。无成就相故不恃不动。是为菩萨能过魔界

尔时德明王菩萨白佛言。世尊。若有行二法者。则魔得其便。若有菩萨知一切法同于法性。则不见魔界与法性有异解。知法性与魔界等。以不二相故。是为菩萨能过魔界

尔时香象菩萨白佛言。世尊。若有菩萨性弱畏甚深法者。则魔得其便。若勇健菩萨善能通达三解脱门。于甚深法不惊不畏。以能现前证知诸法实性故。是为菩萨能过魔界

尔时弥勒菩萨白佛言。世尊。喻如大海中水同一碱味。佛法海中亦复如是。同一法味。所谓解脱味离欲味。若菩萨善解一味法者。是为菩萨能过魔界

尔时虚空藏菩萨白佛言。世尊。喻如虚空究竟无垢究竟明净究竟不为一切烟尘云雾之所干绕。菩萨亦复如是。心如虚空。知一切法性常清净。亦复不为客尘烦恼之所干绕。得度般若波罗蜜彼岸离诸闇冥。于诸法得慧光明者。是为菩萨能过魔界

尔时文殊师利法王子菩萨白佛言。世尊。若有言语则有滞碍。若有滞碍则是魔界。若法不为一切言说所表者。乃无滞碍。何谓法不可言说。所谓第一义。其第一义中亦无文字及义。若菩萨能行第一义谛。于一切法尽无所行。是为菩萨能过魔界。无所过故

尔时世尊告波旬言。汝闻说过魔界法不也。波旬白佛言。世尊。唯然已闻。佛言波旬。若有行如是等法者。一切诸魔无如之何。若有诸魔。欲于行人起魔事者。终不能办。而更成就无量罪聚。是故波旬。汝可发阿耨多罗三藐三菩提心。于如是过魔界法。应坚持奉行。汝若能如是行者。则能过一切诸魔国界。波旬。喻如百千年垢腻可于一日浣令鲜净。如是于百千劫中所集诸不善业。以佛法力故善顺思惟。于一日一时尽能消灭。波旬。如有干草[廿/积]大如须弥。以少火投中速能烧尽。如是以少慧力故。能除灭无量诸闇冥聚。何以故。波旬慧明勇猛故。无明劣弱故。时魔波旬即作是念。大慈世尊今怜愍我。而能为我说菩提心法。我今宜应于如来所种少善根。于是波旬即化作八万四千殊妙宝盖及无量华鬘璎珞末香涂香而告己眷属言。诸佛世尊出世甚难。卿等诸人咸应共来至世尊所为供养故。尔时魔天眷属中。有八万四千众及魔波旬。各共持殊妙宝盖及无量华香璎珞末香涂香。至世尊所设供养已。皆发阿耨多罗三藐三菩提心。诸余魔眷属诸天不发菩提心者。形相嗤笑讥论。波旬复言。希有波旬。乃能于沙门瞿昙前。诈现如是笃信之相。状如至亲。所以然者。波旬或欲于沙门瞿昙所学咒幻方术。是故今于面前。现善赞誉耳。尔时魔子丑面及余魔子等。悉无信心各说是言。假使沙门瞿昙。以诸方术回转魔王者。我等共当设诸方便令如是等经不得流布。设使流布者。亦当令少有护助。信受行者亦令甚少。当为多人之所薄贱轻弄。常堕边方不令中国之所宣传。唯使诸无威德贫穷众生当得闻之。常为诸大威德豪富之人不信诽谤也◎

尔时世尊。告虚空藏菩萨言。贤士汝闻此诸魔子出是恶言不耶。虚空藏白佛言。唯然已闻。佛言。善男子。是故汝当安慰护助此妙经典。为降伏诸魔神故。于是虚空藏菩萨。即白佛言。诸佛世尊。皆已护持如是等经。我等亦当安慰受持。尔时虚空藏菩萨。即说咒曰。所谓

阿跋低(一)跋低(二)毗跋低(三)婆醯多[少/兔]散提(四)头楼陀罗尼(五)涅伽多涅伽多尼(六)钵伽多尼(七)迷罗育低(八)伽楼那涅耐提(九)萨遮跋低(十)浮多勒差(十一)达摩涅折低(十二)达摩勒差(十三)郁鸠离(十四)尸鸠离(十五)咻楼咻楼咻楼德迦攡(十六)多婆婆帝低(十七)尸罗[少/兔]婆帝低(十八)阿叉夜涅涕池(十九)枳奢婆迦利拖(二十)佛驮遏提魅低(二十一)达摩蔚耆罗泥(二十二)僧伽[少/兔]铜咩(二十三)阿[少/兔]头隶(二十四)不可济度(二十五)坏魔眷属(二十六)若犯此者(二十七)无诸刀杖(二十八)顺已处行(二十九)圣众所住(三十)吉吉等句(三十一)顺流解脱(三十二)破诸外论(三十三)降伏魔众(三十四)

&nbsp;&nbsp;&nbsp;&nbsp;四王常护&nbsp;&nbsp;&nbsp;&nbsp;及天帝释

&nbsp;&nbsp;&nbsp;&nbsp;梵王世主&nbsp;&nbsp;&nbsp;&nbsp;奉佛诸天

&nbsp;&nbsp;&nbsp;&nbsp;护菩提者&nbsp;&nbsp;&nbsp;&nbsp;如是等神

&nbsp;&nbsp;&nbsp;&nbsp;常当拥护&nbsp;&nbsp;&nbsp;&nbsp;降伏诸魔

&nbsp;&nbsp;&nbsp;&nbsp;利众生故&nbsp;&nbsp;&nbsp;&nbsp;受持正法

&nbsp;&nbsp;&nbsp;&nbsp;护说法师&nbsp;&nbsp;&nbsp;&nbsp;尽当拥护

虚空藏菩萨说此咒已。即时此妙宝庄严堂及三千大千世界六变振动。时诸魔子见上虚空中。有五百蜜迹执金刚杵。炽然如火甚可怖畏。时诸蜜迹。唱如是言。若有魔子及诸魔神。若闻此咒。其有不发阿耨多罗三藐三菩提心者。吾等当击破其头令作七分。尔时魔子及诸眷属。惊怖战悚身毛皆竖。即合掌礼佛而白佛言。我等今发阿耨多罗三藐三菩提心。善哉世尊。愿救我等离此恐怖得无畏乐。尔时世尊。告侍者阿难言。如向此诸魔子所说言。我等当于来世于此经典作留难者。必当称其本誓而作留难如斯经典。唯当以佛神力及诸菩萨受持故。当得流布于世。而无有多人受持读诵分别解说。佛复告阿难。汝见此诸魔子为脱恐怖故发阿耨多罗三藐三菩提心不。阿难白佛言。世尊。唯然已见。佛复告阿难言。此语即为诸魔子。当作离魔事因。以不深心发菩提故。佛复告阿难。于未来世。当有佛出现于世。名无垢相如来应正遍知。此魔波旬。于彼佛所乃当不退转发阿耨多罗三藐三菩提心。阿难。彼无垢相如来。知其深心成就故。当授阿耨多罗三藐三菩提记。当于尔时。亦当作魔王。深心敬信于如来正法。如弥勒出时。有魔王名曰导师。深心敬信佛法圣众。此诸五百魔子。亦当于彼生于魔中。当于彼佛所为菩提故种诸善根。乃至波旬成佛之时。当与授阿耨多罗三藐三菩提记。佛告阿难言。此魔波旬。今虽发菩提心。犹豫不定。如少叠毳。虽尔当渐渐成就无量功德。为世之尊如今我身

尔时众中有无量无边诸天世人释梵护世。闻授魔波旬记当得成佛。欢喜踊跃怪未曾有。合掌向佛而作是言。甚奇希有。其见佛者必得成就无量功德法宝之聚。所以然者。或有不信众生。为欲挠乱如来故。而得见佛。或有遇会得见佛者。即为彼众生作因。乃至令得涅槃。又白佛言。世尊。自除如来应正遍知。谁能如是分别。知众生根。佛告诸天人言。如汝等所言。其有得见如来者。无不蒙益。汝等当知。或有众生善根都尽。于无量阿僧祇那由他劫。无人身分者。如是众生见如来故。即便得作善因乃至涅槃。如来乃能如是。作无量不可思议无上福田。佛复告诸天人言。心性常净。而凡愚众生不能如实知见。以不能如实知见故。言是垢。能正知见故。便言是净。而第一实义中。无有一法可净可污。汝等当知。诸烦恼者。无方无处非内非外。以不善顺思惟故便生烦恼。善顺思惟故则无烦恼。增减不等则生烦恼。无增减者则无烦恼。虚伪妄想便是烦恼。无有妄想则无烦恼。是故我言。如实知邪见则是正见。而邪见亦不即是正见。能如实知者。则无虚妄增减取着。是故名为正见。佛复告诸天人言。喻如大地依水界住。大水依风界住。大风依虚空住。虚空无所依住。如是大地无所依住。而假有依住之名。是故汝等当如是知之。苦依于业业依于结。而苦业结都无所依。以心性常净故。如是当知。一切诸法无有根本。都无所住。以假言说故。言有而实无也。是故说一切法本性常净。究竟无生无起。佛复告诸天人言。是故汝等当知。此法门名为性常净法门。菩萨通达此门者。不为一切烦恼之所染污。而亦不恃此清净门。以舍一切诸恃动故。便得平等道。能过魔界入于佛界。亦能得入诸众生界。而不动法界知一切法无界无非界。而能速生一切智界。当说此法时。有五百菩萨得无生法忍。尔时申越长者在于众中。从座而起顶礼佛足。白佛言世尊。为我故说如是等甚深经典。我先为触恼世尊故。作大火坑及设毒饭。而大圣如来是不可害者。故我于佛生信敬心。自尔以来。疑悔心结常未能除灭。今者从佛闻此甚深微妙经典。疑悔即除心无障碍得安乐行。世尊。是故我信敬心转复增长。今我家中多诸财宝。当以供佛法僧及诸沙门婆罗门贫穷孤独下贱乞儿。世尊。谁当闻是断一切缚甚深经典。而于一切诸物生贪著者乎

尔时虚空藏菩萨白佛言。世尊。诸佛如来无上菩提。甚为甚深难可测知。若有菩萨于未来世。舍己身命及利养名誉。而能侍佛菩提者。甚为难有。尔时众中有六十八亿菩萨。从座而起合掌向佛。一时同声而说偈言

&nbsp;&nbsp;&nbsp;&nbsp;世尊灭后&nbsp;&nbsp;&nbsp;&nbsp;我等能忍

&nbsp;&nbsp;&nbsp;&nbsp;舍身寿命&nbsp;&nbsp;&nbsp;&nbsp;为护正法

&nbsp;&nbsp;&nbsp;&nbsp;舍利名誉&nbsp;&nbsp;&nbsp;&nbsp;离诸贪着

&nbsp;&nbsp;&nbsp;&nbsp;愿护正法&nbsp;&nbsp;&nbsp;&nbsp;为佛智故

&nbsp;&nbsp;&nbsp;&nbsp;骂詈呵责&nbsp;&nbsp;&nbsp;&nbsp;及讥刺语

&nbsp;&nbsp;&nbsp;&nbsp;护正法故&nbsp;&nbsp;&nbsp;&nbsp;当忍受之

&nbsp;&nbsp;&nbsp;&nbsp;轻贱毁弄&nbsp;&nbsp;&nbsp;&nbsp;唱说恶名

&nbsp;&nbsp;&nbsp;&nbsp;当以慈忍&nbsp;&nbsp;&nbsp;&nbsp;为护此经

&nbsp;&nbsp;&nbsp;&nbsp;来世比丘&nbsp;&nbsp;&nbsp;&nbsp;计着诸有

&nbsp;&nbsp;&nbsp;&nbsp;与魔为党&nbsp;&nbsp;&nbsp;&nbsp;诽谤正法

&nbsp;&nbsp;&nbsp;&nbsp;毁禁行恶&nbsp;&nbsp;&nbsp;&nbsp;乐着俗累

&nbsp;&nbsp;&nbsp;&nbsp;为利所覆&nbsp;&nbsp;&nbsp;&nbsp;不乐正法

&nbsp;&nbsp;&nbsp;&nbsp;恃玩俗典&nbsp;&nbsp;&nbsp;&nbsp;憍慢放逸

&nbsp;&nbsp;&nbsp;&nbsp;高叹己利&nbsp;&nbsp;&nbsp;&nbsp;蔑正行者

&nbsp;&nbsp;&nbsp;&nbsp;常舍闲静&nbsp;&nbsp;&nbsp;&nbsp;乐处愦闹

&nbsp;&nbsp;&nbsp;&nbsp;习世文辞&nbsp;&nbsp;&nbsp;&nbsp;计着吾我

&nbsp;&nbsp;&nbsp;&nbsp;不营教化&nbsp;&nbsp;&nbsp;&nbsp;不业智慧

&nbsp;&nbsp;&nbsp;&nbsp;舍离坐禅&nbsp;&nbsp;&nbsp;&nbsp;不亲三宝

&nbsp;&nbsp;&nbsp;&nbsp;无有智慧&nbsp;&nbsp;&nbsp;&nbsp;群党求利

&nbsp;&nbsp;&nbsp;&nbsp;动与结俱&nbsp;&nbsp;&nbsp;&nbsp;乐受他供

&nbsp;&nbsp;&nbsp;&nbsp;他慈心施&nbsp;&nbsp;&nbsp;&nbsp;惜犹己有

&nbsp;&nbsp;&nbsp;&nbsp;数往到彼&nbsp;&nbsp;&nbsp;&nbsp;说诸世事

&nbsp;&nbsp;&nbsp;&nbsp;田宅居业&nbsp;&nbsp;&nbsp;&nbsp;及贩卖事

&nbsp;&nbsp;&nbsp;&nbsp;勤求息利&nbsp;&nbsp;&nbsp;&nbsp;犹言沙门

&nbsp;&nbsp;&nbsp;&nbsp;慠慢著有&nbsp;&nbsp;&nbsp;&nbsp;依邪崄见

&nbsp;&nbsp;&nbsp;&nbsp;闻性空法&nbsp;&nbsp;&nbsp;&nbsp;当大惊怖

&nbsp;&nbsp;&nbsp;&nbsp;言后长远&nbsp;&nbsp;&nbsp;&nbsp;但求现报

&nbsp;&nbsp;&nbsp;&nbsp;当虚妄说&nbsp;&nbsp;&nbsp;&nbsp;非法言法

&nbsp;&nbsp;&nbsp;&nbsp;如是大灾&nbsp;&nbsp;&nbsp;&nbsp;弊恶比丘

&nbsp;&nbsp;&nbsp;&nbsp;魔及魔子&nbsp;&nbsp;&nbsp;&nbsp;复当佐助

&nbsp;&nbsp;&nbsp;&nbsp;经文是一&nbsp;&nbsp;&nbsp;&nbsp;说义各异

&nbsp;&nbsp;&nbsp;&nbsp;各是己论&nbsp;&nbsp;&nbsp;&nbsp;愚者当尔

&nbsp;&nbsp;&nbsp;&nbsp;诸深妙经&nbsp;&nbsp;&nbsp;&nbsp;能与解脱

&nbsp;&nbsp;&nbsp;&nbsp;当拥遏之&nbsp;&nbsp;&nbsp;&nbsp;及说浅事

&nbsp;&nbsp;&nbsp;&nbsp;我胜汝劣&nbsp;&nbsp;&nbsp;&nbsp;由胜得果

&nbsp;&nbsp;&nbsp;&nbsp;于佛法中&nbsp;&nbsp;&nbsp;&nbsp;当如是竞

&nbsp;&nbsp;&nbsp;&nbsp;如是竞时&nbsp;&nbsp;&nbsp;&nbsp;众生数坏

&nbsp;&nbsp;&nbsp;&nbsp;为非法王&nbsp;&nbsp;&nbsp;&nbsp;之所恼逼

&nbsp;&nbsp;&nbsp;&nbsp;于是末世&nbsp;&nbsp;&nbsp;&nbsp;坏甚可畏

&nbsp;&nbsp;&nbsp;&nbsp;我持正法&nbsp;&nbsp;&nbsp;&nbsp;救世所说

&nbsp;&nbsp;&nbsp;&nbsp;我常慈心&nbsp;&nbsp;&nbsp;&nbsp;不舍法律

&nbsp;&nbsp;&nbsp;&nbsp;生正大悲&nbsp;&nbsp;&nbsp;&nbsp;为世作护

&nbsp;&nbsp;&nbsp;&nbsp;毁禁作恶&nbsp;&nbsp;&nbsp;&nbsp;不住正法

&nbsp;&nbsp;&nbsp;&nbsp;坠堕何道&nbsp;&nbsp;&nbsp;&nbsp;我常忧愍

&nbsp;&nbsp;&nbsp;&nbsp;见故作恶&nbsp;&nbsp;&nbsp;&nbsp;谤毁正者

&nbsp;&nbsp;&nbsp;&nbsp;我终不共&nbsp;&nbsp;&nbsp;&nbsp;与为亲党

&nbsp;&nbsp;&nbsp;&nbsp;常任我力&nbsp;&nbsp;&nbsp;&nbsp;善护口过

&nbsp;&nbsp;&nbsp;&nbsp;见无用人&nbsp;&nbsp;&nbsp;&nbsp;不说其短

&nbsp;&nbsp;&nbsp;&nbsp;我住圣种&nbsp;&nbsp;&nbsp;&nbsp;头陀护戒

&nbsp;&nbsp;&nbsp;&nbsp;处定习慧&nbsp;&nbsp;&nbsp;&nbsp;常勤修行

&nbsp;&nbsp;&nbsp;&nbsp;离世愦闹&nbsp;&nbsp;&nbsp;&nbsp;乐处闲静

&nbsp;&nbsp;&nbsp;&nbsp;无著如鹿&nbsp;&nbsp;&nbsp;&nbsp;善调知足

&nbsp;&nbsp;&nbsp;&nbsp;若至聚落&nbsp;&nbsp;&nbsp;&nbsp;摄根少语

&nbsp;&nbsp;&nbsp;&nbsp;见说法者&nbsp;&nbsp;&nbsp;&nbsp;共论正法

&nbsp;&nbsp;&nbsp;&nbsp;爱语利益&nbsp;&nbsp;&nbsp;&nbsp;以化众生

&nbsp;&nbsp;&nbsp;&nbsp;又与说法&nbsp;&nbsp;&nbsp;&nbsp;令断恶行

&nbsp;&nbsp;&nbsp;&nbsp;我为正法&nbsp;&nbsp;&nbsp;&nbsp;极远当往

&nbsp;&nbsp;&nbsp;&nbsp;为彼说法&nbsp;&nbsp;&nbsp;&nbsp;利益众故

&nbsp;&nbsp;&nbsp;&nbsp;若见凡愚&nbsp;&nbsp;&nbsp;&nbsp;有缺失者

&nbsp;&nbsp;&nbsp;&nbsp;但当自护&nbsp;&nbsp;&nbsp;&nbsp;住法行忍

&nbsp;&nbsp;&nbsp;&nbsp;毁辱恭敬&nbsp;&nbsp;&nbsp;&nbsp;当如须弥

&nbsp;&nbsp;&nbsp;&nbsp;不染世法&nbsp;&nbsp;&nbsp;&nbsp;为世导师

&nbsp;&nbsp;&nbsp;&nbsp;毁禁比丘&nbsp;&nbsp;&nbsp;&nbsp;若来呵责

&nbsp;&nbsp;&nbsp;&nbsp;自省己行&nbsp;&nbsp;&nbsp;&nbsp;将是业报

&nbsp;&nbsp;&nbsp;&nbsp;当为是等&nbsp;&nbsp;&nbsp;&nbsp;嫉恶众生

&nbsp;&nbsp;&nbsp;&nbsp;先意善言&nbsp;&nbsp;&nbsp;&nbsp;现为恭敬

&nbsp;&nbsp;&nbsp;&nbsp;彼即生念&nbsp;&nbsp;&nbsp;&nbsp;我亦沙门

&nbsp;&nbsp;&nbsp;&nbsp;成就是德&nbsp;&nbsp;&nbsp;&nbsp;无若干恶

&nbsp;&nbsp;&nbsp;&nbsp;诸毁禁等&nbsp;&nbsp;&nbsp;&nbsp;如失志人

&nbsp;&nbsp;&nbsp;&nbsp;闻是经忧&nbsp;&nbsp;&nbsp;&nbsp;如劓照镜

&nbsp;&nbsp;&nbsp;&nbsp;其作方便&nbsp;&nbsp;&nbsp;&nbsp;不欲闻之

&nbsp;&nbsp;&nbsp;&nbsp;复教余人&nbsp;&nbsp;&nbsp;&nbsp;言非正法

&nbsp;&nbsp;&nbsp;&nbsp;又教国王&nbsp;&nbsp;&nbsp;&nbsp;坏臣民心

&nbsp;&nbsp;&nbsp;&nbsp;诽谤正法&nbsp;&nbsp;&nbsp;&nbsp;言非佛说

&nbsp;&nbsp;&nbsp;&nbsp;我等于时&nbsp;&nbsp;&nbsp;&nbsp;以佛力故

&nbsp;&nbsp;&nbsp;&nbsp;为持正法&nbsp;&nbsp;&nbsp;&nbsp;不惜身命

&nbsp;&nbsp;&nbsp;&nbsp;世尊知我&nbsp;&nbsp;&nbsp;&nbsp;言无有二

&nbsp;&nbsp;&nbsp;&nbsp;当坚护持&nbsp;&nbsp;&nbsp;&nbsp;住是正法

&nbsp;&nbsp;&nbsp;&nbsp;作诚实语&nbsp;&nbsp;&nbsp;&nbsp;如说而行

&nbsp;&nbsp;&nbsp;&nbsp;悦可诸佛&nbsp;&nbsp;&nbsp;&nbsp;乃成菩提

尔时虚空藏菩萨赞诸菩萨言。善哉善哉诸大士。汝等乃能发诚实愿。受持如来甚深微妙无上大法。甚为快也。虚空藏菩萨白佛言。世尊。其有善男子善女人。受持读诵此经典者。得几所福。佛告虚空藏言。贤士。譬如东方十三千大千世界。南西北方四维上下。各十三千大千世界。尽末为微尘。以尔所尘集为一聚。设有一人成就神足无量威德。寿命长远。此人持诸微尘。过东方尔所尘数世界。乃下一尘。如是展转东行。尽此尘聚。而诸世界犹不可尽。如东方世界。南西北方四维上下。亦过尔所佛土乃下一尘。如是展转诸方世界。尽此尘聚而诸世界犹不可尽。虚空藏。于汝意云何。是诸世界宁为多不。虚空藏白佛言。甚多甚多。世尊。无量无边不可计知。佛言贤士。是诸世界微尘所著处及不着处尽此微尘所及世界已。还为一大城。纵广高下悉皆同等。于其城中满葶苈子。贤士。是诸葶苈子。可数知不。虚空藏白佛言。世尊。假设譬喻犹不能了况可数知。唯除如来无能数者。佛告虚空藏言。如是如是。如汝所言。唯如来能知是诸葶苈子。若百数千数百千万数。佛言贤士。设有一人成就神足无量威德。能以口吹是诸葶苈布散十方。一葶苈子堕一佛世界。终不过一。贤士。于汝意云何。是诸葶苈所及世界。宁为多不。虚空藏白佛言。世尊。是诸世界。乃非心力所能分别。说分别者。令人心迷错乱。贤士。我今告汝。若有行菩萨道善男子善女人。日日以满尔所等世界。无量珍宝持用布施。无有休废不营余事。若复有善男子善女人。受持读诵书写此甚深经典。不求利养为菩提故。乃至为一人说。使其人闻已。劝令于阿耨多罗三藐三菩提。乃至发一善念。欲令正法久住世故。此人功德复过于彼布施者上。百倍千倍百千万倍。乃至非算数譬喻所及。何况能令住阿耨多罗三藐三菩提者。何以故。贤士。以能说如是无量善根。成就诸菩萨。为护持正法故。贤士。我不见菩萨更有余法能过于是。坚固正行摄诸善法。教化众生者也。尔时虚空藏菩萨白佛言。世尊。希有如来不可思议。如来大法亦不可思议。如如来大法不可思议。其受持此经典者。所得功德亦不可思议。唯愿世尊。护持此经为当来世。令受持此正法。诸善男子善女人手得是经。执在胸怀不离是经。若应离生死者。不从他闻。自然得悟菩提。悟菩提已。广为他说。佛言贤士。谛听谛听善思念之。吾当为护此经故。当说章句召护世四天王天。帝释梵天王等诸神。以此章句召故。护世四天王天。帝释梵天王。皆当拥护诸说法师持此经者。说此世所难信甚深经典时。使无能作留难。所谓若王大臣驱遣出国。若得重病。若斗诤时起。若国土疾疫。如是等事起时。以咒术力故。即令消灭不得成就。何等为咒术章句。所谓

头头丽(一)提提丽(二)陀夜簸帝(三)陀夜罗伽罗(四)泥帝提(五)毗婆知(六)赊咩(七)赊弥多毗(八)目仚(九)膻帝低(十)尼[山\*耆]弩祢(十一)阿[少/兔]多丽(十二)鸣多罗尼(十三)婆簸斯(十四)钵他输陀尼(十五)钵陀[少/兔]枳(十六)钵陀散提(十七)般若牟丽(十八)阿娑究丽(十九)浮陀勒差(二十)伊那萨枝(二十一)多婆萨枝(二十二)多婆钵低(二十三)

随佛意顺法性恭敬僧世主信护世四王为诸佛子受持此咒护说法者

尔时四天王即从座起。合掌向佛而白佛言。世尊。我等当护此诸佛子受持经者。即说咒曰

首鞞(一)首婆钵低(二)首提帝(三)因哆拥(四)陀梨拥(五)陀罗尼(六)颇耽麋(七)阿丘拥怯卑(八)阿目仚(九)阿罗尼陀拥(十)薮首晒婆醯那(十一)脾提脾陀赖散提(十二)三咩(十三)婆夜咩(十四)三摩赖弥(十五)波扇多[口\*第](十六)休休(十七)醯醯(十八)丘楼丘丽(十九)

于时四大天王自在者。说此不可犯咒已

尔时天帝释即从座起心净悦豫。合掌向佛而说偈言

&nbsp;&nbsp;&nbsp;&nbsp;末世饥馑时&nbsp;&nbsp;&nbsp;&nbsp;大称诸贤士

&nbsp;&nbsp;&nbsp;&nbsp;受持说此经&nbsp;&nbsp;&nbsp;&nbsp;我当为给侍

于是帝释说此偈已。即说咒曰

弥低(一)首脾(二)摩诃弥低(三)达摩弥低(四)天多加丽(五)三摩弥低(六)萨遮弥低(七)那提咩(八)阿[少/兔]多丽(九)阿[少/兔]头离(十)阿[少/兔]勒差(十一)萨婆萨埵阿[少/兔]伽醯(十二)阿那[少/兔]多卑(十三)修冀低(十四)阿毗卢提(十五)阿毗伽醯(十六)浮提菩舍咩(十七)腻魑(十八)遏他尼低(十九)泥提罗尼(二十)阿那他婆差帝(二十一)咩低(二十二)咩低阇耶私(二十三)修莎罗(二十四)

&nbsp;&nbsp;&nbsp;&nbsp;汝等起禅乐&nbsp;&nbsp;&nbsp;&nbsp;来护持法者

&nbsp;&nbsp;&nbsp;&nbsp;诸世界世尊&nbsp;&nbsp;&nbsp;&nbsp;皆悉共受持

尔时梵自在天王即从座起。赞彼释梵护世诸天言。善哉善哉。汝等乃能为护正法持法说法者故。发大庄严。汝等正应如是。甚得其宜随如来法律。住世久近。于尔所时中。当有识别正行法行。于尔所时中诸天世人。甚当炽盛充满宫宅。此法灭后。诸天世人转当减少宫宅空荒

尔时世尊告弥勒菩萨言。弥勒。汝受持此甚深经典。读诵书写广为人说。弥勒。我今以如斯等甚深经典嘱累于汝。令此大法久住世故。降伏诸魔故。为利益一切众生故。令一切外道不得便故。教敕一切菩萨。使亲近此经不远离故。欲令佛法大明久住于世不衰灭故。使佛法僧种不断绝故。尔时弥勒菩萨即白佛言。世尊。我于如来在世及灭度后。常当受持此甚深经典广宣流布。所以者何。受持此法者。则为受持过去未来现在诸佛正法。非但受一如来法也。世尊。我亦为自护己法故。世尊。我常与诸天人众。普会处兜率天宫。每为广说如是等甚深经典。我复当令人中。受持读诵此经典者。使手得是经执在胸怀不离经卷。世尊。若复末世法欲灭时。其有受持此经转为人说者。当知皆是弥勒威神之所建立。世尊。当于尔时虽多诸魔事娆乱行人。诸说法者。依烦恼魔为魔所持故。不乐此经不勤修习。互相是非。我等俱当勤作方便。令说法者爱乐是经。常勤修习读诵通利。广为人说。尔时世尊赞弥勒菩萨言。善哉善哉。弥勒。汝乃能为护持正法故作师子吼。汝不但今于我前作师子吼。亦于过去无量阿僧祇诸佛前作师子吼护持正法。尔时世尊告大德阿难言。阿难。汝受持此经耶。阿难白佛言。唯然世尊。以佛神力故我已受持。佛言阿难。汝常当广为四众分别解说。若有先种善根乐胜法者。如是等人闻已。则能信解受持读诵广为人说。其人则得无量无边不可思议大功德聚。阿难即白佛言。世尊。当何名斯经。云何奉持。佛言阿难。此经名劝发菩萨庄严菩提。当如是奉持之。尔时功德庄严菩萨。在于众中即从座起。右膝着地合掌向佛。白佛言。希有世尊。如来为拥护正法及说法者故。善能如是快赞此经。世尊。诸新学菩萨为菩提故种诸善根。以种种华香璎珞末香涂香。勤供养如来。而不受持此经。是人颇成以第一供养供如来不。佛言。善男子。不成第一供养如来。亦不能以此因缘得无量功德。不如善男子善女人。受持此经者功德甚多。尔时世尊即说偈言

&nbsp;&nbsp;&nbsp;&nbsp;我以佛眼&nbsp;&nbsp;&nbsp;&nbsp;所见佛刹

&nbsp;&nbsp;&nbsp;&nbsp;周遍十方&nbsp;&nbsp;&nbsp;&nbsp;广大无边

&nbsp;&nbsp;&nbsp;&nbsp;尔所诸界&nbsp;&nbsp;&nbsp;&nbsp;盛满珍宝

&nbsp;&nbsp;&nbsp;&nbsp;菩萨以此&nbsp;&nbsp;&nbsp;&nbsp;恒用布施

&nbsp;&nbsp;&nbsp;&nbsp;若有于此&nbsp;&nbsp;&nbsp;&nbsp;甚深妙经

&nbsp;&nbsp;&nbsp;&nbsp;无所得法&nbsp;&nbsp;&nbsp;&nbsp;诸佛所说

&nbsp;&nbsp;&nbsp;&nbsp;而能受持&nbsp;&nbsp;&nbsp;&nbsp;为人演说

&nbsp;&nbsp;&nbsp;&nbsp;此人功德&nbsp;&nbsp;&nbsp;&nbsp;复多于彼

&nbsp;&nbsp;&nbsp;&nbsp;华香璎珞&nbsp;&nbsp;&nbsp;&nbsp;涂香末香

&nbsp;&nbsp;&nbsp;&nbsp;宝盖幢幡&nbsp;&nbsp;&nbsp;&nbsp;上妙衣服

&nbsp;&nbsp;&nbsp;&nbsp;以是供具&nbsp;&nbsp;&nbsp;&nbsp;普满诸界

&nbsp;&nbsp;&nbsp;&nbsp;供养如来&nbsp;&nbsp;&nbsp;&nbsp;回向佛道

&nbsp;&nbsp;&nbsp;&nbsp;若后末世&nbsp;&nbsp;&nbsp;&nbsp;法欲灭时

&nbsp;&nbsp;&nbsp;&nbsp;于救世法&nbsp;&nbsp;&nbsp;&nbsp;勤修护助

&nbsp;&nbsp;&nbsp;&nbsp;受持正法&nbsp;&nbsp;&nbsp;&nbsp;不放逸行

&nbsp;&nbsp;&nbsp;&nbsp;此功德聚&nbsp;&nbsp;&nbsp;&nbsp;复多于彼

&nbsp;&nbsp;&nbsp;&nbsp;十方世界&nbsp;&nbsp;&nbsp;&nbsp;一切巨海

&nbsp;&nbsp;&nbsp;&nbsp;尽盛满中&nbsp;&nbsp;&nbsp;&nbsp;上妙香油

&nbsp;&nbsp;&nbsp;&nbsp;作大灯炷&nbsp;&nbsp;&nbsp;&nbsp;犹如须弥

&nbsp;&nbsp;&nbsp;&nbsp;然以供养&nbsp;&nbsp;&nbsp;&nbsp;一切诸佛

&nbsp;&nbsp;&nbsp;&nbsp;法炬若欲&nbsp;&nbsp;&nbsp;&nbsp;断灭之时

&nbsp;&nbsp;&nbsp;&nbsp;知世众生&nbsp;&nbsp;&nbsp;&nbsp;无明所覆

&nbsp;&nbsp;&nbsp;&nbsp;若能然此&nbsp;&nbsp;&nbsp;&nbsp;大法炬者

&nbsp;&nbsp;&nbsp;&nbsp;此人功德&nbsp;&nbsp;&nbsp;&nbsp;复胜于彼

&nbsp;&nbsp;&nbsp;&nbsp;我之所见&nbsp;&nbsp;&nbsp;&nbsp;无量诸佛

&nbsp;&nbsp;&nbsp;&nbsp;虽亿千劫&nbsp;&nbsp;&nbsp;&nbsp;种种供养

&nbsp;&nbsp;&nbsp;&nbsp;诸天上妙&nbsp;&nbsp;&nbsp;&nbsp;适意供养

&nbsp;&nbsp;&nbsp;&nbsp;不能受持&nbsp;&nbsp;&nbsp;&nbsp;此妙经典

&nbsp;&nbsp;&nbsp;&nbsp;若于诸佛&nbsp;&nbsp;&nbsp;&nbsp;知有重恩

&nbsp;&nbsp;&nbsp;&nbsp;拥护三宝&nbsp;&nbsp;&nbsp;&nbsp;为报恩故

&nbsp;&nbsp;&nbsp;&nbsp;为欲饶益&nbsp;&nbsp;&nbsp;&nbsp;一切众生

&nbsp;&nbsp;&nbsp;&nbsp;受持此经&nbsp;&nbsp;&nbsp;&nbsp;福胜于彼

&nbsp;&nbsp;&nbsp;&nbsp;我以佛眼&nbsp;&nbsp;&nbsp;&nbsp;所见众生

&nbsp;&nbsp;&nbsp;&nbsp;若有能教&nbsp;&nbsp;&nbsp;&nbsp;尽成释梵

&nbsp;&nbsp;&nbsp;&nbsp;所得功德&nbsp;&nbsp;&nbsp;&nbsp;不如书写

&nbsp;&nbsp;&nbsp;&nbsp;持此经者&nbsp;&nbsp;&nbsp;&nbsp;功德甚多

&nbsp;&nbsp;&nbsp;&nbsp;大千世界&nbsp;&nbsp;&nbsp;&nbsp;所有众生

&nbsp;&nbsp;&nbsp;&nbsp;若有能教&nbsp;&nbsp;&nbsp;&nbsp;尽成二乘

&nbsp;&nbsp;&nbsp;&nbsp;若有能发&nbsp;&nbsp;&nbsp;&nbsp;菩提心者

&nbsp;&nbsp;&nbsp;&nbsp;护持此经&nbsp;&nbsp;&nbsp;&nbsp;功德复胜

&nbsp;&nbsp;&nbsp;&nbsp;持经功德&nbsp;&nbsp;&nbsp;&nbsp;假令是色

&nbsp;&nbsp;&nbsp;&nbsp;悉当充满&nbsp;&nbsp;&nbsp;&nbsp;十方世界

&nbsp;&nbsp;&nbsp;&nbsp;唯除如来&nbsp;&nbsp;&nbsp;&nbsp;无上大智

&nbsp;&nbsp;&nbsp;&nbsp;更无能知&nbsp;&nbsp;&nbsp;&nbsp;此功德者

&nbsp;&nbsp;&nbsp;&nbsp;如如来智&nbsp;&nbsp;&nbsp;&nbsp;无有边际

&nbsp;&nbsp;&nbsp;&nbsp;虚空法界&nbsp;&nbsp;&nbsp;&nbsp;亦无边际

&nbsp;&nbsp;&nbsp;&nbsp;能持如来&nbsp;&nbsp;&nbsp;&nbsp;此经法者

&nbsp;&nbsp;&nbsp;&nbsp;功德无边&nbsp;&nbsp;&nbsp;&nbsp;亦复如是

尔时功德庄严菩萨白佛言。世尊。如我今者。信解如来所说义趣。后五百岁。法欲灭时。诸发大乘众生。其不受此经法者。将知是等为魔所持堕佛法外。世尊。我今堪任如来灭后受持此经。欲令佛法久住世故。尔时世尊为嘱累此经法故。放大光明。普照十方无量阿僧祇诸佛世界。彼诸如来。亦为嘱累此经法故。皆放眉间白毫相光。普照十方一切世界。无不周遍说此经已。如来以大神力放光明。时无量阿僧祇诸佛世界。六变振动。有无量阿僧祇众生发无上道心。无量阿僧祇菩萨得无生法忍。复有无量阿僧祇菩萨。得一生补处善根。又复过是无量阿僧祇众生得声闻乘住学无学地。佛说经已。虚空藏菩萨大德阿难诸菩萨大众。及诸声闻诸天世人。闻佛所说皆大欢喜