## 大方等大集经 第四卷

北凉天竺三藏昙无谶于姑臧译

### 陀罗尼自在王菩萨品第二之四

尔时世尊。举身顾眄观诸大众。如象王回而作是言。诸善男子。谁能守护如是供具及此宝坊。令不毁坏灭没损减。以待弥勒成正觉已。十六年后供养彼佛及贤劫中五百如来。是时会中有一菩萨名诸法神通自在王即从坐起。[跍\*月]跪合掌而作是言。世尊。我能守护如是供具及此宝坊。令不毁坏灭没损减。以待弥勒成正觉已。十六年后供养彼佛及贤劫中五百如来。尔时众中有一魔王名曰神通。其所住国名四天下。语诸法神通自在王菩萨言。善男子。汝今安置如是供具并及宝坊。置何器中而守护之令不毁坏。善男子。凡言器者性是无常。而我此身常住无变。善男子。汝今应当谛观我身。尔时魔王闻是语已。如教谛观见其[〦/(刀\*ㄚ\*(留-刀-田))/肉]中。有一世界名水王光。有佛世尊号宝优钵罗。其世界中有大宝山。如来处中结加趺坐。与诸菩萨宣说正法。尔时魔王见是事已。心甚奇讶。即礼诸法神通自在王菩萨。赞言善哉善哉。大士。我今始知汝有妙器堪任护持如是供具及此宝坊令不毁灭。尔时魔王即白佛言。世尊。我往未见如是菩萨。未闻如是微妙法时。欲学声闻入于涅槃。我今既见诸法神通自在王菩萨威神之力。即发阿耨多罗三藐三菩提心。世尊。假使我身恒沙劫中受地狱苦。然后乃成无上道者。亦终不舍菩提之心。佛言善哉善哉。善男子。汝能善发阿耨多罗三藐三菩提心。汝亦当得如是无量神通之力。是时会中复有菩萨名师子幢。语陀罗尼自在王菩萨言。善男子。菩萨摩诃萨获得何等陀罗尼门。而能受持一切佛语。凡所演说字句及义无有穷尽。陀罗尼自在王菩萨言。善男子。有八陀罗尼。菩萨摩诃萨若有得者。则能受持一切佛语。凡所演说字句及义而无穷尽。何等为八。一者净声光明陀罗尼。二者无尽器陀罗尼。三者无量际陀罗尼。四者大海陀罗尼。五者莲华陀罗尼。六者入无碍门陀罗尼。七者四无碍智陀罗尼。八者佛庄严璎珞陀罗尼。是名为八。若有菩萨安住如是八陀罗尼。则能受持一切佛语。凡所演说字句及义而无穷尽。师子幢菩萨言。善哉大士。唯愿广说。菩萨闻已当得受持一切佛法。陀罗尼自在王菩萨言。善男子。谛听谛听当为汝说。净声光明陀罗尼者。菩萨摩诃萨若得住者。能于无量无边佛所。具足成就无量功德得净四大。以是因缘其声微妙宣说法时。其音遍满一佛世界二佛世界。五佛世界十佛世界。二十佛世界三十佛世界。四十佛世界五十佛世界。百佛世界千佛世界。万佛世界乃至百千万佛世界。不可称不可数。随所说法即得遍闻。其说法时所坐法座师子之床。或一由旬或如须弥。或如梵处坐如是处。设有十方无量诸佛讲宣道化。普得闻之受持不忘。善解字句及其义味。自说法时及听佛说。于是二事各无妨碍。于一字中说一切法。一字者所谓为阿。阿者诸字之初。菩萨摩诃萨说阿字时。即能演说一切诸法。阿之言无。无者。诸法无根诸法无生。诸法无初诸法无边。诸法无尽诸法无作。诸法无来诸法无去。诸法无住诸法无性。诸法无出诸法无行。诸法无增诸法无高。诸法无减诸法无主。诸法无用诸法无愿。诸法无戏论亦无觉观。无说无听无处无入。诸法无我及无众生。无净无命无名无主。无有士夫无内无外无常无相无亿无量。无为无迹无句无字。无碍无共无随他无随己。无执无放无取无舍。无数无身无净无秽。无转无变无受无声。无相无结无污无狂。无漏无有无覆无浊。无对无色无受无想无行无识。无因无果无阴入界。无因缘无境界。无受无欲无色无无色。无诱导无黑无白。无滓无思惟。无时无归无净无杂。无烧无习无屋无支。无动无住无坚无脆。无可见无可触。无光无闇无曲无罪。无实无虚无痴无观。无见无修无见无闻。无觉无智无触无识。善男子。菩萨摩诃萨。获得如是净声光明陀罗尼时。于此一字说一切法。菩萨于此一字之中说无量义。无有错谬。不坏法界不失字义。菩萨得是陀罗尼已身口意净。举动进止众生乐见。是名身净。凡所演说众生乐闻。是名口净。修集慈悲喜舍之心。是名意净。菩萨得是陀罗尼已。能净二施财施法施。能净于戒见毁戒者不生恶心。能净于忍见害众生不生嗔恼。能净精进修行善法无有休息。能净禅定坏憍慢故。能净智慧除无明故。能净于业坏恶因故。能净于眼得三眼故。能净于耳获得天耳闻佛声故。能净于鼻悉嗅诸佛净戒香故。能净于口于甘露味不贪着故。能净于身得化身故。能净于意善思惟故。能净于色三十二相故。能净于声说妙法故。能净于香戒闻施等得清净故。能净于味得无上味故。能净于触修集无上诸三昧故。能净于法观诸法界无分别故。能净于念如所闻法不忘失故。能净于意永不系属诸魔党故。能净于行观察甚深诸法界故。善男子。菩萨住是陀罗尼已。随说音声所至之处。身之光明亦如是照。善男子。是陀罗尼成就如是无量功德。无尽器陀罗尼者。菩萨住是陀罗尼已。说色无常不可穷尽。说色是苦亦不可尽。说色无我说色如沫。如幻水月梦响影焰。亦不可尽。说色无性亦不可尽。说色无相空不可说。不可愿求不可造作。不生不灭非是过去未来现在非内非外非净非秽。非我我所非去非来。非对非碍非一非二。非是众生亦非寿命。亦非丈夫非贪嗔痴。非有非无非漏非无漏。非有为非无为。非盲非聋非跛非躄。非狂非乱非草木石。非树非地。非水火风。非舍非宅非城非郭。非大村落非山。非圆非方非四大造。非作非受非声非闻。非是可说。十二因缘不可穷尽。非常非断。无业无果非阴入界。非住欲界色无色界。非同非异亦非烦恼。非净非污非平非曲。菩萨摩诃萨说色如是不可穷尽。善男子。是无尽器陀罗尼者。有无量无边不可说分。分此一分以为千分。我于如是千分之中。唯说一分犹不能尽。无量际陀罗尼者。际者所谓常见断见。无量者谓十二因缘。际者所谓无明行识。乃至老死众苦聚集。又无量者所谓生死。又复际者谓无始终。又复际者谓无取舍。又复际者无出无灭。又复际者无污无净其性净故。又复际者所谓可见。又复际者所谓名色。又复际者有为无为。又复际者。所谓三世内外业果。无业无果善及不善。有漏无漏业及烦恼。我以无我生死涅槃。善男子。夫无量者所谓微尘。际者所谓地水火风。是名无量际陀罗尼。菩萨住是陀罗尼已。无量劫中为众说法。而其所说字句义味不可穷尽。是陀罗尼成就如是无量功德。大海陀罗尼者。善男子。犹如大海。四天下中所有诸色。众生卉木药树谷子。日月星宿云气雷电。国邑聚落城郭殿堂园池山河。如是一切诸种种色悉于中现。菩萨住是陀罗尼已亦复如是。一切众生身口意业。各各于是菩萨身中一一印现。十方世界所有众生所有口业。悉于菩萨口中印现。是故菩萨有所言说皆悉真实。印者名无所有。谓诸法无有觉观。无说无边无作无贪。是名第一真实之义。复有遮印遮之言眼。眼即无常可净可见。复有那印那之言名。一切诸法流布故名真实无名。复有逻印逻之言世。一切世间属爱无明。复有陀印陀之言十。佛具十力能化众生。复有波印波之言五。如来远离除灭五欲。得阿耨多罗三藐三菩提。复有杀印杀之言六。如来真实了知六入故。能调伏一切众生。复有杀印杀之言六。如来具足六念处故。得大自在。复有杀印杀之言六。如来具足六神通故。能以神通教化众生。复有婆印婆之言左。如来世尊离左道故。得阿耨多罗三藐三菩提。复有多印多之言实。如来善觉真实之性故名正觉。复有耶印耶之言彼。如来等知此彼平等。复有婆印婆之言结。如来远离诸烦恼故名阿梨呵。复有阇印阇言生老。如来已过生老之分故名世尊。复有昙印昙之言法。如来说法清净无垢。复有奢印奢之言奢摩他。如来成就修奢摩他。复有佉印佉之言虚空。如来知见一切诸法同于虚空。复有迦印迦言苦行。如来远离一切苦行。复有婆印婆之言实。如来所说四真谛者即是真实。复有摩印摩之言道。如来能说八正之道。复有伽印伽之言深。如来所说其义甚深。复有羼印羼之言忍。如来具足忍波罗蜜。复有呼印呼之言赞。如来常赞十方诸佛。复有若印若之言遍知。是故如来名一切智。复有婆印婆之言有。如来已解一切诸有。复有车印车之言欲。如来欲于一切善法。复有波印波之言前。如来常为一切众生现前说法。复有颇印颇之言果。如来常说四沙门果。善男子。因如是字演说诸法。所有诸字悉于菩萨口业印现。是名大海陀罗尼也。莲花陀罗尼者。菩萨住是陀罗尼已。所说法处常出七宝净妙莲花以为法座。菩萨坐上宣说法化。又复多雨无量莲花。是诸莲花亦出种种清净法音。其音深广多诸方喻。十二部音。清净之音。断烦恼音。尔时菩萨默然而住。是诸莲花皆能演法。亦出种种无量光明。一切众生皆见菩萨坐诸花台施作佛事。是名莲花陀罗尼也。入无碍门陀罗尼者。菩萨摩诃萨说一法时无有挂碍。若说二法三法四法。乃至百千无量无边恒沙等法。如四天下微尘等法。乃至三千大千世界微尘等法。乃至恒河沙等诸佛世界微尘等法。于字句义亦无挂碍。是名入无碍门陀罗尼也。四无碍智陀罗尼者。所谓法无碍智。义无碍智。辞无碍智。乐说无碍智。东方无量世界众生有问法者。菩萨随以法无碍答。南方无量世界众生有问义者。菩萨随以义无碍答。西法无量世界众生有问辞者。菩萨随以辞无碍答。北方无量世界众生问乐说者。菩萨随以乐说智答。是名四无碍智陀罗尼也。佛璎珞庄严陀罗尼者若有菩萨获得如是七陀罗尼。其顶髻上有佛像现。其色真金有大光明。三十二相八十种好。尔时菩萨身口意等悉作佛业。其所思念如佛所念。菩萨具足如是佛业。能知大众种种之心。知已随意而为说法。若一日若二日。乃至无量百千万岁。不能尽其所知法门文字句义。又复具足四种智慧。何等为四。一者知众生心。二者知诸字句。三者知所说无尽。四者知于真实。菩萨具足如是四智。能调众生为阿耨多罗三藐三菩提。善男子。是名佛璎珞庄严陀罗尼也。善男子。是八陀罗尼其分无量。于是分中分其一分以为千分。于是分中唯说一分犹不能尽。是陀罗尼成就如是无量功德。尔时陀罗尼自在王菩萨即说颂曰

&nbsp;&nbsp;&nbsp;&nbsp;如来说八陀罗尼&nbsp;&nbsp;&nbsp;&nbsp;若有菩萨具得者

&nbsp;&nbsp;&nbsp;&nbsp;能解诸经种种义&nbsp;&nbsp;&nbsp;&nbsp;其辞句义不可尽

&nbsp;&nbsp;&nbsp;&nbsp;具足善业得妙声&nbsp;&nbsp;&nbsp;&nbsp;能令无量世间闻

&nbsp;&nbsp;&nbsp;&nbsp;众生闻已修善法&nbsp;&nbsp;&nbsp;&nbsp;修已获得于解脱

&nbsp;&nbsp;&nbsp;&nbsp;无量劫中说无法&nbsp;&nbsp;&nbsp;&nbsp;因一法根说无尽

&nbsp;&nbsp;&nbsp;&nbsp;亦因一字解多义&nbsp;&nbsp;&nbsp;&nbsp;是名如来说际持

&nbsp;&nbsp;&nbsp;&nbsp;人中牛王断二际&nbsp;&nbsp;&nbsp;&nbsp;说中道义无有边

&nbsp;&nbsp;&nbsp;&nbsp;具足智慧平等观&nbsp;&nbsp;&nbsp;&nbsp;虽成是持无得者

&nbsp;&nbsp;&nbsp;&nbsp;四方色等现大海&nbsp;&nbsp;&nbsp;&nbsp;一切字印印菩萨

&nbsp;&nbsp;&nbsp;&nbsp;说法之时无障碍&nbsp;&nbsp;&nbsp;&nbsp;成就大海陀罗尼

&nbsp;&nbsp;&nbsp;&nbsp;坐宝莲花演说法&nbsp;&nbsp;&nbsp;&nbsp;亦雨莲花散大众

&nbsp;&nbsp;&nbsp;&nbsp;莲花亦说无量法&nbsp;&nbsp;&nbsp;&nbsp;是名寂静莲花持

&nbsp;&nbsp;&nbsp;&nbsp;说于一字无障碍&nbsp;&nbsp;&nbsp;&nbsp;无量字中亦如是

&nbsp;&nbsp;&nbsp;&nbsp;说无量义无有滞&nbsp;&nbsp;&nbsp;&nbsp;具足如是无碍持

&nbsp;&nbsp;&nbsp;&nbsp;说法深义无有尽&nbsp;&nbsp;&nbsp;&nbsp;辞及乐说无有边

&nbsp;&nbsp;&nbsp;&nbsp;能破众生疑网心&nbsp;&nbsp;&nbsp;&nbsp;获得无上智总持

&nbsp;&nbsp;&nbsp;&nbsp;顶髻常出如来像&nbsp;&nbsp;&nbsp;&nbsp;身口意业佛无异

&nbsp;&nbsp;&nbsp;&nbsp;若具如是八持者&nbsp;&nbsp;&nbsp;&nbsp;穷劫赞叹不可尽

&nbsp;&nbsp;&nbsp;&nbsp;具足是八陀罗尼&nbsp;&nbsp;&nbsp;&nbsp;处世不污如莲花

&nbsp;&nbsp;&nbsp;&nbsp;在世最高如须弥&nbsp;&nbsp;&nbsp;&nbsp;不可称计亦如是

&nbsp;&nbsp;&nbsp;&nbsp;世邪不动亦复然&nbsp;&nbsp;&nbsp;&nbsp;是人具足如是持

&nbsp;&nbsp;&nbsp;&nbsp;能坏世道诸邪见&nbsp;&nbsp;&nbsp;&nbsp;犹如师子兽中吼

&nbsp;&nbsp;&nbsp;&nbsp;若得无上陀罗尼&nbsp;&nbsp;&nbsp;&nbsp;能达世间清净行

&nbsp;&nbsp;&nbsp;&nbsp;能增无量诸善法&nbsp;&nbsp;&nbsp;&nbsp;亦能教化多众生

&nbsp;&nbsp;&nbsp;&nbsp;具足如是陀罗尼&nbsp;&nbsp;&nbsp;&nbsp;能坏众生无明闇

&nbsp;&nbsp;&nbsp;&nbsp;作大光明如朝日&nbsp;&nbsp;&nbsp;&nbsp;亦能除破诸黑闇

&nbsp;&nbsp;&nbsp;&nbsp;说法无碍如虚空&nbsp;&nbsp;&nbsp;&nbsp;为众生行如猛风

&nbsp;&nbsp;&nbsp;&nbsp;施于法药坏烦恼&nbsp;&nbsp;&nbsp;&nbsp;如世良医救病者

&nbsp;&nbsp;&nbsp;&nbsp;若得具足无上持&nbsp;&nbsp;&nbsp;&nbsp;有赞功德不能尽

&nbsp;&nbsp;&nbsp;&nbsp;能作清凉如秋月&nbsp;&nbsp;&nbsp;&nbsp;增长善法亦如是

&nbsp;&nbsp;&nbsp;&nbsp;菩萨成就如是持&nbsp;&nbsp;&nbsp;&nbsp;能化无量诸众生

&nbsp;&nbsp;&nbsp;&nbsp;若具如是陀罗尼&nbsp;&nbsp;&nbsp;&nbsp;获得自在如大王

&nbsp;&nbsp;&nbsp;&nbsp;能化众生于大乘&nbsp;&nbsp;&nbsp;&nbsp;能施法财破贫穷

&nbsp;&nbsp;&nbsp;&nbsp;能降法雨如龙王&nbsp;&nbsp;&nbsp;&nbsp;摧灭烦恼如恶雹

&nbsp;&nbsp;&nbsp;&nbsp;若得如是陀罗尼&nbsp;&nbsp;&nbsp;&nbsp;能化众生于菩提

&nbsp;&nbsp;&nbsp;&nbsp;不能说过如帝释&nbsp;&nbsp;&nbsp;&nbsp;字义不尽如虚空

&nbsp;&nbsp;&nbsp;&nbsp;若得成就陀罗尼&nbsp;&nbsp;&nbsp;&nbsp;一切大众乐见闻

&nbsp;&nbsp;&nbsp;&nbsp;其意不散常在定&nbsp;&nbsp;&nbsp;&nbsp;修集无量慈悲心

&nbsp;&nbsp;&nbsp;&nbsp;清净梵行游神通&nbsp;&nbsp;&nbsp;&nbsp;是四皆如大梵天

&nbsp;&nbsp;&nbsp;&nbsp;若得成就陀罗尼&nbsp;&nbsp;&nbsp;&nbsp;即能供养十方佛

&nbsp;&nbsp;&nbsp;&nbsp;了了观见十方界&nbsp;&nbsp;&nbsp;&nbsp;于其世界化众生

&nbsp;&nbsp;&nbsp;&nbsp;若具如是陀罗尼&nbsp;&nbsp;&nbsp;&nbsp;即得具足佛功德

&nbsp;&nbsp;&nbsp;&nbsp;常为十方佛所念&nbsp;&nbsp;&nbsp;&nbsp;亦如父母念一子

&nbsp;&nbsp;&nbsp;&nbsp;若有菩萨得是持&nbsp;&nbsp;&nbsp;&nbsp;能赞功德无量鬘

&nbsp;&nbsp;&nbsp;&nbsp;具足成就戒念慧&nbsp;&nbsp;&nbsp;&nbsp;能解众生心所行

&nbsp;&nbsp;&nbsp;&nbsp;若得成就陀罗尼&nbsp;&nbsp;&nbsp;&nbsp;无有憍慢及悭贪

&nbsp;&nbsp;&nbsp;&nbsp;善知方便调众生&nbsp;&nbsp;&nbsp;&nbsp;修集慈悲坏烦恼

&nbsp;&nbsp;&nbsp;&nbsp;若得成就陀罗尼&nbsp;&nbsp;&nbsp;&nbsp;烦恼不污如虚空

&nbsp;&nbsp;&nbsp;&nbsp;善解众生随意语&nbsp;&nbsp;&nbsp;&nbsp;亦能随意演说法

&nbsp;&nbsp;&nbsp;&nbsp;若具如是陀罗尼&nbsp;&nbsp;&nbsp;&nbsp;悉能了知众生根

&nbsp;&nbsp;&nbsp;&nbsp;能解众生种种解&nbsp;&nbsp;&nbsp;&nbsp;随其所解而说法

&nbsp;&nbsp;&nbsp;&nbsp;随对治门为说法&nbsp;&nbsp;&nbsp;&nbsp;三十七品调众生

&nbsp;&nbsp;&nbsp;&nbsp;若得如是陀罗尼&nbsp;&nbsp;&nbsp;&nbsp;修奢摩他无有边

&nbsp;&nbsp;&nbsp;&nbsp;若得如是陀罗尼&nbsp;&nbsp;&nbsp;&nbsp;具足六度如诸佛

&nbsp;&nbsp;&nbsp;&nbsp;了知一切烦恼界&nbsp;&nbsp;&nbsp;&nbsp;通达寂静而坏之

&nbsp;&nbsp;&nbsp;&nbsp;身口意业悉寂静&nbsp;&nbsp;&nbsp;&nbsp;行住坐卧亦如是

&nbsp;&nbsp;&nbsp;&nbsp;若得成就如是持&nbsp;&nbsp;&nbsp;&nbsp;无复烦恼诸习气

&nbsp;&nbsp;&nbsp;&nbsp;得净法身无有边&nbsp;&nbsp;&nbsp;&nbsp;非生所生常化生

&nbsp;&nbsp;&nbsp;&nbsp;身口意业随智行&nbsp;&nbsp;&nbsp;&nbsp;所有定念亦如是

&nbsp;&nbsp;&nbsp;&nbsp;若得成就如是持&nbsp;&nbsp;&nbsp;&nbsp;有赞叹者不能尽

尔时世尊赞陀罗尼自在王菩萨。善哉善哉善男子。汝已久得是陀罗尼。是故能善分别解说所有无量功德之义。不但今日。已于过去无量佛所亦作如是分别解说。善男子。过去无量阿僧祇劫。尔时有佛号净光明。世界名净劫。亦名净纯。净琉璃以为世界犹如明镜。地平如掌。所有林树七宝所成。妙宝莲花大如车轮。清净鲜洁人所乐见。其土人民悉处七宝楼殿堂阁如天无异。贪欲恚痴渐已经微。土无日月唯有佛光。青莲花开则知是夜。赤莲花敷则知是昼。时彼佛有六万百亿大菩萨僧。出家之人不可称计。皆悉志乐无上大乘。世界乃至无二乘名。一切皆是不退菩萨。其佛寿命具足半劫。人之与天无有差别。在地为人处空为天。无有王者除佛法王。其土人民无有宗事。诸天邪神及归依者。亦无女身毁戒之名。具足三戒。何等为三。一从戒戒。二从心戒。三从慧戒。发菩提心厌悔生死名从戒戒。修三昧慧名从心戒。修集智慧得大智慧名从慧戒。尔时众中有一菩萨。名曰光顶。从坐而起头面礼足。右绕恭敬长跪合掌。而白佛言。世尊。所言陀罗尼者。云何名为陀罗尼也。菩萨住何陀罗尼中。能持一切诸佛名号。为诸众生分别解说。佛言。善男子。有陀罗尼名曰宝炬。菩萨住是陀罗尼中。能持一切诸佛名号。为诸众生分别解说。随诸众生种种语言。光顶菩萨复白佛言。唯愿世尊分别广说。我等闻已当得修持。佛言。善哉善哉善男子。至心谛听吾当为汝分别解说。尔时世尊即说偈言

&nbsp;&nbsp;&nbsp;&nbsp;远离一切诸烦恼&nbsp;&nbsp;&nbsp;&nbsp;清净无垢犹真实

&nbsp;&nbsp;&nbsp;&nbsp;其心能作大光明&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;身口意业悉寂静&nbsp;&nbsp;&nbsp;&nbsp;犹如秋月之明净

&nbsp;&nbsp;&nbsp;&nbsp;修集大慈心平等&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;其心无有诸觉观&nbsp;&nbsp;&nbsp;&nbsp;悉得远离于二见

&nbsp;&nbsp;&nbsp;&nbsp;亦非有想非无想&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;具足成就念意慧&nbsp;&nbsp;&nbsp;&nbsp;能入无上大法门

&nbsp;&nbsp;&nbsp;&nbsp;清净无垢如虚空&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;远离三种尘劳垢&nbsp;&nbsp;&nbsp;&nbsp;成就三种清净慧

&nbsp;&nbsp;&nbsp;&nbsp;已于三有得解脱&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;能悉破坏贪恚痴&nbsp;&nbsp;&nbsp;&nbsp;亦得远离烦恼浊

&nbsp;&nbsp;&nbsp;&nbsp;除灭无明诸邪闇&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;众生音声上中下&nbsp;&nbsp;&nbsp;&nbsp;一切悉能了了知

&nbsp;&nbsp;&nbsp;&nbsp;能随众生意说法&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;具足甚深无量义&nbsp;&nbsp;&nbsp;&nbsp;亦复具足诸字句

&nbsp;&nbsp;&nbsp;&nbsp;远离于我及我所&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;具足成就四依法&nbsp;&nbsp;&nbsp;&nbsp;亦复具四无碍智

&nbsp;&nbsp;&nbsp;&nbsp;其心常在于四禅&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;能广分别第一义&nbsp;&nbsp;&nbsp;&nbsp;具足而得四梵行

&nbsp;&nbsp;&nbsp;&nbsp;修集具足五神通&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;受持专忆四念处&nbsp;&nbsp;&nbsp;&nbsp;精进获得四正勤

&nbsp;&nbsp;&nbsp;&nbsp;庄严成就四如意&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;成就五根及五力&nbsp;&nbsp;&nbsp;&nbsp;一切邪风不能动

&nbsp;&nbsp;&nbsp;&nbsp;修集无上七觉分&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;成就定慧二翅翼&nbsp;&nbsp;&nbsp;&nbsp;游翔平坦八正路

&nbsp;&nbsp;&nbsp;&nbsp;趣向无上智解脱&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;能践菩萨之道地&nbsp;&nbsp;&nbsp;&nbsp;及住无上真解脱

&nbsp;&nbsp;&nbsp;&nbsp;永断一切烦恼习&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;能作无量大光明&nbsp;&nbsp;&nbsp;&nbsp;犹如世间之日月

&nbsp;&nbsp;&nbsp;&nbsp;能净三种清净眼&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;能净一切诸烦恼&nbsp;&nbsp;&nbsp;&nbsp;亦得远离诸魔业

&nbsp;&nbsp;&nbsp;&nbsp;观察五阴味过咎&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;善知调伏诸众生&nbsp;&nbsp;&nbsp;&nbsp;永离六根之因缘

&nbsp;&nbsp;&nbsp;&nbsp;为众说法令得念&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;住于如是陀罗尼&nbsp;&nbsp;&nbsp;&nbsp;能到十方佛世界

&nbsp;&nbsp;&nbsp;&nbsp;见佛至心听受法&nbsp;&nbsp;&nbsp;&nbsp;亦能广说如是法

&nbsp;&nbsp;&nbsp;&nbsp;既闻法已至心持&nbsp;&nbsp;&nbsp;&nbsp;能为众生说字义

&nbsp;&nbsp;&nbsp;&nbsp;以大念力因缘故&nbsp;&nbsp;&nbsp;&nbsp;能解诸佛微妙语

&nbsp;&nbsp;&nbsp;&nbsp;能说无常苦无我&nbsp;&nbsp;&nbsp;&nbsp;诸法悉从缘得果

&nbsp;&nbsp;&nbsp;&nbsp;了了观察诸法界&nbsp;&nbsp;&nbsp;&nbsp;是名宝炬陀罗尼

&nbsp;&nbsp;&nbsp;&nbsp;成就乐说无碍智&nbsp;&nbsp;&nbsp;&nbsp;三明三慧亦如是

&nbsp;&nbsp;&nbsp;&nbsp;若有住是总持者&nbsp;&nbsp;&nbsp;&nbsp;乃能得八解脱义

&nbsp;&nbsp;&nbsp;&nbsp;佛说无量陀罗尼&nbsp;&nbsp;&nbsp;&nbsp;悉来摄在此持中

&nbsp;&nbsp;&nbsp;&nbsp;若得如是陀罗尼&nbsp;&nbsp;&nbsp;&nbsp;是名成就无量持

&nbsp;&nbsp;&nbsp;&nbsp;若入无量诸禅定&nbsp;&nbsp;&nbsp;&nbsp;及得无量诸神通

&nbsp;&nbsp;&nbsp;&nbsp;皆由如是总持力&nbsp;&nbsp;&nbsp;&nbsp;是故名为持中王

&nbsp;&nbsp;&nbsp;&nbsp;如四大海无障碍&nbsp;&nbsp;&nbsp;&nbsp;一切河泉皆投之

&nbsp;&nbsp;&nbsp;&nbsp;诸法众流亦如是&nbsp;&nbsp;&nbsp;&nbsp;皆悉归趣是持海

&nbsp;&nbsp;&nbsp;&nbsp;得身无边意无尽&nbsp;&nbsp;&nbsp;&nbsp;能广分别说法界

&nbsp;&nbsp;&nbsp;&nbsp;成就无量功德者&nbsp;&nbsp;&nbsp;&nbsp;乃能获是陀罗尼

&nbsp;&nbsp;&nbsp;&nbsp;若得如是微妙持&nbsp;&nbsp;&nbsp;&nbsp;即得三十二相好

&nbsp;&nbsp;&nbsp;&nbsp;其色殊胜上种性&nbsp;&nbsp;&nbsp;&nbsp;多饶财宝得自在

&nbsp;&nbsp;&nbsp;&nbsp;于诸有中得无生&nbsp;&nbsp;&nbsp;&nbsp;能广分别诸法义

&nbsp;&nbsp;&nbsp;&nbsp;安住不动不退地&nbsp;&nbsp;&nbsp;&nbsp;皆由得是陀罗尼

&nbsp;&nbsp;&nbsp;&nbsp;菩萨若欲修菩提&nbsp;&nbsp;&nbsp;&nbsp;当修如是陀罗尼

&nbsp;&nbsp;&nbsp;&nbsp;得是持已修道易&nbsp;&nbsp;&nbsp;&nbsp;能演说法调众生

&nbsp;&nbsp;&nbsp;&nbsp;于无量劫说法时&nbsp;&nbsp;&nbsp;&nbsp;字义二法不可尽

&nbsp;&nbsp;&nbsp;&nbsp;能净众生诸烦恼&nbsp;&nbsp;&nbsp;&nbsp;以得如是陀罗尼

&nbsp;&nbsp;&nbsp;&nbsp;能转无上正法轮&nbsp;&nbsp;&nbsp;&nbsp;能令众生脱众苦

&nbsp;&nbsp;&nbsp;&nbsp;能进众生无上道&nbsp;&nbsp;&nbsp;&nbsp;以得如是陀罗尼

&nbsp;&nbsp;&nbsp;&nbsp;若有众生千万口&nbsp;&nbsp;&nbsp;&nbsp;一口而有千万舌

&nbsp;&nbsp;&nbsp;&nbsp;不能宣说成持者&nbsp;&nbsp;&nbsp;&nbsp;所得无量之功德

善男子。尔时净光明佛说是法时。光顶菩萨及与三万二千菩萨悉皆获得是陀罗尼。善男子汝知。尔时光顶菩萨。岂异人乎即汝身是。是故汝今能广分别是陀罗尼。是大众中得是持者汝最第一。尔时会中有一菩萨名曰慧聚。白佛言。世尊。云何菩萨得宝炬陀罗尼。得已不失。能以此法调伏众生。善男子。若有菩萨安住慧根造作慧业。如是菩萨能得是持。得已不失。能以此法调伏众生。慧聚菩萨复作是言。善哉世尊。唯愿演说。云何慧根。云何慧业。佛言。善哉善哉善男子。至心谛听吾当为汝分别解说。善男子。若有善男子善女人。未闻智慧而得闻之是名为根。闻已广说名之为业。始观诸法名之为根。观已广说名之为业。初观善根名之为根。转以化人名之为业。观不放逸名之为根。转以化人名之为业。调伏自心名之为根。调伏他心名之为业。住于寂静名之为根。净身口意名之为业。知于一乘名之为根。为众生说名之为业。修奢摩他名之为根。具三种慧名之为业。修三解脱名之为根。证得三慧名之为业。修四念处名之为根。不念于念名之为业。修四正勤名之为根。离烦恼性名之为业。修四如意名之为根。知无如意名之为业。修集信心名之为根。放舍一切名之为业。修无所畏名之为根。能广说之名之为业。修集三昧名之为根。知定次第名之为业。修集智慧名之为根。知一切法名之为业。庄严菩提名之为根。得菩提时名之为业。证苦习道名之为根。证尽灭时名之为业。不依不了义名之为根。依了义经名之为业。初听受法名之为根。依止其义名之为业。不依于人名之为根。依止于法名之为业。见法无常名之为根。法无生灭名之为业。知诸法苦名之为根。知法无作名之为业。知法无我名之为根。知法性净名之为业。知涅槃净名之为根。知法本净名之为业。闻义不畏名之为根。依止于义名之为业。闻真不怖名之为根。依止真法是名为业。知字不畏名之为根。知已乐说名之为业。闻说如来无碍智力。不生怖畏名之为根。依止如来无碍智力名之为业。生法二缘名之为根。无缘之慈名之为业。怜愍众生名之为根。能为坏苦名之为业。思善得喜名之为根。心不着法名之为业。无爱恚舍名之为根。无一无二名之为业。念佛名根。念于法身名之为业。念法名根。知法性净名之为业。念僧名根。知僧无为名之为业。念戒名根。知无持者名之为业。念施名根。能舍烦恼名之为业。念天名根。获得净天名之为业。闻已思惟名之为根。不着世间名之为业。知本无今作名之为根。无作无受名之为业知。于涅槃名之为根。得大解脱名之为业。自利名根。自利利他名之为业。受持八万四千法聚名之为根。通达其义名之为业。能演说法名之为根。解无明等名之为业。劝诸众生于菩提道名之为根。劝修智慧方便不退名之为业。不畏诸有名之为根。愿生诸有名之为业。从闻得忍名之为根。思惟得者名之为业。随意得忍名之为根。因不生得名之为业。余一生在名之为根。最后边身名之为业。坐菩提树名之为根。了知诸法名之为业。说是慧根慧业之时。一切十方诸佛世界。及此宝坊六种震动。尔时慧聚菩萨摩诃萨白佛言。世尊。何因缘故十方世界及此虚空七宝坊庭如是震动。善男子。是慧根慧业。亦是过去诸佛所说。是故此地为大震动。尔时具足四无碍智菩萨白佛言。世尊。何四缘故慧聚菩萨名之为聚。佛言。善男子。过去无量阿僧祇劫有佛出世。号功德藏如来应正遍知明行足善逝世间解无上士调御丈夫天人师佛世尊。土名善生劫名无垢。其土众生一切纯善。尔时佛有三万二千大菩萨众。八万四千声闻大众。尔时世尊欲试菩萨。以百亿事问诸菩萨。诸善男子于是众中谁能解说如是等义。其中有言我当思惟。经一月日乃能解之。或复有言我过半月。复有言曰我过七日。或言我过一日一夜乃能解之。尔时众中有一菩萨名曰念意。白佛言。世尊。我今不起此坐能解是义。尔时菩萨于大众中师子吼已。其地即时六种震动放大光明。劝诸地神乃至阿迦尼吒诸天。一切悉来诣如来所。尔时大众所坐之处。纵广满足百万由旬。念意菩萨。见诸大众悉以集会。以神通力智慧念力。陀罗尼力四无碍力。无所畏力佛神力故。于是百亿一一事中解百亿义。不豫思惟无有停滞。说是义已。是大众中六万众生发阿耨多罗三藐三菩提心。四万众生得无生忍。从地神诸天乃至阿迦尼吒天。一切悉闻说法之声。善男子汝知。尔时念意菩萨岂异人乎即慧聚是。以是因缘名为慧聚。尔时世尊即说颂曰

&nbsp;&nbsp;&nbsp;&nbsp;闻说法故名为根&nbsp;&nbsp;&nbsp;&nbsp;演说法故名为业

&nbsp;&nbsp;&nbsp;&nbsp;思惟诸善名为根&nbsp;&nbsp;&nbsp;&nbsp;解说深义名为业

&nbsp;&nbsp;&nbsp;&nbsp;如法而住名为根&nbsp;&nbsp;&nbsp;&nbsp;随意说法名为业

&nbsp;&nbsp;&nbsp;&nbsp;修奢摩他名为根&nbsp;&nbsp;&nbsp;&nbsp;具三种慧名为业

&nbsp;&nbsp;&nbsp;&nbsp;四种念处名为根&nbsp;&nbsp;&nbsp;&nbsp;四正勤法名为业

&nbsp;&nbsp;&nbsp;&nbsp;信等五根名为根&nbsp;&nbsp;&nbsp;&nbsp;信等五力名为业

&nbsp;&nbsp;&nbsp;&nbsp;七菩提分名为根&nbsp;&nbsp;&nbsp;&nbsp;八正道分名为业

&nbsp;&nbsp;&nbsp;&nbsp;不依止字名为根&nbsp;&nbsp;&nbsp;&nbsp;依止于义名为业

&nbsp;&nbsp;&nbsp;&nbsp;不依于人名为根&nbsp;&nbsp;&nbsp;&nbsp;依止于法名为业

&nbsp;&nbsp;&nbsp;&nbsp;不依不了名为根&nbsp;&nbsp;&nbsp;&nbsp;依止了义名为业

&nbsp;&nbsp;&nbsp;&nbsp;不依于识名为根&nbsp;&nbsp;&nbsp;&nbsp;依于智慧名为业

&nbsp;&nbsp;&nbsp;&nbsp;了知无作名为根&nbsp;&nbsp;&nbsp;&nbsp;通达无生名为业

&nbsp;&nbsp;&nbsp;&nbsp;生法二慈名为根&nbsp;&nbsp;&nbsp;&nbsp;无缘之慈名为业

&nbsp;&nbsp;&nbsp;&nbsp;无所畏惧名为根&nbsp;&nbsp;&nbsp;&nbsp;能宣正法名为业

&nbsp;&nbsp;&nbsp;&nbsp;六思念处名为根&nbsp;&nbsp;&nbsp;&nbsp;六念之义名为业

&nbsp;&nbsp;&nbsp;&nbsp;能自利益名为根&nbsp;&nbsp;&nbsp;&nbsp;自利利他名为业

&nbsp;&nbsp;&nbsp;&nbsp;受持正法名为根&nbsp;&nbsp;&nbsp;&nbsp;能为人说名为业

&nbsp;&nbsp;&nbsp;&nbsp;余一生在名为根&nbsp;&nbsp;&nbsp;&nbsp;最后边身名为业

&nbsp;&nbsp;&nbsp;&nbsp;若菩萨心得不退&nbsp;&nbsp;&nbsp;&nbsp;即解了知慧根业

&nbsp;&nbsp;&nbsp;&nbsp;能得无生之上忍&nbsp;&nbsp;&nbsp;&nbsp;能开无上菩提门

尔时陀罗尼自在王菩萨白佛言。世尊。佛所说法不可思议。无上菩提亦不可思议。何以故。非字说故非字摄故。如来所说无量无边故。入无量无边法门故。十二因缘深难解故。着二法者不能知故。利智之人渐渐知故。非是六情所知见故。亦非二乘智境界故。世尊。如是菩提悉是一切诸法之印。不可造作犹如虚空。非是屋宅离屋宅故。知一切行一切众生所有因果。一切智慧广大无边。庄严一切无量善法。能为善法而作应器。能以神通显示于人。住二道者示以无二。示一切佛平等无差无字无义。不可宣说不可听闻。能示众生三宝正聚。及三脱门解脱三界。示三种慧金刚定因。住于一切诸佛正法。悉闻一切诸佛智慧。利一切众亦能宣说一切诸佛。世尊。若有善男子善女人。能作如是赞叹菩提所有功德。得闻如是方等经典。受持读诵书写演说。是名能报诸佛之恩。佛言。如是如是善男子。如汝所说得无量功德。善男子。一切十方诸佛世界满中七宝以献如来。若有人能受持是经。书写读诵解说其义。所得福德无有差别。尔时世尊告诸菩萨。善男子。于此众中谁能于我灭度之后。护持如是无上菩提。广说是义令法久住。尔时众中有诸菩萨及诸天人各六万亿同声而言。我等能于如来灭后。护持如是无上菩提。广说是经令法久住。唯愿如来加之愿力。尔时世尊即说偈言

&nbsp;&nbsp;&nbsp;&nbsp;若我实同十方佛&nbsp;&nbsp;&nbsp;&nbsp;永渡生死大苦海

&nbsp;&nbsp;&nbsp;&nbsp;如是功德无上法&nbsp;&nbsp;&nbsp;&nbsp;应当久住无毁灭

&nbsp;&nbsp;&nbsp;&nbsp;若我无量世修慈&nbsp;&nbsp;&nbsp;&nbsp;真实为于诸众生

&nbsp;&nbsp;&nbsp;&nbsp;观众平等无有二&nbsp;&nbsp;&nbsp;&nbsp;是故正法得久住

&nbsp;&nbsp;&nbsp;&nbsp;若我具足二庄严&nbsp;&nbsp;&nbsp;&nbsp;无量世中利众生

&nbsp;&nbsp;&nbsp;&nbsp;以是二法化众生&nbsp;&nbsp;&nbsp;&nbsp;是故正法得久住

&nbsp;&nbsp;&nbsp;&nbsp;若能破坏烦恼结&nbsp;&nbsp;&nbsp;&nbsp;并及除灭诸邪见

&nbsp;&nbsp;&nbsp;&nbsp;具足一切诸善法&nbsp;&nbsp;&nbsp;&nbsp;故能善发是愿力

善男子。不独汝等一切人天一切魔梵。于我灭后悉能护持如是正法。善男子。虚空可作色。色可同虚空。我愿神通力不可得令异。尔时四天王作如是言。若有人能于佛灭后。受持是经读诵书写解说其义。我等常当随逐守护。诸梵天言。我等当舍禅定妙乐守护是人。兜率天言。我等亦当守护如是持经弟子。时魔波旬复作是言。世尊。若有人能受持是经。我于其人终不造作魔业魔事。功德藏天子言。世尊。一切诸佛所得菩提悉在是经。若有人能受持读诵书写解说。当知是人即得菩提。弥勒菩萨言。世尊。我当于彼兜术天上。广宣如是无上经典。大德迦叶复作是言。世尊。我声闻人智慧虽微。应当任力受持读诵宣说其义。阿难复言。世尊。我于此经真实受持。乃至不失一字一句。如佛口出无有异也。若有众生发菩提心。我亦能为是人广说。佛言。善哉善哉善男子。汝等悉能于我灭后。护持正法不令毁灭。善男子。若有众生求于大乘。未得法忍受持是经。当知是人不过七佛便得授记。若声闻人有受持者。弥勒成佛在初会中。若缘觉人有受持者。于我灭后得成道证。说是法时。无量众生发阿耨多罗三藐三菩提心。无量众生成就忍辱。无量众生得不退心。无量世界六种震动。十方世界诸来菩萨。以好香花伎乐幡盖供养于佛。咸作是言。我等来此七宝坊中得大善利。若我脱有少福德力。愿以此力令释迦如来久住于世。如是正典流布遍满十方世界无有毁灭。若有优婆塞优婆夷等持是经者。令离一切忧愁怖畏无诸病苦。尔时陀罗尼自在王菩萨言。世尊。今所说法无量无边不可思议。一切邪法不能倾动。乃是一切善法之本三乘根栽。复是一切诸法初门。若有众生来问我言。是法何名云何受持。当云何答唯愿说之。佛言。善男子。是名大悲说大悲法。名如来业受菩萨记。当如是持。说是经已。人天大众欢喜顶戴信受奉行◎