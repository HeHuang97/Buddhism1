## 大方等大集经 第三十八卷

隋天竺三藏那连提耶舍译

### 日藏分定品第四

尔时世尊。告四使菩萨及其眷属诸菩萨等。善男子。汝若乐住此娑婆界者。各各随意入所修学。自福德善根。三昧陀罗尼。三摩提。三摩跋提。时四菩萨及其眷属。即便各各随意入定。入禅定已身出光明。有菩萨光如大炬火。有菩萨光乃至如百千万日月光者。尔时大德憍陈如。承佛神力作如是念。我今欲问如来一义。如来因是。或当分别广说如来四陀罗尼文字及义。如来若说。此娑婆界十方之众。若得闻者坏疑网心。于一切法得大光明速得四果。未得须陀洹速得须陀洹。未得斯陀含得斯陀含。未得阿那含得阿那含。未得阿罗汉得阿罗汉。过三恶道得人天身。一切悉得纯善之法。作是念已即从座起。合掌向佛默然而住。尔时佛告阿若憍陈如。汝将不欲问我义耶。憍陈如白佛言。如是世尊。我实欲问。愿佛听许如我意说。佛告憍陈如。随汝意问。我当广说令汝心喜。一切天人闻此语已皆生欢喜。尔时憍陈如白佛言。世尊。如佛经中说有二种。所谓爱及富伽罗。行于生死。云何名爱。云何名富伽罗。何故如来说此二种行于生死。佛告憍陈如。善哉善哉快发斯问。憍陈如。汝为怜愍一切众生故作是问。欲与一切众生乐故作如是问。如是问者是知时问。憍陈如。至心谛听我今当说。憍陈如言。如是如是。如佛所说我当受持。尔时世尊告憍陈如。爱有三种。所谓欲爱。色爱。无色爱。复有三种。所谓有爱。离有爱。法爱。憍陈如。何者欲爱。欲名放逸。放逸因缘则生贪触。以触因缘。则生乐想。如是等法众生乐着。欲心发动如火所烧。欲因缘故。乐造十恶舍离十善。以是因缘。堕于地狱畜生饿鬼。生贫穷夜叉中。欲因缘故于生死中。受五阴身具种种苦。虽受是苦不生怖畏。心无惭愧不乐修善。于流转中难得人身。设得人身以欲因缘身口不净。造作无量诸重恶业乃至五无间业。以是因缘。复于生死三恶道中受大重苦。一切受苦皆因欲心。欲集因缘犹如粪猪被于系缚。趣三恶道受诸苦恼。是故如来为断贪欲。宣说正法呵责欲法。若有众生得闻如是呵责欲已。能如实观诸欲不净。如毒生果。如大火聚。如满[土\*瓦]毒药。如满瓶粪。如利刀如贼。如旃陀罗加絺那。如热铁丸。如大雹雨。如恶毗岚婆风。如恶毒蛇。如恶野泽。如罗刹洲。如跋陀伽都。如种种粪扫聚。如尸陀林。是人如是知欲过患。于欲事中生大怖畏身大战动。爱法乐法学法欲。剃除须发身被法服。求于正法求法自在。于正法中生清净心。于法道中行法救济。如是乐者。彼人临终获得正念。以念法故。乐法气味故。念法果报故。见十方佛在大众中宣说法要教化众生。既闻法已得欢喜心。心欢喜故数数得见诸佛色身。是人死已离三恶道生有佛刹。常与善人游止。共俱能行布施忍辱精进乐于禅定。修习五通乐涅槃道。大慈悲心教化众生。能得诸佛璎珞庄严功德之身。过去所有烦恼及习悉皆尽灭。彼诸众生得如是庄严身心。譬如香箧盛种种衣衣服皆香。而彼香华不失称两。不损其色。如是憍陈如。若有众生乐法因缘。临命终时得见诸佛。因见佛缘得欢喜心。心欢喜故生有佛刹。共善众生同其事业。亦复如是自增善根。得种种璎珞庄严身心。不久得阿耨多罗三藐三菩提觉。而彼善不减。是故憍陈如。若有善男子善女人。见自利益见他利益。见彼此利益。常应亲近善友学善友法。常闻善友呵责欲法种种过患。如是闻已。乃至得阿耨多罗三藐三菩提道。憍陈如。所言善友者。谓诸佛菩萨辟支佛阿罗汉。又善友者即我身是。何以故。我今出世怜愍众生。欲为断除一切苦恼。能说诸欲一切过患。是故大众应受我语我不妄语。常真实语非无义语。非粗恶语慈悲心语。我今当说诸欲罪过。汝等应当一心受持。既受持已。于三恶道速得解脱。乃至得阿耨多罗三藐三菩提

尔时一切娑婆世界三千大千一切大集。诸来众等同发声言。唯愿如来宣说欲过。我等闻已。如佛所说至心受持。佛言憍陈如。谛听谛听。四种因缘众生生欲。何者为四。色贪。长短赤白等贪。触贪。乐贪。乐歌舞种种庄严璎珞服饰等贪。何者色贪。色名四大和合。生灭不住。无我无众生。如是四大。无我无众生。一切凡夫无明颠倒。横于色中而生觉观。此是男此是女。此好此恶。此可乐此不可乐。欲火入心犹如鬼着。男见女身执相。取着长短黑白。以是因缘。未生欲能令生。已生欲能令增长。是人如是念欲转多常不舍离。一切善根悉皆减少。不复爱乐诸善知识。不能善护身口意业。与一切罪而共和合。不见一切诸欲过患。以不见故。命终即入三恶道中。或在地狱。或在畜生。或在饿鬼。于彼恶道。无量世中受诸大苦。皆由贪欲。贪欲因缘令欲增长。诸有智者观察女色念不净想。不念女身所有发毛皮肉筋血。但念白骨专心不舍。如女人身男子身亦如是。如见近身远身亦如是。如他身自身亦如是。但念白骨不念发毛皮肉筋血。如是念已数数思惟。心常信念不忘失者。此名心顺行道初断欲法门。是人复念彼骨中心三摩跋帝。住于眉间如枣许处。如是念已数数思惟心住不失。彼人尔时心得寂静。气息不出不入。不见恶相不见恶事。不乐不念乃至不缘一法。是则名为奢摩他名心寂静。此名烦恼顺行道第二断欲法门。云何身寂静。是人如是念故。能令身中出入息定。不入不出。彼智慧人波啰娑佛陀。身心乐寂灭。如是念故心速顺奢摩他。此名第三寂灭攀缘断烦恼道法门。是人复念头骨顶中如一小枣处。如是数数念已见彼中空。如是数数念空。见彼顶骨如一沙尘。如是第二第三见骨末。依此法用一切头骨皆如尘末。见彼骨末为风所吹。如是见一切身骨。皆悉如末为风所吹。如是不见身骨乃至见虚空。彼中身心波啰娑三跋帝。此名第四顺奢摩他寂灭攀缘断烦恼道法门

尔时长老阿若憍陈如白佛言。世尊。虚空相者。是有为相不。佛言如是。善男子。虚空之相是有为相。时憍陈如复白佛言。世尊。若虚空相是有为者。为是自相为他相耶。佛言憍陈如。若能观察一切法界及有为界。是名自相。何以故。若能观察色寂静者。当知彼人能见如来。所以者何。若人观骨。见骨如末为风所吹。见是事已。能深观察色之实性。是人尔时见一切色悉皆空寂。乃至不见一切诸相。唯见虚空但念虚空。于彼虚空数数修习。见十方色一切皆空如净琉璃。于中复见无量诸佛。乃至十方亦复如是。见佛身已。又见如来三十二相八十种好。乃至十方悉见诸佛色身具足。光照团圆如尼俱陀树。彼人过去若曾习学涅槃之道。有善根者。即作是念我当问佛。如是虚空谁之所造。久近当灭。作是念已即便问佛。尔时如来即为宣说。夫虚空者。但有名字无有作者当何所灭。言虚空者。无有觉观无物无数。无有相貌无出无灭。一切法相亦不可得。能想所想亦皆是无。了知是已。于诸想缚悉皆解脱。即便获得阿那含果。能断一切贪欲之心。唯有色爱无色爱结。及于掉慢诸无明在。彼人尔时见佛身已。作如是念。我今当知如来身相长短广狭。作是念已。见所在处十方空中悉有如来。彼人尔时欲得观少即便见少。欲得观多随意见多。无量无边亦复如是。复次彼人更作是念。如是诸佛从何而来。复作是念。如是如来无所从来去无所至。彼人尔时不见诸佛有去来已。又作是念。三界受身心但虚假。以是因缘我随觉观。欲多见多欲少见少。诸佛如来即是我心。何以故。自心作佛自心见故。心即我身身即虚空。我因觉观故见无量无边诸佛。我以觉心见佛知佛。非心心知非心心见。见心相者则不可断。我观法界性无牢实。随念生故。是故一切所有性相。及心觉观即是虚空。虚空之性亦复非有。若能如是见彼空者。已于过去发菩提心。彼人修习三昧因缘。即得诸佛现其前住。是人若发求声闻心。即得一切无相三昧。既修习已。复得无著清净智心远离无明。亦复获得随顺空忍。不久得于四果真证。彼人若见空即是空。尔时即得身心寂静。得寂静已。是则名为空解脱门。入是门已。欲得取于阿罗汉果则为不难。是名第五修习空寂灭诸攀缘断烦恼道真实法门。尔时世尊说此法已。彼大众中有九十九百千万亿诸天及人。得奢摩他顺忍。八万四千人得空顺忍。如是六万天人得空三摩提解脱法门。二万众生皆得诸佛现在三昧。无量众生得须陀洹果。八十四百千比丘得无漏道

尔时佛告憍陈如言。若复有人自观头骨心若不停及不乐者。是未调伏。既未调伏亦复不能得于解脱。彼人尔时应当更诣尸陀林所观察死人。或见青瘀膖胀血涂。或见脓流处处淹渍。皮肉烂溃筋脉相交。禽兽往来争共唼食。或见白骨其色如珂。髅颔差移手足分散。见是相已。当熟察心乐住何处。知已即观常念不舍。一切外色败坏若斯。自揆我身亦应如是。始从青瘀臭处腥臊。终至白骨支离消散。心常专念勿使他缘。若住若行若坐若卧。勤修观行滑利流通。昼夜相续不令驰散。闭目开目恒使分明。从少至多内外洞彻。如是展转乃至山河草木丛林人畜等物。皆作骨相亦复如是。于四威仪常见自身骨具等事。未曾舍离。如是心住不动如山。于一缘中常定无乱。不净念等悉具足满。彼人尔时于此身中作是观已。乃至命终不起染心。于现在时能离贪欲。他世未能。此人若得顺虚空陀罗尼。即能观骨作离散相。如是念已。四方俱时皆令风起吹此骨身。皆悉磨散使如微尘。如是自身风因缘故。皆作尘已一切诸色一切大地。亦各以风因缘力故散如微尘。如是作已。身及万物悉皆随风。尘飞消散都无所见。犹如虚空离诸言说。如是观已得虚空相。见一切物如青琉璃。数数修习。如是等念令不驰散。如是观已。复观虚空作于黄色系心忆想。亦令成就无分散意。如是观已。复观赤色想念赤色。观赤色已。复作白色想念白色。观白色已。复观紫色紫色成已。观颇梨色。于虚空中作如是念。如是万法色及地等一切诸物。皆见青色及颇梨色令不驰散。作是观已次作水想。亦见青色及颇梨等一切诸色。皆见于水更无余想。唯见大地如四指许。余皆为水。彼人见是四指地已便无增减。复作是念。我于今者当以足指动此大地。使令动转随意久近。若欲令于少分动者即随所念。如是动已。乃至能令诸山大地大海江河。一切随动出大音声。其声远彻闻于余方。复观诸水有种种色。或优钵罗华。拘物头华。钵头摩华。分陀利华。如是种种一切诸华皆随念见。复观虚空皆作地想。于其地上行住坐卧俯仰屈伸。复观一切土石诸山作种种色。事形细软如兜罗绵。于其山上回转去来经行宴坐。彼人尔时作如是等诸外观已。悉皆放舍还更摄念。复自观身作轻微想。更增修习令其成就。如兜罗绵随风飘散。作是观已于虚空中行住坐卧。是人复入火光三昧。身现种种妙色光明。青黄赤白及颇梨色。又复游入炎摩迦定。于身上下互出水火。乃至地中现于出没。如鸟处空无诸障碍。日月威力有大光明。能以手摩不生惊畏。又复身上到于梵天。作如是等现神变已。复随所乐作如是念。于其身内或青或黄或赤或白。或复见紫及以颇梨。复作是念。我当云何得见诸佛。随其方所皆悉睹见。彼人尔时若欲见小随念即见。若欲见大亦随念见。乃至充塞遍满虚空。复作是念。是等诸佛。无所从来去无所至。唯我心作。于三界中。是身因缘唯是心作。我随觉观。欲多见多欲少见少。诸佛如来即是我心。何以故。随心见故心即我身。即是虚空。我因觉观见无量佛。我以觉心见佛知佛。心不见心心不知心。我观法界性无牢固。一切诸法皆从觉观因缘而生。是故法性即是虚空。虚空之性亦复是空。我因是心见种种色青黄赤白。一切杂色及以虚空。种种示现作神变已。所见如风无有真实。但妄想心依止于色。是则名为共凡夫人顺四谛陀罗尼。佛言憍陈如。何者名为不共凡夫四谛顺陀罗尼。若有人能作如是念。此虚空者不可捉持。无有觉观不可宣说。心亦如是犹如虚空。不可捉持不可宣说。如是二种。皆悉虚妄忧愁恼乱。犹如火烧虚诳斗诤。我今舍离是空色等。一切诸念乱想觉观。如是舍诸虚空色等虚妄觉观一切心已。心不复生。离诸念故心得寂灭。得寂灭已更不复生。何以故。心缘灭故是心便灭。身心释悦悉皆舍离。以舍离故身得安隐。舍觉观故口离语言。心安一缘修习灭定。是人尔时一日一夜。入于如是寂灭三昧。如意自在经无量亿百千万岁。于是三昧堪忍不散。从灭定起舍有漏法及其寿命。入于涅槃。此名无漏不共凡夫四谛顺陀罗尼第一解脱门。佛复告憍陈如。云何名为共凡夫人四谛顺陀罗尼。若有人能作如是念。我随觉观观如是色观如是我。我心即色色即我心。若我远离一切色相观虚空相。是人尔时修虚空相。即入无量空处三昧。此则名为共凡夫人顺四谛陀罗尼义。若有人能作如是念。色即是空我以此色因缘空故。得见虚空。何者境界是虚空相。虚空之性名无障碍。是风住处。如是风者是四大相我色亦尔是四大摄。此二法者无有差别。心亦如是犹如虚空。复作是念。此四大者以何为体。一切诸法性自空寂。自他等性亦皆空寂。夫虚空者即无所有。不生不灭无处无家。作是观时系念诸佛。既系念已。见虚空中有无量佛。一心念已得阿那含果。此则名为不共凡夫四谛顺陀罗尼第二解脱门

复次行者作如是念。何者境界是虚空相。复何因缘名为我相。行者自念。言虚空者即是我也。即是净我即是我心。我者无色如虚空无边。我亦如是此则名为共凡夫人如实陀罗尼。若有能观一切法空无我我所。言空处者即是无我色亦无我。若观如来即是我也。我见佛已。得须陀洹果斯陀含果阿那含果。乃至一切有漏法尽得阿罗汉果。此则名为不共凡夫四谛顺陀罗尼第三解脱门

复次行者。若观于我清净不浊。即是空处空即我心。若能永断一切烦恼即是净心。若能修习八直正道是名净心。作如是学。即能获得须陀洹果乃至证得阿罗汉果。此则名为不共凡夫四谛顺陀罗尼第四解脱门

复次行者。若有欲观于色相者即分别相。分别相者即是嗔相。嗔恚相者即生死相。我今为断生死相故观心相空。此则名为共凡夫人四谛顺陀罗尼。行者若观于我即是寂静。我今亦未断于觉观。若观于我及我我所如观虚空。我我所者即是苦也。苦所从生即名为集。如是苦集是可断法是名为灭。观苦集灭是名为道。得须陀洹果斯陀含果阿那含果。乃至获得阿罗汉果。此则名为不共凡夫四谛顺陀罗尼第五解脱门

复次行者作如是念。何以故。我今已观此虚空相。夫虚空者即是于我。我若远离虚空观者。次观识处。如虚空观识观亦尔。如虚空处无量无边。识亦如是无量无边。此则名为共凡夫人四谛顺陀罗尼。行者若念识名为想。亦名觉观。识即是苦。知苦所从名之为集。苦集可断是名为灭。观苦集灭是名为道。得须陀洹果斯陀含阿那含阿罗汉果。此则名为不共凡夫四谛顺陀罗尼第六解脱门

复次行者若观识处即是觉观。如刺入身如疮如病。如我前时远离空处。离空处已亦离识处。离识处已修无想处。是人尔时得无想已不缘一法。即得住于无想三摩跋提。此则名为共凡夫人三摩跋提。若观识处即是疮痍苦恼之法。如病如痈。如我远离观于识相。次观无想。言无想者即是无我。无我我所想。观念清净大般涅槃。作是观时。即得须陀洹果斯陀含果阿那含果。乃至得于阿罗汉果。此则名为不共凡夫四谛顺陀罗尼第七解脱门

复次行者若有能观无想处者。即是细想。如我远离是无想处观。非有想非无想处亦复如是。此则名为共凡夫人如实陀罗尼。若观非想非非想处即是大苦。是处可断可得解脱。作是观时。彼人即得须陀洹果斯陀含果阿那含果。乃至得于阿罗汉果。此则名为不共凡夫四谛顺陀罗尼第八解脱门

憍陈如。此陀罗尼有如是等不可思议种种利益。又能除断一切欲贪一切色贪一切非色贪。离凡夫位得圣人法。永断一切三恶道因。于当来世不更受于地狱畜生及以饿鬼。是名四谛顺陀罗尼。汝今当知。此即是彼瞻波迦华色如来所遣。日行藏菩萨所赍持欲。我今在此说大集经。是故彼佛送此欲来。此陀罗尼能断一切诸结烦恼。又能永尽一切结恨诸增上慢及我慢等一切嫉妒。能却世间一切家业一切戏笑。能断一切我见一切疑见及婆罗多触。能断一切常见断见寿命见逋沙见富伽罗见作见知见一切色见乃至触见一切生见一切四大见。能断如是一切诸见。能知一切五阴十二入十八界等。能令受者得涅槃乐。能坏众魔调伏恶龙。能令一切诸天及诸夜叉皆生欢喜。能怖阿修罗及迦楼罗紧那罗摩睺罗伽。能坏一切恶邪外道。能悦一切刹利婆罗门毗舍首陀罗。能令一切多贪妇女念于少欲。能令多闻人心生欢喜。能令坐禅人乐阿兰若。能疗一切诸恶重病能却一切斗诤饥馑疾疫凶衰及诸横死。能除外贼恶风恶雨恶水瀑河非时寒热。种种苦辛粗涩恶味。能光法母建立法幢。绍三宝种使不断绝。又能安慰生死流转恐怖众生。令其快乐。能生尽智证无生智。能裂无明破诸闇聚。能舍苦担入于涅槃。佛说此四谛顺陀罗尼忍时。无量无边阿僧祇众诸天及人。远尘离垢于诸法中得法眼净。九十六亿那由他众生。舍诸烦恼心得解脱。八十亿百千那由他众生。得此四谛顺陀罗尼。无量无数阿僧祇众生。发阿耨多罗三藐三菩提心。亦复得于不退转道。四万二千众生得无生法忍。一切天龙夜叉罗刹阿修罗迦楼罗乾闼婆紧陀罗摩睺罗伽。薜荔多鸠槃茶。毗舍遮人非人等皆悉赞言。善哉善哉无上世尊。言音微妙不可思议。最胜难量不可称说。无慧眼者为出智光。苦担众生能为除却。于流转海作大船筏。如是善巧无碍智说。谁有闻者不乐发于阿耨多罗三藐三菩提心。尔时长老阿若憍陈如白佛言。世尊云何名为日眼莲华陀罗尼。如日行藏菩萨摩诃萨之所宣说。智者受持读诵书写得大利益。于三界狱不生乐想。得无相三摩提解脱门。得无所有处三昧。得双头灭结。若有闻者能薄烦恼。七返常受人天之身。于人天中能得圣道。不为贪欲之所染污。诸天世人常所恭敬。佛告憍陈如。谛听谛受。精勤用心莫生疲懈。汝所问此日眼莲华陀罗尼者。非是一切声闻辟支佛心行境界。何以故。此陀罗尼乃至清净十八不共佛法力生。憍陈如。若我今于百千万劫。说此日眼莲华陀罗尼终不可尽。亦令闻者一切天人心生迷闷。此陀罗尼唯佛能说唯佛能听。何以故。此陀罗尼有无量义难知难觉。如日眼莲华陀罗尼。自余三方无尽根陀罗尼。智依止陀罗尼。恶睡眠众生陀罗尼。亦复如是。憍陈如白佛言世尊。唯愿说彼南方山王如来香象菩萨所送空顺陀罗尼。佛言。如是如是。至心谛听当为汝说。憍陈如。若有众生触欲因缘惛醉迷乱。不知解脱醒觉之处。流转生死于无量劫在三恶道。受诸苦恼不可堪忍。菩萨摩诃萨大慈悲心。见诸众生受如是等无量苦恼。起大精进修行诸道。修行道已得阿耨多罗三藐三菩提。得阿耨多罗三藐三菩提已。说出苦道。若有众生能至心听如说顺行即得脱苦。得须陀洹果乃至阿罗汉果。佛告阿若憍陈如。云何触欲。若有众生和合欲事。因和合故则生于触。因触生乐。因乐生苦。苦因缘故。生死苦恼从是而生憍陈如。如四毒蛇。以四因缘能害众生。所谓见毒嘘毒啮毒触毒。如是一切念欲众生亦复如是。有见因缘有闻因缘。有念因缘有触因缘。以是四缘。令诸众生远离一切诸善根本。于生死中受大苦恼。佛告憍陈如。云何名为触欲解脱。若彼行者作如是念。以何方便得离触欲。复作是念。若我能观骨琐远离贪欲。是则名为最胜方便。作是思惟。色者即是四大所造。四大所造即是无常。性无牢固破坏离散。皮肉发抓脓血筋骨。智者终不于是身中生净好相。作是观已。若昼若夜悉见一切十方清净犹如珂贝。见是事已。即时获得一切世间不可乐想。如是行者复作是念。我此生死烦恼鼓作。我于此想若乐修者。则能断除一切烦恼生老病死。如是行者于一切骨正觉观已。一心正念不失不动。此名奢摩他。如是次第正观头骨乃至足骨。一心正念不失不动。此名毗婆舍那。复作是念。以何方便得破生死。作是思惟。观于口鼻和合入出风方便故。破生死鼓。如是行者自观身骨。犹如碎末为风所吹。于自身中骨想皆尽不见身相。如是观时远离身相。生于空相不见内法。此则名为第一空门。复次行者。于自身中复更思惟。一切外色风力所坏。作是观已。于此内外一切诸色不念不见。此则名为第二空门。复次行者作如是念。我今不见一切内外诸色相貌。皆是空力。我今定知一切诸法无有去相无有来相。作是观时。一切觉观悉皆永断。此则名为第三空门

复次行者作如是念。识为大罪。复观是识知是一切觉观因缘。我当速离心意识行。何以故。若有集法当知定灭。一切有法体非真实。一切有法性是寂灭。此则名为第四空门。作是观时。得须陀洹果乃至阿罗汉果。或有获得法顺忍者。或有获得菩提证者。复次行者。若观觉观是灭相者。即得灭定。此则名为不共凡夫空顺陀罗尼。是陀罗尼成就无量一切功德。有大力势能大利益。永断无量诸大苦恼。善能除断一切欲贪一切色贪乃至一切想非想贪。能舍一切烦恼苦担。此即是彼山王如来香象菩萨摩诃萨所送。以我说此大集经故。彼佛送此陀罗尼欲。说此法时九十二万百千众生得须陀洹果。六百万诸众生等不生烦恼。得无漏道慧心解脱。九十那由他百千众生。于初学中得此空顺陀罗尼。八百万诸众生等。得辟支佛证智定心。六十六频婆罗众生发阿耨多罗三藐三菩提心。无量众生亦得住于不退转道。一切大众皆赞善哉。天雨杂华并散香末。尔时憍陈如复白佛言。世尊。唯愿如来。为我说彼智德峰王佛。遣炎德藏菩萨摩诃萨所送无愿顺陀罗尼。佛言。如是如是憍陈如。至心谛听当为汝说。有诸众生处在世间。爱乐于欲昼夜贪味不知出道。不知出故。于流转身受大苦恼。是人应当观于无愿解脱法门。作如是念。欲欲。色欲。及无色欲。触欲。解欲。如是等欲因觉观生。诸行因缘和合故有。复次行者更如是念。如是诸行无有作者无有受者。因风造作故有。于我身口意行亦复如是。因风而生。因是风故身得增长。因是风故口得增长。复作是念若身口意因风造者。我当碎身令如微尘。如是念已谛自观察。我此身中入出气息即同彼风。谛观一切身诸毛孔。从风因缘故有生死。复观一切不净之物。肉血发抓因风故成。复观是身命终之时。是尸更无风息入出。复作是念。我身口行因缘于风。若无风者无身口行。是故尔时得空三昧修集增长。因修集故一切有本叶薄华萎。乃至渐渐能断欲贪及以解欲。作是观已得须陀洹果乃至阿罗汉果。或有发阿耨多罗三藐三菩提心。复次行者若心乱时。应如是观彼欲因缘。念种种色乃至念天。以是心散。时彼行者更如是念。若我一切诸生处中。欲未断故此心更生。譬如伐树不去于根唯却枝檊。不除根故其树更生。爱亦如是。爱入未断能生诸苦。复次行者不念于取一心专修。乃至我身。骨琐雪白色如珂贝悉皆筋连。见骨琐已。是时若眼中见内外色。或复见彼一切皆空。但骨琐连色白如贝不增不减。时彼行者如是念已不失于心。此名奢摩他。复次行者若如是学。此我头骨齿骨项骨。乃至此是我脚指骨。如是念者坐不得禅。何以故。以有奢摩他毗婆舍那两种念故。心不得禅。时彼行者。摄念缘中心住不动。欢喜快乐速疾得修。若独念一毗婆舍那。心正住者。应当速疾念彼骨琐专系思惟。此行若明。更好观察骨相成尘。磨灭分散随逐因缘。作是观者。此名毗婆舍那顺忍觉。若一切骨离垢色白。碎末为尘与心和合。如是思惟。此名生顺忍觉。若彼行者观一切色。离垢洁白及骨成尘。离我和合心识去来。如是观者。此名无我尽顺忍觉。若一切色为识境界。眼中来者。离垢净白及以骨尘。作如是念。彼不可说。不可捉持。亦不停住。如是念者。此名奢摩他顺忍觉。如是行人。得此顺忍觉因缘故。于三世中现在未来。一切贪欲悉皆除灭及尽三有。于三界中脱三垢缚。即得入于三解脱门。如是念已。得须陀洹果。乃至如是一相念者。得阿罗汉果。复次行者。观一切色。及以骨琐犹如珂贝。离垢筋连见骨琐已。时彼行人心定不动。若心不动。行住坐卧常系一缘。如是念者。名奢摩他调柔修习。时彼行人。复更内外观察于空。念内外空得入三昧。观一切色悉皆青相。念此骨琐亦作青色。见诸骨琐作青色已。时彼行人复作是念。谁作此色及骨琐青。谁造谁安。乃至琉璃及颇梨色。作此思惟分别想已更如是念。此青色者心因缘见。是虚妄见非是实见。如是念已。知法从缘精勤修习。于诸世间常为众生礼拜供养。佛告憍陈如。此无愿顺陀罗尼义。除不乐想。及除食中诸颠倒想。是彼智德峰王如来遣炎德藏菩萨摩诃萨所送来欲。尔时座中有菩萨摩诃萨。名正念智白佛言。世尊。若诸声闻修不净相及奢摩他。得成相已有何等相。佛言。善男子。若为破坏贪欲之结。修不净念系心眉间。自观己身三百碎骨。如是相出及不净念。于是时中彼行人身亦热亦动。此名初相。得是相已。乃至常观彼如是相。见自己身涩触等相及以他身亦复如是。名第二相。又彼行者修不乱心。一切悉观亦皆不净。名第三相。是人能观苦集尽净。名奢摩他。行者身中如是相出得于暖法。如温乳汁灌澍身心。此则名为不动心相。时彼行者若有心中乐如是相。当舍念心。此相清净贪染。自除无明污心。智慧断故。行者如是观白骨时。念此骨相乃至寂灭因缘故。有如是观察。即见一切身中暖出。此如是相若奢摩他。得具足满。此则名为暖相善根。行者尔时缘于过去福德善根。今作此修心行清净。见智如灯内心自知。复次行者观身四行。从于琐骨乃至微尘洞彻明了。如自额中睹于灯炎。见一切色及以自心并心数法。尽分别知。譬如窓中日光明照。微尘回转无暂时停。一切有为譬如尘性。作如是念。乃至世间一切有法见无我见寂灭实智。行者尔时得顶善根。是名顶法。复次行者得顶法已。更自观身。或见火出或见火然。或见大光满十方面。从初禅地乃至四禅善根所生。如是色阴微妙四大。彼行者身亦如是得所见身色。满足禅乐不异于天。时彼行人更从心里复出日光。见于十方处处日轮皆悉遍满。见是相已不生心念。是时得入空三昧中。复见顶上种种色出犹如伞盖。此名顶相功德善根。复次行者不取缘相四谛顺忍。尔时彼中得四谛证。善男子。此名声闻修习不净正念因缘不净正念。因缘成已得奢摩他。是名白骨灯光观相。复于彼中如是相生。亦见是相。见是相已得欢喜心。欢喜因缘得八正道。因八正道能断一切烦恼爱结。得须陀洹乃至阿罗汉果。善男子。汝自刹中胜炎佛土。声闻之人若富伽罗乐阿罗汉。观如是法不净因缘即得道果。说此不净解脱法时。无量无数无边众生证得四谛如法顺忍。乃至无量无边众生得如实果。尔时世尊复告阿若憍陈如言。善男子。若一切众生共同一心。其四真谛可以一念而证得者。如来应为一切众生演说一行一法一事。亦不应有八万法聚。随逐因缘差别之异。若一人证时。一切众生亦应同证。若一人断时。一切众生亦应同断。不应别有声闻三乘。不应别有菩萨十地。何以故。烦恼同故。断时证处处所是同。憍陈如。是故众生应以种种因缘调伏。不以一缘及以一事。憍陈如。若一切众生觉观未尽。如是时中一切有法大疮大莿种种有生。种种生中有法。增长种种相种种色种种心。时彼行者如是思念。若欲自心乐心取相。观此骨琐心和合生。彼念因缘。作此初心次第思惟。如是必定得涅槃道果证不难。又见此身得乐因缘不退转故。复次行者作如是念。何因缘故心和合生。彼因缘故乐说方便。能知是者。此则名为第二胜心。现见法乐。住必定心得不退转。复次行者如是思念。我今此心几许因缘和合共生。处处觉观攀缘取舍。如是身心有乐受故。或妄想住。我于彼身心乐寂灭。又如是念。若我因缘和合故生。缘骨琐故。身心安乐乐已还灭。若彼行人生于眼识乃至意识。生及住灭方便因缘亦皆寂灭。作如是念。此则名为第三胜心现见法乐。必定不退得涅槃道。以是因缘及得四果不久不难。复次行者作如是念。若我此身一切法界。通达方便清净体性。亦非体性寂灭方便住。复如是念。我一切心相寂灭方便住。又一切心相觉观想灭寂静心住。此则名为第四胜心。现见法乐。如是必定得涅槃道。身虽未证欲证不难。憍陈如。如是四种最胜尚心和合现时。即得明见八十四百千三摩提行门。见是行己得阿那含果。乃至得阿罗汉果。尔时又得二种解脱。有大势力具大神通。为诸天人礼拜供养。憍陈如。一切众生非实一乘一行一贪一念一欲一解一信。是故如来宣说种种句偈名字种种法门。以是义故。如来具足十种神力。憍陈如。一切众生具有种种颠倒之想。是故如来为净众生颠倒想故。说无常想或乐苦想。或无我想或乐死想。或膖胀想或乐烂想。或乐脓想或青瘀想。或乐种种虫啖食想。或乐臭想或乐骸骨离散等想。尔时阿若憍陈如重白佛言。世尊。云何名为一切世间不可乐想。云何复名一切世间食不净想。憍陈如。汝今不应问如是事。何以故。我此刹中别有方便。得涅槃道及四果法。彼刹众生根性不同。信心行别。方便力别得涅槃道。国界既殊其相各异。憍陈如。若我具说如是之法。唯除得无生忍菩萨摩诃萨能信受此。其余众生闻即迷没。时憍陈如复白佛言。世尊。唯愿怜愍为诸菩萨能信解者分别宣说。世尊。是诸众生。若闻宣说一切世间不可乐想及以食中不净想等。听闻如是二种相已。能生种种上妙善根。能破无明种种障碍。一切众生爱入和合。痴见缠缚如揭头罗。于流转中处处受生。于流转中处处造行。又过去际诸流转中不可见知。以是因缘乐于生死。是故生死无有始终。何以故。一切众生在流转中。不闻如是食不乐想。以食因缘增长贪欲。又不闻于此法门故。是故五处流转受生困苦疲极。如来世尊大慈大悲。无量世中常念众生。唯愿如来怜愍故。说此具足满无愿顺陀罗尼