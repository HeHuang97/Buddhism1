## 大方等大集经 第五十四卷

高齐天竺三藏那连提耶舍译

### 月藏分第十二忍辱品第十六之二

◎尔时世尊告诸龙众阿修罗言。汝等莫斗应修忍辱。仁者。若能离于嗔怒成就忍辱。速得十处。何等为十。一者得作王王四天下自在轮王。二者毗楼博叉天王。三者毗楼勒叉天王。四者提头赖吒天王。五者毗沙门天王。六者释天王。七者须夜摩天王。八者兜率陀天王。九者化乐天王。十者他化自在天王。诸仁者。若具足忍。是人速得如是十处忍辱近果。复次诸仁者。若能深忍转增具足。当知是人复得五处。何等为五。一者梵众。二者大梵天王。三者声闻道果。四者缘觉。五者如来应正遍知。诸仁者。若能深忍转增具足。是人速得如是五处。又若具足修行忍者。自然近得一切世间胜妙五欲。资生所须皆悉具足。是人若复至到修行忍功德者得圣安乐。若有非圣凡下之人。犷戾自高性常嗔怒。于多人所现大嗔恚。当知是人身坏命终堕于地狱。若复傥得出彼地狱。生于下劣畜生道中。作下劣龙身阿修罗身。若得生人极下卑贱诸根残缺。或长诸根或复无根或复二根或复大根。形容丑陋跛躃背偻身体臭秽。生旃陀罗妓作邪媚。如是等余下贱之家。若生边地少衣乏食下贱家。生及无福田喜作种种不善之处。以是因缘。是人展转复趣地狱畜生饿鬼。诸仁者。我今略说如是不忍嗔怒果报。诸仁者。以嗔恚故于生死中增长无量恶不善法。以是因缘。是人转复堕于地狱畜生饿鬼。诸仁者。是故我今如是告汝一切诸龙阿修罗等。汝已长夜各各迭相违反而住。汝等一切今悉于我及与诸来大众之前。各各迭相应生至到忍辱之心。当息久积心心嗔怒。若不能忍。必令汝得所不喜果。是故汝等各相容忍。若能不嗔。斗诤讥调言讼嫉妒自守而住。汝等如是必定当得胜妙之事无诸过恶

尔时诸来一切大众咸皆叹言。善哉善哉。汝能如是受佛教诫。各各如是迭相忍辱。便得于此四天下中常得胜报无诸恶事

尔时月藏菩萨摩诃萨复告娑伽罗龙王。罗睺罗阿修罗王。阿那婆沓多龙王。毗摩质多罗阿修罗王。婆楼那龙王。牟真邻陀阿修罗王。善住龙王。跋持毗卢遮那阿修罗王。以偈教言

&nbsp;&nbsp;&nbsp;&nbsp;汝等得授记&nbsp;&nbsp;&nbsp;&nbsp;最胜非余乘

&nbsp;&nbsp;&nbsp;&nbsp;何故于导师&nbsp;&nbsp;&nbsp;&nbsp;而无羞惭耻

&nbsp;&nbsp;&nbsp;&nbsp;执持栰而溺&nbsp;&nbsp;&nbsp;&nbsp;多众随驶流

&nbsp;&nbsp;&nbsp;&nbsp;如是弃最胜&nbsp;&nbsp;&nbsp;&nbsp;一切所厌贱

&nbsp;&nbsp;&nbsp;&nbsp;凡龙阿修罗&nbsp;&nbsp;&nbsp;&nbsp;嗔故被厌贱

&nbsp;&nbsp;&nbsp;&nbsp;汝等妙丈夫&nbsp;&nbsp;&nbsp;&nbsp;悉应舍恚怒

&nbsp;&nbsp;&nbsp;&nbsp;慈能趣善道&nbsp;&nbsp;&nbsp;&nbsp;具受诸欲乐

&nbsp;&nbsp;&nbsp;&nbsp;慈能离诸难&nbsp;&nbsp;&nbsp;&nbsp;及作善知友

&nbsp;&nbsp;&nbsp;&nbsp;慈能得大智&nbsp;&nbsp;&nbsp;&nbsp;及依大明师

&nbsp;&nbsp;&nbsp;&nbsp;慈能离诸恶&nbsp;&nbsp;&nbsp;&nbsp;亦令人乐观

&nbsp;&nbsp;&nbsp;&nbsp;慈得具大富&nbsp;&nbsp;&nbsp;&nbsp;常能施一切

&nbsp;&nbsp;&nbsp;&nbsp;慈能乐戒定&nbsp;&nbsp;&nbsp;&nbsp;复得最胜慧

&nbsp;&nbsp;&nbsp;&nbsp;慈能得工巧&nbsp;&nbsp;&nbsp;&nbsp;善学一切事

&nbsp;&nbsp;&nbsp;&nbsp;慈于最胜处&nbsp;&nbsp;&nbsp;&nbsp;端坐化众生

&nbsp;&nbsp;&nbsp;&nbsp;慈得胜妙身&nbsp;&nbsp;&nbsp;&nbsp;备相端正容

&nbsp;&nbsp;&nbsp;&nbsp;慈能具妙音&nbsp;&nbsp;&nbsp;&nbsp;众人悉乐闻

&nbsp;&nbsp;&nbsp;&nbsp;慈得善眷属&nbsp;&nbsp;&nbsp;&nbsp;梵行无嫉妒

&nbsp;&nbsp;&nbsp;&nbsp;乐法具惭愧&nbsp;&nbsp;&nbsp;&nbsp;明人常随喜

&nbsp;&nbsp;&nbsp;&nbsp;慈能得官位&nbsp;&nbsp;&nbsp;&nbsp;坐于胜座处

&nbsp;&nbsp;&nbsp;&nbsp;能息众生恶&nbsp;&nbsp;&nbsp;&nbsp;安置菩提道

&nbsp;&nbsp;&nbsp;&nbsp;慈能得十地&nbsp;&nbsp;&nbsp;&nbsp;及忍陀罗尼

&nbsp;&nbsp;&nbsp;&nbsp;慈能成就悲&nbsp;&nbsp;&nbsp;&nbsp;舍离于诸着

&nbsp;&nbsp;&nbsp;&nbsp;慈能得神足&nbsp;&nbsp;&nbsp;&nbsp;值遇明导师

&nbsp;&nbsp;&nbsp;&nbsp;慈能得净土&nbsp;&nbsp;&nbsp;&nbsp;清净离烦恼

&nbsp;&nbsp;&nbsp;&nbsp;慈能降众魔&nbsp;&nbsp;&nbsp;&nbsp;到大菩提岸

&nbsp;&nbsp;&nbsp;&nbsp;慈于天人中&nbsp;&nbsp;&nbsp;&nbsp;能转正法轮

&nbsp;&nbsp;&nbsp;&nbsp;慈能化众生&nbsp;&nbsp;&nbsp;&nbsp;置于三乘处

&nbsp;&nbsp;&nbsp;&nbsp;慈能善说法&nbsp;&nbsp;&nbsp;&nbsp;降伏诸外道

&nbsp;&nbsp;&nbsp;&nbsp;慈以八圣道&nbsp;&nbsp;&nbsp;&nbsp;度脱天人等

&nbsp;&nbsp;&nbsp;&nbsp;安置不死处&nbsp;&nbsp;&nbsp;&nbsp;汝等皆能入

&nbsp;&nbsp;&nbsp;&nbsp;我今与汝等&nbsp;&nbsp;&nbsp;&nbsp;慈心陀罗尼

&nbsp;&nbsp;&nbsp;&nbsp;我于亿佛所&nbsp;&nbsp;&nbsp;&nbsp;专心得听闻

&nbsp;&nbsp;&nbsp;&nbsp;汝以己眷属&nbsp;&nbsp;&nbsp;&nbsp;安置慈忍处

&nbsp;&nbsp;&nbsp;&nbsp;相于起慈心&nbsp;&nbsp;&nbsp;&nbsp;长夜得安乐

尔时月藏菩萨摩诃萨说此偈已。即说咒曰

多地夜他迷帝[口\*梨]摩诃迷帝[口\*梨]迷哆啰[少/兔]跋帝迷哆啰啰匙迷哆啰憩迷哆罗侯系迷哆啰隶迷帝[口\*梨]迷帝[口\*梨]迷喽娑鞞讫唎帝娑呵啰匙闭逻风伽蓰薮啰耶呵泥婆逻浮常耆初罗叉鞞那耶那喽系俱嚧他车掣阿摸伽啰泥啰阇頞寄吉隶奢薮啰三摩啰泥浮阇伽鞞[口\*梨]系奴腻多鞞[口\*梨]系阿啰尼企刹哆啰豆喽咩阿求隶耆唎哆啰匙阿啰悉那鞞阿俱卑易鸯鸠匙摸叉毗钵啰易俱嚧他叉易(以世反)苏婆呵

诸仁者。此大慈心陀罗尼。我曾往昔于亿佛所从彼得闻。汝等应当于己眷属及他眷属息怒恶心而教授之。月藏菩萨摩诃萨说是慈心陀罗尼时如来叹言。善哉善哉。一切所有诸来大众。诸天乾闼婆阿修罗人非人等。亦皆叹言。善哉善哉

尔时诸天各得住于慈心忍心无怨心无言讼心。迭相谢过。天向诸龙龙向诸天。慈心忍心无怨心无斗诤心无言讼心迭相谢过。诸天向阿修罗阿修罗向诸天。乃至谢过。诸龙向阿修罗阿修罗向诸龙。乃至谢过。诸天向夜叉夜叉向诸天。乃至谢过悉如上说。如是如是。天向．罗刹．乾闼婆．紧那罗．伽楼罗．摩睺罗伽．鸠槃茶．饿鬼．毗舍遮富单那．迦吒富单那。住于慈心忍心无怨心无斗诤心无言讼心。乃至迦吒富单那向彼诸天。住于慈心乃至谢过亦如上说。龙向夜叉乃至迦吒富单那住于慈心。乃至谢过。夜叉乃至迦吒富单那向于诸龙。乃至谢过亦皆如是。乃至迦吒富单那向迦吒富单那。住于慈心。乃至谢过亦复如是。彼等皆以大慈心陀罗尼力因缘故。一切天龙阿修罗夜叉罗刹乾闼婆紧那罗伽楼罗摩睺罗伽鸠槃茶饿鬼毗舍遮富单那迦吒富单那等。迭相住于慈心忍心无怨心无言讼心无斗诤心离嗔怒心离嫉妒心。是大慈心陀罗尼力因缘故。一切人类迭相住于慈心忍心怜愍心无怨心无言讼心无斗诤心。一切畜生若禽若兽乃至极下微小诸虫迭相住于慈心忍心怜愍心无怨心无斗诤心无违反心

尔时诸天乃至一切迦吒富单那人非人等所来大众。合掌向佛恭敬礼拜。同时一音作如是言。我等皆已承佛威神。迭相谢过。迭相住于慈心忍心怜愍心无怨心无诤讼心。我等一切今当亦复谢过。如来应正遍知。我等昔来于世尊所。若身口意所作罪过。及于法僧若身口意所作罪过。乃至世尊一声闻弟子所。若身口意所作罪过。乃至若有为佛剃发着袈裟片作违反行非法器者。若身口意所作罪过。是等诸罪悉于佛前诚心忏悔。修戒威仪。愿佛容恕受我等忏。当令我得住戒威仪。又复我等从今以往。乃至剃发着袈裟片作违反行者。及佛声闻弟子所。悉当发心作导师想。护持养育具足供给一切所须不令乏少。佛言。善哉善哉。诸妙丈夫成就忍辱。乃至汝等于我佛所。若身口意所作罪过。若于法僧所作罪过。乃至于我一声闻弟子。若身口意所作罪过。乃至为我剃除须发着袈裟片者。若身口意所作罪过。各自深观如是罪业诚心忏悔。皆得除灭不受恶报。如是汝等皆当护持养育我法。乃至为我出家剃发不持禁戒着袈裟片者。汝等皆应护持养育。若能护持养育此者深可赞叹。若我所有声闻弟子持戒具足多闻舍慧解脱知见悉具足者。汝等皆应护持养育。彼等自以过去善根福德因缘善得供养。若有众生于未来世无智慧福德。为我剃发着袈裟片。不受禁戒或受毁犯。于诸善法不得相应。若复护持养育此者得无量福。我与彼等作善导师怜愍利益。何以故。当来之世有恶众生。于三宝中少作善业。若行布施若复持戒修诸禅定。以其如是少许善根作诸国王。愚痴无智无羞惭愧憍慢炽盛。无有慈愍不观后世可怖畏事。彼等恼乱我诸所有声闻弟子。打缚骂辱。或复驱使令其供给。夺其饮食衣钵汤药所须之物寺舍园田。系闭牢狱摈徙讁罚。乃至剃发着袈裟片者亦复如是。及以群臣诸断事者。愚痴无智离诸羞惭。无有慈愍不观后世可怖畏事。彼等恼乱我诸声闻。乃至系狱摈徙讁罚。乃至为我剃除须发着袈裟片者亦复如是。我今以此诸出家者悉付于汝。勿令彼等饥渴孤独致于命终

尔时上座阿若憍陈如。从座而起作如是言。大德婆伽婆。彼等刹利若婆罗门毗舍首陀。如是等人恼乱世尊声闻弟子得几许罪。且置持戒。若复为佛剃除须发着袈裟片。不受禁戒受而毁犯。恼乱此者得几许罪。佛言。止止。憍陈如。莫问此事

尔时娑婆世界主大梵天王。即从座起而白佛言。大德婆伽婆。唯愿说之。大德修伽陀。唯愿说之。若有为佛剃除须发被服袈裟不受禁戒受已毁犯。其刹利王与作恼乱骂辱打缚者得几许罪。佛言。大梵。我今为汝且略说之。若有人于万亿佛所出其身血。于意云何。是人得罪宁为多不。大梵王言。若人但出一佛身血得无间罪。尚多无量不可算数。堕于阿鼻大地狱中。何况具出万亿诸佛身血者也。终无有能广说彼人罪业果报。唯除如来。佛言。大梵若有恼乱骂辱打缚为我剃发着袈裟片不受禁戒受而犯者。得罪多彼。何以故。如是为我出家剃发着袈裟片离不受戒或受毁犯。是人犹能为诸天人示涅槃道。是人便已于三宝中心得敬信。胜于一切九十五道。其人必速能入涅槃。胜于一切在家俗人。唯除在家得忍辱者。是故天人应当供养。何况具能受持禁戒三业相应。诸仁者。其有一切刹利国王及以群臣诸断事者。如其见有于我法中而出家者作大罪业大杀生大偷盗大非梵行大妄语及余不善。如是等类但当如法摈出国土城邑村落不听在寺。亦复不得同僧事业。利养之物悉不共同。不得鞭打。若鞭打者理所不应。又亦不应口业骂辱。一切不应加其身罪。若故违法而讁罚者。是人便于解脱退落受于下类。远离一切人天善道。必定归趣阿鼻地狱。何况鞭打为佛出家具持戒者

尔时复有一切诸天一切诸龙。乃至一切迦吒富单那诸来大众。于三宝中得增上信尊重敬仰及希有心。复作是言。我等一切从今以往。护持养育世尊正法。及与比丘比丘尼。优婆塞优婆夷。乃至毁犯佛禁戒者。我等亦当摄受护持乃至为佛剃除须发着袈裟片不受禁戒无所积聚。我亦于彼作导师想。护持养育供给所须。皆令具足。若诸国王见有如是为佛出家受持禁戒。乃至为佛剃除须发着袈裟片不受禁戒受而毁犯无所积聚。如其事缘治其身罪鞭打之者。我等不复护持养育。如是国王舍离彼国。以舍离故令其国土而有种种谄诈斗诤疫病饥馑刀兵俱起。非时风雨亢旱毒热伤害苗稼。又若我等舍离彼国。当勤方便令其国土所有世尊声闻弟子悉向他国。使其国土空无福田。若有世尊声闻弟子。乃至但着袈裟片者。若有宰官鞭打彼等。其刹利王不遮护者。我等亦当出其国土。复作是言。我等今者一切相与随所堪能。勤作种种供养世尊。尔时诸天及与诸龙。乃至一切迦吒富单那等。俱时发心因缘力故。即时于此四天下中。所有诸山皆悉变成七宝之山。为欲供养世尊故耳。所有树林枝叶花果。一切亦皆变成七宝。于其花果复出种种胜妙供具。及五音作乐而为供养。四天下中所有依地众药草苗。一切亦皆变成七宝而为供养。此四天下所有地界一切变成青琉璃地而为供养。彼诸天龙乃至迦吒富单那。四天下中上尽欲界一切所有各随力能而作供养。有雨种种宝种种花种种衣服种种璎珞种种天妙花盖幢幡而为供养。有持种种天妙幢幡宝盖金缕真珠璎珞摩尼宝器而为供养。有以种种琴瑟箜篌箫笛齐鼓[签\*殳]鼓雷鼓以为音乐供养世尊。有以种种歌乐音声而为供养。有雨种种音乐之器而为供养。复以种种庄严国土而为供养。诸四天下所依住者。人非人等。乃至一切大小诸虫皆悉见闻。彼等一切苦受休息皆生乐受。随有种种身触觉知得乐充足。及得希奇未曾有心。于三宝中深得敬信

尔时世尊大悲怜愍。一切众生为成熟故。彼等一切音声语言。皆是贤圣之所加被。如是一切人非人等所有语言。及从宝中所出音声。枝叶花果琴瑟箜篌箫笛齐鼓[签\*殳]鼓雷鼓所出音声。一切皆是圣力所加。彼等一切皆得希奇未曾有声建立所加。所谓色色空受受空想想空行行空识识空。如是眼入眼入空耳鼻舌身入耳鼻舌身入空意入意入空。如是色入色入空声香味触入声香味触入空法入法入空。如是眼界眼界空乃至意识界意识界空。如是知身离欲净。知一切法离欲净。知一切法界离欲相。知一切法如如。如是知者。是人则为于空不动。是人堪能拔济一切众生想。于一切行令得解脱。于众生想色想受想行识想。眼入想乃至意识界想。是人如是堪能安置一切众生于三乘无为界。行者云何能开示简择彼等诸法。所谓修内空外空内外空空空大空第一义空有为空无为空毕竟空无始空散空性空自相空一切法空不可得空无法空有法空无法有法空。复有法法相空。无法无法相空。自法自法相空。他法他法相空。若能如是修习简择此诸法空彼人堪能乃至安置一切众生于三乘无为界。彼等行者以何法门得知内空乃至无法有法空。所谓还以空解脱门。能修简择内外等法。何者名为内外法。内法者。所谓眼耳鼻舌身意。行者如实知眼眼空非积聚不可坏不可取。何以故此诸法性尔。乃至知意意空非积聚不可坏不可取。何以故诸法性尔。是名内空。如是行者应如实知。外法者。所谓色声香味触法。行者如实知色色空乃至法法空非积聚不可坏不可取。何以故诸法性尔。是名外空。如是行者应如实知。何者名为内外空。内外法者。谓内六入外六入。行者如实知内外入空非积聚不可坏不可取。何以故诸法性尔是名内外空。如是行者应如实知。何者名为空空。空者。一切诸法空。以彼空故空非积聚不可坏不可取。何以故诸法性尔。是名空空。如是行者应如实知。何者名为大空。东方东方空乃至四维空非积聚不可坏不可取。何以故诸法性尔。是名大空。如是行者应如实知。何者名为第一义空。第一义者所谓涅槃。如是涅槃以涅槃故空。非积聚不可坏不可取。何以故诸法性尔。是名第一义空。如是行者应如实知。何者名为有为空。有为法名欲界色界无色界。欲界色界无色界空。非积聚不可坏不可取。何以故诸法性尔。是名有为空。如是行者应如实知。何者名为无为空。无生无灭不住不异。是名无为。无为以无为故空。非积聚不可坏不可取。何以故诸法性尔。是名无为空。如是行者应如实知。何者名为毕竟空。毕竟名诸法至竟不可得。非积聚不可坏不可取。何以故诸法性尔。是名毕竟空。如是行者应如实知。何者名为无始空。来去不可得。非积聚不可坏不可取。何以故诸法性尔。是名无始空。如是行者应如实知。何者名为散空。无所取舍。非积聚不可坏不可取。何以故诸法性尔。是名散空。如是行者应如实知。何者名为性空。一切有为无为法性。非声闻作非缘觉作非如来作此法性空。非积聚不可坏不可取。何以故诸法性尔。是名性空。如是行者应如实知。何者名为自相空。恼坏是色相。能受是受相。取相是想相。造作是行相。了知是识相。如是等有为无为一切法自相自相空。非积聚不可坏不可取。何以故诸法性尔。是名自相空。如是行者应如实知。何者名为一切法空。一切法者。所谓色受想行识。眼乃至意。色乃至法。眼色因缘生识乃至意法因缘生识。此有为无为诸法。是名一切法。彼诸法空。非积聚不可坏不可取。何以故诸法性尔。是名一切法空。如是行者应如实知。何者名为不可得空。一切法不可得。非积聚不可坏不可取。何以故诸法性尔。是名不可得空。如是行者应如实知。何者名为无法空。一切无物不可得。非积聚不可坏不可取。何以故诸法性尔。是名无法空。如是行者应如实知。何者名为有法空。于和合中无物。非积聚不可坏不可取。何以故诸法性尔。是名有法空。如是行者应如实知。何者名为无法有法空。无物无物空有物有来空。非积聚不可坏不可取。何以故诸法性尔。是名无法有法空。如是行者应如实知。何者名为法法相空。法名五阴。五阴空。非积聚不可坏不可取。何以故诸法性尔。是名法法相空。如是行者应如实知。何者名为无法无法相空。无法名无为法。是无为法空。非积聚不可坏不可取。何以故诸法性尔。是名无法无法相空。如是行者应如实知。何者名为自法自法相空。诸法自法空。是空非智作非见作。非积聚不可坏不可取。何以故诸法性尔。是名自法自法相空。如是行者应如实知。何者名为他法他法相空。若佛出世若不出世。法住法相法位法界如实际。性相常住无有变异过。此诸法空。非积聚不可坏不可取。何以故诸法性尔。是名他法他法相空。如是行者应如实知。知已能令众生离众生想。离一切行想受想色想识想。离眼想乃至意想。离色想乃至法想。然后安置一切众生于三乘无为界。若有行者。于此诸法如实现前知。得名善修。彼诸众生昔于此法已修习者。如是第一甚深法声入于耳根。或有众生不种善根。如是法声亦入于耳。或有见佛专心瞻仰。彼人一切无尽善根皆来现前。乃至逮得不退转地。十力无畏成大法器。或有众生有无常声入于耳根。或有苦声。空声。无我声。三律仪声。四念处声。四正勤声。四如意足声。五根声。五力声。七觉分声。八道分声。实论声。因缘法声。梵住声。四摄声。无碍辩声。禅声。解脱声。无色定声。六波罗蜜声。巧方便声。三昧陀罗尼忍声。声闻乘声。缘觉乘声。大乘声。不退转地声。业障尽声。烦恼障尽声。众生障尽声。法声尽声。有为国土功德庄严声。无为心清净声。大慈声。大悲声。三不护声。四无畏声。十力声。十八不共法声。一生补处声。十地声。最后身声。降魔声。无上智声。转法轮声。随应度者现神变声。弃诸命行声。于诸众生示现无上大涅槃声。如是诸声各各差别入于耳根。是诸众生乃至畜生饿鬼趣等。如是无量百千法门入于耳根。彼诸众生得第一希有欢喜踊跃。于三宝中极得信敬。彼诸众生烦恼障业障众生障法障。于三分中二分已尽。彼诸众生闻是声已。无量阿僧祇众生昔有恶心者。彼等悉得柔软之心怜愍心善业心。得观后世可怖畏事。得种具足天人善根。以彼诸声令于无量阿僧祇众生归依三宝。所有受持禁戒净者。彼等有得须陀洹果。乃至有得阿罗汉果。复有无量阿僧祇众生。于缘觉乘种诸善根。复有无量阿僧祇众生。发阿耨多罗三藐三菩提心。即得住于不退转地。复有无量阿僧祇众生。得无生法忍。尔时世尊。欲重明此义。而说偈言

&nbsp;&nbsp;&nbsp;&nbsp;火味阿修罗&nbsp;&nbsp;&nbsp;&nbsp;指示罗睺罗

&nbsp;&nbsp;&nbsp;&nbsp;是我最胜师&nbsp;&nbsp;&nbsp;&nbsp;福慧庄严具

&nbsp;&nbsp;&nbsp;&nbsp;佛告于彼等&nbsp;&nbsp;&nbsp;&nbsp;当息妒嗔怒

&nbsp;&nbsp;&nbsp;&nbsp;付嘱是法眼&nbsp;&nbsp;&nbsp;&nbsp;护持故当受

&nbsp;&nbsp;&nbsp;&nbsp;彼诸修罗喜&nbsp;&nbsp;&nbsp;&nbsp;敬答尊导师

&nbsp;&nbsp;&nbsp;&nbsp;我当护法眼&nbsp;&nbsp;&nbsp;&nbsp;乃至法久住

&nbsp;&nbsp;&nbsp;&nbsp;我等说最胜&nbsp;&nbsp;&nbsp;&nbsp;不隐法神咒

&nbsp;&nbsp;&nbsp;&nbsp;令彼一切龙&nbsp;&nbsp;&nbsp;&nbsp;皆失憍慢力

&nbsp;&nbsp;&nbsp;&nbsp;尔时诸龙辈&nbsp;&nbsp;&nbsp;&nbsp;各各皆嗔怒

&nbsp;&nbsp;&nbsp;&nbsp;欲以憍慢力&nbsp;&nbsp;&nbsp;&nbsp;共诸修罗斗

&nbsp;&nbsp;&nbsp;&nbsp;佛告诸龙王&nbsp;&nbsp;&nbsp;&nbsp;及以修罗主

&nbsp;&nbsp;&nbsp;&nbsp;汝等于长夜&nbsp;&nbsp;&nbsp;&nbsp;各各常犷戾

&nbsp;&nbsp;&nbsp;&nbsp;若不除嗔怒&nbsp;&nbsp;&nbsp;&nbsp;于诸乐非器

&nbsp;&nbsp;&nbsp;&nbsp;常为苦所触&nbsp;&nbsp;&nbsp;&nbsp;下劣臭秽身

&nbsp;&nbsp;&nbsp;&nbsp;身分支不具&nbsp;&nbsp;&nbsp;&nbsp;恒乏于资生

&nbsp;&nbsp;&nbsp;&nbsp;闻说此诸苦&nbsp;&nbsp;&nbsp;&nbsp;皆以嗔为本

&nbsp;&nbsp;&nbsp;&nbsp;恶罚诸枷锁&nbsp;&nbsp;&nbsp;&nbsp;牢狱饥渴等

&nbsp;&nbsp;&nbsp;&nbsp;地狱鬼畜生&nbsp;&nbsp;&nbsp;&nbsp;由嗔受此苦

&nbsp;&nbsp;&nbsp;&nbsp;一切应忍辱&nbsp;&nbsp;&nbsp;&nbsp;能忍者则无

&nbsp;&nbsp;&nbsp;&nbsp;丈夫得最胜&nbsp;&nbsp;&nbsp;&nbsp;富贵具诸欲

&nbsp;&nbsp;&nbsp;&nbsp;汝等二朋众&nbsp;&nbsp;&nbsp;&nbsp;诸龙阿修罗

&nbsp;&nbsp;&nbsp;&nbsp;各自修忍辱&nbsp;&nbsp;&nbsp;&nbsp;忍故无诸恶

&nbsp;&nbsp;&nbsp;&nbsp;大众皆喜悦&nbsp;&nbsp;&nbsp;&nbsp;一切咸赞叹

&nbsp;&nbsp;&nbsp;&nbsp;汝今闻是语&nbsp;&nbsp;&nbsp;&nbsp;皆悉得于忍

&nbsp;&nbsp;&nbsp;&nbsp;天龙阿修罗&nbsp;&nbsp;&nbsp;&nbsp;夜叉及诸鬼

&nbsp;&nbsp;&nbsp;&nbsp;一切皆得忍&nbsp;&nbsp;&nbsp;&nbsp;慈心共相视

&nbsp;&nbsp;&nbsp;&nbsp;人与畜生等&nbsp;&nbsp;&nbsp;&nbsp;得忍皆和顺

&nbsp;&nbsp;&nbsp;&nbsp;禽兽及小虫&nbsp;&nbsp;&nbsp;&nbsp;慈悲相怜愍

&nbsp;&nbsp;&nbsp;&nbsp;大众皆合掌&nbsp;&nbsp;&nbsp;&nbsp;瞻仰导师言

&nbsp;&nbsp;&nbsp;&nbsp;我等迭相荫&nbsp;&nbsp;&nbsp;&nbsp;皆得慈心住

&nbsp;&nbsp;&nbsp;&nbsp;又我诸大众&nbsp;&nbsp;&nbsp;&nbsp;于佛尊导师

&nbsp;&nbsp;&nbsp;&nbsp;所作诸罪业&nbsp;&nbsp;&nbsp;&nbsp;若身口意犯

&nbsp;&nbsp;&nbsp;&nbsp;于法众僧所&nbsp;&nbsp;&nbsp;&nbsp;一人边有过

&nbsp;&nbsp;&nbsp;&nbsp;人中坚固士&nbsp;&nbsp;&nbsp;&nbsp;唯愿见容恕

&nbsp;&nbsp;&nbsp;&nbsp;我于世尊法&nbsp;&nbsp;&nbsp;&nbsp;一切所作恶

&nbsp;&nbsp;&nbsp;&nbsp;今悉至到忏&nbsp;&nbsp;&nbsp;&nbsp;愿佛慈纳受

&nbsp;&nbsp;&nbsp;&nbsp;于时两足尊&nbsp;&nbsp;&nbsp;&nbsp;告彼大众言

&nbsp;&nbsp;&nbsp;&nbsp;汝忏恶业尽&nbsp;&nbsp;&nbsp;&nbsp;终无有苦报

&nbsp;&nbsp;&nbsp;&nbsp;剃发不受戒&nbsp;&nbsp;&nbsp;&nbsp;被服袈裟片

&nbsp;&nbsp;&nbsp;&nbsp;而作导师想&nbsp;&nbsp;&nbsp;&nbsp;于彼人中上

&nbsp;&nbsp;&nbsp;&nbsp;恶王障法眼&nbsp;&nbsp;&nbsp;&nbsp;贪痴打比丘

&nbsp;&nbsp;&nbsp;&nbsp;如出导师血&nbsp;&nbsp;&nbsp;&nbsp;当堕阿鼻狱

&nbsp;&nbsp;&nbsp;&nbsp;大众作是言&nbsp;&nbsp;&nbsp;&nbsp;我等护比丘

&nbsp;&nbsp;&nbsp;&nbsp;若有诸恶王&nbsp;&nbsp;&nbsp;&nbsp;恼诸声闻众

&nbsp;&nbsp;&nbsp;&nbsp;我等于诸事&nbsp;&nbsp;&nbsp;&nbsp;皆舍于彼国

&nbsp;&nbsp;&nbsp;&nbsp;其土有沙门&nbsp;&nbsp;&nbsp;&nbsp;令向于余处

&nbsp;&nbsp;&nbsp;&nbsp;毁坏彼诸国&nbsp;&nbsp;&nbsp;&nbsp;饥馑兵疫起

&nbsp;&nbsp;&nbsp;&nbsp;沙门所诣国&nbsp;&nbsp;&nbsp;&nbsp;我等亦诣彼

&nbsp;&nbsp;&nbsp;&nbsp;悉令得胜乐&nbsp;&nbsp;&nbsp;&nbsp;具足衣饮食

&nbsp;&nbsp;&nbsp;&nbsp;于彼炽法眼&nbsp;&nbsp;&nbsp;&nbsp;供养人中上

&nbsp;&nbsp;&nbsp;&nbsp;无余四天下&nbsp;&nbsp;&nbsp;&nbsp;悉变成七宝

&nbsp;&nbsp;&nbsp;&nbsp;复雨诸香华&nbsp;&nbsp;&nbsp;&nbsp;珍宝及衣服

&nbsp;&nbsp;&nbsp;&nbsp;歌舞妓乐等&nbsp;&nbsp;&nbsp;&nbsp;供养于导师

&nbsp;&nbsp;&nbsp;&nbsp;众生所见闻&nbsp;&nbsp;&nbsp;&nbsp;皆得充足乐

&nbsp;&nbsp;&nbsp;&nbsp;圣加令诸音&nbsp;&nbsp;&nbsp;&nbsp;尽变作佛声

&nbsp;&nbsp;&nbsp;&nbsp;说诸有为苦&nbsp;&nbsp;&nbsp;&nbsp;无常空无我

&nbsp;&nbsp;&nbsp;&nbsp;三世一切法&nbsp;&nbsp;&nbsp;&nbsp;悉空无所有

&nbsp;&nbsp;&nbsp;&nbsp;集散二俱空&nbsp;&nbsp;&nbsp;&nbsp;眼识二亦然

&nbsp;&nbsp;&nbsp;&nbsp;乃至心法界&nbsp;&nbsp;&nbsp;&nbsp;阴身等法空

&nbsp;&nbsp;&nbsp;&nbsp;如是知诸法&nbsp;&nbsp;&nbsp;&nbsp;则能救众生

&nbsp;&nbsp;&nbsp;&nbsp;若知三界空&nbsp;&nbsp;&nbsp;&nbsp;能解众生缚

&nbsp;&nbsp;&nbsp;&nbsp;诸有十二支&nbsp;&nbsp;&nbsp;&nbsp;一切皆性空

&nbsp;&nbsp;&nbsp;&nbsp;若昔于此法&nbsp;&nbsp;&nbsp;&nbsp;如是修习者

&nbsp;&nbsp;&nbsp;&nbsp;彼等闻诸声&nbsp;&nbsp;&nbsp;&nbsp;悉皆得于忍

&nbsp;&nbsp;&nbsp;&nbsp;智力无所畏&nbsp;&nbsp;&nbsp;&nbsp;得住菩提道

&nbsp;&nbsp;&nbsp;&nbsp;薄福诸众生&nbsp;&nbsp;&nbsp;&nbsp;得闻有为声

&nbsp;&nbsp;&nbsp;&nbsp;无量众精勤&nbsp;&nbsp;&nbsp;&nbsp;得入菩提行

&nbsp;&nbsp;&nbsp;&nbsp;檀戒忍精进&nbsp;&nbsp;&nbsp;&nbsp;禅定及智慧

&nbsp;&nbsp;&nbsp;&nbsp;佛土福庄严&nbsp;&nbsp;&nbsp;&nbsp;精进故令净

&nbsp;&nbsp;&nbsp;&nbsp;汝等当作佛&nbsp;&nbsp;&nbsp;&nbsp;到彼诸法岸

&nbsp;&nbsp;&nbsp;&nbsp;降魔及军众&nbsp;&nbsp;&nbsp;&nbsp;而降正法雨

&nbsp;&nbsp;&nbsp;&nbsp;无量众生界&nbsp;&nbsp;&nbsp;&nbsp;能与正法眼

&nbsp;&nbsp;&nbsp;&nbsp;汝等一切众&nbsp;&nbsp;&nbsp;&nbsp;速入安隐城

&nbsp;&nbsp;&nbsp;&nbsp;无量众闻声&nbsp;&nbsp;&nbsp;&nbsp;得趣大菩提

&nbsp;&nbsp;&nbsp;&nbsp;及得二乘道&nbsp;&nbsp;&nbsp;&nbsp;有得人天乐

&nbsp;&nbsp;&nbsp;&nbsp;有得至于果&nbsp;&nbsp;&nbsp;&nbsp;罗汉三摩提

&nbsp;&nbsp;&nbsp;&nbsp;如是恶众生&nbsp;&nbsp;&nbsp;&nbsp;得于柔软意

&nbsp;&nbsp;&nbsp;&nbsp;怖畏诸恶业&nbsp;&nbsp;&nbsp;&nbsp;安住慈善心