## 大方等大集经 第二卷

北凉天竺三藏昙无谶于姑臧译

### 陀罗尼自在王菩萨品第二之二

◎佛复告陀罗尼自在王菩萨。善男子。菩萨摩诃萨有八光明。以是八明能坏诸闇净菩萨行。何等为八。一者念光。二者意光。三者行光。四者法光。五者智光。六者实光。七者神通光。八者无碍智光。念光有八种。一者不失过去善法。二者作未来善。三者。闻法不忘。四者思惟实义。五者不为六尘所坏。六者忆持如守门人遮止恶法。为真善法守善法城门。七者不为邪法之所诳惑。八者能大增长纯善之法。是名念光八种。意光亦有八种。一者义意非字意。二者智慧意非识意。三者法意非人意。四者实意非虚意。五者菩萨意非声闻意。六者上意非下意。七者佛意非退意。八者怜愍意非害意。是名意光八种。行光亦有八种。一者法行。二者一切行。三者众生行。四者众生心行。五者十二因缘行。六者广说行。七者行行。八者一切佛法行。是名行光八种。法光亦有八种。一者世法光。二者出世法光。三者无漏法光。四者无为法光。五者解脱法光。六者心解脱法光。七者毕竟解脱法光。八者破无明慧法光。是名法光八种。智光亦有八种。一者八正智光。二者须陀洹智光。三者斯陀含智光。四者阿那含智光。五者阿罗汉智光。六者辟支佛智光。七者菩萨智光。八者正觉智光。是名智光八种。实光亦有八种。一者正定行。二者得须陀洹果。三者斯陀含果。四者阿那含果。五者阿罗汉果。六者辟支佛果。七者菩萨。八者佛菩提。是名实光八种。神通光亦有八种。一者眼光。能见正色。二者耳光。能闻正声。三者念光。能念过去阿僧祇劫所有众生。四者性光。为观性净众生之心。五者虚空光。以大神通光。遍到十方无量世界。六者方便光。具无漏智故。七者功德庄严光。为利益一切众生故。八者智慧庄严光。为坏一切众生疑心故。是名神通光八种。无碍智光亦有八种。一者智光。二者意光。三者慧光。四者佛光。五者正见光。六者净众生心光。七者解脱光。八者毕竟光。是名八无碍智光。尔时世尊欲重宣此义而说偈言

&nbsp;&nbsp;&nbsp;&nbsp;修集于念心&nbsp;&nbsp;&nbsp;&nbsp;不忘善恶业

&nbsp;&nbsp;&nbsp;&nbsp;乐闻赞诵经&nbsp;&nbsp;&nbsp;&nbsp;修集不放逸

&nbsp;&nbsp;&nbsp;&nbsp;能调伏诸根&nbsp;&nbsp;&nbsp;&nbsp;安住于寂静

&nbsp;&nbsp;&nbsp;&nbsp;增长于善法&nbsp;&nbsp;&nbsp;&nbsp;修集于念光

&nbsp;&nbsp;&nbsp;&nbsp;能遮止恶法&nbsp;&nbsp;&nbsp;&nbsp;犹善守门者

&nbsp;&nbsp;&nbsp;&nbsp;能守护法城&nbsp;&nbsp;&nbsp;&nbsp;不令四魔入

&nbsp;&nbsp;&nbsp;&nbsp;不随逐音声&nbsp;&nbsp;&nbsp;&nbsp;思惟真实义

&nbsp;&nbsp;&nbsp;&nbsp;亲近善知识&nbsp;&nbsp;&nbsp;&nbsp;喜乐如法住

&nbsp;&nbsp;&nbsp;&nbsp;其意无边上&nbsp;&nbsp;&nbsp;&nbsp;永断诸烦恼

&nbsp;&nbsp;&nbsp;&nbsp;邪法不能动&nbsp;&nbsp;&nbsp;&nbsp;恶世不生谤

&nbsp;&nbsp;&nbsp;&nbsp;诚心念菩提&nbsp;&nbsp;&nbsp;&nbsp;不说小乘心

&nbsp;&nbsp;&nbsp;&nbsp;常乐念上意&nbsp;&nbsp;&nbsp;&nbsp;为众破下意

&nbsp;&nbsp;&nbsp;&nbsp;不畏魔烦恼&nbsp;&nbsp;&nbsp;&nbsp;修集大慈悲

&nbsp;&nbsp;&nbsp;&nbsp;不念害众生&nbsp;&nbsp;&nbsp;&nbsp;其得大智光

&nbsp;&nbsp;&nbsp;&nbsp;能坏诸疑心&nbsp;&nbsp;&nbsp;&nbsp;解了甚深义

&nbsp;&nbsp;&nbsp;&nbsp;知真实方便&nbsp;&nbsp;&nbsp;&nbsp;修四无碍智

&nbsp;&nbsp;&nbsp;&nbsp;乐观十二缘&nbsp;&nbsp;&nbsp;&nbsp;众生之所因

&nbsp;&nbsp;&nbsp;&nbsp;知无作受者&nbsp;&nbsp;&nbsp;&nbsp;能修大光法

&nbsp;&nbsp;&nbsp;&nbsp;能知诸佛法&nbsp;&nbsp;&nbsp;&nbsp;行世出世行

&nbsp;&nbsp;&nbsp;&nbsp;能到十方土&nbsp;&nbsp;&nbsp;&nbsp;了知人天业

&nbsp;&nbsp;&nbsp;&nbsp;修集无上智&nbsp;&nbsp;&nbsp;&nbsp;说三归一乘

&nbsp;&nbsp;&nbsp;&nbsp;修集八正道&nbsp;&nbsp;&nbsp;&nbsp;为坏三世法

&nbsp;&nbsp;&nbsp;&nbsp;于有漏无漏&nbsp;&nbsp;&nbsp;&nbsp;如实而知之

&nbsp;&nbsp;&nbsp;&nbsp;能利益人天&nbsp;&nbsp;&nbsp;&nbsp;令断有漏法

&nbsp;&nbsp;&nbsp;&nbsp;不谬为无为&nbsp;&nbsp;&nbsp;&nbsp;真实而知之

&nbsp;&nbsp;&nbsp;&nbsp;寂静光无暗&nbsp;&nbsp;&nbsp;&nbsp;不著有为相

&nbsp;&nbsp;&nbsp;&nbsp;知结入出缘&nbsp;&nbsp;&nbsp;&nbsp;知众心性净

&nbsp;&nbsp;&nbsp;&nbsp;若有大乘定&nbsp;&nbsp;&nbsp;&nbsp;即知如是法

&nbsp;&nbsp;&nbsp;&nbsp;乐住无漏流&nbsp;&nbsp;&nbsp;&nbsp;了四沙门果

&nbsp;&nbsp;&nbsp;&nbsp;知菩提道行&nbsp;&nbsp;&nbsp;&nbsp;故修无碍智

&nbsp;&nbsp;&nbsp;&nbsp;破邪修实光&nbsp;&nbsp;&nbsp;&nbsp;入众无所畏

&nbsp;&nbsp;&nbsp;&nbsp;乐说真实义&nbsp;&nbsp;&nbsp;&nbsp;为破生死法

&nbsp;&nbsp;&nbsp;&nbsp;眼耳净无障&nbsp;&nbsp;&nbsp;&nbsp;能见闻色声

&nbsp;&nbsp;&nbsp;&nbsp;过去念不谬&nbsp;&nbsp;&nbsp;&nbsp;亦了知他心

&nbsp;&nbsp;&nbsp;&nbsp;到十方无碍&nbsp;&nbsp;&nbsp;&nbsp;知法如虚空

&nbsp;&nbsp;&nbsp;&nbsp;得无漏智慧&nbsp;&nbsp;&nbsp;&nbsp;为调诸众生

&nbsp;&nbsp;&nbsp;&nbsp;具功德智慧&nbsp;&nbsp;&nbsp;&nbsp;为利诸众生

&nbsp;&nbsp;&nbsp;&nbsp;于无量世中&nbsp;&nbsp;&nbsp;&nbsp;求是二庄严

&nbsp;&nbsp;&nbsp;&nbsp;乐受持净戒&nbsp;&nbsp;&nbsp;&nbsp;乐护于佛法

&nbsp;&nbsp;&nbsp;&nbsp;修集真实光&nbsp;&nbsp;&nbsp;&nbsp;为于如法住

&nbsp;&nbsp;&nbsp;&nbsp;我说无量光&nbsp;&nbsp;&nbsp;&nbsp;为令众生得

&nbsp;&nbsp;&nbsp;&nbsp;有信此经者&nbsp;&nbsp;&nbsp;&nbsp;即得此诸光

尔时世尊复告陀罗尼自在王菩萨。善男子。菩萨摩诃萨修集大悲有十六事。何等十六。一者菩萨摩诃萨见诸众生贪着我见。以我见故增长诸见。常为生死之所系缚。是故菩萨为此众生修大悲心。悲因缘故宣说法化。为坏众生如是妄见。二者见诸众生心怀颠倒。常见无常无常见常。苦见于乐乐见于苦。净见不净不净见净。我见无我无我见我。是故菩萨为此众生修集悲心悲因缘故宣说法要。为坏众生如是四倒。三者见诸众生心怀憍慢。实无有物而生物想。实无有事而生事想。以是因缘起七种慢。以是慢故增长恶法。是故菩萨于此众生修集悲心。悲因缘故宣说法要。破坏众生如是憍慢。四者见诸众生五盖所覆。以覆盖故。心多生疑不解深义。是故菩萨于此众生修集悲心。悲因缘故宣说法要。为坏众生如是五盖。五者见诸众生沈六入海。眼取色相。耳取声相。鼻取香相。舌取味相。身取触相。意取法相。是名为沈。是故菩萨于此众生修集悲心。悲因缘故宣说正法。为拔众生如是沉没。六者见诸众生有七种慢。一者慢。二者大慢。三者慢慢。四者我慢。五者增上慢。六者下慢。七者邪慢。菩萨摩诃萨。于下慢者。自言胜汝。于慢慢者。自言最胜我色胜乃至识胜。于增上慢者。菩萨语言。汝实非圣。不应便起圣人之想。为邪慢者。宣说正见。是故菩萨于此众生修集悲心。悲因缘故宣说正法。为断众生如是憍慢。七者见诸众生离于圣道。乐行世道恶道。是故菩萨于此众生修集悲心。悲因缘故宣说正法。为断众生世道恶道。八者见诸众生造恶道行。属无明爱妻息所系不得自在。是故菩萨于此众生修集悲心。悲因缘故宣说正法。为断众生如是系缚。出离恶道。九者见诸众生亲近恶友远离善友。其心甘乐造作恶业。是故菩萨于此众生修集悲心。悲因缘故宣说正法。为断众生如是恶业。远离恶友亲近善友。十者见诸众生造作悭贪。于无明爱心无厌足为施智慧。是故菩萨于此众生修集悲心。悲因缘故宣说正法。为断众生如是悭贪无明及爱。施与智慧。十一者见诸众生我见断见。为施众生十二因缘真智慧故。菩萨于此而生悲心。悲因缘故宣说正法。为断众生我见断见。施与十二因缘智故。十二者见诸众生行无明闇。我见众生见命见士夫见。别异见邪见着见。菩萨为施智光明故。于此众生而生悲心。悲因缘故宣说正法。为断众生如是所见。十三者见诸众生乐于生死。于五聚阴而生亲想。是故菩萨于此众生修集悲心。悲因缘故宣说正法。为断众生如是三有。十四者见诸众生为魔所缚。是故菩萨于此众生修集悲心。悲因缘故宣说正法。为坏众生如是魔网。十五者见诸众生甘乐快乐。而不能知真实乐因。是故菩萨于此众生修集悲心。悲因缘故宣说正法。示诸众生真实乐因。十六者见诸众生求涅槃门不能知处。是故菩萨于此众生修集悲心。悲因缘故宣说正法。为此众生开涅槃门。善男子。菩萨修悲。悉因如是十六因缘

善男子。一切众生有三十二不善之业。菩萨见已修集善业。为坏众生如是恶业。何等三十二。一者有诸众生无明睡眠。菩萨见已修集智慧。为悟众生如是睡眠。二者见诸众生下解下欲。菩萨见已修集上解上欲。为以大乘而教化之。三者有诸众生乐为非法。菩萨见已修集正法。为令众生于诸法中得大自在。四者有诸众生修集邪命。菩萨见已修于正命。为坏众生如是邪命。五者有诸众生入于邪林。菩萨见已修集正见。为令众生出邪林故。六者有诸众生乐为放逸。菩萨见已修不放逸。为令众生离放逸故。七者有诸众生乐为粗穬。菩萨见已修如法住。为坏众生如是粗穬。八者有诸众生悭贪吝惜。菩萨见已修一切施。为坏众生悭贪心故。九者有诸众生毁犯禁戒。菩萨见已修持净戒。为破众生毁禁心故。十者有诸众生心常嗔恨。菩萨见已修慈悲忍。为坏众生如是嗔恨。十一者有诸众生懒惰懈怠。菩萨见已修勤精进。为坏众生如是懈怠。十二者有诸众生其心狂乱。菩萨见已修集定心。为坏众生如是狂乱。十三者有诸众生邪智覆心。菩萨见已修集正智。为坏众生如是邪智。十四者有诸众生说义颠倒。菩萨见已思惟正义。为坏众生如是颠倒。十五者有诸众生乐造世行。菩萨见已修善方便。为坏众生乐世行故。十六者有诸众生系属烦恼。菩萨见已先自除断。为坏众生烦恼系缚。十七者有诸众生我见所缚。菩萨见已自除我见。为断众生如是我见。十八者有诸众生诸根不调。菩萨见已自调诸根。为调众生如是不调。十九者有诸众生。说言无作无有受者。菩萨见已宣说有作及有受者。为坏众生如是邪说。二十者有诸众生不知恩义。菩萨见已说知恩法。为坏众生如是不知恩义。二十一者有诸众生未得谓得。菩萨见已修集正法。为坏如是增上慢故。二十二者有诸众生恶口粗穬。菩萨见已修善。口语。为坏众生如是恶口。二十三者有诸众生贪无厌足。菩萨见已修集知足。为坏众生不知足故。二十四者有诸众生。不能恭敬父母师长。菩萨见已修不放逸。为令众生供养恭敬父母师长。二十五者有诸众生贫穷困苦。菩萨见已修集七财。为坏众生如是贫穷。二十六者有诸众生。常为四大毒蛇所病。菩萨见已修身念处。为令众生远离如是四大毒病。二十七者有诸众生行无明闇。菩萨见已修集智慧。为令众生然慧灯故。二十八者有诸众生乐三有狱。菩萨见已修出离道。为示众生知出离故。二十九者有诸众生常行左道。菩萨见已修集右道。为令众生舍左道故。三十者有诸众生贪着身命。菩萨见已于自身命修不贪着。为令众生舍贪着故。三十一者有诸众生。不能恭敬供养三宝。菩萨见已修集信心。为令众生信三宝故。三十二者有诸众生。实非世尊自谓世尊。菩萨见已修集六念。为令彼等知真实法故。善男子。是名众生三十二业。菩萨见已修治自业。成就具足一切善法坏诸恶业。劝诸众生令行善业。善男子。菩萨摩诃萨有无量业。何以故。众生烦恼有无量门。为闭众生烦恼门故。菩萨修集无量善业。善男子。如恒河沙等世界众生。悉住声闻辟支佛乘。欲比菩萨初发心业。百分千分不可为喻。何以故。二乘之人自为解脱观于烦恼。菩萨不尔。常为众生得解脱故观诸烦恼。善男子。菩萨摩诃萨所作诸业。于诸凡夫二乘业中最为殊胜。何以故。众生之业性是颠倒。二乘之业有边际故。菩萨之业无边无量。是故菩萨胜于一切声闻缘觉

尔时陀罗尼自在王菩萨闻是法已。心生欢喜踊跃无量。白佛言。世尊。甚奇甚特。快说如是不可思议。如来于此已说菩萨璎珞庄严。菩萨光明。菩萨大悲。菩萨善业。唯愿宣说。云何如来观诸众生起于大悲。云何名悲。悲有何行。有何相貌。何因缘起。云何名佛业。佛业有何行。有何相貌。有何因缘起。善哉世尊。一切知见。唯愿广说如来之业。佛言。善哉善哉。善男子。汝今谛听善思念之。吾当为汝分别解说。善男子。一切如来所有大悲不出不行。何以故。常不变故。无量劫中修集得故。是故大悲不行不转。不修不舍亦能为于一切众生。善男子。一切诸佛所有大悲。无量无边其心平等。从久远来。无量舌力不能宣说。善男子。如来世尊。未尝远离如是大悲。无上菩提及与大悲。如是二法等无差别。如来所得无上菩提无根无住。根名我见。住名四颠倒。如来世尊知根知住。是故菩提无根无住。一切众生皆悉无有无根无住。欲施众生无根无住起大悲心。如来于此欲令知故演说正法。善男子。夫菩提者清净寂静。云行为净。云何寂静。净名为内。寂静名外。内名眼空。空名无我。无有我所。何以故。性是一故。乃至意亦如是。何以故。性是一故知眼空已。不着于色不着色心。是名寂静。乃至意法亦复如是。一切众生不知菩提清净寂静。如来于此而起大悲。演说正法为令知故。善男子。一切众生心性本净。性本净者。烦恼诸结不能染着。犹若虚空不可沾污。心性空性等无有二。众生不知心性净故。为欲烦恼之所系缚。如来于此而起大悲。演说正法欲令知故。善男子。夫菩提者不取不舍。云何不取。如来不见一切诸法此岸彼岸。何以故。一切诸法离此彼故。如来世尊如实知之。是名不取。云何不舍。一切众生不知法界。如来教令了了知故。是名不舍。如来于此而起大悲。演说正法为令众生知是二法。善男子。夫菩提者无想无缘。云何无想。不见眼识乃至意识。不见色相乃至法相。于是法中不知不见故无取着。是名无缘。无想无缘是名圣行。云何圣行。所谓不行三界之行。善男子。如是不行名为圣行。一切圣人不行于行。众生不行如是圣行。如来于此而起大悲。演说正法欲令知故。善男子。夫菩提者非是三世。非三世者名为三等。过去意未来识现在贪。是名三分。以能了了知三分故。意识及贪无有住处。以是义故。不念过去不求未来不爱现在。若见三世悉平等者。是名正见。如来为令一切众生得如是等平等正见。而起大悲演说正法。善男子。夫菩提者。无身无为非眼识界。乃至非意识界。是名无身。不生不灭不尽不住无有三相。是为无为。善男子。一切法性是名无性。若无性者则无有二。是故菩提无身无为。一切众生不知菩提无身无为。如来为令了了知故。而起大悲演说正法

善男子。夫菩提者。无有分别无有句义。云何分别。云何句义。无所住者名无分别。字不摄故名无句义。非有二故名无分别。不入法界名无句义。无动摇故名无分别。不变易故名无句义。不可说故名无句义。空故名无分别。无觉观故名无分别。无相故名无句义。不发故名无分别。无愿故名无句义。知众生界同于虚空。名无分别。无众生界名无句义。不生故名无分别。无宅故名无句义。不灭故名无分别。无为故名无句义。不行故名无分别。平等故名无句义。知平等故名无分别。寂静故名无句义。众生不知如是等义。如来为令了了知故。而起大悲演说正法。善男子。夫菩提者。不可以身得。不可以心得。何以故。身心如幻故。若能了知身心真实。是名菩提。为流布故名为菩提。而其性相实不可说。善男子。夫菩提者。不可说身不可说心。不可说法不可说非法。不可说有不可说无。不可说实不可说空。何以故。性不可说故。菩提者无有住处。不可宣说。犹如虚空。为真实知一切诸法。不可宣说。字中无法法中无字。为流布故。故可宣说。一切凡夫不知真实。是故如来于此众生而起大悲。演说正法为令知故。善男子。夫菩提者无取无缘。云何无取。云何无缘。知眼真实名为无取。知眼无境名为无缘。乃至知意真实名为无取。知意无境名为无缘。如来世尊以如是义。知于菩提无取着故名为无取。无屋宅故名为无缘。眼识不住于彼色中名无屋宅。乃至意识亦复如是。一切众生心无住处。如来世尊。如实而知心无住处。无住处者有四种。色受想行。于是四法心无所住。是名心无住处。是故名为一切诸法悉无住处。如来世尊如实知之。一切凡夫不能知故。如来于此而起大悲演说正法。善男子。夫菩提者名之为空。而菩提中无有空相。是故名空。一切法空菩提亦尔。如来世尊。真实能知如是之空。是故如来名为知空。诸佛名觉。一切诸法而不觉知。空中之空亦能了知。无上菩提空及菩提即是一如。空与菩提是一非二。离空菩提别有法者可得说二。以无二故名之为空。无名字故名之为空。无相貌故名之为空无威仪故名之为空。无修行故名之为空。无言说故名之为空。善男子。第一义者谓无诸法。云何说空。善男子。譬如虚空无言无说。无言无说故。故名虚空。无言说中无有言说是名为空。一切诸法亦复如是。无名字法说为名字。如是名字亦无住处。若名无住处。名下之法亦复如是。如来真实知如是法不生不灭。以真知故名得解脱本无系缚。云何说言名得解脱。是故如来无缚无解。如是等法一切凡夫不能知见。如来于此而起大悲。演说正法为令知故。善男子。夫菩提者同于虚空。虚空之性不平不下菩提亦尔。若法无性不可说言有平有下。如来世尊。知一切法无平无下。乃至微尘不作平下。若法有性即如实智。如实智者。知一切法本无今有已有还无。出时灭时无所系属。从缘而出从缘而灭。以是义故名之为道。断是道故名为菩提。凡夫众生不知如是真实道故。如来于此而起大悲。宣说正法为令知故。善男子。夫菩提者名真实句。真实句者即是菩提色亦如是如是二句等无差别。受想行识地水火风。眼界色界眼识界。乃至意界法界意识界。亦复如是。名法流布。真实觉知如是阴入界法无有颠倒。不颠倒者。知过去法不生不灭。未来之法不生不灭。现在之法亦不生不灭。如是知已。名不颠倒名真实句。真实句者。如一法一切法亦如是如一切法一法亦如是。是真实句凡夫不知如来于此而起大悲。演说正法为令知故

善男子。夫菩提者非内非外。云何为内。云何为外。非内者无所造作。非外者无所觉知。内者谓作外者谓相。菩提之体非作非相。是故名为非内非外。又非内者非身口意业。非外者非三业缘非内者无相解脱门。非外者空解脱门。如是等义凡夫不知。如来于此而起大悲。演说正法为令知故。善男子。夫菩提者无漏无取。云何无漏。云何无取。无漏者远离四流。四流者欲流有流无明流见流。无取者远离四取。四取者欲取有取见取戒取。而诸众生无明所覆行于四取。以渴爱故作我我所。如来了知我取根本。是故我净。我净故能净众生。我净者。则不觉知一切诸法。亦不思惟一切非法。不起无明。不起无明因缘故。不起十二因缘有。十二因缘有不起故则不生。不生故入决定聚。入决定聚者名为了义。了义者名第一义。第一义者名无众生。无众生义者名不可说。不可说义者即十二因缘义。十二因缘义者即是法义。法义者即是如来。以是义故我经中说。若有得见十二因缘则为见法。见法者为见如来。见如来者即无所见所见是邪。夫邪见者谓想数法。如来无想亦无想数。以是义故见如来者为无所见。若见如来无想无作无知无觉。是名真实见于如来。如来亦尔。觉知一切诸法平等。如法界无取。一切凡夫不能觉知。如来于此而起大悲。演说正法为令知故。善男子。夫菩提者。清净寂静先明无诤。云何为净。云何寂静。云何光明。云何无诤。不杂烦恼名之为净。空解脱门名之寂静。无相无愿名为光明。无生无灭名为无诤。又无生者名之为净。无灭者名为寂静。无取者名光明。不出者名无诤。性名为净。无诸烦恼名为寂静光明无诤。法界名净。真实之性名曰寂静光明无诤。虚空之性名之曰净。无分别法界。名曰寂静光明无诤。内外清净名之为净。于内外法不取不着。名为寂静光明无诤。真知五阴名之为净。真实知界名为寂静光明。远离诸入名为无诤。见过去尽名之为净。见未来不生名为寂静。见现在法住于法界无有动转。名光明无诤。清净寂静光明无诤。如是四法等入一界一法一句。如是三法即是涅槃。远烦恼故名之为净。毕竟净故名曰寂静。无闇冥故名曰光明。不可说故名为无诤。以是故言释迦如来默无所说。善男子。夫菩提者即是虚空。虚空者名之为法。如法众生亦尔。如众生福田亦尔。如福田涅槃亦尔。以是义故。一切诸法同于涅槃。如来能觉如是法界。是故名佛。修集具足清净寂静光明无诤。如是四句名之为佛。如来能知善方便故。初得菩提默然而住。无所宣说待梵王请。尔时尸弃梵王与六万八千诸梵天人来至我所。头面作礼合掌而言。唯愿如来。为诸众生转正法轮。而说偈曰

&nbsp;&nbsp;&nbsp;&nbsp;如来法离净寂静&nbsp;&nbsp;&nbsp;&nbsp;大光无碍无有诤

&nbsp;&nbsp;&nbsp;&nbsp;无字无声亦无说&nbsp;&nbsp;&nbsp;&nbsp;真实觉知如法界

&nbsp;&nbsp;&nbsp;&nbsp;佛为众生无量劫&nbsp;&nbsp;&nbsp;&nbsp;苦行受持世间戒

&nbsp;&nbsp;&nbsp;&nbsp;为悟无明睡众生&nbsp;&nbsp;&nbsp;&nbsp;久行放逸迷实义

&nbsp;&nbsp;&nbsp;&nbsp;又此会中无量众&nbsp;&nbsp;&nbsp;&nbsp;于无量佛积善根

&nbsp;&nbsp;&nbsp;&nbsp;能解甚深真实义&nbsp;&nbsp;&nbsp;&nbsp;唯愿转于无上轮

&nbsp;&nbsp;&nbsp;&nbsp;此众已调一切魔&nbsp;&nbsp;&nbsp;&nbsp;欲令开阐甘露门

&nbsp;&nbsp;&nbsp;&nbsp;如来号为真导师&nbsp;&nbsp;&nbsp;&nbsp;示闇众生无上道

&nbsp;&nbsp;&nbsp;&nbsp;如来虽有大慈悲&nbsp;&nbsp;&nbsp;&nbsp;怜愍众生如一子

&nbsp;&nbsp;&nbsp;&nbsp;我今劝请法应尔&nbsp;&nbsp;&nbsp;&nbsp;愿转无上正法轮

&nbsp;&nbsp;&nbsp;&nbsp;如往三佛转法轮&nbsp;&nbsp;&nbsp;&nbsp;唯愿如来亦复尔

&nbsp;&nbsp;&nbsp;&nbsp;毕竟导师无退转&nbsp;&nbsp;&nbsp;&nbsp;示暗众生一真道

&nbsp;&nbsp;&nbsp;&nbsp;如雨润长诸草木&nbsp;&nbsp;&nbsp;&nbsp;令诸众生除热渴

&nbsp;&nbsp;&nbsp;&nbsp;佛施法雨于众生&nbsp;&nbsp;&nbsp;&nbsp;为得无上无异果

&nbsp;&nbsp;&nbsp;&nbsp;如来初生发誓言&nbsp;&nbsp;&nbsp;&nbsp;我当救彼苦众生

&nbsp;&nbsp;&nbsp;&nbsp;众生渴仰甘露味&nbsp;&nbsp;&nbsp;&nbsp;愿大施主施法雨

尔时世尊既受请已。往波罗奈鹿野林中仙人住处。转正法轮。如是法轮。诸天魔梵及余沙门。婆罗门等所不能转。尔时世尊说四谛时。憍陈如比丘得法眼净。其声遍闻三千大千世界。尔时世尊说优陀那

&nbsp;&nbsp;&nbsp;&nbsp;甚深之义不可说&nbsp;&nbsp;&nbsp;&nbsp;第一实义无声字

&nbsp;&nbsp;&nbsp;&nbsp;憍陈比丘于诸法&nbsp;&nbsp;&nbsp;&nbsp;获得真实之知见

&nbsp;&nbsp;&nbsp;&nbsp;即是我往无量世&nbsp;&nbsp;&nbsp;&nbsp;所得菩提今已得

如来转是正法轮时。无量众生悉得调伏。示现如是大悲神通。众生见已。阿僧祇人发阿耨多罗三藐三菩提心。善男子。如来如是十六大悲。悉为众生而修起之。如来以是悲因缘故。为一一众生。于恒河沙劫大地狱中。受诸苦恼心不悔退。而其悲心亦无损减。以是义故如来大悲不可思议。善男子。声闻人悲犹如画皮。菩萨大悲犹如破肉。如来大悲破骨彻髓。声闻之悲赞佛所知。菩萨大悲劝他令行。如来大悲授人阿耨多罗三藐三菩提记。声闻悲心为慈因缘。菩萨大悲为调众生。如来大悲为毕竟度。声闻悲心因粗苦生。菩萨大悲因离苦生。如来大悲因断一切因缘而生。善男子。如来修集如是大悲。若为一人住经一劫百劫千劫万劫。至无量劫终不毕竟入于涅槃。善男子。如来大悲成就如是无量功德◎。善男子。乃往过去无量无边阿僧祇劫。时世有佛号栴檀窟。界名大香劫名上香。尔时世尊于三百三十二万劫中。常以正法教诸声闻。时佛身上一一毛孔所出香气。遍满三千大千世界。尔时此界无有臭秽名。所有草木山河之属悉栴檀香。众生身香亦复如是。一切无有身口意恶。诸佛弟子闻此香已即得四禅。尔时乃有一万诸佛。次第兴世皆同一号。号栴檀窟。是故彼劫名曰上香。尔时如来作佛事已欲入涅槃。观诸众生谁未调者我当调之。尔时如来以净天眼。见有一人在非有想非无想处。已于先佛种下上善根。定当因佛而得度脱。非因声闻得解脱也。寿过八万四千劫已。乃当下生来受五欲。当得闻于大乘经典。发阿耨多罗三藐三菩提心安住不退。尔时世尊以大悲故起大方便。告诸比丘。我涅槃时到。作是言已即便入于不悔三昧。示诸众生令知涅槃。既知如来入涅槃已。令诸大众广设供养。正法住世满足六十八万四千岁。当尔之时佛诸弟子。乃至无有一人于正法所作邪法想。尔时世尊以定力故。八万四千劫隐密此身不令众见。过是劫已。彼人即下生于人中大长者家。经八十年彼佛即从三昧而起诣长者家。其家大小悉无见者。唯是童子独得见之。尔时世尊为令彼人于五欲中心生厌离。而为说法。彼人闻已。即得不退阿耨多罗三藐三菩提心。如来知已即为授记。善男子。汝于来世过七万二千阿僧祇百千劫。当得成于阿耨多罗三藐三菩提。号曰宝上。如是音声余无闻者。唯有一万二千诸天同得闻之。闻已悉发阿耨多罗三藐三菩提心。俱作是言。愿彼宝上成佛之时。我等当于是佛法中。咨受正法而为弟子。尔时如来知是事已复与授记。宝上如来成作佛时。汝等当作受法弟子。彼佛亦当授汝阿耨多罗三藐三菩提记。时栴檀窟佛授彼记已。尔乃毕竟入于涅槃。一切诸天大设供养。善男子。如来具足如是大悲。非诸声闻缘觉所知。善男子。尔时彼佛不断佛种。若有众生供养三宝亦复如是。佛说如是大悲功德时。此会众中有三恒沙等众生发阿耨多罗三藐三菩提心。半会大众得成于忍。半中之半得具如是十六大悲。其余半半得佛法忍。尔时一切诸天世人闻法欢喜。同声赞叹。善哉善哉◎。甚奇甚特。快说如是大悲法门