## 大方等大集经 第十二卷

北凉天竺三藏昙无谶译

### 无言菩萨品第六

尔时世尊。故在欲色二界中间大宝坊中。与诸大众围绕说法。时王舍城师子将军家产一子。当其生时。虚空之中多有诸天作如是言。童子。当应念法思惟于法。凡所发言莫说世事。常当颁宣出世之法。常当守口慎言少语。莫于世事起诸觉观。当依于义莫依文字。尔时童子闻是语已。不复涕泣无婴儿相。乃至七日色貌和悦。见人欢喜目未曾眴。是时有人语其父母。是儿不祥不应畜养。何以故。喑无声故。父母答言。是儿虽复喑不出声。然其身根具足无缺。当知是儿必有福德。非是不祥薄福之人。因为立字字曰无言。时无言童子渐渐长大如八岁儿。所游方面人所乐见。随有说法转法轮处。乐往听受口无所宣。尔时无言童子。以佛神力与其父母眷属宗亲往宝坊所。到已见佛心生欢喜。礼敬供养右绕三匝。合掌而立。并见十方诸来菩萨生大喜心。尔时舍利弗白佛言。世尊。师子将军所生之子。身根具足而不能语。是何恶业因缘所致。佛告舍利弗。汝今不应作如是语轻是童子。何以故。是人即是大菩萨也。已于无量无边佛所种诸善根。不退转于菩提之道。是儿生时。多有诸天来诫敕之。善哉童子。当念正法思惟正法。无得宣说世间之事。常当颁宣出世之义。常当守口慎言少语。莫于世事起诸觉观。当依于义莫依文字。舍利弗。如是童子从天教诲。是故无语默然思惟获得四禅。舍利弗。无言菩萨示如是身。则能调伏无量众生。是故默然无所宣说。舍利弗。我今说是大集经典。无言菩萨。当于此中能大利益无量众生。时无言菩萨。以己愿力神通道力。令诸天龙夜叉乾闼婆阿修罗迦楼罗紧那罗摩睺罗伽。比丘比丘尼优婆塞优婆夷。各自见其右手之中有大莲华犹如车轮。色香具足微妙第一人所乐见。一一华台有一菩萨结加趺坐。三十二相八十种好庄严其身。尔时无言菩萨现如是等大神通已。低头合掌作如是言。南无佛陀。南无佛陀。诸莲花台中一切菩萨。亦复如是同作是言。南无佛陀。南无佛陀。发是言已。十恒河沙等世界大地六种震动。虚空诸天以妙香华种种伎乐供养于佛。尔时无言以佛神力及己愿力。与诸菩萨踊在虚空高七多罗树。正向于佛而说偈言

&nbsp;&nbsp;&nbsp;&nbsp;如来无色示现色&nbsp;&nbsp;&nbsp;&nbsp;亦复于色无染着

&nbsp;&nbsp;&nbsp;&nbsp;若有众生入佛法&nbsp;&nbsp;&nbsp;&nbsp;云何当知真实色

&nbsp;&nbsp;&nbsp;&nbsp;非色聚中有如来&nbsp;&nbsp;&nbsp;&nbsp;亦不离色有如来

&nbsp;&nbsp;&nbsp;&nbsp;如来已离诸色聚&nbsp;&nbsp;&nbsp;&nbsp;哀愍众生故示色

&nbsp;&nbsp;&nbsp;&nbsp;如来哀愍众生故&nbsp;&nbsp;&nbsp;&nbsp;以诸相好庄严色

&nbsp;&nbsp;&nbsp;&nbsp;实无色相为众说&nbsp;&nbsp;&nbsp;&nbsp;是故如来难思议

&nbsp;&nbsp;&nbsp;&nbsp;如来正法无文字&nbsp;&nbsp;&nbsp;&nbsp;离文字已无有声

&nbsp;&nbsp;&nbsp;&nbsp;无有文字无可说&nbsp;&nbsp;&nbsp;&nbsp;甚深寂静无有觉

&nbsp;&nbsp;&nbsp;&nbsp;如佛先在菩提树&nbsp;&nbsp;&nbsp;&nbsp;所觉诸法亦如是

&nbsp;&nbsp;&nbsp;&nbsp;此法无字无音声&nbsp;&nbsp;&nbsp;&nbsp;亦无造作无可说

&nbsp;&nbsp;&nbsp;&nbsp;如是诸法无相貌&nbsp;&nbsp;&nbsp;&nbsp;亦以远离一切相

&nbsp;&nbsp;&nbsp;&nbsp;一切诸法若无相&nbsp;&nbsp;&nbsp;&nbsp;如来云何而演说

&nbsp;&nbsp;&nbsp;&nbsp;如来具足大慈悲&nbsp;&nbsp;&nbsp;&nbsp;是故怜愍为利益

&nbsp;&nbsp;&nbsp;&nbsp;不可说法而演说&nbsp;&nbsp;&nbsp;&nbsp;亦知真实不可说

&nbsp;&nbsp;&nbsp;&nbsp;如来了知不可说&nbsp;&nbsp;&nbsp;&nbsp;亦知音声性空寂

&nbsp;&nbsp;&nbsp;&nbsp;真实了知一切义&nbsp;&nbsp;&nbsp;&nbsp;是故名佛真实觉

&nbsp;&nbsp;&nbsp;&nbsp;所说之法名世谛&nbsp;&nbsp;&nbsp;&nbsp;如来真实觉知之

&nbsp;&nbsp;&nbsp;&nbsp;世谛不出无有性&nbsp;&nbsp;&nbsp;&nbsp;不可造作无有期

&nbsp;&nbsp;&nbsp;&nbsp;真实无有色相貌&nbsp;&nbsp;&nbsp;&nbsp;为众故示种种色

&nbsp;&nbsp;&nbsp;&nbsp;知法无法无上尊&nbsp;&nbsp;&nbsp;&nbsp;为众生故而演说

&nbsp;&nbsp;&nbsp;&nbsp;我初生时受天语&nbsp;&nbsp;&nbsp;&nbsp;是故默然无所说

&nbsp;&nbsp;&nbsp;&nbsp;至心念法思惟法&nbsp;&nbsp;&nbsp;&nbsp;是故不见色与声

&nbsp;&nbsp;&nbsp;&nbsp;若得入于深法界&nbsp;&nbsp;&nbsp;&nbsp;尔时则无色声等

&nbsp;&nbsp;&nbsp;&nbsp;若能远离于心业&nbsp;&nbsp;&nbsp;&nbsp;即得远离于口业

&nbsp;&nbsp;&nbsp;&nbsp;无有言说即是语&nbsp;&nbsp;&nbsp;&nbsp;虽复言说亦无语

&nbsp;&nbsp;&nbsp;&nbsp;语亦非作亦非说&nbsp;&nbsp;&nbsp;&nbsp;言语本性寂静故

&nbsp;&nbsp;&nbsp;&nbsp;我今至心念菩提&nbsp;&nbsp;&nbsp;&nbsp;亦复至心修其道

&nbsp;&nbsp;&nbsp;&nbsp;我今说是无上语&nbsp;&nbsp;&nbsp;&nbsp;亦当定得真实道

&nbsp;&nbsp;&nbsp;&nbsp;我心不得菩提道&nbsp;&nbsp;&nbsp;&nbsp;口及口行亦不得

&nbsp;&nbsp;&nbsp;&nbsp;无上菩提即是空&nbsp;&nbsp;&nbsp;&nbsp;其性本来常寂静

&nbsp;&nbsp;&nbsp;&nbsp;如菩提性声亦尔&nbsp;&nbsp;&nbsp;&nbsp;不见不取法性故

&nbsp;&nbsp;&nbsp;&nbsp;我声如是不可见&nbsp;&nbsp;&nbsp;&nbsp;所求菩提亦如是

&nbsp;&nbsp;&nbsp;&nbsp;为菩提故有修行&nbsp;&nbsp;&nbsp;&nbsp;是行亦无所至处

&nbsp;&nbsp;&nbsp;&nbsp;是行如是无至处&nbsp;&nbsp;&nbsp;&nbsp;是故菩提处非处

&nbsp;&nbsp;&nbsp;&nbsp;六波罗蜜如菩提&nbsp;&nbsp;&nbsp;&nbsp;一切善法亦如是

&nbsp;&nbsp;&nbsp;&nbsp;一切语言无语言&nbsp;&nbsp;&nbsp;&nbsp;于无语中能说语

&nbsp;&nbsp;&nbsp;&nbsp;若有惠施妙音声&nbsp;&nbsp;&nbsp;&nbsp;惠施之主及财物

&nbsp;&nbsp;&nbsp;&nbsp;如是等施即菩提&nbsp;&nbsp;&nbsp;&nbsp;一切皆悉不可说

&nbsp;&nbsp;&nbsp;&nbsp;若是布施可口说&nbsp;&nbsp;&nbsp;&nbsp;菩提体亦应可说

&nbsp;&nbsp;&nbsp;&nbsp;菩提之性如虚空&nbsp;&nbsp;&nbsp;&nbsp;一切音声亦如是

&nbsp;&nbsp;&nbsp;&nbsp;若有心能真实知&nbsp;&nbsp;&nbsp;&nbsp;知已亦能宣说声

&nbsp;&nbsp;&nbsp;&nbsp;随知是声而处灭&nbsp;&nbsp;&nbsp;&nbsp;即是菩提真实相

&nbsp;&nbsp;&nbsp;&nbsp;若能远身口意业&nbsp;&nbsp;&nbsp;&nbsp;一切烦恼亦复然

&nbsp;&nbsp;&nbsp;&nbsp;即是一切波罗蜜&nbsp;&nbsp;&nbsp;&nbsp;如来所说实法性

&nbsp;&nbsp;&nbsp;&nbsp;惠施不在菩提中&nbsp;&nbsp;&nbsp;&nbsp;菩提不在惠施中

&nbsp;&nbsp;&nbsp;&nbsp;如是二法即音声&nbsp;&nbsp;&nbsp;&nbsp;亦无所住无至处

&nbsp;&nbsp;&nbsp;&nbsp;若有能知如是等&nbsp;&nbsp;&nbsp;&nbsp;即是真实大菩萨

&nbsp;&nbsp;&nbsp;&nbsp;若于施时不生慢&nbsp;&nbsp;&nbsp;&nbsp;即是无上大施主

&nbsp;&nbsp;&nbsp;&nbsp;护持禁戒即是声&nbsp;&nbsp;&nbsp;&nbsp;无有形色无至处

&nbsp;&nbsp;&nbsp;&nbsp;诸法不生及不灭&nbsp;&nbsp;&nbsp;&nbsp;即是无上持戒相

&nbsp;&nbsp;&nbsp;&nbsp;如是禁戒无能作&nbsp;&nbsp;&nbsp;&nbsp;亦复无身口意业

&nbsp;&nbsp;&nbsp;&nbsp;若不出灭不造作&nbsp;&nbsp;&nbsp;&nbsp;云何可说是禁戒

&nbsp;&nbsp;&nbsp;&nbsp;为流布故出音声&nbsp;&nbsp;&nbsp;&nbsp;众生立名名禁戒

&nbsp;&nbsp;&nbsp;&nbsp;如诸禁戒声亦尔&nbsp;&nbsp;&nbsp;&nbsp;如是二法俱无漏

&nbsp;&nbsp;&nbsp;&nbsp;口之所说为戒故&nbsp;&nbsp;&nbsp;&nbsp;而说种种诸庄严

&nbsp;&nbsp;&nbsp;&nbsp;音声实无诸庄严&nbsp;&nbsp;&nbsp;&nbsp;真实知之无所有

&nbsp;&nbsp;&nbsp;&nbsp;身业口业及心业&nbsp;&nbsp;&nbsp;&nbsp;能回此戒向菩提

&nbsp;&nbsp;&nbsp;&nbsp;禁戒音声及菩提&nbsp;&nbsp;&nbsp;&nbsp;如是二法如虚空

&nbsp;&nbsp;&nbsp;&nbsp;若有能作如是知&nbsp;&nbsp;&nbsp;&nbsp;是人即行戒行处

&nbsp;&nbsp;&nbsp;&nbsp;即能得到戒彼岸&nbsp;&nbsp;&nbsp;&nbsp;彼处甚深难得见

&nbsp;&nbsp;&nbsp;&nbsp;说忍音声即是空&nbsp;&nbsp;&nbsp;&nbsp;空性无处无造作

&nbsp;&nbsp;&nbsp;&nbsp;忍辱与空是二法&nbsp;&nbsp;&nbsp;&nbsp;无有差别如虚空

&nbsp;&nbsp;&nbsp;&nbsp;忍辱之声非色作&nbsp;&nbsp;&nbsp;&nbsp;不可睹见无处所

&nbsp;&nbsp;&nbsp;&nbsp;若有修集平等心&nbsp;&nbsp;&nbsp;&nbsp;即是忍之真实相

&nbsp;&nbsp;&nbsp;&nbsp;忍辱虽复念念灭&nbsp;&nbsp;&nbsp;&nbsp;而与色身常共行

&nbsp;&nbsp;&nbsp;&nbsp;一切文字皆无漏&nbsp;&nbsp;&nbsp;&nbsp;众生立名名忍辱

&nbsp;&nbsp;&nbsp;&nbsp;若有能调身口意&nbsp;&nbsp;&nbsp;&nbsp;即是无上之忍辱

&nbsp;&nbsp;&nbsp;&nbsp;若有能忍忍辱者&nbsp;&nbsp;&nbsp;&nbsp;是亦即是无上忍

&nbsp;&nbsp;&nbsp;&nbsp;若有众生碎其身&nbsp;&nbsp;&nbsp;&nbsp;节节坏末如胡麻

&nbsp;&nbsp;&nbsp;&nbsp;观身犹如干草木&nbsp;&nbsp;&nbsp;&nbsp;是则名之为身忍

&nbsp;&nbsp;&nbsp;&nbsp;若闻恶口骂詈时&nbsp;&nbsp;&nbsp;&nbsp;其心不动如法住

&nbsp;&nbsp;&nbsp;&nbsp;观察音声如虚空&nbsp;&nbsp;&nbsp;&nbsp;即是无上之口忍

&nbsp;&nbsp;&nbsp;&nbsp;若能通达烦恼因&nbsp;&nbsp;&nbsp;&nbsp;远离一切诸烦恼

&nbsp;&nbsp;&nbsp;&nbsp;是则名之为心忍&nbsp;&nbsp;&nbsp;&nbsp;不为一切烦恼污

&nbsp;&nbsp;&nbsp;&nbsp;如忍即是菩提性&nbsp;&nbsp;&nbsp;&nbsp;身口意业亦如是

&nbsp;&nbsp;&nbsp;&nbsp;若能回是向菩提&nbsp;&nbsp;&nbsp;&nbsp;是则名为得菩提

&nbsp;&nbsp;&nbsp;&nbsp;若有众生勤精进&nbsp;&nbsp;&nbsp;&nbsp;上中下等及粗细

&nbsp;&nbsp;&nbsp;&nbsp;于无量劫修集之&nbsp;&nbsp;&nbsp;&nbsp;无所获得无毕竟

&nbsp;&nbsp;&nbsp;&nbsp;若不获得精进者&nbsp;&nbsp;&nbsp;&nbsp;是故菩提名无得

&nbsp;&nbsp;&nbsp;&nbsp;若能不得一切法&nbsp;&nbsp;&nbsp;&nbsp;即是无上勤精进

&nbsp;&nbsp;&nbsp;&nbsp;若有如是精进者&nbsp;&nbsp;&nbsp;&nbsp;不增不减如虚空

&nbsp;&nbsp;&nbsp;&nbsp;如是即是大菩萨&nbsp;&nbsp;&nbsp;&nbsp;勤行精进无所畏

&nbsp;&nbsp;&nbsp;&nbsp;一切诸禅无有聚&nbsp;&nbsp;&nbsp;&nbsp;无有造作无至处

&nbsp;&nbsp;&nbsp;&nbsp;若有思惟一切法&nbsp;&nbsp;&nbsp;&nbsp;即是真禅波罗蜜

&nbsp;&nbsp;&nbsp;&nbsp;远离一切诸恶色&nbsp;&nbsp;&nbsp;&nbsp;恶身恶口亦复然

&nbsp;&nbsp;&nbsp;&nbsp;能焦一切诸烦恼&nbsp;&nbsp;&nbsp;&nbsp;即是真禅波罗蜜

&nbsp;&nbsp;&nbsp;&nbsp;若能观心真实性&nbsp;&nbsp;&nbsp;&nbsp;一切法中亦不见

&nbsp;&nbsp;&nbsp;&nbsp;若能无心远离心&nbsp;&nbsp;&nbsp;&nbsp;即是真禅波罗蜜

&nbsp;&nbsp;&nbsp;&nbsp;若能观心及菩提&nbsp;&nbsp;&nbsp;&nbsp;即是无上真实见

&nbsp;&nbsp;&nbsp;&nbsp;若有如是真实见&nbsp;&nbsp;&nbsp;&nbsp;获得菩提不为难

&nbsp;&nbsp;&nbsp;&nbsp;若能知见无文字&nbsp;&nbsp;&nbsp;&nbsp;一切诸法无生灭

&nbsp;&nbsp;&nbsp;&nbsp;若作如是观见者&nbsp;&nbsp;&nbsp;&nbsp;是即名为大智慧

&nbsp;&nbsp;&nbsp;&nbsp;虽复口说于智慧&nbsp;&nbsp;&nbsp;&nbsp;智慧亦不住口声

&nbsp;&nbsp;&nbsp;&nbsp;若知口声实无声&nbsp;&nbsp;&nbsp;&nbsp;即是智慧之真性

&nbsp;&nbsp;&nbsp;&nbsp;若法无有此彼住&nbsp;&nbsp;&nbsp;&nbsp;中间亦复无住处

&nbsp;&nbsp;&nbsp;&nbsp;一切法性无住处&nbsp;&nbsp;&nbsp;&nbsp;即是无上大智慧

&nbsp;&nbsp;&nbsp;&nbsp;无有文字无有行&nbsp;&nbsp;&nbsp;&nbsp;无有相貌无有性

&nbsp;&nbsp;&nbsp;&nbsp;无有取舍等二相&nbsp;&nbsp;&nbsp;&nbsp;是名无上大智者

&nbsp;&nbsp;&nbsp;&nbsp;若观一切波罗蜜&nbsp;&nbsp;&nbsp;&nbsp;其性平等如虚空

&nbsp;&nbsp;&nbsp;&nbsp;是即名为无平等&nbsp;&nbsp;&nbsp;&nbsp;能观一切法平等

&nbsp;&nbsp;&nbsp;&nbsp;若能平等一切法&nbsp;&nbsp;&nbsp;&nbsp;亦能观于众生等

&nbsp;&nbsp;&nbsp;&nbsp;悉能等观一切佛&nbsp;&nbsp;&nbsp;&nbsp;所得智慧无平等

&nbsp;&nbsp;&nbsp;&nbsp;若诸菩萨有智者&nbsp;&nbsp;&nbsp;&nbsp;能观如是无等法

&nbsp;&nbsp;&nbsp;&nbsp;即得无上菩提果&nbsp;&nbsp;&nbsp;&nbsp;犹如先佛之所得

无言菩萨说是偈时。万二千那由他众生发阿耨多罗三藐三菩提心。六万菩萨得无生忍。时华台中诸菩萨等。悉从座起头面礼佛。以妙莲华恭敬供养无言菩萨。口宣是言。我是知恩我今报恩。时舍利弗言。世尊。如是菩萨何因缘故发如是言。我是知恩我今报恩。佛言。舍利弗。如是菩萨皆悉因于无言菩萨发菩提心。是故说言我是知恩我今报恩。今复因于无言菩萨听受如是大集经典。并来睹见供养于我。尔时无言菩萨白佛言。世尊。我有所疑今欲启请。唯愿如来哀愍听许。佛言。善男子。随意致问当为汝说。时舍利弗语无言菩萨。仁者。若无言语云何得问。大德。一切诸法皆悉无言无字无说。何以故。一切众生性无言故。以觉观故而有声出。若无觉观云何有声。云何可说。云何有字。大德。夫觉观中无字无声。离于觉观亦无声字。觉观之体即非觉观。我作文字亦不觉观。我因觉观有大功德。若能观于如是深法。是则名为十二因缘。若从缘生即是空寂则无定相。若有如是真实知者。即是真实知于法性。大德。诸法悉从因缘和合。而和合中实无作者生者出者。是故诸法无主无音无声无心。无有觉观非无觉观。何以故。颠倒因缘而有出灭。是故若有问者听者及解说者。不合不散一相无相。大德。夫问难者即是大悲。我有大悲是故问佛。如是问者即是悲问非口问也。夫口问者是声闻问。声闻着声故名声闻。菩萨普悲故无口问。舍利弗言。善男子。若一切法性无定者。一切众生性亦无定。若无定者菩萨为谁而修悲心。大德。若诸众生有定性者。一切菩萨终不修悲。一切众生实非众生。以颠倒故作众生想。是故菩萨修集悲心。为坏颠倒宣说无我。大德。菩萨摩诃萨不为坏有而说正法。不为坏我寿命士夫而修慈悲宣说正法。为知真实深法界故而宣说法。真法界者即空三昧无相无愿。舍利弗言。善哉善哉。善男子。我亦如是真实了知。所以相问试汝智耳。为令佛法增长故问。为欲利益众生故问。尔时无言菩萨白佛言。世尊。如经中说有二因缘能生正见。所谓闻声及善思惟。唯愿哀愍为诸菩萨广宣说之。云何闻声及善思惟生于正见。佛言。善男子。至心谛听。吾当为汝分别解说。善男子。为菩提心而听法者即是闻声。至心忆念菩提之心。是善思惟。观菩提心是名正见。复次善男子。为菩提道而听法者。是名闻声。不远离道是善思惟。如法而住是名正见。为调伏心而听法者。是名闻声。远离恶心是善思惟。获得善心是名正见。为严善法而听法者。是名闻声。修集庄严是善思惟。愿向菩提是名正见。为听善法是名闻声。增长善法名善思惟。愿向菩提是名正见。为听惠施是名闻声。能舍一切是善思惟。不求果报是名正见。为听戒聚是名闻声。至心护戒名善思惟。愿向菩提是名正见。为听法忍是名闻声。打骂不报是善思惟。愿向菩提是名正见。为听精进是名闻声。破坏懈怠是善思惟。愿向菩提是名正见。为听三昧是名闻声。能净身心是善思惟。愿向菩提是名正见。为听智聚是名闻声。闻已正观是善思惟。愿向菩提是名正见。听四摄法是名闻声。摄取众生是善思惟。知是摄法无取无作空无所有是名正见。听五通法是名闻声。得身心轻名善思惟。愿向菩提是名正见。听四无碍是名闻声。修集无碍是善思惟。愿向菩提是名正见。听四依法是名闻声。勤修四依名善思惟。愿向菩提是名正见。听三十七品是名闻声。若闻演说四念则是念处。说于舍离谓四正勤处。说于定聚谓四如意。说无所畏谓诸根处。说无能坏谓诸力处。说离烦恼谓七觉分。说真知法谓八正道。是善思惟不着断常。以如是道愿向菩提是名正见。听四谛法是名闻声。知苦离集证灭修道。是善思惟。见如是法不生不灭是名正见。听三解脱是名闻声。信空三昧。不畏无相。不疑无愿。是善思惟。以如是法愿向菩提名为正见。修空三昧调心明见。修集无相为除觉观。修集无愿为求诸有。是名正见。听发心法是名闻声。修菩提道是善思惟。其心不退是名正见。得善知识是名闻声。供养亲近名善思惟。受其教诲是名正见。听于法界是名闻声。观于法界是善思惟。如法而住是名正见。见佛世尊名为闻声。念诸菩萨名善思惟。得毕竟道是名正见。初听八万四千法聚是名闻声。观诸众生如是行处是名思惟。调伏八万四千诸根是名正见。善男子。随何因缘能生善法是名闻声。闻已不离诸善因缘名善思惟。以如是法愿向菩提是名正见。善男子。如是二法无有差别。谓善思惟及以正见。何以故。一切诸法平等无二。是善思惟能观平等。是正见故。无增减者即是正见。无取舍者即是正见。无作作者即是正见。无觉观者即是正见。无念念处即是正见。无作无思即是正见。无一无二即是正见。一门一味一乘一行其性是一。无诸烦恼憍慢等结。无闻无说无垢无净。法界之性不可分别。如如不动三世平等。无我我所。无有众生寿命士夫。无字无声。不可宣说。不知不见。一切法中得知足心。远离诸相。断一切喜觉观屋宅。乃至赞佛不生佛相。若入定时。观如是等甚深法界。名善思惟。从定起已为诸众生。宣说如是甚深法界。是名正见。说是法时十千菩萨得是正见

尔时舍利弗语无言菩萨言。善男子。从谁闻法而得正见。无言菩萨言。大德。若有不得去来现在菩提心者。我从彼闻而得正见。观三世等一切法等。于一切法不生觉观。其心不住有为无为。远离一切众生之相。而为众生修诸苦行。亦复远离二种之相。一众生相。二者心相。远离二节知实法性。实法性者无有有有。通达一切诸佛深法。不生憍慢自言我知。大德。我从是人听受正法。是人亦不宣说一字。亦令一切而乐闻之。知法真实不可宣说。为众生故而宣说之。出于世间不为世污。毕竟修集无有能知修与不修。我从是人闻受正法。住于法性于众生性不生分别。观众生性法性空性皆悉平等。我于如是人边闻法。是人不坐菩提树下。不起不行不眠不卧。不睡不寤而得菩提。得菩提已终不作相言得菩提。一切众生亦不知彼获得菩提。无得乃得故无得相。大德。夫正法者无有光明。无光明者即无处所。无处所者即是无身。无身者即是无畏。无畏者即是不出。不出者即是不生。不生者即是不灭。不灭者即是不着。不著者即是不动。不动者即是不变。不变者即无駃无闇。无駃无闇即无觉观。无觉观者即是无世。无世者即是无器。无器者即是无贪。无贪者即是性净。性净者不合烦恼。不合烦恼者即不颠倒。不颠倒者即是平等。平等者即是真实。真实者不生不灭。不生不灭者名从因缘。从因缘者即不去来。不去来者即无境界。无境界者即是无句。无句者即是不狂。不狂者即是无闻。无闻者即是无作。无作者即是无住。无住者即是无字。无字者即是无相。无相者即是过于心意识句。过心意识即是寂静。寂静者即是无热。无热者即是无嗔。无嗔者即毕竟。毕竟者即是无有。无有者即是涅槃。是名为法。大德。即是正法。即是说法。即是闻法。即是正见。大德。夫正见者不见于身。身行病行。不见于见。不生贪着。不觉不观。是名佛法圣见正见。复次大德。观无明爱与解脱等无有差别。是名正见。如是见已不着不取。是名圣见。复次大德。观贪恚痴空无相愿平等无二。不见于相见无相相。是名圣见。不观一二等一切法。名圣正见。复次大德。若能观我及众生等。众生等故如来平等。如来等故佛法平等。佛法等故圣众平等。圣众等故大慈平等。慈平等故虚空平等以不住住。如是平等名圣正见。大德。如一切法声亦如是。如声即是圣见即是正见。大德。圣正见者亦无生出。若无生出从谁听法。舍利弗言。如我解仁所说义者。一切诸法无所语言。大德。如是如是。一切诸法实无言语。善男子。若言如来成就功德。如是言中得何等罪。大德。若如是说。当知是人有大过咎。何以故。如来功德不决定故。所以者何。无福无罪故名如来。若观如来有功德者。是名为欲。夫有欲者即是大欲。有欲大欲即是过咎。善男子。云何得名无过咎耶。大德。如第五大。如第七情。如十九界。无出无入无生无灭。无有造作无心意识。乃名无过。若有知见远离证修。是名罪过。若有诸界是名罪过。若无诸界是名无过

尔时佛赞无言菩萨言。善哉善哉。善男子。如汝所说即是善说。说是法时万二千菩萨得无生法忍。无言菩萨复白佛言。世尊。如佛所说。菩萨摩诃萨有四种力。所谓信力进力念力慧力。唯愿如来广分别说。云何名为菩萨四力。佛言。善男子。至心谛听吾亦当说。若有菩萨于佛正法深信顺解不作疑心是名信力。若勤精进求于佛法。不休不息不生疑悔是名进力。若有菩萨求于善法。得已不失念菩提心。所作善根。愿向菩提是名念力。若有菩萨内自思惟不随他语了知法性是名慧力。复次善男子。若有信心亲近圣人是名信力。若能供养如是圣人是名进力。至心听受圣人之言是名念力。闻圣法已如法而住是名慧力。复次善男子。信业果者是名信力。既生信已不作诸恶是名进力。过去善业现世犹增是名念力。若知诸法有因有果是名慧力。复次善男子。若信心法不可说者有名信力。若因此信能调伏心是名进力。若能至心是名念力。观法如幻是名慧力。复次善男子。若见法空是名信力。若断邪见是名进力。若见内外悉皆空寂不生怖畏是名念力。若能观见第一义空是名慧力。复次善男子。若能观见无相无愿是名信力。为他演说无相无愿是名进力。至心观察无相无愿是名念力。了知是法不可宣说是名慧力。复次善男子。能一切施不求果报是名信力。施已不悔亦不休息常行不绝是名进力。施时至心念于菩提发愿回向是名念力。不观财物受者施者及以果报是名慧力。复次善男子。若有受持清净禁戒不求果报是名信力。不生烦恼毁坏禁戒是名进力。如是净戒至心护持愿向菩提是名念力。观身口意如水中月响幻炎等是名慧力。复次善男子。若有修行忍辱之法不求其果是名信力。若有打骂能忍受之是名进力。为忍辱故修集慈悲及不放逸愿向菩提是名念力。观身口意都无所忍是名慧力。复次善男子。若有了知勤精进故。得阿耨多罗三藐三菩提。非懈怠得是名信力。若能调伏一切众生。护持听受供养正法。能为众生趋走给使能净佛土是名进力。能令众生远离懈怠。勤修精进愿向菩提是名念力。若修精进不增不减是名慧力。复次善男子。若乐寂静离说世事是名信力。若住空寂获得四禅及八解脱是名进力。若于诸禅无有退失是名念力。若观诸禅无常苦无我是名慧力。复次善男子。若闻一切诸波罗蜜三十七助菩提之法信不生疑是名信力。闻已转为众生演说是名进力。心善思惟是名念力。如法而住是名慧力。复次善男子。为诸众生修集慈心是名信力。怜愍众生令其离苦是名进力。观察法已心得大喜是名念力。于怨亲中其心平等修集大舍是名慧力。复次善男子。观察是身无量众恶之所成就诳惑凡夫犹如幻相是名信力。受死苦时专心系念佛法僧宝不惜身命是名进力。亦不生于诸恶之心。声闻心辟支佛心。贪心嗔心痴心。妒心悭心毁戒心是名念力。若观法界分别法界观无碍智。亦知过去未来现在是名慧力。复次善男子。喜者名信。不退转者名为精进。不狂乱者名为念力。了了知者名为慧力。复次善男子。以信力故能有所作。以进力故事得毕竟。以念力故无所漏失。以慧力故能如法说。复次善男子。观疑网故名为信力。远离疑故是名进力。更不生疑是名念力。说能坏疑是名慧力。复次善男子。信佛法者是名信力。为菩提故而修行之是名进力。得顺忍故是名念力。得无生忍是名慧力。善男子。信根信力无有差别。进根进力。念根念力。慧根慧力。亦复如是。说是法时。百千菩萨得无生忍地。四万二千众生发阿耨多罗三藐三菩提心

是时会中有一菩萨名曰莲华。语无言菩萨言。善男子。汝向问佛。佛即为汝分别解说。汝心喜耶。无言菩萨言。善男子。我亦不问不听一法。云何生喜。莲华菩萨言。善男子。汝于佛所不听法耶。无言菩萨言。诸佛如来都无所说。我云何听。何以故。我非法器故。莲华菩萨言。汝今若非是法器者。是何等器。无言菩萨言。善男子。我身今者尚非法器。况复余器。莲华菩萨言。汝若非是真法器者。云何当得阿耨多罗三藐三菩提。无言菩萨言。善男子。阿耨多罗三藐三菩提亦非是器。善男子。若离佛法有菩提者。当知有器。一切佛法即是菩提。菩提即是佛法。善男子。是故我若远离烦恼。不见佛法不见菩提。烦恼菩提及以佛法无有差别。若烦恼中见菩提者即是如见。若离烦恼见菩提者是名倒见。莲华菩萨言。善男子。云何名倒见。见我寿命士夫摩纳。离是之外别有贪欲嗔恚愚痴。是名倒见。一切法性及菩提性无有差别。无作无受我性众生寿命士夫摩纳。即是贪欲嗔恚愚痴。如是等法即是菩提。是名如见。即四大中及四大造求于菩提不余处求。云何名求。求时不见一切诸物。不见者即是无处。无处者即是无住。无住者即是一切诸法之性。一切诸法若无性者即是实相。实相者非常非断名毕竟节。若有能见如是等节。当知是人不流不散。不流不散即无生灭即是涅槃。即是实知一切诸法。若如是等得涅槃者。即是圣句入于涅槃。是故如来于经中说。自不调伏能调伏他。自不解脱能解脱他。自不寂静能寂静他。自不涅槃令他涅槃。无有是处。若自调伏令他调伏。若自解脱令他解脱。若自寂静令他寂静。若自涅槃令他涅槃。斯有是处。善男子。菩萨摩诃萨修菩提道。解了一切众生所行。于诸法相及以法界不生分别修行一切善法之时。亦不见有诸魔徒众。虽求佛法不见求者。虽调众生不见我人。虽行诸法烦恼不污。虽顺世法世法不染。负五阴担亦无住处。远离诸界不动法界。修解脱法门不退善法。明见三界不杂烦恼。行檀波罗蜜不生憍慢。乃至般若波罗蜜亦复如是。随一切行实不行于一切诸行。若能修行如是等行。当知即是行菩提道。于菩提道及菩提行不生分别。若行如是菩提道行。于诸法中不见有我。无贪无嗔无亲无怨无有障碍。若无障碍即无为行。若无为行即是真实大菩萨也。莲华菩萨言。善男子。何因缘故名为菩萨。善男子。能觉众生所不觉者故名菩萨。能寤无明睡眠众生故名菩萨。演说随顺菩提之法故名菩萨。能令众生深乐寂静是名菩萨。增长佛语竖正法幢护念圣众。于菩提心无有动转。不住声闻辟支佛心。终不舍离至诚之心。发愿毕竟能度未度能解未解。为无依者而作归依。能灭未灭能调烦恼。不脱烦恼观生死过亦求诸有。修空三昧不舍众生。修集无想不舍菩提想。修集无愿深乐诸有。虽乐佛法于贪无贪。知有为法多诸罪咎。而其内心不舍有为。虽离诸闇不得大明。得大智慧以为器钾。深乐惠施严施璎珞。净佛世界具足净戒。具足誓愿具足忍辱。能调一切不忍众生。勤修精进求无坏身。能坏欲界乐受下身。虽受诸有其心不悔。善知方便常自调伏求于菩提。为诸众生修习慈心。为坏众苦修集悲心。为调不调修习喜心。非毕竟舍修集舍心。通达了了解甚深义。非诸声闻缘觉境界。依于义法了义经智不依世法。亦为众生而作依止。为诸众生庄严身口。如说而作庄严于心。为诸众生庄严神通。利益众生犹如大地。能净一切犹如大水。烧诸烦恼犹如炽火。于法无碍犹如猛风。于法平等犹如虚空。得陀罗尼持一切门。乐说无碍令众喜闻。至心念佛为净心故。能大法施叚食施故。正命自活威仪清净。修无诤三昧深乐寂静。乐调众生离说世语。见乐世者呵啧教诲。具七种财其心柔软。乐行惠施坚固不退。眷属不坏亲近善友。知恩报恩观过去业。随众生意能坏疑心。观察生死多诸过咎。所作至心解一切语。修集大乘不疑三乘。众生乐见随问而答。得无碍智诸佛所念。时节语不多语。光明清凉犹如秋月。善法具足犹如满月。众生乐见犹如明月。增长善法犹如初月。一味甘甜如月一味。观一切法如水中月。清净无垢如月无翳。易共语言诸根具足。于一切法犹如桥梁。能度众生于四駃水。为诸众生营作佛事。其心初不动菩萨界。以如是义故名菩萨。尔时莲华菩萨白佛言。世尊。无言菩萨作如是说。当知不久得阿耨多罗三藐三菩提。转于无上法宝之轮。若有能信受持如是无言菩萨所说法者。亦复当得如是功德。佛言。善哉善哉。善男子。如汝所说。无言菩萨得慧灯三昧。是故若欲于无量劫说一句义不可穷尽。莲华菩萨言。世尊。唯愿如来垂矜哀愍。增长众生诸善法故。庄严无上大集经故。少为大众开示如是慧灯三昧。若有智慧菩萨。闻已亦当获得如是三昧。得已亦当疾得阿耨多罗三藐三菩提。佛言。善男子。至心谛听。吾当为汝少分别说。言慧灯者即是智灯。智灯者即是破闇。无闇者即是破疑。破疑者即是慧灯。慧灯者即是诸法无二相也。善男子。了了智。不疑智。不失智。不挽智。不随智。无闇智。圣智。猛利智。捷疾智。分别智。广大智。纯一智。种种智。过去智。未来智。现在智。三世平等智。三界智。三解脱门智。三慧智。三宝智。三乘智。三眼智。三垢智。三滓智。三聚智。心意识智。阴入界智。因缘和合智。见毕竟智。如法界智。自相智。第一义智。方便智。一切声语智。一切字智。无碍智。不坏智。能说法智。知下中上根智。无作无受智。一切咒智。一切医智。一切世事智。庄严陀罗尼智。日月三昧智。入三昧智。圣智。圣三昧智。金刚三昧智。无诤三昧智。心等三昧智。坏魔三昧智。日光三昧智。无想三昧智。宝幢三昧智。一切法门三昧智。一切法器三昧智。无边光三昧智。福德三昧智。无住三昧智。乐见三昧智。善见三昧智。无尽器三昧智。毕竟尽智。一切智。无动智。那罗延三昧智。一切见智。如是等六万三昧门智。我于往昔见燃灯佛。即得如是诸三昧门。如是诸三昧门。一切悉是慧灯三昧之所摄持。善男子。譬如日出能为四事。一者有大光明。二者除灭闇冥。三者示种种色。四者令诸众生得造事业。菩萨摩诃萨住是三昧亦复如是能为四事。一者破坏一切烦恼闇冥。二者出大慧光。三者示诸众生种种诸行。四者开示众生道非道等。善男子。譬如净宝之珠置之高幢。其明遍照四由延所。施诸众生所须之物。而珠体相无有增减。慧灯三昧亦复如是。住是三昧菩萨摩诃萨。永断一切烦恼习气。净戒净定净慧净身心净于方便净陀罗尼。修集大悲放大光明。遍照无量诸佛世界。随众生意而作事业。菩萨虽作如是诸事。而其相性无有增减。善男子。譬如虚空容受佛土无有障碍。亦不障碍一切雨渧风火水灾。一切众生无量无边。善男子。慧灯三昧亦复如是。住是三昧诸菩萨等。为诸众生说一切法无有障碍。方便教化一切众生。为因力者演说方便。令其解脱调伏成熟。为邪定者方便演说令坏邪定。无善子者令种善子。无法器者令作法器。为法器者分别演说阿耨多罗三藐三菩提。求声闻人方便说法。令其获得四沙门果。求缘觉人方便教诲。令其获得辟支佛道。复为方便说法渐进。令其悉发阿耨多罗三藐三菩提心住不退地。通达八万四千法聚。为坏众生疑网心故。种种开示分别解说。解说一事于无量劫不可穷尽。虽作如是无量之事。而是三昧亦无增减。善男子。譬如一灯力能显示种种诸色。慧灯三昧亦复如是。于一心中能于无量诸佛世界示种种色。而是三昧无有倾动。是故四念处中法念为顶。四正勤中未生善法能生善法名之为顶。四如意中身心寂静名之为顶。五根五力中慧根慧力名之为顶。七觉分中择法为顶。八正道中正见为顶。一切外道所有舍摩他毗婆舍那名之为顶。四真谛中灭谛为顶。四依之中依义为顶。四无碍智义无碍智名之为顶。六神通中漏尽为顶。四无量心悲心为顶。修梵行中智慧为顶。诸波罗蜜中般若为顶。一切方便知众生心名之为顶。一切诸力处非处力名之为顶。诸无畏中初名为顶。不共法中无碍为顶。三十二相无见顶相名之为顶。八十种好不空说法名之为顶。庄严口中解一切语名之为顶。庄严心中破慢为顶。一切法中智慧为顶。是名慧灯三昧。说是经时。莲华菩萨及万菩萨得是三昧。三千大千世界大地六种震动。一切大众以妙华香种种伎乐供养于佛尊重赞叹。时会菩萨各作是言。世尊。我等昔来未曾闻是三昧名字。况得闻其广说分别。我今皆得如是三昧。是故报恩设此供养。若有闻是三昧名字。即能获得大利益事。不失无上菩提之心。佛言。善哉善哉。善男子。如汝所说。若有众生。已于无量无边佛所。殖诸善本亲近善友。然后乃得闻是三昧。尔时世尊说是法时。于其[〦/(刀\*ㄚ\*(留-刀-田))/肉]中出一菩萨身真金色。三十二相八十种好放大光明。除佛光明余无及者。是时菩萨敬礼佛足右绕七匝。长跪合掌而白佛言。世尊。慧憍如来致意无量。问讯世尊起居轻利身无病患大众安不。我今此界有六万亿诸菩萨等。欲往听受大集妙典。并欲觐见无言菩萨。及以十方诸来菩萨。并复欲闻慧灯三昧。善哉善哉释迦牟尼。幸为开示。令诸往者悉得慧灯三昧还来此土时舍利弗言。世尊。慧憍如来住何方面去此远近世界何名。而是菩萨复名何等。是六万亿诸菩萨等住在何处。舍利弗。其佛世界去此东方过一恒河沙等恒河沙世界。世界名曰金刚坚根。佛号慧憍。舍利弗。何因缘故。世界名曰为金刚坚根。舍利弗。彼佛世界地悉金刚。其佛愿力故致如是。其佛身体众生菩萨身悉金刚。是故世界得如是名。此菩萨者名金刚[〦/(刀\*ㄚ\*(留-刀-田))/肉]是人能于一念之顷。破坏一切金刚诸山。直至无量诸佛世界。示现诸佛[〦/(刀\*ㄚ\*(留-刀-田))/肉]中而出。以佛神力及已愿力。是故名为金刚[〦/(刀\*ㄚ\*(留-刀-田))/肉]也。舍利弗。汝向所问如是菩萨住何处者。汝今当问彼金刚[〦/(刀\*ㄚ\*(留-刀-田))/肉]。自当答汝。尔时舍利弗。即问金刚[〦/(刀*ㄚ*(留-刀-田))/肉]言。善男子。汝言六万亿菩萨者住在何处。金刚[〦/(刀*ㄚ*(留-刀-田))/肉]言。如来说汝智慧第一。当以圣智观是菩萨所住之处。时舍利弗。即以圣智观之不见。语金刚脐。善男子。我尽圣智不见。大德。汝之同学阿尼楼陀。天眼第一。当令观之住在何处。尔时阿尼楼陀。以天眼观三千大千世界亦不能见。语舍利弗。我以天眼都不能见。金刚[〦/(刀*ㄚ*(留-刀-田))/肉]菩萨言。大德。汝之同学若不能见。不名天眼应名肉眼。舍利弗言。善男子。汝之天眼其义云何。大德。我之天眼。汝诸声闻所不见色我能见之。舍利弗言。善男子。何等色法我不能见而汝得见。大德。汝今得见金刚坚根世界。慧憍如来及菩萨不。不也善男子。我唯闻名不能得见。大德。如是佛土如来菩萨及诸众生。我之天眼悉能得见。是名菩萨清净天眼。如是天眼。一切声闻辟支佛等之所无有。说是法时。求声闻者六万众生舍离本志。发阿耨多罗三藐三菩提心。各作是言。愿我获得无碍佛眼不用声闻辟支佛等障碍之眼。尔时金刚[〦/(刀*ㄚ*(留-刀-田))/肉]菩萨即入三昧。以佛神通及己力故。令一切众悉见六万亿诸菩萨等。在佛身内坐莲华台。至心专念听佛所说。然不逼触如来之身而如来身无增无减无有障碍。时诸大众见。是事已。供养礼敬欢喜赞叹如来之事不可思议。复作是言。如来之身智慧三昧。一切悉皆不可思议。何以故。是六万亿诸菩萨等。悉住身内无障碍故。金刚[〦/(刀*ㄚ*(留-刀-田))/肉]菩萨观诸大众作如是言。诸大众汝等不知如来之身如虚空也。是无边身。无障碍身。广身法身。无相貌身。无量身耶。诸善男子。如来若欲内一切物所谓国土城邑村屯聚落山河树木置身中者亦无障碍。是故如来不可思议。善男子。十方世界无量净土无量菩萨来诣如来。听大集经成就妙色。具二十八大人之相。如来亦内置其身内。何以故。此土众生梵释诸王。若其见者生愧耻故。是故不令得见一人。尔时世尊功德力故。及金刚[〦/(刀*ㄚ*(留-刀-田))/肉]菩萨力故。悉令大众见如是等六万亿菩萨。悉从如来一毛孔出。出已礼佛右绕七匝却坐一面。尔时金刚[〦/(刀*ㄚ*(留-刀-田))/肉]菩萨白佛言。世尊。何因缘故无言菩萨名无言也。佛言。善男子。汝自咨问无言菩萨。自当答之。金刚[〦/(刀*ㄚ*(留-刀-田))/肉]菩萨。即问无言菩萨善男子。何因缘故字无言耶。无言菩萨默然而住。二问三问亦复如是。金刚[〦/(刀*ㄚ*(留-刀-田))/肉]言。善男子。何故不答。无言菩萨言。我求言辞都不可得。是故默然无所宣说。善男子。若求言辞不可得者。云何有是不得之言。善男子。我答一切佛语世语。云何名为答佛语耶。善男子。我以念力受持一切诸佛所说。不忘不失。然都不见音声字句。为流布故而宣说之。亦为众生坏是声字及以文句而宣说法。云何名为答世语耶。解诸众生种种言音。随其所言而为说法。善男子。汝能如是随顺说法为久近耶。善男子。我从除灭觉观已来能作是说。善男子。何因缘故作如是说。善男子。若无觉观声云何出。以是因缘作如是说。善男子。夫声出者。为从身出从心出耶。善男子。夫音声者不在身心。何以故。身如草木心如幻化。众因缘故有声而出。若从缘出即是无常。若无常者即是无定。无常无定即是空无。夫音声者犹如虚空。不可睹见不可宣说如虚空。一切诸法亦复如是。若声无者。声所了法亦复是无。是声空故一切法空。声寂静故诸法寂静。声不可见一切诸法亦不可见。声不出生一切诸法亦不出生。若不出生即无去来。若无去来即是甚深十二因缘。甚深因缘无作无属。若无作属即无生出。无生无出即是无句。若无句者即是不生。眼色及识乃至法识。无有生老病死等苦。日月光明亲怨之想。断一切行难可睹见不近不远。金刚[〦/(刀*ㄚ*(留-刀-田))/肉]言。善男子。如是等说是何等说。善男子。如是即是毕竟不出。善男子。何等名为毕竟不出。善男子。不近不远是毕竟不出。善男子。何等名为不近不远。善男子。即是虚空。若见诸法如虚空者是名平等。善男子。以何义故。名一切法如虚空耶。善男子。过去之法无有终竟。未来现在亦无终竟。三世无终即是实相即是无二。二者所谓。眼色耳声鼻香舌味身触心法是名为二。若有二者即是可说。若无二者即不可说。不可说者即是无识无心无意。以是义故不可宣说。夫可说者即是二法。不可说者即是无二。善男子。谁作是二。善男子。夫无二者不可作二。二亦不可作于无二。若坚牢者不可作脆。脆亦不可作于坚固。生死之法不作无二。涅槃之法不得作二。正见之性不作邪见。邪见之性不作正见。金刚[〦/(刀*ㄚ*(留-刀-田))/肉]菩萨白佛言。世尊。无言菩萨凡所解脱。似得如是慧灯三昧。佛言。善哉善哉善男子。汝谓无言不得慧灯三昧耶。尔时金刚坚根世界。慧憍如来诸菩萨等。语无言菩萨言。善男子。汝住何地能作是答。无言菩萨言。善男子。如佛所说。菩萨摩诃萨。若住戒地能如是答。善男子。善哉善哉。唯愿解说如是戒地。善男子。若无身住心住意住内住外住及内外住即是住戒。善男子。若无相无命无作无行即是住戒。若有菩萨住如是戒即是无住。若无住者终不生念。我能出声有所演说。善男子。如汝所问住在何地。能如是答者。我住法性实相法界能如是答。若如是知法真实者则无觉观。若无觉观云何有说。诸菩萨言。善男子。如是说时为何所说。善男子。如是说时即说二法。一者灭尽。二者不出。一者过去。二者未来。现在不住故不可说。善男子。过去之法不可作相。未来现在亦复如是。若使有人于三世法而作相者即是颠倒。是故一切诸法之义不可宣说。一切法义身口意等所不能说。何以故。无业无作。无有色貌。无有口业。无有觉观。犹如响相。如佛化故。善男子。诸佛菩萨凡所言说皆逆世语。是故一切诸佛菩萨不可思议。诸佛菩萨所有智慧。不可思议不可穷尽不动法界。尔时一切菩萨摩诃萨。同声赞叹无言菩萨。善哉善哉。善能分别如是法门。令我等辈得大利益。并得觐见如是无量诸大菩萨。金刚[〦/(刀*ㄚ*(留-刀-田))/肉]语无言菩萨言。善男子。我欲与汝俱还金刚坚根世界觐见供养慧憍如来。无言菩萨言善男子。金刚坚根世界。即是此间娑婆世界。慧憍佛者。即是释迦牟尼如来。我何用往彼佛世界。金刚[〦/(刀*ㄚ*(留-刀-田))/肉]言。善男子。此佛世界地非金刚。云何而言即彼世界。无言菩萨言。善男子。汝之神通能坏无量。金刚之山直过无碍。汝今试坏此土微尘。如其坏者然后乃知汝名金刚。尔时无言。即便入于金刚三昧。悉变此土一切山林草木微尘皆为金刚。时金刚[〦/(刀*ㄚ*(留-刀-田))/肉]尽其神通。乃至不能破一微尘。时金刚[〦/(刀\*ㄚ\*(留-刀-田))/肉]白佛言。世尊。我之神力能坏一切世界金刚及诸山壁。以何因缘今于此土。乃至不能坏是一微尘。为是如来神通之力。为是无言道德力耶。佛言。善男子。是无言菩萨入金刚三昧。三昧力故令此三千大千世界一切所有悉为金刚。若欲复使无量世界为金刚者其力亦能。金刚[〦/(刀\*ㄚ\*(留-刀-田))/肉]菩萨言。世尊。菩萨摩诃萨具足几法。能得如是金刚三昧。佛言善男子。菩萨摩诃萨具足四法。则能获得如是三昧。何等为四。一者至心念于菩提。二者所作善法毕竟。三者至心庄严善法愿向菩提。四者能观十二因缘。是名为四。复有四法。一者成就神通。二者修三脱门。三者持戒精进。常观法界知一切法无有根本。无有觉观不可宣说。四者知义知时。知实知一切法皆悉平等。是名为四。复有四法。一者从大悲心求大智慧。二者从善方便求三十七助菩提法。三者从大慈心观诸众生一切平等。四者从于舍心观四真谛。复有四法。所谓身口意业。及菩提心不可沮坏悉如金刚。善男子。菩萨摩诃萨。具足成就如是等法。则能获得金刚三昧。说是法时。六万亿菩萨一切悉得金刚三昧。尔时无言。启白其父师子将军。尊者。佛出世间即是具足无量功德。大功德聚即是如来。佛出世时无量众生得大利益。大利益者即是涅槃。夫涅槃者常不变易。尊者何故不发阿耨多罗三藐三菩提心。其父答言。吾初生时。已发阿耨多罗三藐三菩提心。尔时亦有无量诸天。来劝如汝无异。如是事者唯佛证知。师子将军所将眷属满五百人。悉发阿耨多罗三藐三菩提心。尔时无言菩萨。赞其眷属。善哉善哉。善能庄严菩提之心。诸眷属言。云何名为庄严菩提心。无言菩萨言。有四十事庄严菩提心。何等四十。所谓信佛不疑。不动法界。供养圣众。亲近善友。于诸菩萨作医王想。于诸众生其心平等。供养恭敬诸师和上。父母有德顺受其语。护法求法。至心听法。既受持已为人广说。供养恭敬护法之人。为他说法。不生食想。破坏憍慢。知恩报恩。常善思惟。如法而住。能施难施。至心护戒。精进勤修一切善法。具足成就功德庄严。心无嫉妒护诸众生。防制烦恼。调伏其心及以施心。调诸众生能断烦恼。知足寂静。修净梵行。不断圣种。世法不污。供养恭敬说法之人。随顺世间。远离懈怠。无有放逸。不求下乘菩提之心初不动转。处在生死心不厌悔。远离一切不善之法。具足一切纯善妙法庄严梵行。是名四十。尔时师子将军言。汝当时时示现其身。为令我等不退无上菩提之心。无言菩萨言。尊者。具足十法常得亲近诸佛菩萨。何等为十。所谓自舍己乐以施众生。修集忍辱护无力者。常劝众生修集善法。化导一切趣向菩提。愿诸众生先得阿耨多罗三藐三菩提。我当供养听其所说受持拥护然后我当成无上道。知实法性不惜身命。为护法故闻深法界不生恐怖。观无菩提无有得者。观己平等一切众生亦复平等。以众生等观法亦等。以法平等观虚空等。观生死苦亦不舍离。见生死过心无悔恨。具足如是诸善法者。常得亲近诸佛菩萨。说是法时。师子将军及诸眷属得柔顺忍。尔时世尊告阿难言。阿难。汝当受持读诵书写如是经典。何以故。是经典中分别演说一切法相。亦令无量无边众生。发阿耨多罗三藐三菩提心。阿难。若有能于无量佛所植诸善本。是人乃能信受是经。持读诵写广分别义。受是经者有三事。一者定发阿耨多罗三藐三菩提心。二者得不退心。三者能护正法。尔时大众闻是语已。有七那由他菩萨。即从座起白佛言。世尊。我等能于如来灭后。受持是经读诵书写。无言菩萨言。世尊。如来世尊得何等法。而令是等受持守护。善男子。若能护是持法之人。即是护法。所谓书写读诵解说文字。文字可说法不可说。善男子。有二种人能守护法。一者如法而住。二者诵是文字。若无文字法不可说。尔时一切大众。及师子将军所将眷属诸天世人。闻是法已心大欢喜信受奉行