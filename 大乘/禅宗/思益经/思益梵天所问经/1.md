## 思益梵天所问经卷第一

### 序品第一

如是我闻：一时，佛住王舍城迦兰陀竹林，与大比丘僧六万四千人俱。菩萨摩诃萨七万二千人，皆众所知识，得陀罗尼、无碍辩才及诸三昧，于诸神通无所挂碍，善能晓了诸法实性，悉皆逮得无生法忍。其名曰：文殊师利法王子、宝手法王子、宝积法王子、宝印手法王子、宝德法王子、虚空藏法王子、发心转法轮法王子、网明法王子、障诸烦恼法王子、能舍一切法法王子、德藏法王子、华严法王子、师子法王子、月光法王子、尊意法王子、善庄严法王子，及跋陀婆罗等十六贤士，跋陀婆罗菩萨、宝积菩萨、星德菩萨、帝天菩萨、水天菩萨、善力菩萨、大意菩萨、殊胜意菩萨、增意菩萨、善发意菩萨、不虚见菩萨、不休息菩萨、不少意菩萨、导师菩萨、日藏菩萨、持地菩萨，如是等菩萨摩诃萨七万二千人。及四天王、释提桓因等，忉利诸天、夜摩天、兜率陀天、化乐天、他化自在天及梵王等，诸梵天并余无量诸天、龙、鬼、神、夜叉、揵闼婆、阿修罗、迦楼罗、紧那罗、摩睺罗伽、人与非人，普皆来集。

尔时，世尊大众恭敬围绕而为说法。于时，网明菩萨，即从座起，偏袒右肩，右膝著地，头面礼佛足，合掌向佛，动此三千大千世界，引导起发一切大众，而白佛言：“世尊，我欲从佛少有所问，若佛听者乃敢咨请。”

佛告网明：“恣汝所问，当为解说，悦可尔心。”

于是网明既蒙听许，心大欢喜，即白佛言：“世尊，如来身相，超百千万日月光明。我自惟念：‘若有众生能见佛身，甚为希有！’我复惟念：‘若有众生能见佛身，皆是如来威神之力。’”

佛告网明：“如是，如是，如汝所言。若佛不加威神，众生无有能见佛身，亦无能问。网明当知，如来有光名寂庄严，若有众生遇斯光者，能见佛身不坏眼根。又如来光名无畏辩，若有众生遇斯光者，能问如来其辩无尽。又如来光名集诸善根，若有众生遇斯光者，能问如来转轮圣王行业因缘。又如来光名净庄严，若有众生遇斯光者，能问如来天帝释行业因缘。又如来光名得自在，若有众生遇斯光者，能问如来梵天王行业因缘。又如来光名离烦恼，若有众生遇斯光者，能问如来声闻乘所行之道。又如来光名善远离，若有众生遇斯光者，能问如来辟支佛所行之道。又如来光名益一切智，若有众生遇斯光者，能问如来大乘佛事。又如来光名为往益，佛来去时足下光明，众生遇者命终生天。又如来光名一切庄严，若佛入城放斯光明，众生遇者得欢喜乐，一切严饰之具庄严其城，城中宝藏从地踊出。又如来光名曰震动，佛以此光，能动无量无边世界。又如来光名曰生乐，佛以此光，能灭地狱众生苦恼。又如来光名曰上慈，佛以此光，能令畜生不相恼害。又如来光名曰凉乐，佛以此光，能灭饿鬼饥渴热恼。又如来光名曰明净，佛以此光，使盲者得视。又如来光名曰聪听，佛以此光，能令众生聋者得听。又如来光名曰惭愧，佛以此光，能令众生狂者得正。又如来光名曰止息，佛以此光，能令众生舍十不善道，安住十善道。又如来光名曰离恶，佛以此光，能令邪见众生皆得正见。又如来光名曰能舍，佛以此光，能破众生悭贪之心，令行布施。又如来光名无恼热，佛以此光，能令毁禁众生皆得持戒。又如来光名曰安利，佛以此光，能令瞋恨众生皆行忍辱。又如来光名曰勤修，佛以此光，能令懈怠众生皆行精进。又如来光名曰一心，佛以此光，能令妄念众生皆得禅定。又如来光名曰能解，佛以此光，能令愚痴众生皆得智慧。又如来光名曰清净，佛以此光，能令不信众生皆得净信。又如来光名曰能持，佛以此光，能令少闻众生皆得多闻。又如来光名曰威仪，佛以此光，能令无惭众生皆得惭愧。又如来光名曰安隐，佛以此光，能令多欲众生断除淫欲。又如来光名曰欢喜，佛以此光，能令多怒众生断除瞋恚。又如来光名曰照明，佛以此光，能令多痴众生断除愚痴。又如来光名曰遍行，佛以此光，能令等分众生断除等分。又如来光名示一切色，佛以此光，能令众生皆见佛身无量种色。网明当知，如来若以一劫若减一劫，说此光明力用名号，不可穷尽。”

尔时，网明菩萨白佛言：“未曾有也！世尊，如来身者，即是无量无边光明之藏，说法方便亦不可思议。世尊，我自昔来未曾闻此光明名号。如我解佛所说义，若有菩萨闻斯光明名号，信心清净，皆得如是光明之身。世尊，惟愿今日放请菩萨光，令他方菩萨善能问难者，见斯光已，发心来此娑婆世界。”

尔时，世尊受网明菩萨请已，即放光明，照此三千大千世界，普及十方无量佛土。于是诸方无量百千万亿菩萨见斯光已，皆来至此娑婆世界。

尔时，东方过七十二恒河沙佛土，有国名清洁，佛号日月光如来应供正遍知，今现在。其佛土有菩萨梵天，名曰思益，住不退转；见此光已，到日月光佛所，头面作礼，白佛言：“世尊，我欲诣娑婆世界释迦牟尼佛所，奉见供养亲近咨受。彼佛亦复欲见我等。”

其佛告言：“便往，梵天，今正是时。彼娑婆国有若干千亿诸菩萨集，汝应以此十法游于彼土。何等为十？于毁于誉心无增减，闻善闻恶心无分别，于诸愚智等以悲心，于上中下众生之类意常平等，于轻毁供养心无有二，于他阙失不见其过，见种种乘皆是一乘，闻三恶道亦勿惊畏，于诸菩萨生如来想，佛出五浊生希有想。梵天，汝当以此十法游彼世界。”

思益梵天白佛言：“世尊，我不敢于如来前作师子吼。我所能行，佛自知之！今当以此十法，游彼世界一心修行。”

尔时，日月光佛国有诸菩萨白其佛言：“世尊，我得大利，不生如是恶众生中。”

其佛告言：“善男子，勿作是语！所以者何？若菩萨于此国中，百千亿劫净修梵行，不如彼土从旦至食无瞋碍心，其福为胜！”

即时，有万二千菩萨与思益梵天，俱共发来而作是言：“我等亦欲以此十法，游彼世界见释迦牟尼佛。”

于是思益梵天与万二千菩萨俱，于彼佛土忽然不现，譬如壮士屈伸臂顷，到娑婆世界释迦牟尼佛所，却住一面。

尔时，佛告网明菩萨：“汝见是思益梵天不？”

“唯然，已见。”

“网明当知，思益梵天，于诸正问菩萨中，为最第一；于诸善分别诸法菩萨中，为最第一；于诸说随宜经意菩萨中，为最第一；于诸慈心菩萨中，为最第一；于诸悲心菩萨中，为最第一；于诸喜心菩萨中，为最第一；于诸舍心菩萨中，为最第一；于诸软语菩萨中，为最第一。于诸不瞋碍菩萨中，为最第一；于诸先意问讯菩萨中，为最第一；于诸决疑菩萨中，为最第一。”

尔时，思益梵天与万二千菩萨俱，头面礼佛足，右绕三匝，合掌向佛以偈赞曰：

&nbsp;&nbsp;&nbsp;&nbsp;“世尊大名称，&nbsp;&nbsp;&nbsp;&nbsp;普闻于十方，

&nbsp;&nbsp;&nbsp;&nbsp;所在诸如来，&nbsp;&nbsp;&nbsp;&nbsp;无不称叹者。

&nbsp;&nbsp;&nbsp;&nbsp;有诸余净国，&nbsp;&nbsp;&nbsp;&nbsp;无三恶道名，

&nbsp;&nbsp;&nbsp;&nbsp;舍如是妙土，&nbsp;&nbsp;&nbsp;&nbsp;慈悲故生此。

&nbsp;&nbsp;&nbsp;&nbsp;佛智无减少，&nbsp;&nbsp;&nbsp;&nbsp;与诸如来等，

&nbsp;&nbsp;&nbsp;&nbsp;以大慈本愿，&nbsp;&nbsp;&nbsp;&nbsp;处斯秽恶土。

&nbsp;&nbsp;&nbsp;&nbsp;若人于净国，&nbsp;&nbsp;&nbsp;&nbsp;持戒满一劫，

&nbsp;&nbsp;&nbsp;&nbsp;此土须臾间，&nbsp;&nbsp;&nbsp;&nbsp;行慈为最胜！

&nbsp;&nbsp;&nbsp;&nbsp;若人于此土，&nbsp;&nbsp;&nbsp;&nbsp;起身口意罪，

&nbsp;&nbsp;&nbsp;&nbsp;应堕三恶道，&nbsp;&nbsp;&nbsp;&nbsp;现世受得除。

&nbsp;&nbsp;&nbsp;&nbsp;生此土菩萨，&nbsp;&nbsp;&nbsp;&nbsp;不应怀忧怖，

&nbsp;&nbsp;&nbsp;&nbsp;设有恶道罪，&nbsp;&nbsp;&nbsp;&nbsp;头痛即得除。

&nbsp;&nbsp;&nbsp;&nbsp;此土诸菩萨，&nbsp;&nbsp;&nbsp;&nbsp;若能守护法，

&nbsp;&nbsp;&nbsp;&nbsp;世世所生处，&nbsp;&nbsp;&nbsp;&nbsp;不失于正念。

&nbsp;&nbsp;&nbsp;&nbsp;若人欲断缚，&nbsp;&nbsp;&nbsp;&nbsp;灭烦恼业罪，

&nbsp;&nbsp;&nbsp;&nbsp;于此土护法，&nbsp;&nbsp;&nbsp;&nbsp;增益一切智。

&nbsp;&nbsp;&nbsp;&nbsp;净土多亿劫，&nbsp;&nbsp;&nbsp;&nbsp;受持法解脱，

&nbsp;&nbsp;&nbsp;&nbsp;于此娑婆界，&nbsp;&nbsp;&nbsp;&nbsp;从旦至食胜！

&nbsp;&nbsp;&nbsp;&nbsp;我见喜乐国，&nbsp;&nbsp;&nbsp;&nbsp;及见安乐土，

&nbsp;&nbsp;&nbsp;&nbsp;此中无苦恼，&nbsp;&nbsp;&nbsp;&nbsp;亦无苦恼名，

&nbsp;&nbsp;&nbsp;&nbsp;于彼作功德，&nbsp;&nbsp;&nbsp;&nbsp;未足以为奇；

&nbsp;&nbsp;&nbsp;&nbsp;于此烦恼处，&nbsp;&nbsp;&nbsp;&nbsp;能忍不可事，

&nbsp;&nbsp;&nbsp;&nbsp;亦教他此法，&nbsp;&nbsp;&nbsp;&nbsp;其福为最胜！

&nbsp;&nbsp;&nbsp;&nbsp;我礼无上尊，&nbsp;&nbsp;&nbsp;&nbsp;大悲救苦者，

&nbsp;&nbsp;&nbsp;&nbsp;能为恶众生，&nbsp;&nbsp;&nbsp;&nbsp;说法为甚难。

&nbsp;&nbsp;&nbsp;&nbsp;佛集无量众，&nbsp;&nbsp;&nbsp;&nbsp;十方世界中，

&nbsp;&nbsp;&nbsp;&nbsp;名闻诸菩萨，&nbsp;&nbsp;&nbsp;&nbsp;听法无厌足。

&nbsp;&nbsp;&nbsp;&nbsp;佛集十方界，&nbsp;&nbsp;&nbsp;&nbsp;名闻诸菩萨，

&nbsp;&nbsp;&nbsp;&nbsp;听法无厌足，&nbsp;&nbsp;&nbsp;&nbsp;如海吞众流，

&nbsp;&nbsp;&nbsp;&nbsp;为如是等人，&nbsp;&nbsp;&nbsp;&nbsp;广说于佛道。

&nbsp;&nbsp;&nbsp;&nbsp;释梵四天王，&nbsp;&nbsp;&nbsp;&nbsp;诸天龙神等，

&nbsp;&nbsp;&nbsp;&nbsp;皆集欲求法，&nbsp;&nbsp;&nbsp;&nbsp;随所信乐说。

&nbsp;&nbsp;&nbsp;&nbsp;比丘比丘尼，&nbsp;&nbsp;&nbsp;&nbsp;及清信士女，

&nbsp;&nbsp;&nbsp;&nbsp;是四众普集，&nbsp;&nbsp;&nbsp;&nbsp;愿时为演说。

&nbsp;&nbsp;&nbsp;&nbsp;有乐佛乘者，&nbsp;&nbsp;&nbsp;&nbsp;及缘觉声闻，

&nbsp;&nbsp;&nbsp;&nbsp;佛知其深心，&nbsp;&nbsp;&nbsp;&nbsp;悉皆为断疑。

&nbsp;&nbsp;&nbsp;&nbsp;不断佛种者，&nbsp;&nbsp;&nbsp;&nbsp;能出生三宝，

&nbsp;&nbsp;&nbsp;&nbsp;为是诸菩萨，&nbsp;&nbsp;&nbsp;&nbsp;我今诸法王，

&nbsp;&nbsp;&nbsp;&nbsp;名称普流布，&nbsp;&nbsp;&nbsp;&nbsp;十方菩萨闻，

&nbsp;&nbsp;&nbsp;&nbsp;皆悉共来集，&nbsp;&nbsp;&nbsp;&nbsp;为说无上道。

&nbsp;&nbsp;&nbsp;&nbsp;此无上大法，&nbsp;&nbsp;&nbsp;&nbsp;二乘所不及，

&nbsp;&nbsp;&nbsp;&nbsp;我等信力故，&nbsp;&nbsp;&nbsp;&nbsp;得入如是法。

&nbsp;&nbsp;&nbsp;&nbsp;不可思议慧，&nbsp;&nbsp;&nbsp;&nbsp;非我等所及！

&nbsp;&nbsp;&nbsp;&nbsp;佛虽无疲倦，&nbsp;&nbsp;&nbsp;&nbsp;而我有所请，

&nbsp;&nbsp;&nbsp;&nbsp;悔过于世尊，&nbsp;&nbsp;&nbsp;&nbsp;愿说菩提道。”

### 四法品第二

尔时，思益梵天说此偈已，白佛言：“世尊，何谓菩萨其心坚固而无疲倦？何谓菩萨所言决定而不中悔？何谓菩萨增长善根？何谓菩萨无所恐畏威仪不动？何谓菩萨成就白法？何谓菩萨善知从一地至一地？何谓菩萨于众生中善知方便？何谓菩萨善化众生？何谓菩萨世世不失菩提之心？何谓菩萨能一其心而无杂行？何谓菩萨善求法宝？何谓菩萨善出毁禁之罪？何谓菩萨善障烦恼？何谓菩萨善入诸大众？何谓菩萨善开法施？何谓菩萨得先因力不失善根？何谓菩萨不由他教而能自行六波罗蜜？何谓菩萨能转舍禅定还生欲界？何谓菩萨于诸佛法得不退转？何谓菩萨不断佛种？”

尔时，世尊赞思益梵天：“善哉！善哉！能问如来如此之事。汝今谛听！善思念之。”

“唯然，世尊，愿乐欲闻。”

佛告思益梵天：“菩萨有四法，坚固其心而不疲倦。何等四？一者、于诸众生起大悲心，二者、精进不懈，三者、信解生死如梦，四者、正思量佛之智慧。菩萨有此四法，坚固其心而不疲倦。

“梵天，菩萨有四法，所言决定而不中悔。何等四？一者、决定说诸法无我，二者、决定说诸生处无可乐者，三者、决定常赞大乘，四者、决定说罪福业不失。是为四。

“梵天，菩萨有四法，增长善根。何等为四？一者、持戒，二者、多闻，三者、布施，四者、出家，是为四。

“梵天，菩萨有四法，无所恐畏威仪不转。何等四？一者、失利，二者、恶名，三者、毁辱，四者、苦恼。是为四。

“梵天，菩萨有四法，成就白法。何等四？一者、教人令信罪福，二者、布施不求果报，三者、守护正法，四者、以智慧教诸菩萨。是为四。

“梵天，菩萨有四法，善知从一地至一地。何等四？一者、久植善根，二者、离诸过咎，三者、善知方便回向，四者、勤行精进。是为四。

“梵天，菩萨有四法，善知方便。何等四？一者、顺众生意，二者、于他功德起随喜心，三者、悔过除罪，四者、劝请诸佛。是为四。

“梵天，菩萨有四法，善化众生。何等四？一者、常求利安众生，二者、自舍己乐，三者、心和忍辱，四者、除舍憍慢。是为四。

“梵天，菩萨有四法，世世不失菩提之心。何等四？一者、常忆念佛，二者、所作功德常为菩提，三者、亲近善知识，四者、称扬大乘。是为四。

“梵天，菩萨有四法，能一其心而无杂行。何等四？一者、离声闻心，二者、离辟支佛心，三者、求法无厌，四者、如所闻法广为人说。是为四。

“梵天，菩萨有四法，善求法宝。何等四？一者、于法中生宝想，以难得故；二者、于法中生药想，疗众病故；三者、于法中生财利想，以不失故；四者、于法中生灭一切苦想，至涅槃故。是为四。

“梵天，菩萨有四法，善出毁禁之罪。何等四？一者、得无生法忍，以诸法无来故；二者、得无灭忍，以诸法无去故；三者、得因缘忍，知诸法因缘生故；四者、得无住忍，无异心相续故。是为四。

“梵天，菩萨有四法，善障烦恼。何等四？一者、正忆念，二者、障诸根，三者、得善法力，四者、独处远离。是为四。

“梵天，菩萨有四法，善入诸大众。何等四？一者、求法不求胜，二者、恭敬心无憍慢，三者、惟求法利不自显现，四者、教人善法不求名利。是为四。

“梵天，菩萨有四法，善开法施。何等四？一者、守护于法，二者、自益智慧亦益他人，三者、行善人法，四者、示人垢净。是为四。

“梵天，菩萨有四法，得先因力不失善根。何等四？一者、见他人阙不以为过，二者、于瞋怒人常修慈心，三者、常说诸法因缘，四者、常念菩提。是为四。

“梵天，菩萨有四法，不由他教而能自行六波罗蜜。何等四？一者、以施导人，二者、不说他人毁禁之罪，三者、善知摄法教化众生，四者、解达深法。是为四。

“梵天，菩萨有四法，能转舍禅定还生欲界。何等四？一者、其心柔软，二者、得诸根力，三者、不舍一切众生，四者、善修智慧方便之力。是为四。

“梵天，菩萨有四法，于诸佛法得不退转。何等四？一者、受无量生死，二者、供养无量诸佛，三者、修行无量慈心，四者、信解无量佛慧。是为四。

“梵天，菩萨有四法，不断佛种。何等四？一者、不退本愿，二者、言必施行，三者、大欲精进，四者、深心行于佛道。是为菩萨有四法不断佛种。”

说是诸四法时，二万二千天及人皆发阿耨多罗三藐三菩提心，五千人得无生法忍。十方诸来菩萨供养于佛，所散天华周遍三千大千世界，积至于膝。

### 菩萨正问品第三

尔时，网明菩萨问思益梵天言：“佛说汝于正问菩萨中为最第一，何谓菩萨所问为正问耶？”

梵天言：“网明，若菩萨以彼我问，名为邪问，分别法问名为邪问；若无彼我问名为正问，不分别法问名为正问。又网明，以生故问名为邪问，以灭故问名为邪问，以住故问名为邪问；若不以生故问，不以灭故问，不以住故问，名为正问。

“又网明，若菩萨为垢故问，名为邪问，为净故问名为邪问，为生死故问名为邪问，为出生死故问名为邪问，为涅槃故问名为邪问；若不为垢净故问，不为生死、出生死故问，不为涅槃故问，名为正问。所以者何？法位中无垢无净、无生无死、无涅槃。

“又网明，若菩萨为见故问，为断故问，为证故问，为修故问，为得故问，为果故问，名为邪问。若无见、无断、无证、无修、无得、无果故问，名为正问。

“又网明，是善、是不善，名为邪问；是世间法、是出世间法，是罪法、是无罪法，是有漏法、是无漏法，是有为法、是无为法，如是等二法，随所依而问者名为邪问。若不见二、不见不二问，名为正问。

“又网明，若菩萨分别佛问，名为邪问；分别法、分别僧、分别众生、分别佛国、分别诸乘问，名为邪问。若于法不作一异问者，名为正问。

“又网明，一切法正，一切法邪。”

网明言：“梵天，何谓一切法正，一切法邪？”

梵天言：“于诸法性无心故，一切法名为正。若于无心法中，以心分别观者，一切法名为邪。一切法离相名为正。若不信解达是离相，是即分别诸法；若分别诸法则入增上慢，随所分别皆名为邪。”

网明言：“何谓为诸法正性？”

梵天言：“诸法离自性、离欲际，是名正性。”

网明言：“少有能解如是正性？”

梵天言：“是正性不一不多。”

“网明，若有善男子、善女人，能如是知诸法正性，若已知、若今知、若当知，是人无有法已得，无有法今得，无有法当得。所以者何？佛说无得无分别，名为所作已办相。若人闻是诸法正性，勤行精进，是名如说修行，不从一地至一地。若不从一地至一地，是人不在生死，不在涅槃。所以者何？诸佛不得生死，不得涅槃。”

网明言：“佛不为度生死故说法耶？”

梵天言：“佛所示法有度生死耶？”

网明言：“无也。”

梵天言：“以是因缘，当知佛不令众生出生死、入涅槃，但为度妄想分别生死、涅槃二相者耳！此中实无度生死至涅槃者。所以者何？诸法平等，无有往来，无出生死，无入涅槃。”

尔时，世尊赞思益梵天言：“善哉！善哉！说诸法正性，应如汝所说。”

说是法时，二千比丘不受诸法，漏尽心得解脱。

佛告梵天：“我不得生死，不得涅槃。如来虽说生死，实无有人往来生死。虽说涅槃，实无有人得灭度者。若有入此法门者，是人非生死相，非灭度相。”

尔时，会中五百比丘，从座而起作是言：“我等空修梵行！今实见有灭度者，而言无有灭度，我等何用修道求智慧为？”

尔时，网明菩萨白佛言：“世尊，若有于法生见，则于其人佛不出世。世尊，若有决定见涅槃者，是人不度生死。所以者何？涅槃名为除灭诸相，远离一切动念戏论。世尊，是诸比丘，于佛正法出家，而今堕于外道邪见，见涅槃决定相。譬如从麻出油，从酪出酥。世尊，若人于诸法灭相中求涅槃者，我说是辈皆为增上慢人。世尊，正行道者，于法不作生、不作灭，无得无果。”

网明谓梵天言：“是五百比丘从座起者，汝当为作方便，引导其心入此法门，令得信解离诸邪见。”

梵天言：“善男子，纵使令去至恒河沙劫，不能得出如此法门。譬如痴人畏于虚空，舍空而走，在所至处不离虚空；此诸比丘亦复如是，虽复远去不出空相，不出无相相，不出无作相。又如一人求索虚空东西驰走，言‘我欲得空’‘我欲得空’，是人但说虚空名字而不得空，于空中行而不见空；此诸比丘亦复如是，欲求涅槃，行涅槃中而不得涅槃。所以者何？涅槃者但有名字。犹如虚空但有名字不可得取，涅槃亦复如是，但有名字而不可得。”

尔时，五百比丘闻说是法，不受诸法，漏尽心得解脱，得阿罗汉道，作是言：“世尊，若人于诸法毕竟灭相中求涅槃者，则于其人佛不出世。世尊，我等今者非凡夫，非学、非无学，不在生死、不在涅槃。所以者何？佛出世故，名为远离一切动念戏论。”

尔时，长老舍利弗，谓诸比丘：“汝今得正智，为己利耶？”

五百比丘言：“长老舍利弗，我等今者得诸烦恼，不可作而作。”

舍利弗言：“何故说此？”

诸比丘言：“知诸烦恼实相故言得诸烦恼。涅槃是无作性，我等已证故，说不可作而作。”

舍利弗言：“善哉！善哉！汝等今者住于福田能消供养。”

诸比丘言：“大师世尊尚不能消诸供养，何况我等？”

舍利弗言：“何故说此？”

诸比丘言：“世尊知见法性，性常净故。”

于是思益梵天白佛言：“世尊，谁应受供养？”

佛告梵天：“不为世法之所牵者。”

“世尊，谁能消供养？”

佛言：“于法无所取者。”

“世尊，谁为世间福田？”

佛言：“不坏菩提性者。”

“世尊，谁为众生善知识？”

佛言：“于一切众生不舍慈心者。”

“世尊，谁知报佛恩？”

佛言：“不断佛种者。”

“世尊，谁能供养佛？”

佛言：“能通达无生际者。”

“世尊，谁能亲近佛？”

佛言：“乃至失命因缘不毁禁者。”

“世尊，谁能恭敬于佛？”

佛言：“善覆六根者。”

“世尊，谁名财富？”

佛言：“成就七财者。”

“世尊，谁名知足？”

佛言：“得出世间知慧者。”

“世尊，谁为远离？”

佛言：“于三界中无所愿者。”

“世尊，谁为具足？”

佛言：“能断一切诸结使者。”

“世尊，谁为乐人？”

佛言：“无贪著者。”

“世尊，谁无贪者？”

佛言：“知见五阴者。”

“世尊，谁度欲河？”

佛言：“能舍六入者。”

“世尊，谁住彼岸？”

佛言：“能知诸道平等者。”

“世尊，何谓菩萨能为施主？”

佛言：“菩萨能教众生一切智心。”

“世尊，何谓菩萨能奉禁戒？”

佛言：“常能不舍菩提之心。”

“世尊，何谓菩萨能行忍辱？”

佛言：“见心相念念灭。”

“世尊，何谓菩萨能行精进？”

佛言：“求心不可得。”

“世尊，何谓菩萨能行禅定？”

佛言：“能除身心粗相。”

“世尊，何谓菩萨能行智慧？”

佛言：“于一切法无有戏论。”

“世尊，何谓菩萨能行慈心？”

佛言：“不生众生想。”

“世尊，何谓菩萨能行悲心？”

佛言：“不生法想。”

“世尊，何谓菩萨能行喜心？”

佛言：“不生我想。”

“世尊，何谓菩萨能行舍心？”

佛言：“不生彼我想。”

“世尊，何谓菩萨安住于信？”

佛言：“信解无浊法。”

“世尊，何谓菩萨安住于空？”

佛言：“不著一切语言。”

“世尊，何谓菩萨名为有惭？”

佛言：“知见内法。”

“世尊，何谓菩萨名为有愧？”

佛言：“舍于外法。”

“世尊，何谓名为菩萨遍行？”

佛言：“能净身口意业。”

尔时，世尊而说偈言：

&nbsp;&nbsp;&nbsp;&nbsp;“若身净无恶，&nbsp;&nbsp;&nbsp;&nbsp;口净常实语，

&nbsp;&nbsp;&nbsp;&nbsp;心净常行慈，&nbsp;&nbsp;&nbsp;&nbsp;是菩萨遍行。

&nbsp;&nbsp;&nbsp;&nbsp;行慈无贪著，&nbsp;&nbsp;&nbsp;&nbsp;观不净无恚，

&nbsp;&nbsp;&nbsp;&nbsp;行舍而不痴，&nbsp;&nbsp;&nbsp;&nbsp;是菩萨遍行。

&nbsp;&nbsp;&nbsp;&nbsp;若聚若空野，&nbsp;&nbsp;&nbsp;&nbsp;及与处大众，

&nbsp;&nbsp;&nbsp;&nbsp;威仪终不缺，&nbsp;&nbsp;&nbsp;&nbsp;是菩萨遍行。

&nbsp;&nbsp;&nbsp;&nbsp;知法名为佛，&nbsp;&nbsp;&nbsp;&nbsp;知离名为法，

&nbsp;&nbsp;&nbsp;&nbsp;知无名为僧，&nbsp;&nbsp;&nbsp;&nbsp;是菩萨遍行。

&nbsp;&nbsp;&nbsp;&nbsp;知多欲所行，&nbsp;&nbsp;&nbsp;&nbsp;知恚痴所行，

&nbsp;&nbsp;&nbsp;&nbsp;善知转此行，&nbsp;&nbsp;&nbsp;&nbsp;是菩萨遍行。

&nbsp;&nbsp;&nbsp;&nbsp;不依止欲界，&nbsp;&nbsp;&nbsp;&nbsp;不住色无色，

&nbsp;&nbsp;&nbsp;&nbsp;行如是禅定，&nbsp;&nbsp;&nbsp;&nbsp;是菩萨遍行。

&nbsp;&nbsp;&nbsp;&nbsp;信解诸法空，&nbsp;&nbsp;&nbsp;&nbsp;及无相无作，

&nbsp;&nbsp;&nbsp;&nbsp;而不尽诸漏，&nbsp;&nbsp;&nbsp;&nbsp;是菩萨遍行。

&nbsp;&nbsp;&nbsp;&nbsp;善知声闻乘，&nbsp;&nbsp;&nbsp;&nbsp;及辟支佛乘，

&nbsp;&nbsp;&nbsp;&nbsp;通达于佛乘，&nbsp;&nbsp;&nbsp;&nbsp;是菩萨遍行。

&nbsp;&nbsp;&nbsp;&nbsp;明解于诸法，&nbsp;&nbsp;&nbsp;&nbsp;不疑道非道，

&nbsp;&nbsp;&nbsp;&nbsp;憎爱心无异，&nbsp;&nbsp;&nbsp;&nbsp;是菩萨遍行。

&nbsp;&nbsp;&nbsp;&nbsp;于过去未来，&nbsp;&nbsp;&nbsp;&nbsp;及与现在世，

&nbsp;&nbsp;&nbsp;&nbsp;一切无分别，&nbsp;&nbsp;&nbsp;&nbsp;是菩萨遍行。”

尔时，思益梵天白佛言：“世尊，何谓菩萨过世间法，通达世间法，通达世间法已度众生，于世间法行于世间而不坏世间？”

尔时，世尊以偈答言：

&nbsp;&nbsp;&nbsp;&nbsp;“说五阴是世，&nbsp;&nbsp;&nbsp;&nbsp;世间所依止，

&nbsp;&nbsp;&nbsp;&nbsp;依止于五阴，&nbsp;&nbsp;&nbsp;&nbsp;不脱世间法。

&nbsp;&nbsp;&nbsp;&nbsp;菩萨有智慧，&nbsp;&nbsp;&nbsp;&nbsp;知世间实相，

&nbsp;&nbsp;&nbsp;&nbsp;所谓五阴如，&nbsp;&nbsp;&nbsp;&nbsp;世间法不染。

&nbsp;&nbsp;&nbsp;&nbsp;利衰及毁誉，&nbsp;&nbsp;&nbsp;&nbsp;称讥与苦乐，

&nbsp;&nbsp;&nbsp;&nbsp;如此之八法，&nbsp;&nbsp;&nbsp;&nbsp;常牵于世间。

&nbsp;&nbsp;&nbsp;&nbsp;大智慧菩萨，&nbsp;&nbsp;&nbsp;&nbsp;散灭世间法，

&nbsp;&nbsp;&nbsp;&nbsp;见世坏败相，&nbsp;&nbsp;&nbsp;&nbsp;处之而不动，

&nbsp;&nbsp;&nbsp;&nbsp;得利心不高，&nbsp;&nbsp;&nbsp;&nbsp;失利心不下，

&nbsp;&nbsp;&nbsp;&nbsp;其心坚不动，&nbsp;&nbsp;&nbsp;&nbsp;譬如须弥山。

&nbsp;&nbsp;&nbsp;&nbsp;利衰及毁誉，&nbsp;&nbsp;&nbsp;&nbsp;称讥与苦乐，

&nbsp;&nbsp;&nbsp;&nbsp;于此世八法，&nbsp;&nbsp;&nbsp;&nbsp;其心常平等。

&nbsp;&nbsp;&nbsp;&nbsp;知世间虚妄，&nbsp;&nbsp;&nbsp;&nbsp;皆从颠倒起，

&nbsp;&nbsp;&nbsp;&nbsp;如是之人等，&nbsp;&nbsp;&nbsp;&nbsp;不行世间道。

&nbsp;&nbsp;&nbsp;&nbsp;世间所有道，&nbsp;&nbsp;&nbsp;&nbsp;菩萨皆识知，

&nbsp;&nbsp;&nbsp;&nbsp;故能于世间，&nbsp;&nbsp;&nbsp;&nbsp;度众生苦恼。

&nbsp;&nbsp;&nbsp;&nbsp;虽行于世间，&nbsp;&nbsp;&nbsp;&nbsp;如莲华不染，

&nbsp;&nbsp;&nbsp;&nbsp;亦不坏世间，&nbsp;&nbsp;&nbsp;&nbsp;通达法性故。

&nbsp;&nbsp;&nbsp;&nbsp;世间行世间，&nbsp;&nbsp;&nbsp;&nbsp;不知是世间；

&nbsp;&nbsp;&nbsp;&nbsp;菩萨行世间，&nbsp;&nbsp;&nbsp;&nbsp;明了世间相。

&nbsp;&nbsp;&nbsp;&nbsp;世间虚空相，&nbsp;&nbsp;&nbsp;&nbsp;虚空亦无相，

&nbsp;&nbsp;&nbsp;&nbsp;菩萨知如是，&nbsp;&nbsp;&nbsp;&nbsp;不染于世间。

&nbsp;&nbsp;&nbsp;&nbsp;如所知世间，&nbsp;&nbsp;&nbsp;&nbsp;随知而演说，

&nbsp;&nbsp;&nbsp;&nbsp;知世间性故，&nbsp;&nbsp;&nbsp;&nbsp;亦不坏世间。

&nbsp;&nbsp;&nbsp;&nbsp;五阴无自性，&nbsp;&nbsp;&nbsp;&nbsp;是即世间性，

&nbsp;&nbsp;&nbsp;&nbsp;若人不知是，&nbsp;&nbsp;&nbsp;&nbsp;常住于世间。

&nbsp;&nbsp;&nbsp;&nbsp;若见知五阴，&nbsp;&nbsp;&nbsp;&nbsp;无生亦无灭，

&nbsp;&nbsp;&nbsp;&nbsp;是人现行世，&nbsp;&nbsp;&nbsp;&nbsp;而不依世间。

&nbsp;&nbsp;&nbsp;&nbsp;凡夫不知法，&nbsp;&nbsp;&nbsp;&nbsp;于世起诤讼，

&nbsp;&nbsp;&nbsp;&nbsp;是实是不实，&nbsp;&nbsp;&nbsp;&nbsp;住是二相中。

&nbsp;&nbsp;&nbsp;&nbsp;我常不与世，&nbsp;&nbsp;&nbsp;&nbsp;起于诤讼事，

&nbsp;&nbsp;&nbsp;&nbsp;世间之实相，&nbsp;&nbsp;&nbsp;&nbsp;悉已了知故。

&nbsp;&nbsp;&nbsp;&nbsp;诸佛所说法，&nbsp;&nbsp;&nbsp;&nbsp;皆悉无诤讼，

&nbsp;&nbsp;&nbsp;&nbsp;知世平等故，&nbsp;&nbsp;&nbsp;&nbsp;非实非虚妄。

&nbsp;&nbsp;&nbsp;&nbsp;若佛法决定，&nbsp;&nbsp;&nbsp;&nbsp;有实有虚妄，

&nbsp;&nbsp;&nbsp;&nbsp;是即为贪著，&nbsp;&nbsp;&nbsp;&nbsp;与外道无异。

&nbsp;&nbsp;&nbsp;&nbsp;而今实义中，&nbsp;&nbsp;&nbsp;&nbsp;无实无虚妄，

&nbsp;&nbsp;&nbsp;&nbsp;是故我常说，&nbsp;&nbsp;&nbsp;&nbsp;出世法无二。

&nbsp;&nbsp;&nbsp;&nbsp;若人知世间，&nbsp;&nbsp;&nbsp;&nbsp;如是之实性，

&nbsp;&nbsp;&nbsp;&nbsp;于实于虚妄，&nbsp;&nbsp;&nbsp;&nbsp;不取此恶见。

&nbsp;&nbsp;&nbsp;&nbsp;如是知世间，&nbsp;&nbsp;&nbsp;&nbsp;清净如虚空，

&nbsp;&nbsp;&nbsp;&nbsp;是大名称人，&nbsp;&nbsp;&nbsp;&nbsp;照世间如日。

&nbsp;&nbsp;&nbsp;&nbsp;若人见世间，&nbsp;&nbsp;&nbsp;&nbsp;如我之所见，

&nbsp;&nbsp;&nbsp;&nbsp;如斯之人等，&nbsp;&nbsp;&nbsp;&nbsp;能见十方佛。

&nbsp;&nbsp;&nbsp;&nbsp;诸法从缘生，&nbsp;&nbsp;&nbsp;&nbsp;自无有定性，

&nbsp;&nbsp;&nbsp;&nbsp;若知此因缘，&nbsp;&nbsp;&nbsp;&nbsp;则达法实性。

&nbsp;&nbsp;&nbsp;&nbsp;若知法实相，&nbsp;&nbsp;&nbsp;&nbsp;是则知空相，

&nbsp;&nbsp;&nbsp;&nbsp;若能知空相，&nbsp;&nbsp;&nbsp;&nbsp;则为见导师。

&nbsp;&nbsp;&nbsp;&nbsp;若有人得闻，&nbsp;&nbsp;&nbsp;&nbsp;如是世间相，

&nbsp;&nbsp;&nbsp;&nbsp;虽行于世间，&nbsp;&nbsp;&nbsp;&nbsp;而不住世间。

&nbsp;&nbsp;&nbsp;&nbsp;依止诸见人，&nbsp;&nbsp;&nbsp;&nbsp;不能及此事，

&nbsp;&nbsp;&nbsp;&nbsp;云何行世间，&nbsp;&nbsp;&nbsp;&nbsp;而不依世间？

&nbsp;&nbsp;&nbsp;&nbsp;若佛灭度后，&nbsp;&nbsp;&nbsp;&nbsp;有乐是法者，

&nbsp;&nbsp;&nbsp;&nbsp;佛则于其人，&nbsp;&nbsp;&nbsp;&nbsp;常现于法身。

&nbsp;&nbsp;&nbsp;&nbsp;若人解达此，&nbsp;&nbsp;&nbsp;&nbsp;则守护我法，

&nbsp;&nbsp;&nbsp;&nbsp;亦为供养我，&nbsp;&nbsp;&nbsp;&nbsp;亦是世导师。

&nbsp;&nbsp;&nbsp;&nbsp;若人须臾闻，&nbsp;&nbsp;&nbsp;&nbsp;世间性如此，

&nbsp;&nbsp;&nbsp;&nbsp;是人终不为，&nbsp;&nbsp;&nbsp;&nbsp;恶魔所得便。

&nbsp;&nbsp;&nbsp;&nbsp;若能达此义，&nbsp;&nbsp;&nbsp;&nbsp;则为大智慧，

&nbsp;&nbsp;&nbsp;&nbsp;法财之施主，&nbsp;&nbsp;&nbsp;&nbsp;亦是具禁戒。

&nbsp;&nbsp;&nbsp;&nbsp;若知世如此，&nbsp;&nbsp;&nbsp;&nbsp;忍辱力勇健，

&nbsp;&nbsp;&nbsp;&nbsp;具足诸禅定，&nbsp;&nbsp;&nbsp;&nbsp;通达于智慧，

&nbsp;&nbsp;&nbsp;&nbsp;所在闻是法，&nbsp;&nbsp;&nbsp;&nbsp;其方则有佛，

&nbsp;&nbsp;&nbsp;&nbsp;如是诸菩萨，&nbsp;&nbsp;&nbsp;&nbsp;不久坐道场。

&nbsp;&nbsp;&nbsp;&nbsp;若有深爱乐，&nbsp;&nbsp;&nbsp;&nbsp;如是世间法，

&nbsp;&nbsp;&nbsp;&nbsp;则能降众魔，&nbsp;&nbsp;&nbsp;&nbsp;疾得无上道。”

### 四谛品第四

佛复告思益梵天：“如来出过世间，亦说世间苦、世间集、世间灭、世间灭道。梵天，五阴名为世间苦，贪著五阴名为世间集，五阴尽名为世间灭，以无二法求五阴名为世间灭道。又梵天，所言五阴但有言说，于中取相分别生见，而说是名世间苦；不舍是见是名世间集；是见自相是名世间灭；随以何道不取是见，是名世间灭道。梵天，以是因缘故，我为外道仙人说言：‘仙人，于汝身中，即说世间苦、世间集、世间灭、世间灭道。’”

尔时，思益梵天白佛言：“世尊，所说四圣谛，何等是真圣谛？”

“梵天，苦不名为圣谛，苦集不名为圣谛，苦灭不名为圣谛，苦灭道不名为圣谛。所以者何？若苦是圣谛者，一切牛驴畜生等，皆应有苦圣谛。若集是圣谛者，一切在所生处众生，皆应有集圣谛。所以者何？以集故生诸趣中。若苦灭是圣谛者，观灭者、说断灭者，皆应有灭圣谛。若道是圣谛者，缘一切有为道者，皆应有道圣谛。

“梵天，以是因缘故，当知圣谛，非苦、非集、非灭、非道。圣谛者，知苦无生，是名苦圣谛。知集无和合，是名集圣谛。于毕竟灭法中，知无生无灭，是名灭圣谛。于一切法平等，以不二法得道，是名道圣谛。梵天，真圣谛者，无有虚妄。虚妄者，所谓著我、著众生、著人、著寿命者，著养育者，著有著无，著生著灭，著生死著涅槃。

“梵天，若行者言‘我知见苦’是虚妄，‘我断集’是虚妄，‘我证灭’是虚妄，‘我修道’是虚妄。所以者何？是人违失佛所护念，是故说为虚妄。何等是佛所护念？谓不忆念一切诸法。若行者住是念中，则不住一切相；若不住一切相，则住实际；若住实际，是名不住心；若不住心，是人名为实语者，非妄语者。梵天，是故当知，若非实非虚妄者，是名圣谛。梵天，实者终不作不实，若有佛、若无佛，法性常住，所谓生死性、涅槃性常实。所以者何？非离生死得涅槃名为圣谛。若人证如是四谛，是名世间实语者。

“梵天，当来有比丘不修身、不修戒、不修心、不修慧，是人说生死相是苦谛，众缘和合是集谛，灭法故是灭谛，以二法求相是道谛。”

佛言：“我说此愚人是外道徒党，我非彼人师，彼非我弟子。是人堕于邪道，破失法故说言有谛。梵天，汝且观我坐道场时，不得一法是实、是虚妄。若我不得法，是法宁可于众中有言说、有论议、有教化耶？”

梵天言：“不也，世尊。”

“梵天，以诸法无所得故，诸法离自性故，我菩提是无贪爱相。”

### 叹功德品第五

尔时，思益梵天白佛言：“世尊，若如来于法无所得者，有何利益，说如来得菩提名为佛？”

佛言：“梵天，于汝意云何？我所说法，若有为、若无为，是法为实、为虚妄耶？”

梵天言：“是法虚妄非实。”

“于汝意云何？若法虚妄非实，是法为有为无？”

梵天言：“世尊，若法虚妄，是法不应说有，不应说无。”

“于汝意云何？若法非有非无，是法有得者不？”

梵天言：“无有得者。”

“梵天，如来坐道场时，惟得虚妄颠倒所起烦恼毕竟空性，以无所得故得，以无所知故知。所以者何？我所得法，不可见、不可闻、不可觉、不可识、不可取、不可著、不可说、不可难，出过一切法相，无语无说，无有文字，无言说道。梵天，此法如是犹如虚空，汝欲于如是法中得利益耶？”

梵天言：“不也，世尊。诸佛如来甚为希有！成就未曾有法，深入大慈大悲，得如是寂灭相法，而以文字言说教人令得。世尊，其有闻是能信解者，当知是人不从小功德来。世尊，是法一切世间之所难信。所以者何？世间贪著实，而是法无实无虚妄。世间贪著法，而是法无法无非法。世间贪著涅槃，而是法无生死无涅槃。世间贪著善法，而是法无善无非善。世间贪著乐，而是法无苦无乐。世间贪著佛出世，而是法无佛出世亦无涅槃。虽有说法，而是法非可说相。虽赞说僧，而僧即是无为。是故此法一切世间之所难信！譬如水中出火，火中出水，难可得信；如是烦恼中有菩提，菩提中有烦恼，是亦难信。所以者何？如来得是虚妄烦恼之性亦无法不得，有所说法亦无有形，虽有所知亦无分别，虽证涅槃亦无灭者。

“世尊，若有善男子、善女人，能信解如是法义者，当知是人得脱诸见，当知是人已亲近无量诸佛，当知是人已供养无量诸佛，当知是人为善知识所护，当知是人志意旷大，当知是人善根深厚，当知是人守护诸佛法藏，当知是人能善思量起于善业，当知是人种姓尊贵生如来家，当知是人能行大舍舍诸烦恼，当知是人得持戒力非烦恼力，当知是人得忍辱力非瞋恚力，当知是人得精进力无有疲懈，当知是人得禅定力灭诸恶心，当知是人得智慧力离恶邪见，当知是人一切恶魔不能得便，当知是人一切怨贼所不能破，当知是人不诳世间，当知是人是真语者善说法相故，当知是人是实语者说第一义故，当知是人善为诸佛之所护念，当知是人柔和软善同止安乐，当知是人名为大富有圣财故，当知是人常能知足行圣种故，当知是人易满易养离贪著故，当知是人得安隐心到彼岸故，当知是人度未度者，当知是人解未解者，当知是人安未安者，当知是人灭未灭者，当知是人能示正道，当知是人能说解脱，当知是人为大医王善知诸药，当知是人犹如良药善疗众病，当知是人智慧勇健，当知是人为有大力坚固究竟，当知是人有精进力不随他语，当知是人为如师子无所怖畏，当知是人为如象王其心调柔，当知是人为如老象其心随顺，当知是人为如牛王能导大众，当知是人为大勇健能破魔怨，当知是人为大丈夫处众无畏，当知是人无所忌难得无畏法故，当知是人无所畏难说真谛法故，当知是人具清白法如月盛满，当知是人智慧光照犹如日明，当知是人除诸闇冥犹如执炬，当知是人乐行舍心离诸憎爱，当知是人载育众生犹如地，当知是人洗诸尘垢犹如水，当知是人烧诸动念犹如火，当知是人于法无障犹如风，当知是人其心不动如须弥，当知是人其心坚固如金刚山，当知是人一切外道竞胜论者所不能动，当知是人一切声闻、辟支佛所不能测，当知是人多饶法宝犹如大海，当知是人烦恼不现如波陀罗，当知是人求法无厌，当知是人以智慧知足，当知是人能转法轮如转轮王，当知是人身色殊妙如天帝释，当知是人心得自在如梵天王，当知是人说法音声犹如雷震，当知是人降法甘露犹如时雨，当知是人能增长无漏根力觉分，当知是人已度生死污泥，当知是人入佛智慧，当知是人近佛菩提，当知是人能多学问无与等者，当知是人无有量已过量，当知是人智慧辩才无有障碍，当知是人得忆念坚固得陀罗尼，当知是人知诸众生深心所行，当知是人得智慧力正观诸法解达义趣，当知是人勤行精进利安世间，当知是人超出于世，当知是人不可污染犹如莲华，当知是人不为世法所覆，当知是人利根者所爱，当知是人多闻者所敬，当知是人智者所念，当知是人人天供养，当知是人为坐禅者之所敬礼，当知是人善人所贵，当知是人声闻、辟支佛之所贪慕，当知是人不贪小行，当知是人不覆藏罪不显功德，当知是人威仪备具生他净心，当知是人身色端正见者悦乐，当知是人有大威德众所宗仰，当知是人以三十二相庄严其身，当知是人能继佛种，当知是人能护法宝，当知是人能供养僧，当知是人诸佛所见，当知是人为得法眼，当知是人以佛智慧而得受记，当知是人具足三忍，当知是人安住道场，当知是人破坏魔军，当知是人得一切种智，当知是人转于法轮，当知是人作无量佛事。若人信解如是法义，不惊疑怖畏者，得如是功德。是人于诸佛阿耨多罗三藐三菩提，甚深难解难知难信难入，而能信受读诵，通利奉持，为人广说，如说修行，亦教他人如说修行。如是之人，我以一劫若减一劫，说其功德犹不能尽！”