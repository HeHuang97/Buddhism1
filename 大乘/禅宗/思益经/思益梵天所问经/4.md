## 思益梵天所问经卷第四

### 师子吼品第十九

尔时，释提桓因白佛言：“世尊，譬如贾客主入于宝洲，其人所见皆是宝物。如是成就不可思议功德者，有所乐说，皆是法宝；所乐说者，皆是实际；所乐说者，于诸法中无所贪著不著彼我；所乐说者，皆是真实无有颠倒；所乐说者，过去际空，未来际不可得，现在际不起见；所乐说者，不信解者得信解，信解者得解脱；所乐说者，破增上慢，无增上慢者自说所作已办；所乐说者，魔不得便；所听法者，超度魔事；所乐说者，未生善法令生，已生善法令得增长；所乐说者，已生诸烦恼令断，未生诸烦恼令不生；所乐说者，未大庄严者令大庄严，已大庄严者令不退转；所乐说者，不断灭诸法而护佛法。世尊，以是乐说，能降伏一切外道。所以者何？一切野干不能于师子王前自现其身，况闻其吼？世尊，一切外道诸论议师，不能堪忍无上师子之吼亦复如是。

尔时，不退转天子谓释提桓因：“憍尸迦，所言师子吼，师子吼者，为何谓耶？”

答言：“若行者说法无所贪著，是名师子吼。若行者贪著所见而有所说，是野干鸣，不名师子吼，起诸邪见故。天子，汝当复说所以为师子吼者。”

天子言：“憍尸迦，有所说法乃至如来尚不贪著，何况余法？是名师子吼。又憍尸迦，如说修行名师子吼，决定说法名师子吼，说法无畏名师子吼。又憍尸迦，若行者为不生不灭不出故说法名师子吼，若为无垢无净无合无散故说法名师子吼。又憍尸迦，师子吼名决定说一切法无我无众生，师子吼名决定说诸法空，师子吼名守护法故而有所说，师子吼名作是愿言‘我当作佛，灭一切众生苦恼’，师子吼名于清净所须物中少欲知足，师子吼名常能不舍阿兰若住处，师子吼名行施唱导，师子吼名不舍持戒，师子吼名等心怨亲，师子吼名常行精进不舍本愿，师子吼名能除烦恼，师子吼名以智慧善知所行。”

说是师子吼法时，三千大千世界六种震动，百千伎乐不鼓自鸣，其大光明普照天地。百千诸天踊跃欢喜言：“我等闻不退转天子说师子吼法，于阎浮提再见转法轮。”

时佛微笑。诸佛常法若微笑时，若干百千种青黄赤白红紫等光，从口中出，普照无量无边世界，上过梵世蔽日月光，还绕身三匝从顶相入。

于是思益梵天向佛合掌，以偈赞曰：

&nbsp;&nbsp;&nbsp;&nbsp;“度一切慧最胜尊，&nbsp;&nbsp;&nbsp;&nbsp;悉知三世众生行，

&nbsp;&nbsp;&nbsp;&nbsp;智慧功德及解脱，&nbsp;&nbsp;&nbsp;&nbsp;唯愿演说笑因缘！

&nbsp;&nbsp;&nbsp;&nbsp;佛慧无量无障碍，&nbsp;&nbsp;&nbsp;&nbsp;声闻缘觉所不及，

&nbsp;&nbsp;&nbsp;&nbsp;知众生心随意说，&nbsp;&nbsp;&nbsp;&nbsp;愿最上尊说笑缘！

&nbsp;&nbsp;&nbsp;&nbsp;佛光可乐净无秽，&nbsp;&nbsp;&nbsp;&nbsp;普照天人蔽日月，

&nbsp;&nbsp;&nbsp;&nbsp;须弥铁围及众山，&nbsp;&nbsp;&nbsp;&nbsp;愿无比尊说笑缘！

&nbsp;&nbsp;&nbsp;&nbsp;大圣寂然离瞋恨，&nbsp;&nbsp;&nbsp;&nbsp;天人瞻仰无厌足，

&nbsp;&nbsp;&nbsp;&nbsp;一切皆蒙得快乐，&nbsp;&nbsp;&nbsp;&nbsp;愿为分别笑因缘！

&nbsp;&nbsp;&nbsp;&nbsp;通达诸法空无我，&nbsp;&nbsp;&nbsp;&nbsp;水沫云露梦所见，

&nbsp;&nbsp;&nbsp;&nbsp;水中月影虚空相，&nbsp;&nbsp;&nbsp;&nbsp;愿以妙音说笑缘！

&nbsp;&nbsp;&nbsp;&nbsp;离分别想诸邪见，&nbsp;&nbsp;&nbsp;&nbsp;了空无相及无作，

&nbsp;&nbsp;&nbsp;&nbsp;常乐禅定寂然法，&nbsp;&nbsp;&nbsp;&nbsp;愿说放此净光缘！

&nbsp;&nbsp;&nbsp;&nbsp;不著文字言音声，&nbsp;&nbsp;&nbsp;&nbsp;说不依法及众生，

&nbsp;&nbsp;&nbsp;&nbsp;彼各自谓为我说，&nbsp;&nbsp;&nbsp;&nbsp;愿神通智说笑缘！

&nbsp;&nbsp;&nbsp;&nbsp;佛为医王灭众病，&nbsp;&nbsp;&nbsp;&nbsp;那罗廷力救世者，

&nbsp;&nbsp;&nbsp;&nbsp;趣舍灯明究竟道，&nbsp;&nbsp;&nbsp;&nbsp;天人供养说笑缘！”

### 梵行牢强精进品第二十

尔时，佛告思益梵天：“汝见是不退转天子不？”

“唯然，已见。”

“梵天，此不退转天子从今已后，过三百二十万阿僧祇劫，当得作佛，号须弥灯王如来、应供、正遍知、明行足、善逝、世间解、无上士、调御丈夫、天人师、佛世尊。世界名妙化，劫名梵叹。其佛国土以阎浮檀金琉璃为地，纯以菩萨为僧，无诸魔怨，所须之物应念即至。佛寿无量不可计数。”

于是思益梵天，谓不退转天子：“如来今已授仁者记。”

天子言：“梵天，如与如法性受记，与我受记亦复如是。”

思益言：“如法性不可授记。”

天子言：“如法性不可授记者，当知一切菩萨受记亦复如是。”

思益言：“若如来不与汝记，汝于过去诸佛所则为空住梵行。”

天子言：“若无所住是住梵行。”

思益言：“云何无住而住梵行？”

答言：“若不住欲界，不住色界，不住无色界，是住梵行。又梵天，若行者不住我，不住众生，不住寿命者，不住人者，是住梵行。以要言之，若不住法，不住非法，是住梵行。”

又问：“梵行者有何义？”

答言：“住不二道是梵行义。”

又问：“住不二道为住何所？”

答言：“住不二道是即不住一切诸法。所以者何？众贤圣无所住，不取于法能度诸流。”

又问：“云何为修道？”

答言：“不堕有，不堕无，亦不分别是有是无，习如是者名为修道。”

又问：“以何法修道？”

答言：“不以见闻觉知法，不以得，不以证，于一切法无相无示，名为修道。”

又问：“何谓菩萨牢强精进？”

答言：“若菩萨于诸法不见一相，不见异相，是名菩萨牢强精进大庄严也。于诸法不坏法性故，于诸法无著无断、无增无减，不见垢净出于法性，是名菩萨第一精进。所谓身无所起，心无所起。”

于是世尊赞不退转天子：“善哉！善哉！”赞已语思益梵天言：“如此天子所说，身无所起，心无所起，是为第一牢强精进。梵天，我念宿世一切所行，牢强精进持戒头陀，于诸师长供养恭敬，在空闲处专精行道读诵多闻，愍念众生给其所须，一切难行苦行殷勤精进，而过去诸佛不见授阿耨多罗三藐三菩提记。所以者何？我住身口心，起精进相故。梵天，我后得如天子所说牢强精进故，燃灯佛授我记言：‘汝于来世当得作佛，号释迦牟尼。’是故梵天，若菩萨疾欲受记，应当修习如是牢强精进，谓于诸法不起精进相。”

“世尊，何等是不起相精进？”

佛言：“三世等空精进，是名不起相精进。”

“世尊，云何为三世等空精进？”

佛言：“过去心已灭，未来心未至，现在心无住。若法灭不复更起，若未至即无生相，若无住即住实相，又实相亦无有生，若法无生则无去来今，若无去来今者则从本已来性常不生，是名三世等空精进，能令菩萨疾得受记。梵天，菩萨成就如是法忍者，能了达一切法无所舍，是名檀波罗蜜；了达一切法无漏，是名尸波罗蜜；了达一切法无伤，是名羼提波罗蜜；了达一切法无所起，是名毗梨耶波罗蜜；了达一切法平等，是名禅波罗蜜；了达一切法无所分别，是名般若波罗蜜。若菩萨如是了达，则于诸法无增无减、无正无邪。是菩萨虽布施不求果报，虽持戒无所贪著，虽忍辱知内外空，虽精进知无起相，虽禅定无所依止，虽行慧无所取相。梵天，菩萨成就如是法忍，虽示现一切所行，而无所染污。是人得世间平等相，不为利衰、毁誉、称讥、苦乐之所倾动，出过一切世间法故，不自高不自下，不喜不戚，不动不逸，无二心离诸缘得无二法，为堕见二法众生起大悲心，为其受身而教化之。梵天，是名第一牢强精进，所谓得无我空法忍，而于众生起大悲心，为之受身说是牢强精进相。”

时，八千菩萨得无生法忍，佛为受记，皆当得阿耨多罗三藐三菩提，各于异土得成佛道，皆同一号号坚精进。

### 海喻品第二十一

尔时，大迦葉白佛言：“世尊，譬如诸大龙若欲雨时雨于大海，此诸菩萨亦复如是，以大法雨雨菩萨心。”

佛言：“迦葉，如汝所说，诸大龙王所以不雨阎浮提者，非有吝也，但以其地不堪受故。所以者何？大龙所雨澍如车轴。若其雨者，是阎浮提及城邑聚落山林陂池，悉皆漂流如漂枣叶，是故大龙不雨大雨于阎浮提。如是，迦葉，此诸菩萨所以不雨法雨于余众生者，亦无吝心，以其器不堪受如是等法。是故此诸菩萨，但于甚深智慧无量大海菩萨心中，雨如是等不可思议无上法雨。

“迦葉，又如大海堪受大雨澍如车轴不增不减。此诸菩萨亦复如是，若于一劫若复百劫，若听若说，其法湛然不增不减。

“迦葉，又如大海百川众流入其中者同一碱味。此诸菩萨亦复如是，闻种种法种种论议，皆能信解为一空味。

“迦葉，又如大海澄净无垢，浊水流入即皆清洁。此诸菩萨亦复如是，净诸结恨尘劳之垢。

“迦葉，又如大海甚深无底。此诸菩萨亦复如是，能思惟入无量法故，名为甚深；一切声闻、辟支佛不能测故，名为无底。

“迦葉，又如大海集无量水。此诸菩萨亦复如是，集无量法、无量智慧，是故说诸菩萨心如大海。

“迦葉，又如大海积聚种种无量珍宝。此诸菩萨亦复如是，入种种法门集诸法宝，种种行道出生无量法宝之聚。

“迦葉，又如大海有三种宝：一者、少价，二者、有价，三者、无价。此诸菩萨所可说法亦复如是，随诸众生根之利钝令得解脱：有以小乘而得解脱，有以中乘而得解脱，有以大乘而得解脱。

“迦葉，又如大海渐渐转深。此诸菩萨亦复如是，向萨婆若渐渐转深。

“迦葉，又如大海不宿死尸。此诸菩萨亦复如是，不宿声闻、辟支佛心，亦不宿悭贪、毁戒、瞋恚、懈怠、乱念、愚痴之心，亦不宿我、人、众生之见。

“迦葉，又如劫尽烧时，诸小陂池江河泉源在前枯竭，然后大海乃当消尽。正法灭时亦复如是，诸行小道正法先尽，然后菩萨大海之心正法乃灭。

“迦葉，此诸菩萨宁失身命不舍正法，汝谓菩萨失正法耶？勿造斯观！迦葉，如彼大海有金刚珠名集诸宝，乃至七日出时火至梵世，而此宝珠不烧不失，转至他方大海之中。若是宝珠在此世界，世界烧者无有是处。此诸菩萨亦复如是，正法灭时七邪法出尔，乃至于他方世界。何等七？一者、外道论，二者、恶知识，三者、邪用道法，四者、互相恼乱，五者、入邪见棘林，六者、不修福德，七者、无有得道。此七恶出时，是诸菩萨知诸众生不可得度尔，乃至于他方佛国，不离见佛闻法，教化众生增长善根。

“迦葉，又如大海为无量众生之所依止。此诸菩萨亦复如是，众生依止得三种乐：人乐、天乐、涅槃之乐。

“迦葉，又如大海碱不可饮。此诸菩萨亦复如是，诸魔外道不能吞灭。”

于是大迦葉白佛言：“世尊，大海虽深尚可测量，此诸菩萨不可测也！”

佛告迦葉：“三千大千世界微尘犹可数知，此诸菩萨功德无量不可数也！”

尔时，世尊欲重宣此事，而说偈言：

&nbsp;&nbsp;&nbsp;&nbsp;“譬如大海能悉受，&nbsp;&nbsp;&nbsp;&nbsp;一切众水无满时；

&nbsp;&nbsp;&nbsp;&nbsp;此诸菩萨亦如是，&nbsp;&nbsp;&nbsp;&nbsp;常求法利无厌足。

&nbsp;&nbsp;&nbsp;&nbsp;又如大海纳众流，&nbsp;&nbsp;&nbsp;&nbsp;一切悉归无损益；

&nbsp;&nbsp;&nbsp;&nbsp;此诸菩萨亦如是，&nbsp;&nbsp;&nbsp;&nbsp;听受深法无增减。

&nbsp;&nbsp;&nbsp;&nbsp;又如大海不受浊，&nbsp;&nbsp;&nbsp;&nbsp;浊水流入悉清净；

&nbsp;&nbsp;&nbsp;&nbsp;此诸菩萨亦如是，&nbsp;&nbsp;&nbsp;&nbsp;不受一切烦恼垢。

&nbsp;&nbsp;&nbsp;&nbsp;又如大海无涯底，&nbsp;&nbsp;&nbsp;&nbsp;此诸菩萨亦如是；

&nbsp;&nbsp;&nbsp;&nbsp;功德智慧无有量，&nbsp;&nbsp;&nbsp;&nbsp;一切众生不能测。

&nbsp;&nbsp;&nbsp;&nbsp;又如大海无别异，&nbsp;&nbsp;&nbsp;&nbsp;百川流入皆一味；

&nbsp;&nbsp;&nbsp;&nbsp;此诸菩萨亦如是，&nbsp;&nbsp;&nbsp;&nbsp;所听受法同一相。

&nbsp;&nbsp;&nbsp;&nbsp;又如大海所以成，&nbsp;&nbsp;&nbsp;&nbsp;非但为一众生故；

&nbsp;&nbsp;&nbsp;&nbsp;此诸菩萨亦如是，&nbsp;&nbsp;&nbsp;&nbsp;普为一切发道心。

&nbsp;&nbsp;&nbsp;&nbsp;如海宝珠名集宝，&nbsp;&nbsp;&nbsp;&nbsp;因是宝故有众宝；

&nbsp;&nbsp;&nbsp;&nbsp;菩萨宝聚亦如是，&nbsp;&nbsp;&nbsp;&nbsp;从菩萨宝出诸宝。

&nbsp;&nbsp;&nbsp;&nbsp;如大海出三种宝，&nbsp;&nbsp;&nbsp;&nbsp;而此大海无分别；

&nbsp;&nbsp;&nbsp;&nbsp;菩萨说法亦如是，&nbsp;&nbsp;&nbsp;&nbsp;三乘度人无彼此。

&nbsp;&nbsp;&nbsp;&nbsp;又如大海渐渐深；&nbsp;&nbsp;&nbsp;&nbsp;此诸菩萨亦如是，

&nbsp;&nbsp;&nbsp;&nbsp;为众生故修功德，&nbsp;&nbsp;&nbsp;&nbsp;回向甚深萨婆若。

&nbsp;&nbsp;&nbsp;&nbsp;又如大海不宿尸；&nbsp;&nbsp;&nbsp;&nbsp;此诸菩萨亦如是，

&nbsp;&nbsp;&nbsp;&nbsp;发清净心菩提愿，&nbsp;&nbsp;&nbsp;&nbsp;不宿声闻烦恼心。

&nbsp;&nbsp;&nbsp;&nbsp;如大海有坚牢宝，&nbsp;&nbsp;&nbsp;&nbsp;其宝名曰集诸宝，

&nbsp;&nbsp;&nbsp;&nbsp;劫尽烧时终不烧，&nbsp;&nbsp;&nbsp;&nbsp;转至他方诸佛国；

&nbsp;&nbsp;&nbsp;&nbsp;正法灭时亦如是，&nbsp;&nbsp;&nbsp;&nbsp;坚精进者能持法，

&nbsp;&nbsp;&nbsp;&nbsp;知诸众生不可度，&nbsp;&nbsp;&nbsp;&nbsp;转至他方诸佛所。

&nbsp;&nbsp;&nbsp;&nbsp;三千世界欲坏时，&nbsp;&nbsp;&nbsp;&nbsp;火劫将起烧天地，

&nbsp;&nbsp;&nbsp;&nbsp;百川众流在前涸，&nbsp;&nbsp;&nbsp;&nbsp;尔时水王于后竭；

&nbsp;&nbsp;&nbsp;&nbsp;行小道者亦如是，&nbsp;&nbsp;&nbsp;&nbsp;法欲尽时在前灭，

&nbsp;&nbsp;&nbsp;&nbsp;菩萨勇猛不惜身，&nbsp;&nbsp;&nbsp;&nbsp;护持正法后乃尽。

&nbsp;&nbsp;&nbsp;&nbsp;若佛在世灭度后，&nbsp;&nbsp;&nbsp;&nbsp;是心中法宝不灭，

&nbsp;&nbsp;&nbsp;&nbsp;深心清净住是法，&nbsp;&nbsp;&nbsp;&nbsp;以此善法修行道。

&nbsp;&nbsp;&nbsp;&nbsp;百千众生依止海，&nbsp;&nbsp;&nbsp;&nbsp;海成非为一众生；

&nbsp;&nbsp;&nbsp;&nbsp;菩萨发心亦如是，&nbsp;&nbsp;&nbsp;&nbsp;为度一切众生故。

&nbsp;&nbsp;&nbsp;&nbsp;十方世界诸大海，&nbsp;&nbsp;&nbsp;&nbsp;犹尚可得测其量；

&nbsp;&nbsp;&nbsp;&nbsp;是诸菩萨所行道，&nbsp;&nbsp;&nbsp;&nbsp;声闻缘觉不能测。

&nbsp;&nbsp;&nbsp;&nbsp;迦葉当知诸菩萨，&nbsp;&nbsp;&nbsp;&nbsp;勇猛精进回向心，

&nbsp;&nbsp;&nbsp;&nbsp;愿欲作佛度众生，&nbsp;&nbsp;&nbsp;&nbsp;尚无与等何况胜？

&nbsp;&nbsp;&nbsp;&nbsp;是德宝聚如大海，&nbsp;&nbsp;&nbsp;&nbsp;是可供养良福田，

&nbsp;&nbsp;&nbsp;&nbsp;是为最上大医王，&nbsp;&nbsp;&nbsp;&nbsp;能疗一切众生病。

&nbsp;&nbsp;&nbsp;&nbsp;是世归依作救护，&nbsp;&nbsp;&nbsp;&nbsp;洲渚灯明究竟道，

&nbsp;&nbsp;&nbsp;&nbsp;能与世间无明眼，&nbsp;&nbsp;&nbsp;&nbsp;得眼则能服甘露。

&nbsp;&nbsp;&nbsp;&nbsp;是为世间诸法王，&nbsp;&nbsp;&nbsp;&nbsp;是为帝释决断智，

&nbsp;&nbsp;&nbsp;&nbsp;是为梵王行四禅，&nbsp;&nbsp;&nbsp;&nbsp;是为能转梵法轮。

&nbsp;&nbsp;&nbsp;&nbsp;是为大智导世师，&nbsp;&nbsp;&nbsp;&nbsp;示诸邪径正真道，

&nbsp;&nbsp;&nbsp;&nbsp;是为勇猛能破魔，&nbsp;&nbsp;&nbsp;&nbsp;是为清净除恼秽。

&nbsp;&nbsp;&nbsp;&nbsp;是修白法如满月，&nbsp;&nbsp;&nbsp;&nbsp;光明高显犹如日，

&nbsp;&nbsp;&nbsp;&nbsp;智慧超出如须弥，&nbsp;&nbsp;&nbsp;&nbsp;犹如密云雨甘露。

&nbsp;&nbsp;&nbsp;&nbsp;是无所畏如师子，&nbsp;&nbsp;&nbsp;&nbsp;是心调柔如象王，

&nbsp;&nbsp;&nbsp;&nbsp;是则譬如金刚山，&nbsp;&nbsp;&nbsp;&nbsp;一切外道不能坏。

&nbsp;&nbsp;&nbsp;&nbsp;是则清净犹如水，&nbsp;&nbsp;&nbsp;&nbsp;是有威猛如大火，

&nbsp;&nbsp;&nbsp;&nbsp;是则如风无障碍，&nbsp;&nbsp;&nbsp;&nbsp;是则如地无能动。

&nbsp;&nbsp;&nbsp;&nbsp;是拔憍慢我根等，&nbsp;&nbsp;&nbsp;&nbsp;是如药树无分别，

&nbsp;&nbsp;&nbsp;&nbsp;是持净戒如莲华，&nbsp;&nbsp;&nbsp;&nbsp;是于世法无所染。

&nbsp;&nbsp;&nbsp;&nbsp;是如优昙钵罗华，&nbsp;&nbsp;&nbsp;&nbsp;千万亿劫时一出，

&nbsp;&nbsp;&nbsp;&nbsp;是为知报佛之恩，&nbsp;&nbsp;&nbsp;&nbsp;是为不断诸佛种。

&nbsp;&nbsp;&nbsp;&nbsp;是为精进行大悲，&nbsp;&nbsp;&nbsp;&nbsp;是用慈喜而超出，

&nbsp;&nbsp;&nbsp;&nbsp;是能舍离五欲心，&nbsp;&nbsp;&nbsp;&nbsp;是常求佛法宝财。

&nbsp;&nbsp;&nbsp;&nbsp;是行布施为最胜，&nbsp;&nbsp;&nbsp;&nbsp;是持净戒无等侣，

&nbsp;&nbsp;&nbsp;&nbsp;是忍辱健无畴匹，&nbsp;&nbsp;&nbsp;&nbsp;是勤精进无厌倦。

&nbsp;&nbsp;&nbsp;&nbsp;是行禅定具神通，&nbsp;&nbsp;&nbsp;&nbsp;能至无量诸佛土，

&nbsp;&nbsp;&nbsp;&nbsp;常见诸佛听受法，&nbsp;&nbsp;&nbsp;&nbsp;如其所闻为人说。

&nbsp;&nbsp;&nbsp;&nbsp;是知众生所行道，&nbsp;&nbsp;&nbsp;&nbsp;随其性欲根利钝，

&nbsp;&nbsp;&nbsp;&nbsp;是名善知方便力，&nbsp;&nbsp;&nbsp;&nbsp;是然慧灯得济处。

&nbsp;&nbsp;&nbsp;&nbsp;是能善知一切法，&nbsp;&nbsp;&nbsp;&nbsp;皆从和合因缘生，

&nbsp;&nbsp;&nbsp;&nbsp;是能决了因缘相，&nbsp;&nbsp;&nbsp;&nbsp;离于我见乐平等。

&nbsp;&nbsp;&nbsp;&nbsp;是能正观于诸法，&nbsp;&nbsp;&nbsp;&nbsp;为从何来至何所，

&nbsp;&nbsp;&nbsp;&nbsp;善知诸法无去来，&nbsp;&nbsp;&nbsp;&nbsp;常住法性而不动。

&nbsp;&nbsp;&nbsp;&nbsp;是见有为法皆空，&nbsp;&nbsp;&nbsp;&nbsp;增益大悲济众生，

&nbsp;&nbsp;&nbsp;&nbsp;众生妄想起众苦，&nbsp;&nbsp;&nbsp;&nbsp;为欲度故修行道。

&nbsp;&nbsp;&nbsp;&nbsp;凡夫分别我我所，&nbsp;&nbsp;&nbsp;&nbsp;行于种种诸邪见，

&nbsp;&nbsp;&nbsp;&nbsp;是能晓了法实相，&nbsp;&nbsp;&nbsp;&nbsp;为断诸见讲说法。

&nbsp;&nbsp;&nbsp;&nbsp;无常为常不清净，&nbsp;&nbsp;&nbsp;&nbsp;无我谓我苦为乐，

&nbsp;&nbsp;&nbsp;&nbsp;凡夫颠倒贪著故，&nbsp;&nbsp;&nbsp;&nbsp;生死前际不可知。

&nbsp;&nbsp;&nbsp;&nbsp;是能知此从颠倒，&nbsp;&nbsp;&nbsp;&nbsp;无我无人无众生，

&nbsp;&nbsp;&nbsp;&nbsp;我当如是修正道，&nbsp;&nbsp;&nbsp;&nbsp;无常我乐及不净。

&nbsp;&nbsp;&nbsp;&nbsp;迦葉当知此菩萨，&nbsp;&nbsp;&nbsp;&nbsp;我所称赞诸功德，

&nbsp;&nbsp;&nbsp;&nbsp;于其所行不可尽，&nbsp;&nbsp;&nbsp;&nbsp;犹如大地举一尘。

&nbsp;&nbsp;&nbsp;&nbsp;若发菩提心不退，&nbsp;&nbsp;&nbsp;&nbsp;三千大千供养具，

&nbsp;&nbsp;&nbsp;&nbsp;若复有供过于是，&nbsp;&nbsp;&nbsp;&nbsp;悉应供养如是人。

&nbsp;&nbsp;&nbsp;&nbsp;若人发心愿作佛，&nbsp;&nbsp;&nbsp;&nbsp;是则恭敬供养我，

&nbsp;&nbsp;&nbsp;&nbsp;于诸去来现在佛，&nbsp;&nbsp;&nbsp;&nbsp;亦皆恭敬供养已。”

### 建立法品第二十二

尔时，思益梵天谓文殊师利法王子：“当请如来护念斯经，于后末世五百岁时令广流布。”

文殊师利言：“于意云何？佛于是经有法、有说、有示，可护念不？”

思益言：“不也。”

“梵天，是故当知一切法无说、无示、无有护念，是法终不可灭、不可护念。若欲护此法者，为欲护念虚空。梵天，菩萨若言欲有所受法者，即非法言。所以者何？出过一切言论，是名菩萨乐无诤讼。梵天，若有菩萨于此众中作是念：‘今说是法。’当知是人即非听法。所以者何？不听法者乃为听法。”

梵天言：“何故说不听法者乃为听法？”

文殊师利言：“眼、耳、鼻、舌、身、意不漏，是听法也。所以者何？若于内六入不漏色、声、香、味、触、法中，乃为听法。”

尔时，会中三万二千天子、五百比丘、三百比丘尼、八百优婆塞、八百优婆夷，闻文殊师利所说皆得无生法忍，得是忍已作是言：“如是，如是，文殊师利，如仁者所说，不听法者乃为听法。”

尔时。思益梵天问得忍诸菩萨言：“汝等岂不听是经耶？”

诸菩萨言：“如我等听，以不听为听。”

又问：“汝等云何知是法耶？”

答言：“以不知为知。”

又问：“汝等得何等故名为得忍？”

答言：“以一切法不可得故，我等名为得忍。”

思益言：“云何随是法行？”

答言：“以不随行故随行。”

又问：“汝等于此法中明了通达耶？”

答言：“一切诸法皆明了通达，无彼我故。”

尔时，会中有天子名净相，谓思益梵天：“若有但闻此经佛不与受记者，我当授其阿耨多罗三藐三菩提记。所以者何？此经不破因果，能生一切善法，能坏魔怨离诸憎爱，能令众生心得清净，能令信者皆得欢喜除诸瞋恨。斯经一切善人之所修行，斯经一切诸佛之所护念，斯经一切世间天、人、阿修罗所共守护，斯经决定至不退转故，斯经不诳至道场故，斯经真实能令众生得诸佛法，斯经能转法轮，斯经能除疑悔，斯经能开圣道，斯经求解脱者所应善听，斯经欲得陀罗尼者所应善持，斯经求福之人所应善说，斯经乐法之人所应善念，斯经能与快乐至于涅槃，斯经若魔外道有所得人所不能断，斯经应受供养人能随其义，斯经能令利根者欣悦，斯经能令智慧者欢喜，斯经能与人慧离诸见故，斯经能与人智破愚痴故，斯经文辞次第善说，斯经究竟善随义说，斯经多所利益说第一义，斯经爱乐法人之所贪惜，斯经有智之人所不能离，斯经施者之大藏，斯经热恼者之清凉池，斯经能令慈者心等，斯经能令懈怠者精进，斯经能令妄念者得定，斯经能与愚者慧明。梵天，斯经一切诸佛之所贵重！”

净相天子说是法时，三千大千世界皆大振动。

佛即赞言：“善哉！善哉！天子，如汝所说。”

尔时，思益梵天白佛言：“世尊，是天子曾于过去诸佛所闻是经耶？”

佛言：“是天子已于六十四亿诸佛所，得闻是经。过四万二千劫，当得作佛，号宝庄严，国名多宝。于其中间有诸佛出，皆得供养亦闻是经。梵天，是诸比丘、比丘尼、优婆塞、优婆夷，诸天龙鬼神，在此会中得法忍者，皆当得生多宝国土。”

尔时，净相天子白佛言：“世尊，我不求菩提，不愿菩提，不贪菩提，不乐菩提，不念菩提，不分别菩提，云何如来见授记耶？”

佛告天子：“如以草木茎节枝叶，投于火中而语之言：‘汝等莫燃！汝等莫燃！’若以是语而不燃者，无有是处。天子，菩萨亦如是，虽不喜乐贪著菩提，当知是人已为一切诸佛所记。所以者何？若菩萨不喜不乐、不贪不著、不得菩提，则于诸佛必得受阿耨多罗三藐三菩提记。”

尔时，会中有五百菩萨白佛言：“世尊，我等今不求菩提，不愿菩提，不喜乐菩提，不贪著菩提，不思念菩提，不分别菩提。”

作是语已，以佛神力，即见上方八万四千诸佛，授其阿耨多罗三藐三菩提记。

尔时，五百菩萨白佛言：“未曾有也！世尊，如来所说甚善快哉！所谓菩萨不求、不愿、不贪、不喜、不得菩提，而诸佛授记。世尊，我等今见上方八万四千诸佛，诸佛皆与我等受阿耨多罗三藐三菩提记。”

### 如来神咒品第二十三

尔时，文殊师利白佛言：“惟愿世尊护念是法，于当来世后五百岁广宣流布，此阎浮提令得久住。又令大庄严善男子、善女人咸得闻之。设魔事种种起而能不随魔，若魔民亦不得便。以受持是经故，终不退失阿耨多罗三藐三菩提。”

尔时，佛告文殊师利：“如是，如是，汝今善听，欲令此经久住故，当为汝说，召诸天、龙、夜叉、乾闼婆、鸠槃茶等咒术。若法师诵持此咒，则能致诸天、龙、夜叉、乾闼婆、阿修罗、迦楼罗、紧那罗、摩睺罗伽等，常随护之。是法师若行道路、若失道时，若在聚落、若在空闲，若在僧房、若在宴室，若经行处、若在众会，是诸神等，常当随侍卫护，益其乐说辩才。又复为作坚固忆念慧力因缘，无有怨贼得其便者，使是法师行立坐卧一心安详。文殊师利，何等为咒术章句？

“郁头隶　头头隶　摩隶　遮隶　麑隶　梯隶缇隶弥隶睺楼　睺楼睺楼堙婆隶　韦多隶　麴丘隶　阿那祢　伽帝　摩醯履摩那徙摩祢　婆睺干地萨波楼帝罗婆波　伽帝　辛头隶　南无佛驮遮梨帝隶　南无达摩涅伽陁祢　南无僧伽和醯陁毗波扇陀祢　萨婆波祢麑帝隶　弥浮提底　萨遮涅提舍　梵岚摩波舍　多予利师鞞波舍多　阿哆罗提诧提萨婆浮多伽娑呵(呼奈切)　南无佛驮悉缠斗曼哆逻。

“文殊师利，是为咒术章句。若菩萨摩诃萨欲行此经者，当诵持是咒术章句，应一心行，不调戏、不散乱，举动进止悉令净洁，不畜余食少欲知足，独处远离不乐愦闹，身心远离，常乐慈悲以法喜乐，安住实语不欺诳人，贵于坐禅乐欲说法，行于正念常离邪念，常乐头陀细行之法，于得不得无有忧喜，趣向涅槃畏厌生死，等心憎爱离别异相，不吝身命及一切物无有贪惜，威仪成就常乐持戒，忍辱调柔恶言能忍，颜色和悦无恶姿容，先意问讯除去憍慢，同心欢乐。

“文殊师利，此诸法师住如是法诵是咒术，即于现世得十种力。何等为十？得念力不忘失故，得慧力善择法故，得行力随经意故，得坚固力行生死故，得惭愧力护彼我故，得多闻力具足慧故，得陀罗尼力一切闻能持故，得乐说辩力诸佛护念故，得深法力具五通故，得无生忍力速得具足萨婆若故。文殊师利，若法师能住是行诵持咒术，现世得是十力。”

佛说是咒术力时，四天王惊怖毛竖，与无量鬼神眷属围绕，前诣佛所，头面礼足，白佛言：“世尊，我是四天王，得须陀洹道顺佛教者。我等各当率诸亲属，营从人民卫护法师！若善男子、善女人护念法者，能持如是等经读诵解说，我等四天王常往卫护。是人所在之处，若城邑聚落、若空闲静处，若在家、若出家，我等及眷属常当随侍供给，令心安隐无有厌倦，亦使一切无能娆者。世尊，又是经所在之处面五十里，若天天子、若龙龙子，若夜叉、夜叉子，若鸠槃茶、鸠槃茶子等，不能得便。”

尔时，毗楼勒迦护世天王，即说偈言：

&nbsp;&nbsp;&nbsp;&nbsp;“我所有眷属，&nbsp;&nbsp;&nbsp;&nbsp;亲戚及人民，

&nbsp;&nbsp;&nbsp;&nbsp;皆当共卫护，&nbsp;&nbsp;&nbsp;&nbsp;供养是法师。”

尔时，毗楼婆叉天王，即说偈言：

&nbsp;&nbsp;&nbsp;&nbsp;“我是法王子，&nbsp;&nbsp;&nbsp;&nbsp;从法而化生，

&nbsp;&nbsp;&nbsp;&nbsp;求菩提佛子，&nbsp;&nbsp;&nbsp;&nbsp;我皆当供给。”

尔时，揵驮罗吒天王，即说偈言：

&nbsp;&nbsp;&nbsp;&nbsp;“若有诸法师，&nbsp;&nbsp;&nbsp;&nbsp;能持如是经，

&nbsp;&nbsp;&nbsp;&nbsp;我常当卫护，&nbsp;&nbsp;&nbsp;&nbsp;周遍于十方。”

尔时，毗赊婆那天王，即说偈言：

&nbsp;&nbsp;&nbsp;&nbsp;“是人发道心，&nbsp;&nbsp;&nbsp;&nbsp;所应受供养，

&nbsp;&nbsp;&nbsp;&nbsp;一切诸众生，&nbsp;&nbsp;&nbsp;&nbsp;无能办之者。”

尔时，毗赊婆那天王子，名曰善宝，持七宝盖奉上如来，即说偈言：

&nbsp;&nbsp;&nbsp;&nbsp;“世尊我今当，&nbsp;&nbsp;&nbsp;&nbsp;受持如是经，

&nbsp;&nbsp;&nbsp;&nbsp;亦为他人说，&nbsp;&nbsp;&nbsp;&nbsp;我有如是心。

&nbsp;&nbsp;&nbsp;&nbsp;世尊知我心，&nbsp;&nbsp;&nbsp;&nbsp;及先世所行，

&nbsp;&nbsp;&nbsp;&nbsp;从初所发意，&nbsp;&nbsp;&nbsp;&nbsp;至诚求佛道。

&nbsp;&nbsp;&nbsp;&nbsp;世尊无见顶，&nbsp;&nbsp;&nbsp;&nbsp;今奉此妙盖，

&nbsp;&nbsp;&nbsp;&nbsp;愿我得如是，&nbsp;&nbsp;&nbsp;&nbsp;无见之顶相。

&nbsp;&nbsp;&nbsp;&nbsp;我以爱敬心，&nbsp;&nbsp;&nbsp;&nbsp;瞻仰于世尊，

&nbsp;&nbsp;&nbsp;&nbsp;愿成清净眼，&nbsp;&nbsp;&nbsp;&nbsp;得见弥勒佛。”

度智慧世尊，即时以偈答：

&nbsp;&nbsp;&nbsp;&nbsp;“汝于此命终，&nbsp;&nbsp;&nbsp;&nbsp;即生兜术天，

&nbsp;&nbsp;&nbsp;&nbsp;从兜术下生，&nbsp;&nbsp;&nbsp;&nbsp;得见弥勒佛。

&nbsp;&nbsp;&nbsp;&nbsp;二万岁供养，&nbsp;&nbsp;&nbsp;&nbsp;尔乃行出家，

&nbsp;&nbsp;&nbsp;&nbsp;既得出家已，&nbsp;&nbsp;&nbsp;&nbsp;净修于梵行。

&nbsp;&nbsp;&nbsp;&nbsp;贤劫中诸佛，&nbsp;&nbsp;&nbsp;&nbsp;一切悉得见，

&nbsp;&nbsp;&nbsp;&nbsp;亦得供养之，&nbsp;&nbsp;&nbsp;&nbsp;于彼修梵行。

&nbsp;&nbsp;&nbsp;&nbsp;过六十亿劫，&nbsp;&nbsp;&nbsp;&nbsp;汝当得成佛，

&nbsp;&nbsp;&nbsp;&nbsp;号名为宝盖，&nbsp;&nbsp;&nbsp;&nbsp;国土甚严净，

&nbsp;&nbsp;&nbsp;&nbsp;唯有菩萨僧，&nbsp;&nbsp;&nbsp;&nbsp;为讲说妙法。

&nbsp;&nbsp;&nbsp;&nbsp;寿命尽一劫，&nbsp;&nbsp;&nbsp;&nbsp;若灭度已后，

&nbsp;&nbsp;&nbsp;&nbsp;正法住半劫，&nbsp;&nbsp;&nbsp;&nbsp;利益诸众生。”

尔时，释提桓因与无数百千诸天围绕，白佛言：“世尊，我今亦当卫护能持如是比经诸法师等供养供给。是经所在之处，若读诵解说，我为听受法故往诣其所。又当增益法师气力，法句次第令不漏失。”

尔时，释提桓因子，名曰劬婆伽，持真珠盖七宝庄严奉上如来，即说偈言：

&nbsp;&nbsp;&nbsp;&nbsp;“我常现了知，&nbsp;&nbsp;&nbsp;&nbsp;世尊之所说，

&nbsp;&nbsp;&nbsp;&nbsp;亦当如是行，&nbsp;&nbsp;&nbsp;&nbsp;求佛一切智。

&nbsp;&nbsp;&nbsp;&nbsp;世尊于前世，&nbsp;&nbsp;&nbsp;&nbsp;无物不施与，

&nbsp;&nbsp;&nbsp;&nbsp;我当随此行，&nbsp;&nbsp;&nbsp;&nbsp;亦舍诸所有。

&nbsp;&nbsp;&nbsp;&nbsp;我今法王前，&nbsp;&nbsp;&nbsp;&nbsp;受持如是经，

&nbsp;&nbsp;&nbsp;&nbsp;当数为人说，&nbsp;&nbsp;&nbsp;&nbsp;以报如来恩。

&nbsp;&nbsp;&nbsp;&nbsp;若爱念是经，&nbsp;&nbsp;&nbsp;&nbsp;是即与我同，

&nbsp;&nbsp;&nbsp;&nbsp;我当供养之，&nbsp;&nbsp;&nbsp;&nbsp;为得菩提故。

&nbsp;&nbsp;&nbsp;&nbsp;世尊声闻人，&nbsp;&nbsp;&nbsp;&nbsp;不能守护法，

&nbsp;&nbsp;&nbsp;&nbsp;于后恐怖世，&nbsp;&nbsp;&nbsp;&nbsp;我当护是经。

&nbsp;&nbsp;&nbsp;&nbsp;世尊安慰我，&nbsp;&nbsp;&nbsp;&nbsp;又断诸天疑，

&nbsp;&nbsp;&nbsp;&nbsp;我今当久如，&nbsp;&nbsp;&nbsp;&nbsp;得佛如世尊。”

&nbsp;&nbsp;&nbsp;&nbsp;佛通达智慧，&nbsp;&nbsp;&nbsp;&nbsp;即时与受记：

&nbsp;&nbsp;&nbsp;&nbsp;“汝后当作佛，&nbsp;&nbsp;&nbsp;&nbsp;如我今无异。

&nbsp;&nbsp;&nbsp;&nbsp;过于千亿劫，&nbsp;&nbsp;&nbsp;&nbsp;又复过百亿，

&nbsp;&nbsp;&nbsp;&nbsp;尔乃得成佛，&nbsp;&nbsp;&nbsp;&nbsp;号曰为智王。”

尔时，娑婆世界主梵天王白佛言：“世尊，我舍禅定乐往诣法师，若善男子、善女人若说是法者。所以者何？从如是等经出帝释、梵王诸豪尊等。世尊，我当供养是诸善男子，是诸善男子应受一切世间天、人、阿修罗之所供养。”

尔时，妙梵天王即说偈言：

&nbsp;&nbsp;&nbsp;&nbsp;“比丘比丘尼，&nbsp;&nbsp;&nbsp;&nbsp;诸清信士女，

&nbsp;&nbsp;&nbsp;&nbsp;其能受是经，&nbsp;&nbsp;&nbsp;&nbsp;是世供养处。

&nbsp;&nbsp;&nbsp;&nbsp;乃至有一人，&nbsp;&nbsp;&nbsp;&nbsp;能行是经者，

&nbsp;&nbsp;&nbsp;&nbsp;我要当为之，&nbsp;&nbsp;&nbsp;&nbsp;演说如是经。

&nbsp;&nbsp;&nbsp;&nbsp;敷众妙华座，&nbsp;&nbsp;&nbsp;&nbsp;高至于梵天，

&nbsp;&nbsp;&nbsp;&nbsp;于此座上坐，&nbsp;&nbsp;&nbsp;&nbsp;演说如是经。

&nbsp;&nbsp;&nbsp;&nbsp;若于恶世中，&nbsp;&nbsp;&nbsp;&nbsp;所从闻此经，

&nbsp;&nbsp;&nbsp;&nbsp;应发希有心，&nbsp;&nbsp;&nbsp;&nbsp;踊跃称善哉！

&nbsp;&nbsp;&nbsp;&nbsp;若无量世界，&nbsp;&nbsp;&nbsp;&nbsp;大火悉充满，

&nbsp;&nbsp;&nbsp;&nbsp;要当从中过，&nbsp;&nbsp;&nbsp;&nbsp;往听如是经。

&nbsp;&nbsp;&nbsp;&nbsp;能开佛道经，&nbsp;&nbsp;&nbsp;&nbsp;若欲得闻者，

&nbsp;&nbsp;&nbsp;&nbsp;积宝如须弥，&nbsp;&nbsp;&nbsp;&nbsp;应尽供是人。”

### 嘱累品第二十四

尔时，世尊现神通力，令魔波旬及其军众来诣佛所，作是言：“世尊，我与眷属今于佛前立此誓愿。是经所流布处，若说法者及听法者，并彼国土不起魔事，亦当拥护是经。”

尔时，世尊放金色光照此世界，告文殊师利言：“如来今护念是经，利益诸法师故。是经在阎浮提，随其岁数佛法不灭。”

尔时，会中众生以一切华、一切香、一切末香而散佛上，作是言：“世尊，愿使是经久住阎浮提广宣流布。”

于是佛告阿难：“汝受持是经不？”

阿难言：“唯然受持。”

“阿难，我今以是经嘱累于汝，受持读诵，为人广说。”

阿难白佛言：“世尊，若人受持是经，读诵解说，得几所功德？”

佛告阿难：“随是经所有文字章句之数，尽寿以一切乐具，供养尔所诸佛及僧。若人乃至供养是经卷，恭敬尊重赞叹，其福为胜！是人现世得十一功德之藏。何等为十一？见佛藏，得天眼故；听法藏，得天耳故；见僧藏，得不退转菩萨僧故；无尽财藏，得宝手故；色身藏，具三十二相故；眷属藏，得不可坏眷属故；所未闻法藏，得陀罗尼故；忆念藏，得乐说辩故；无所畏藏，破坏一切外道论故；福德藏，利益众生故；智慧藏，得一切佛法故。”

佛说是经时，七十二那由他众生得无生法忍，无量众生发阿耨多罗三藐三菩提心，无数众生不受诸法漏尽心得解脱。

尔时，阿难即从座起，偏袒右肩，头面礼佛足，白佛言：“世尊，当何名此经？云何奉持？”

佛告阿难：“此经名为《摄一切法》，亦名《庄严诸佛法》，又名《思益梵天所问》，又名《文殊师利论议》，当奉持之。”

佛说是经已，文殊师利法王子，及思益梵天、等行菩萨，长老摩诃迦葉、慧命阿难，及诸天众、一切世人，受持佛语，皆大欢喜。