## 景德传灯录卷第十

怀让禅师第三世下六十一人 。

池州南泉普愿禅师法嗣一十七人 湖南长沙景岑禅师 荆南白马昙照禅师 终南山云际师祖禅师 邓州香严下堂义端禅师 赵州东院从谂禅师 池州灵鹫闲禅师 鄂州茱萸山和尚 衢州子湖利踪禅师 洛京嵩山和尚 日子和尚 苏州西禅和尚 宣州刺史陆亘池州行者甘贽(已上一十三人见录) 资山存制禅师 江陵道弘禅师 宣州玄极禅师 新罗国道均禅师(已上四人无机缘语句不录) 。

杭州盐官齐安禅师法嗣八人 襄州关南道常禅师 洪州双岭玄真禅师 杭州径山鉴宗禅师(已上三人见录) 唐宣宗皇帝 白云昙靖禅师 潞府渌水文举禅师 新罗品日禅师 寿州建宗禅师(已上五人无机缘语句不录) 。

婺州五泄山灵默禅师法嗣四人 福州龟山正原禅师(一人见录) 甘泉寺晓方禅师 明州栖心寺藏奂禅师 甘泉寺元遂禅师(已上三人无机缘语句不录) 。

洛京佛光寺如满禅师法嗣一人 杭州刺史白居易(一人见录) 。

明州大梅山法常禅师法嗣三人 新罗国迦智禅师 杭州天龙和尚(已上二人见录) 新罗国忠彦禅师(一人无机缘语句不录) 。

荆州永泰寺灵湍禅师法嗣五人 湖南上林戒虚禅师 五台山秘魔岩和尚 湖南祇林和尚(已上三人见录) 吕后山文质禅师 苏州法河禅师(已上二人无机缘语句不录) 。

幽州盘山宝积禅师法嗣二人 镇府普化和尚(一人见录) 镇州上方和尚(一人无机缘语句不录) 。

京兆兴善寺惟宽禅师法嗣六人 京兆法智禅师 京兆无表禅师 京兆慧建禅师 京兆元净禅师 京兆慧光禅师 京兆义宗禅师(已上六人无机缘语句不录) 。

云水靖宗禅师法嗣二人 华州小马神照禅师 华州道圆禅师(已上二人无机缘语句不录) 。

潭州龙牙山圆畅禅师法嗣二人 嘉禾藏廙禅师(一人见录) 羊肠藏枢禅师(一人无机缘语句不录) 。

汾州无业国师法嗣二人 镇州常贞禅师 镇州奉先义禅师(已上二人无机缘语句不录) 。

庐山归宗寺智常禅师法嗣六人 福州芙蓉山灵训禅师 汉南谷城县高亭和尚 新罗大茅和尚 五台山智通禅师(已上四人见录) 洪州高安大愚禅师 江州刺史李渤(已上二人无机缘语句不录) 。

鲁祖山宝云禅师法嗣一人 云水和尚(一人无机缘语句不录) 。

紫玉山道通禅师法嗣一人 唐襄州节度使于頔(一人无机缘语句不录) 。

华严寺智岩禅师法嗣一人 黄州齐安和尚(一人见录)

怀让第三世下。

前池州南泉普愿禅师法嗣。

湖南长沙景岑号招贤大师。初住鹿苑为第一世。其后居无定所。但徇缘接物随请说法。故时众谓之长沙和尚。上堂曰。我若一向举扬宗教。法堂里须草深一丈。我事不获已。所以向汝诸人道。尽十方世界是沙门眼。尽十方世界是沙门全身。尽十方世界是自己光明。尽十方世界在自己光明里。尽十方世界无一人不是自己。我常向汝诸人道。三世诸佛共尽法界众生是摩诃般若光。光未发时汝等诸人。向什么处委。光未发时尚无佛无众生消息。何处得山河国土来。时有僧问。如何是沙门眼。师云。长长出不得。又云。成佛成祖出不得。六道轮回出不得。僧云。未审出个什么不得。师云。昼见日夜见星。僧云。学人不会。师云。妙高山色青又青。僧问。教中云。而常处此菩提座。如何是座。师云。老僧正坐大德正立。僧问。如何是大道。师云。没却汝。僧问。诸佛师是谁。师云。从无始劫来承谁覆荫。僧师。未有诸佛已前作么生。师云。鲁祖开堂亦与师僧东道西说。僧问。学人不据地时如何。师云。汝向什么处安身立命。僧云。却据地时如何。师云。拖出死尸着。僧问。如何是异类。师云。尺短寸长。僧问。如何是诸佛师。师云。不可更拗直作曲邪。僧云。请和尚向上说。师云。阇梨眼瞎耳聋作么。师遣一僧去问同参会和尚云。和尚见南泉后如何。会默然。僧云。和尚未见南泉已前作么生。会云。不可更别有也。僧回举似师。师示一偈曰。

&nbsp;&nbsp;&nbsp;&nbsp;百丈竿头不动人&nbsp;&nbsp;&nbsp;&nbsp;虽然得入未为真

&nbsp;&nbsp;&nbsp;&nbsp;百丈竿头须进步&nbsp;&nbsp;&nbsp;&nbsp;十方世界是全身

僧问。只如百丈竿头如何进步。师云。朗州山澧州水。僧云。请师道。师云。四海五湖皇化里。有客来谒。师召曰。尚书。其人应诺。师曰。不是尚书本命。对曰。不可离却即今秖对别有第二主人。师曰。唤尚书作至尊得么。彼云。恁么总不秖对时。莫是弟子主人否。师曰。非但秖对。与不秖对时。无始劫来是个生死根本。有偈曰。

&nbsp;&nbsp;&nbsp;&nbsp;学道之人不识真&nbsp;&nbsp;&nbsp;&nbsp;只为从来认识神

&nbsp;&nbsp;&nbsp;&nbsp;无始劫来生死本&nbsp;&nbsp;&nbsp;&nbsp;痴人唤作本来身

有秀才看佛名经问曰。百千诸佛但见其名。未审居何国土还化物也无。师曰。黄鹤楼崔颢题后秀才还曾题未。曰未曾。师曰。得闲题一篇何妨。僧问。南泉迁化向什么处去。师云。东家作驴西家作马。僧云。此意如何。师云。要骑即骑要下即下。僧皓月问。天下善知识证三德涅槃未。师曰。大德问果上涅槃因中涅槃。曰问果上涅槃。师曰。天下善知识未证。曰为什么未证。师曰。功未齐于诸圣。曰功未齐圣何为善知识。师曰。明见佛性亦得名为善知识。曰未审功齐何道名证大涅槃。师有偈曰。

&nbsp;&nbsp;&nbsp;&nbsp;摩诃般若照&nbsp;&nbsp;&nbsp;&nbsp;解脱甚深法

&nbsp;&nbsp;&nbsp;&nbsp;法身寂灭体&nbsp;&nbsp;&nbsp;&nbsp;三一理圆常

&nbsp;&nbsp;&nbsp;&nbsp;欲识功齐处&nbsp;&nbsp;&nbsp;&nbsp;此名常寂光

又曰。果上三德涅槃已蒙开示。如何是因中涅槃。师曰。大德是。又问。教中说幻意是有邪。师曰。大德是何言欤。云恁么幻意是无邪。师曰。大德是何言欤。云恁么即幻意是不有不无邪。师又曰。大德是何言欤。云如某三明尽不契于幻意。未审和尚如何。明教中幻意。师曰。大德信一切法不思议否。云佛之诚言那敢不信。师曰。大德言信。二信之中是何信。云如某所明二信之中是名缘信。师曰。依何教门得生缘信。大德云。据华严云。菩萨摩诃萨以无障无碍智慧。信一切世间境界。是如来境界。又华严云。诸佛世尊悉知世法及诸佛法性无差别决定无二。又华严云。佛法世间法。若见其真实一切无差别。师曰。大德所举缘信教门甚有来处。听老僧与大德明教中幻意。若人见幻本来真。是则名为见佛人。圆通法法无生灭。无灭无生是佛身。又问。蚯蚓断为两段两头俱动。佛性在阿那头。师云。动与不动是何境界。云言不干典非智者所谈。只如和尚言。动与不动是何境界。出自何经。师曰。灼然言不干典非智者所谈。大德岂不见首楞严经云。当知十方无边不动虚空。并其动摇地水火风均名六大。性真圆融皆如来藏本无生灭。师有偈云。

&nbsp;&nbsp;&nbsp;&nbsp;最甚深&nbsp;&nbsp;&nbsp;&nbsp;最甚深&nbsp;&nbsp;&nbsp;&nbsp;法界人身便是心

&nbsp;&nbsp;&nbsp;&nbsp;迷者迷心为众色&nbsp;&nbsp;&nbsp;&nbsp;悟时刹境是真心

&nbsp;&nbsp;&nbsp;&nbsp;身界二尘无实相&nbsp;&nbsp;&nbsp;&nbsp;分明达此号知音

又问。如何是陀罗尼。师指禅床右边曰。这个师僧却诵得。又问。别有人诵得否。又指禅床左边曰。这个师僧亦诵得。云某甲为什么不闻。师曰。大德岂不闻道。真诵无响真听无闻。云恁么则音声不入法界性也。师曰。离色求观非正见。离声求听是邪闻。云如何不离色是正见。不离声是真闻。师乃有偈曰。

&nbsp;&nbsp;&nbsp;&nbsp;满眼本非色&nbsp;&nbsp;&nbsp;&nbsp;满耳本非声

&nbsp;&nbsp;&nbsp;&nbsp;文殊常触目&nbsp;&nbsp;&nbsp;&nbsp;观音塞耳根

&nbsp;&nbsp;&nbsp;&nbsp;会三元一体&nbsp;&nbsp;&nbsp;&nbsp;达四本同真

&nbsp;&nbsp;&nbsp;&nbsp;堂堂法界性&nbsp;&nbsp;&nbsp;&nbsp;无佛亦无人

僧问。南泉云。狸奴白牯却知有。三世诸佛不知有。为什么三世诸佛不知有。师曰。未入鹿苑时犹较些子。僧曰。狸奴白牯为什么却知有。师曰。汝争怪得伊。僧问。和尚继嗣何人。师曰。我无人得继嗣。僧曰。还参学也无。师曰。我自参学。僧曰。师意如何。师有偈曰。

&nbsp;&nbsp;&nbsp;&nbsp;虚空问万象&nbsp;&nbsp;&nbsp;&nbsp;万象答虚空

&nbsp;&nbsp;&nbsp;&nbsp;谁人亲得闻&nbsp;&nbsp;&nbsp;&nbsp;木叉丱角童

僧问。如何是平常心。师云。要眠即眠要坐即坐。僧云。学人不会。师云。热即取凉寒即向火。僧问。向上一路请师道。师云。一口针三尺线。僧云。如何领会。师云。益州布扬州绢。僧问。动是法王苗。寂是法王根。如何是法王。师指露柱曰。何不问大士。因庭前向日。仰山云。人人尽有这个事。只是用不得。师云。恰是请汝用。仰山云。作么生用。师乃蹋倒仰山。仰山云。直下似个大虫(长庆云。前彼此作家。后彼此不作家。乃别云。邪法难扶)自此诸方谓为岑大虫。僧问。本来人还成佛也无。师云。汝见大唐天子还自种田割稻否。僧云未审是何人成佛。师云。是汝成佛。僧无语。师云。会么。僧云。不会。师云。如人因地而倒依地而起。地道什么。三圣令秀上座问云。南泉迁化向什么处去。师云。石头作沙弥时参见六祖。秀云。不问石头见六祖。南泉迁化向什么处去。师云。教伊寻思去。秀云。和尚虽有千尺寒松。且无抽条石笋。师默然。秀云。谢和尚答话。师亦默然。秀上坐举似三圣。三圣云。若实恁么犹胜临济七步。然虽如此待我更验看。至明日三圣上问云。承闻和尚昨日答南泉迁化一则语。可谓光前绝后今古罕闻。师亦默然。僧问。如何是文殊。师云。墙壁瓦砾是。又问。如何是观音。师云。音声语言是。又问。如何普贤。师云。众生心是。又问。如何是佛。师云。众生色身是。僧曰。河沙诸佛体皆同。何故有种种名字。师云。从眼根返源名为文殊。耳根返源名为观音。从心返源名为普贤。文殊是佛妙观察智。观音是佛无缘大慈。普贤是佛无为妙行。三圣是佛之妙用。佛是三圣之真体。用则有河沙假名。体则总名一薄伽梵。僧问色即是空空即是色。此理如何。师偈曰。

&nbsp;&nbsp;&nbsp;&nbsp;碍处非墙壁&nbsp;&nbsp;&nbsp;&nbsp;通处勿虚空

&nbsp;&nbsp;&nbsp;&nbsp;若人如是解&nbsp;&nbsp;&nbsp;&nbsp;心色本来同

又偈曰。

&nbsp;&nbsp;&nbsp;&nbsp;佛性堂堂显现&nbsp;&nbsp;&nbsp;&nbsp;住性有情难见

&nbsp;&nbsp;&nbsp;&nbsp;若悟众生无我&nbsp;&nbsp;&nbsp;&nbsp;我面何殊佛面

僧问。第六第七识及第八识毕竟无体。云何得名转。第八为大圆镜智。师有偈曰。

&nbsp;&nbsp;&nbsp;&nbsp;七生依一灭&nbsp;&nbsp;&nbsp;&nbsp;一灭持七生

&nbsp;&nbsp;&nbsp;&nbsp;一灭灭亦灭&nbsp;&nbsp;&nbsp;&nbsp;六七永无迁

又有僧问。蚯蚓断为两段两头俱动未审佛性在阿那头。师云。妄想作么。僧云其如动何。师云。汝岂不知火风未散。僧问。如何转得山河国土归自己去。师云。如何转得自己成山河国土去。僧云。不会。师云。湖南城下好养民。米贱柴多足四邻。其僧无语。师有偈曰。

&nbsp;&nbsp;&nbsp;&nbsp;谁问山河转&nbsp;&nbsp;&nbsp;&nbsp;山河转向谁

&nbsp;&nbsp;&nbsp;&nbsp;圆通无两畔&nbsp;&nbsp;&nbsp;&nbsp;法性本无归

讲华严大德问。虚空为是定有为是定无。师曰。言有亦得言无亦得。虚空有时但有假有。虚空无时但无假无。云如和尚所说有何教文。师曰。大德岂不闻。首楞严经云。十方虚空生汝心内。犹片云点太清里。岂不是虚空生时但生假名。又云。汝等一人发真归元。十方虚空皆悉消殒。岂不是虚空灭时但灭假名。老僧所以道。有是假有无是假无。又问经云。如净琉璃中内现真金像此意如何。师曰。以净琉璃为法界体。以真金像为无漏智体。体能生智智能达体。故云如净琉璃中内现真金像。问如何是上上人行处。师曰。如死人眼。云上上人相见时如何。师曰。如死人手。问善财为什么无量劫游普贤身中世界不遍。师曰。尔从无量劫来还游得遍否。云如何是普贤身。师曰。含元殿里更觅长安。问如何是学人心。师曰。尽十方世界是尔心。云恁么则学人无著身处也。师曰。是尔着身处。云如何是着身处。师曰。大海水深又深。云学人不会。师曰。鱼龙出入任升沈。问有人问和尚即随因缘答。总无人问和尚如何。师曰。困即睡健即起。云教学人向什么处会。师曰。夏天赤骨力。冬寒须得被。问亡僧什么处去也。师有偈云。

&nbsp;&nbsp;&nbsp;&nbsp;不识金刚体&nbsp;&nbsp;&nbsp;&nbsp;却唤作缘生

&nbsp;&nbsp;&nbsp;&nbsp;十方真寂灭&nbsp;&nbsp;&nbsp;&nbsp;谁在复谁行

南泉有真赞云。

&nbsp;&nbsp;&nbsp;&nbsp;堂堂南泉&nbsp;&nbsp;&nbsp;&nbsp;三世之源

&nbsp;&nbsp;&nbsp;&nbsp;金刚常住&nbsp;&nbsp;&nbsp;&nbsp;十方无边

&nbsp;&nbsp;&nbsp;&nbsp;生佛无尽&nbsp;&nbsp;&nbsp;&nbsp;现已却还

南泉久住投机偈。

&nbsp;&nbsp;&nbsp;&nbsp;今日还乡入大门&nbsp;&nbsp;&nbsp;&nbsp;南泉亲道遍乾坤

&nbsp;&nbsp;&nbsp;&nbsp;法法分明皆祖父&nbsp;&nbsp;&nbsp;&nbsp;回头惭愧好儿孙

师答曰。

&nbsp;&nbsp;&nbsp;&nbsp;今日投机事莫论&nbsp;&nbsp;&nbsp;&nbsp;南泉不道遍乾坤

&nbsp;&nbsp;&nbsp;&nbsp;还乡尽是儿孙事&nbsp;&nbsp;&nbsp;&nbsp;祖父从来不入门

师又有劝学偈云。

&nbsp;&nbsp;&nbsp;&nbsp;万丈竿头未得休&nbsp;&nbsp;&nbsp;&nbsp;堂堂有路少人游

&nbsp;&nbsp;&nbsp;&nbsp;禅师愿达南泉去&nbsp;&nbsp;&nbsp;&nbsp;满目青山万万秋

因临济和尚云。赤肉团上有无位真人。师乃有偈云。

&nbsp;&nbsp;&nbsp;&nbsp;万法一如不用拣&nbsp;&nbsp;&nbsp;&nbsp;一如谁拣谁不拣

&nbsp;&nbsp;&nbsp;&nbsp;即今生死本菩提&nbsp;&nbsp;&nbsp;&nbsp;三世如来同个眼

师诫人斫松竹。偈云。

&nbsp;&nbsp;&nbsp;&nbsp;千年竹&nbsp;&nbsp;&nbsp;&nbsp;万年松&nbsp;&nbsp;&nbsp;&nbsp;枝枝叶叶尽皆同

&nbsp;&nbsp;&nbsp;&nbsp;为报四方玄学者&nbsp;&nbsp;&nbsp;&nbsp;动手无非触祖公

荆南白马昙照禅师常云。快活快活。及临终时叫苦苦。又云。阎罗王来取我也。院主问曰。和尚当时被节度使抛向水中神色不动。如今何得恁么地。师举枕子云。汝道当时是如今是。院主无对(法眼代云。此时但掩耳出去)

终南山云际师祖禅师。初在南泉时。问云。摩尼珠人不识。如来藏里亲收得。如何是藏。南泉云。与汝来往者是藏。师云。不来往者如何。南泉云。亦是藏。又问。如何是珠。南泉召云师祖。师应诺。南泉云。去汝不会我语。师从此信入。

邓州香严下堂义端禅师示众云。兄弟彼此未了有。什么事相共商量。我三五日即发去也。如今学者须了却今时。莫爱他向上人无事。兄弟纵学得种种差别义路。终不代得自己见解。毕竟着力始得。空记持他巧妙章句。即转加烦乱去。汝若欲相应。但恭恭尽莫停留纤豪直似虚空方有少分。以虚空无锁无壁落无形无心眼。有僧问。古人相见时如何。师云。老僧不曾见他古人。僧云。今时血脉不断处如何仰羡。师云。有什么仰羡处。僧问云。某甲不问闲事。请和尚答话。师云。更从我觅什么。僧云。不为闲事。师云。汝教我道。师又云。兄弟佛是尘法亦是尘。终日驰求有什么休歇。但时中不用挂情。情不挂物。无善可取无恶可弃。莫教被他笼罩着。始是学处。有僧云。曾辞一老宿示某甲云。去则亲良朋附道友。未审老宿意旨如何。才礼拜次师云。礼拜一任不得认奴作郎。僧问。如何是直截根源。师乃掷下拄杖入方丈。一日师谓众曰。语是谤寂是诳。寂语向上有路在。老僧口门窄。不能与汝说得。便下堂。僧问。一句子如何。师云。此间一句亦无。僧问。正因为什么无事。师云。我不曾停留。又云。假饶重重剥得净尽无停留。权时施设亦是方便接人。若是那边事无有是处。

赵州观音院(亦曰东院)从谂禅师。曹州郝乡人也。姓郝氏。童稚于本州扈通院。从师披剃未纳戒。便抵池阳参南泉。值南泉偃息。而问曰近离什么处。师曰。近离瑞像院。曰还见瑞像么。师曰。不见瑞像只见卧如来。曰汝是有主沙弥无主沙弥。师曰。有主沙弥。曰主在什么处。师曰。仲冬严寒伏惟和尚尊体万福。南泉器之而许入室。异日问南泉。如何是道。南泉曰。平常心是道。师曰。还可趣向否。南泉曰。拟向即乖。师曰。不拟时如何知是道。南泉曰。道不属知不知。知是妄觉不知是无记。若是真达不疑之道。犹如太虚廓然虚豁。岂可强是非邪。师言下悟理。乃往嵩岳琉璃坛纳戒。却返南泉。异日问南泉。知有底人向什么处休歇。南泉云。山下作牛去。师云。谢指示。南泉云。昨夜三更月到窗。师作火头。一日闭却门烧满屋烟。叫云。救火救火。时大众俱到。师云。道得即开门。众皆无对。南泉将锁匙于窗间过与师。师便开门。又到黄檗。黄檗见来便闭方丈门。师乃把火于法堂内叫云。救火救火。黄檗开门捉住云。道道。师云。贼过后张弓。又到宝寿。宝寿见来即于禅床上背面坐。师展坐具礼拜。宝寿下禅床。师便出。又到盐官云。看箭。盐官云。过也。师云。中也。又到夹山将拄杖入法堂。夹山曰。作什么。曰探水。夹山曰。一滴也无探什么。师倚杖而出。师将游五台山次。有大德作偈留云。

&nbsp;&nbsp;&nbsp;&nbsp;何处青山不道场&nbsp;&nbsp;&nbsp;&nbsp;何须策杖礼清凉

&nbsp;&nbsp;&nbsp;&nbsp;云中纵有金毛现&nbsp;&nbsp;&nbsp;&nbsp;正眼观时非吉祥

师云。作么生是正眼。大德无对(法眼代云。请上坐领某甲卑情。同安显代云。是上坐眼)师自此道化被于北地。众请住赵州观音。上堂示众。云如明珠在掌。胡来胡现汉来汉现。老僧把一枝草为丈六金身用。把丈六金身为一枝草用。佛是烦恼烦恼是佛。时有僧问。未审佛是谁家烦恼。师云。与一切人烦恼。僧云。如何免得。师云。用免作么。师扫地。有人问云。和尚是善知识为什么有尘。师曰。外来。又僧问。清净伽蓝为什么有尘。师曰。又一点也。又有人与师游园见兔子惊走。问云。和尚是大善知识为什么兔子见惊。师云。为老僧好杀。僧问。觉华未发时如何辨贞实。师云。开也。僧云。是贞是实。师云。贞是实实是贞。僧云。什么人分上事。师云。老僧有分阇梨有分。僧云。某甲不招纳如何。师佯不闻。僧无语。师云去。师院有石幢子被风吹折。僧问。陀罗尼幢子作凡去作圣去。师云。也不作凡亦不作圣。僧云。毕竟作什么。师云。落地去也。师问一坐主。讲什么经。对云。讲涅槃经。师云。问一段义得否。云得。师以脚踢空吹一吹云。是什么义。坐主云。经中无此义。师云。五百力士揭石义便道无。大众晚参师云。今夜答话去也有解问者出来。时有一僧便出礼拜。师云。比来抛塼引玉。却引得个墼子(保寿云。射虎不真徒劳没羽。长庆问觉上坐云。那僧才出礼拜。为什么便收伊为墼子。觉云。适来那边亦有人恁么问。庆云。向伊道什么。云也向伊恁么道。玄觉云。什么处却成墼子去。丛林中道才出来便成墼子。只如每日出入行住坐卧。不可总成墼子也。且道。遮僧出来具眼不具眼)有僧游五台。问一婆子云。台山路向什么处去。婆子云。蓦直恁么去。僧便去。婆子云。又恁么去也。其僧举似师。师云。待我去勘破遮婆子。师至明日便去问。台山路向什么处去。婆子云。蓦直恁么去。师便去。婆子云。又恁么去也。师归院谓僧云。我为汝勘破遮婆子了也(玄觉云。前来僧也恁么道。赵州去也恁么道。什么处是勘破婆子。又云。非唯被赵州勘破。亦被遮僧勘破)僧问。恁么来底人师还接否。师云接。僧云不恁么来底师还接否。师云接。僧云。恁么来者从师接。不恁么来者如何接。师云。止止不须说我法妙难思。师出院路逢一婆子。问和尚住什么处。师云。赵州东院西。婆子无语。师归院问众僧。合使那个西字。或言东西字。或言栖泊字。师曰。汝等总作得盐铁判官。僧曰。和尚为什么恁么道。师曰。为汝总识字(法灯别众僧云。已知去处)僧问。如何是囊中宝。师云。合取口(法灯别云。莫说似人)有新到僧。谓师曰。某甲从长安来。横担一条拄杖。不曾拨着一人。师曰。自是大德拄杖短(同安显别云。老僧这里不曾见恁么人)僧无对(法眼代云。呵呵。同安显代云。也不短)有僧写得师真呈师。师曰。且道似我不似我。若似我即打杀老僧。不似我即烧却真。僧无对(玄觉代云。留取供养)师敲火问僧云。老僧唤作火。汝唤作什么。僧无语。师云。不识玄旨徒劳念静(法灯别云。我不如汝)新到僧参。师问。什么处来。僧云。南方来。师云。佛法尽在南方。汝来这里作什么。僧云佛法岂有南北邪。师云。饶汝从雪峰云居来。只是个担板汉(崇寿稠别云。和尚是据客置主人)僧问。如何是佛。师云。殿里底。僧云。殿里者岂不是泥龛塑像。师云是。僧云。如何是佛。师云。殿里底。僧问。学人迷昧乞师指示。师云。吃粥也未。僧云。吃粥也。师云。洗钵去。其僧忽然省悟○师上堂。云才有是非纷然失心。还有答话分也无。后有僧举示洛浦洛浦扣齿。又举示云居云居云。何必。僧回举示师。师云。南方大有人丧身失命。僧云。请和尚举。师才举前语。僧指傍僧云。者个师僧吃却饭了作恁么语话。师乃休(此一段旧本全无伦理今依别录改正)僧问。久向。赵州石桥。到来只见掠彴。师云。汝只见掠彴不见赵州桥。僧云。如何是赵州桥。师云。过来。又有僧同前问。师亦如前答。僧云。如何是赵州桥。师云。度驴度马。僧云。如何是掠彴。师云。个个度人(云居锡云。赵州为当扶石桥扶掠彴)师闻沙弥喝参向侍者云。教伊去。侍者乃教去。沙弥便珍重去。师云。沙弥得入门。侍者在门外(云居锡云。什么处是沙弥入门。侍者在门外。这里若会得。便见赵州)师问新到僧。什么处来。僧云。从南来。师云。还知有赵州关否。僧云。须知有不涉关者。师云。遮贩私盐汉。僧问。如何是西来意。师下禅床立。僧云。莫即这个便是否。师云。老僧未有语在。师问菜头。今日吃生菜熟菜。菜头拈起菜呈之。师云。知恩者少负恩者多。僧问。空劫中还有人修行也无。师云。汝唤什么作空劫。僧云。无一物是。师云。这个始称得修行。唤什么作空劫。僧无语。僧问。如何是玄中玄。师云。汝玄来多少时邪。僧云。玄之久矣。师云。阇梨若不遇老僧几被玄杀。僧问。万法归一一归何所。师云。老僧在青州作得一领布衫重七斤。僧问。夜离兜率昼降阎浮。于其中间摩尼为什么不现。师云。道什么。其僧再问。师云。毗婆尸佛早留心。直至如今不得妙。师问院主。什么处来。对云。送生来。师云。鸦为什么飞去。院主云。怕某甲。师云。汝十年知事作恁么语话。院主却问。鸦为什么飞去。师云。院主无杀心在。师托起钵云。三十年后若见老僧留取供养。若不见即扑破。一僧出云。三十年后敢道见和尚。师乃扑破。有僧辞。师问。什么处去。僧云。雪峰去。师云。雪峰忽若问汝。云和尚有何言句。汝作么生只对。僧云。某甲道不得。请和尚道。师云。冬即言寒夏即道热。又云雪峰更问汝毕竟事作么生。其僧又云。道不得。师云。但道亲从赵州来不是传语人。其僧到雪峰一依前语举似雪峰。雪峰云。也须是赵州始得。玄沙闻云。大小赵州败阙也不知(云居锡云。什么处是赵州败阙处。若检得出是上座眼)僧问。如何是赵州一句。师云。老僧半句也无。僧云。岂无和尚在。师云。老僧不是一句。僧问。如何是出家。师云。不履高名不求苟得。僧问。澄澄绝点时如何。师云。这里不着客作汉。僧问。如何是祖师意。师乃敲床脚。僧云。只遮莫便是否。师云。云即脱取去。僧问。如何是毗卢圆相。师云。老僧自幼出家不曾眼花。僧云。岂不为人。师云。愿汝常见毗卢圆相。人问和尚还入地狱否。师云。老僧末上入。曰大善知识为什么入地狱。师云。若不入阿谁教化汝。一日真定帅王公携诸子入院。师坐而问曰。大王会么。王云。不会。师云。自小持斋身已老。见人无力下禅床。王公尤加礼重。翌日令客将传语。师下禅床受之。少间侍者问。和尚见大王来不下禅床。今日军将来为什么却下禅床师云。非汝所知。第一等人来禅床上接。中等人来下禅床接。末等人来三门外接。师寄拂子与王公曰。若问何处得来。但道老僧平生用不尽者。师之玄言布于天下。时谓赵州门风。皆悚然信伏矣。唐乾宁四年十一月二日右胁而寂。寿一百二十(有人问。师年多少。师云。一串念珠数不尽)后谥真际大师。

池州灵鹫闲禅师谓众曰。是汝诸人本分事。若教老僧道即与蛇画足。此是顿教诸上坐。有僧便问。与蛇画足即不问。如何是本分事。师云。阇梨试道看。其僧拟再问。师曰。画足作么。明水和尚问。如何是顿获法身。师云。一透龙门云外望。莫作黄河点额鱼。仰山问。寂寂无言如何视听。师云。无缝塔前多雨水。僧问。二彼无言时如何。师云。是常。僧云。还有过常者无。师云有。僧云。请师唱起。师云。玄珠自朗耀。何须壁外光。僧问。今日供养西川无染大师。未审大师还来否。师云。本自无所至今岂随风转。僧云。恁么即供养何用。师云。功力有为互不换义相涉。

鄂州茱萸山和尚。初住隋州护国院为第一世。金轮可观和尚问。如何是道。师云。莫向虚空里钉橛。观云。虚空是橛。师乃打之。观捉住云。莫打某甲。已后错打人在。师便休(云居锡云。此人具眼不具眼。因什么着打)赵州谂和尚先到云居。云居问曰。老老大大汉何不觅个住处。谂曰。什么处住得。云居曰。山前有古寺基。谂曰。和尚自住取。后到师处。师曰。老老大大汉何不住去。谂曰。什么处住得。师曰。老老大大汉住处也不知。谂曰。三十年弄马伎。今日却被驴扑(云居锡云。什么处是赵州被驴扑处)众僧侍立。师曰。只恁么白立无个说处一场气闷。有僧拟出问。师乃打之。曰为众竭力。便入方丈。有行者参师曰。曾去看赵州么。曰和尚敢道否。师云。非但茱萸一切人道不得。曰和尚放某甲过。师曰。这里从前不通人情。曰要且慈悲心在。师便打曰。醒后来为汝。

衢州子湖岩利踪禅师澶州人也。姓周氏。幽州开元寺出家依年受具。后入南泉之室。乃抵于衢州之马蹄山结茅宴居。唐开成二年邑人翁迁贵。施山下子湖创院。咸通二年敕赐额曰安国禅院。一日上堂示众曰。子湖有一只狗。上取人头。中取人心。下取人足。拟议即丧身失命。僧问。如何是子湖一只狗。师曰。嗥嗥。临济下二僧到参方揭帘。师曰。看狗。二僧回顾。师归方丈。师与胜光和尚锄园。师蓦按镬回视胜光云。事即不无拟心即差。光乃礼拜拟问。师与一蹋便归院。有一尼到参。师曰。汝莫是刘铁磨否。尼曰。不敢。师曰。左转右转。尼云。和尚莫颠倒。师便打。师中夜于僧堂前叫有贼。众皆惊走。师到僧堂后架把住一僧叫云。维那捉得也捉得也。僧曰。不是某甲。师曰。是即是只是汝不肯承当。师有偈。示众曰。

&nbsp;&nbsp;&nbsp;&nbsp;三十年来住子湖&nbsp;&nbsp;&nbsp;&nbsp;二时斋粥气力粗

&nbsp;&nbsp;&nbsp;&nbsp;每日上山三五转&nbsp;&nbsp;&nbsp;&nbsp;问汝时人会也无

师居子湖说法。四十五稔。广明中无疾归寂。寿八十有一。腊六十一。今本山有塔。

洛京嵩山和尚。僧问。古路坦然时如何。师曰。不前。僧曰。为什么不前。师曰。无遮障处。僧问。如何是嵩山境。师曰。日从东出月向西颓。曰学人不会。师曰。东西也不会。僧问。六识俱生时如何。师曰异。僧曰为什么如此。师曰同。

日子和尚亚溪来参。师作起势。亚溪曰。遮老山鬼犹见某甲在。师曰。罪过罪过适来失秖对。亚溪欲进语。师乃叱之。亚溪曰。大阵前不妨难御。师曰是是。亚溪曰。不是不是(赵州云。可怜两个汉。不识转身句)

苏州西山和尚僧问。三乘十二分教则不问。如何是祖师西来的的意。师举拂子示之。其僧不礼拜去参雪峰。雪峰问。什么处来。僧云。浙中来。雪峰曰。今夏在什么处。曰苏州西禅。雪峰曰。和尚安否。曰来时万福。雪峰曰。何不且从容。曰佛法不明。雪峰曰。有什么事。僧举前话。雪峰曰。汝作么不肯。僧曰。是境。雪峰曰。汝见苏州城里人家男女否。曰见。雪峰曰。汝见路上林木否。曰见。雪峰曰。凡睹人家男女大地林沼总是境。汝还肯否。曰肯。雪峰曰。只如拈起拂子汝作么生不肯。僧乃礼拜曰。学人取次发言。乞师慈悲。雪峰曰。尽乾坤是个眼。汝向什么处蹲坐。僧无语。宣州刺史陆亘大夫初问南泉曰。古人瓶中养一鹅。鹅渐长大出瓶不得。如今不得毁瓶。不得损鹅。和尚作么生出得。南泉召曰。大夫。陆应诺。南泉曰。出也。陆从此开解。暨南泉圆寂。院主问曰。大夫何不哭先师。陆曰。院主道得即哭。院主无对(长庆代云。合哭不合哭)

池州甘贽行者。将钱参贯文入僧堂。于第一坐面前云。请上座施财。上坐云。财施无尽法施无穷。甘云。恁么道争得某甲钱。却将出去。上坐无语。又于南泉设粥云。请和尚念诵。南泉云。甘贽行者设粥。请大众为狸奴白牯念摩诃般若波罗蜜。甘乃礼拜便出去。南泉却到厨内打破锅子。雪峰和尚来。甘闭门召云。请和尚入。雪峰隔篱掉过纳衣。甘便开门礼拜。有住庵僧缘化什物。甘曰。若道得即施。乃书心字问。是什么字。僧云。心字。又自问其妻。什么字。妻云。心字。甘云。某甲山妻亦合住庵。其僧无语。甘亦无施。又问一僧。什么处来。僧云。沩山来。甘云。曾有僧问沩山。如何是西来意。沩山举起拂子。上坐作么生会沩山意。僧云。借事明心附物显理。甘云。且归沩山去好(保福闻之乃仰手覆手)

前杭州盐官齐安禅师法嗣。

襄州关南道常禅师僧问。如何是西来意。师举柱杖云。会么。僧云。不会。师乃喝出。僧问。如何是大道之源。师与一拳。师每见僧来参礼。多以拄杖打趁。或云。迟一刻。或云。打动关南鼓。而时辈鲜有唱和者。

洪州双岭玄真禅师初问道吾。无神通菩萨为什么足迹难寻。道吾曰。同道者方知。师曰。和尚还知否。曰不知。师曰。何故不知。曰去不识我语。师后于盐官契会。

杭州径山鉴宗禅师。湖州长城人也。姓钱氏。依本州开元寺大德高闲出家。学通净名思益经。后往盐官谒悟空大师决择疑滞。唐咸通三年止径山宣扬禅教。有小师洪諲以讲论自矜(諲即径山第三世法济大师)师谓之曰。佛祖正法直截亡诠。汝算海沙于理何益。但能莫存知见。泯绝外缘离一切心即汝真性。諲闻茫然。礼辞游方至沩山方悟玄旨。乃师沩山师。咸通七年丙戌闰三月五日示灭。复谥曰无上大师。即径山第二世也。

前五泄山灵默禅师法嗣。

福州长溪龟山正原禅师。宣州南陵人也。姓蔡氏。幼厌俗出家。于本州籍山落发。唐元和十二年丁酉建州乾元寺受具。寻造五泄山默师之室决择玄微。后住龟山为第二世也。师尝述二偈。其一曰。

&nbsp;&nbsp;&nbsp;&nbsp;沧溟几度变桑田&nbsp;&nbsp;&nbsp;&nbsp;唯有虚空独湛然

&nbsp;&nbsp;&nbsp;&nbsp;已到岸人休恋筏&nbsp;&nbsp;&nbsp;&nbsp;未曾度者要须船

其二曰。

&nbsp;&nbsp;&nbsp;&nbsp;寻师认得本心源&nbsp;&nbsp;&nbsp;&nbsp;两岸俱玄一不全

&nbsp;&nbsp;&nbsp;&nbsp;是佛不须更觅佛&nbsp;&nbsp;&nbsp;&nbsp;只因如此便忘缘

师咸通十年终于本山。寿七十八。腊五十四。敕谥性空大师慧观之塔也。

前落京佛光寺如满禅师法嗣。

唐杭州刺史白居易字乐天。久参佛光得心法。兼禀大乘金刚宝戒。元和中造于京兆兴善法堂致四问(语见兴善章)十五年牧杭州访鸟窠和尚。有问答偈颂(鸟窠章叙讫)尝致书于济法师。以佛无上大慧演出教理。安有徇机高下应病不同。与平等一味之说相反。援引维摩及金刚三昧等六经。辟二义而难之。又以五蕴十二缘。说名色前后不类。立理而征之。并钩深索隐通幽洞微。然未睹法师酬对。后来亦鲜有代答者。复受东都凝禅师八渐之目。各广一言而为一偈释其旨趣。自浅之深犹贯珠焉。凡守任处多访祖道。学无常师。后为宾客分司东都。罄己俸修龙门香山寺。寺成自撰记。凡为文动关教化。无不赞美佛乘。见于本集。其历官次第归全代祀。即史传存焉耳。

前大梅山法常禅师法嗣。

新罗国迦智禅师僧问。如何是西来意。师云。待汝里头来即与汝道。僧问。如何是大梅的旨。师云。酪本一时抛。

杭州天龙和尚上堂云。大众莫待老僧。上来便上来下去便下去各有华藏性海具足功德无碍光明。各各参取珍重。僧问。如何是祖师意。师竖起拂子。僧问。如何得出三界去。师云。汝即今在什么处。

前永泰寺灵湍禅师法嗣。

湖南上林戒灵(目录作虚)禅师。初参沩山。曰大德作什么来。师曰。介胄全具。沩山曰。尽卸了来与大德相见。师曰。卸了也。沩山咄曰。贼尚未打卸作什么。师无对。仰山代云。请和尚屏左右。沩山以手揖云喏喏。师后参永泰方喻其旨。

五台山秘魔岩和尚常持一木叉。每见僧来礼拜。即叉却颈云。那个魔魅教汝出家。那个魔魅教汝行脚。道得也叉下死。道不得也叉下死。速道。学僧鲜有对者(法眼代云乞命。法灯代云。但引颈示之。玄觉代云。老儿家放却叉子得也)

湖南祇林和尚。每叱文殊普贤皆为精魅。手持木剑自谓降魔。才有僧参礼。便云。魔来也魔来也。以剑乱挥潜入方丈如是十二年。后置剑无言。僧问。十二年前为什么降魔。师曰。贼不打贫儿家。曰十二年后为什么不降魔。师曰。贼不打贫儿家。

前幽州盘山宝积禅师法嗣。

镇州普化和尚者不知何许人也。师事盘山密受真诀。而佯狂出言无度。暨盘山顺世乃于北地行化。或城市或冢间。振一铎云。明头来也打。暗头来也打。一日临济令僧捉住云。不明不暗时如何。答云。来日大悲院里有斋。凡见人无高下。皆振铎一声。时号普化和尚。或将铎就人耳边振之。或拊其背。有回顾者即展手云。乞我一钱。非时遇食亦吃。尝暮入临济院吃生菜饭。临济曰。遮汉大似一头驴。师便作驴鸣。临济乃休。师曰。临济小厮儿只具一只眼(僧问法眼未审临济当时下得什么语。法眼云。临济留与后人)师见马步使出喝道师亦喝道及作相扑势。马步使令人打五棒。师曰。似即似是即不是。师尝于阛阓间摇铎唱曰。觅个去处不可得。时道吾遇之把住问曰。汝拟去什么处。师曰。汝从什么处来。道吾无语。师掣手便去。一日入临济院。临济曰贼贼。师亦曰贼贼。同入僧堂。临济指圣僧问是凡是圣。师曰是圣。临济曰。作这个语话。师乃撼铎唱曰。河阳新妇子。木塔老婆禅。临济小厮儿只具一只眼师唐咸通初将示灭。乃入市谓人曰。乞一个直裰。人或与披袄或与布裘。皆不受。振铎而去。时临济令人送与一棺。师笑曰。临济厮儿饶舌。便受之。乃告辞曰。普化明日去东门死也。郡人相率送出城。师厉声曰。今日葬不合青乌。乃曰。第二日南门迁化。人亦随之。又曰。明日出西门方吉。人出渐稀。出已还返。人意稍怠。第四日自擎棺出北门外。振铎入棺而逝。郡人奔走出城。揭棺视之已不见。唯闻铎声渐远。莫测其由。

前龙牙山圆畅禅师法嗣。

嘉禾藏廙禅师。衢州信安人也。姓程氏。唐元和中辞亲往长沙岳麓寺。礼灵智律师出家。长庆三年于武陵开元寺受戒。因听律部语同学曰。教门繁广宜扣总门。遂缘会龙牙山畅禅师。龙牙告之曰。蕴界不真。佛生非我。子之正本当复何名而从谁得。师一言领悟。回柯山避会昌沙汰。后于龙兴广扬道化。乾符六年三月中长往。寿八十二。腊五十六。

前归宗寺智常禅师法嗣。

福州芙蓉山灵训禅师。初参归宗问。如何是佛。宗曰。我向汝道汝还信否。师曰。和尚发诚实言何敢不信。宗曰。即汝便是。师曰。如何保任。宗曰。一翳在眼空华乱坠(法眼云。归宗若无后语有什么归宗也)师辞归宗。宗问。子什么处去。师曰。归岭中去。宗曰。子在此多年装束了却来。为子说一上佛法。师结束了上堂。宗曰。近前来。师乃近前。宗曰。时寒途中善为。师聆此一言顿忘前解。后归寂谥弘照大师。塔曰圆相。

汉南谷城县高亭和尚。有僧自夹山来礼拜。师便打。僧云。特来礼拜。师何打。其僧再礼拜。师又打趁。僧回举似夹山。夹山云。汝会也无。僧云。不会。夹山云。赖汝不会。若会即夹山口哑。

新罗大茅和尚上堂云。欲识诸佛师。向无明心内识取。欲识常住不雕性。向万木迁变处识取。僧问。如何是大茅境。师云。不露锋。僧云。为什么不露锋。师云无当者。

五台山智通禅师(自称大禅佛)初在归宗会下时。忽一夜巡堂叫云。我已大悟也。众骇之。明日归宗上堂集众问。昨夜大悟底僧出来。师出云。智通。归宗云。汝见什么道理言大悟。试说似吾看。师对云。师姑天然是女人作。归宗默而异之。师便辞。归宗门送与拈笠子。师接得笠子戴头上便行。更不回顾。后居台山法华寺。临终有偈曰。

&nbsp;&nbsp;&nbsp;&nbsp;举手攀南斗&nbsp;&nbsp;&nbsp;&nbsp;回身倚北辰

&nbsp;&nbsp;&nbsp;&nbsp;出头天外见&nbsp;&nbsp;&nbsp;&nbsp;谁是我般人

前华严寺智藏禅师法嗣。

黄州齐安和尚示学众曰。言不落句佛祖徒施。玄韵不坠谁人知得。僧问。如何识得自己佛。师曰。一叶明时消不尽。松风韵罢怨无人。僧曰。如何是自己佛。师曰。草前骏马实难穷。妙尽还须畜生行。人问。大师年多少。师曰。五六四三不得类。岂同一二实难穷。师有颂曰。

&nbsp;&nbsp;&nbsp;&nbsp;猛炽焰中人有路&nbsp;&nbsp;&nbsp;&nbsp;旋风顶上屹然栖

&nbsp;&nbsp;&nbsp;&nbsp;镇常历劫谁差互&nbsp;&nbsp;&nbsp;&nbsp;杲日无言运照齐

师后居凤翔。