## 景德传灯录卷第七

怀让禅师第二世中四十五人(马祖法嗣) 潭州三角山总印禅师 池州鲁祖山宝云禅师 洪州泐潭常兴禅师 虔州西堂智藏禅师 京兆章敬寺怀恽禅师 定州柏岩明哲禅师 信州鹅湖大义禅师 伏牛山自在禅师 幽州盘山宝积禅师 毗陵芙蓉山太毓禅师 蒲州麻谷山宝彻禅师 杭州盐官齐安禅师 婺州五泄山灵默禅师 明州大梅山法常禅师 京兆典善惟宽禅师 湖南如会禅师 鄂州无等禅师 庐山归宗寺智常禅师(已上十八人见录) 韶州渚泾山清贺禅师 紫阴山惟建禅师 封山洪[泳-永+(虍-七+(一/八/八/目))]禅师 练山神玩禅师 崛山道圆禅师 玉台惟然禅师 池州灰山昙觊禅师 荆州新寺宝积禅师 河中府法藏禅师 汉南慈悲寺良津禅师 京兆府崇禅师 南岳智周禅师 白虎法宣禅师 金窟惟直禅师 台州柏岩常彻禅师 乾元晖禅师 齐州道岩禅师 襄州常坚禅师 荆南宝贞禅师 云水靖宗禅师 荆州永泰寺灵湍禅师 潭州龙牙山圆畅禅师 洪州双岭道方禅师 罗浮山修广禅师 岘山定庆禅师 越州洞泉惟献禅师 光明普满禅师(已上二十七人无机缘语句不录)

怀让禅师第二世法嗣。

潭州三角山总印禅师。僧问。如何是三宝。师曰。禾麦豆。曰学人不会。师曰。大众欣然奉持。师上堂曰。若论此事贬上眉毛早已蹉过也。麻谷便问。贬上眉毛即不问。如何是此事。师曰。蹉过也。麻谷乃掀禅床。师打之。麻谷无语(长庆代云。悄然)

池州鲁祖山宝云禅师。问如何是诸佛师。师云。头上有宝冠者不是。僧云。如何即是。师云。头上无宝冠。洞山来参礼拜后侍立少顷而出。却再入来。师云。只恁么只恁么所以如此。洞山云。大有人不肯。师云。作么取汝口辨。洞山乃侍奉数月。僧问。如何是言不言。师云。汝口在什么处。僧云。无口。师云。将什么吃饭。僧无对(洞山代云。他不饥吃什么饭)师寻常见僧来便面壁。南泉闻云。我寻常向僧道。向佛未出世时会取。尚不得一个半个。他恁么地驴年去(玄觉云。为复唱和语不肯语。保福问长庆。只如鲁祖节文在什么处被南泉恁么道。长庆云。退己让于人。万中无一个。罗山云。陈老师当时若见。背上与五火抄。何故如此。为伊解放不解收。玄沙云。我当时若见也与五火抄。云居锡云。罗山玄沙总恁么道。为复一般别有道理若择得出。许上坐佛法有去处。玄觉云。且道。玄沙五火抄。打伊着不着)

洪州泐潭常兴禅师。僧问。如何是曹溪门下客。师云。南来燕。僧云。学人不会。师云。养羽候秋风。僧问。如何是宗乘极则事。师云。秋雨草离披。又南泉躬至见师面壁乃拊师背。问汝是阿谁。曰普愿。师曰。如何。曰也寻常。师曰。汝何多事。

虔州西堂智藏禅师者。虔化人也。姓廖氏。八岁从师。二十五具戒。有相者睹其殊表。谓之曰。师骨气非凡。当为法王之辅佐也。师遂往佛迹岩参礼大寂。与百丈海禅师同为入室。皆承印记。一日大寂遣师诣长安。奉书于忠国师。国师问曰。汝师说什么法。师从东过西而立。国师曰。只这个更别有。师却过东边立。国师曰。这个是马师底。仁者作么生。师曰。早个呈似和尚了。寻又送书往径山与国一禅师(语在国一章)属连帅路嗣恭延请大寂居府应期盛化。师回郡得大寂付授纳袈裟令学者亲近。僧问马祖。请和尚离四句绝百非。直指某甲西来意。祖云。我今日无心情。汝去问取智藏。其僧乃来问师。师云。汝何不问和尚。僧云。和尚令某甲来问上坐。师以手摩头云。今日头疼。汝去问海师兄。其僧又去问海(百丈和尚)海云。我到这里却不会。僧乃举似马祖。祖云。藏头白海头黑。马祖一日问师云。子何不看经。师云。经岂异邪。祖云。然虽如此。汝向后为人也须得。曰智藏病思自养。敢言为人。祖云。子末年必兴于世也。马祖灭后。师唐贞元七年众请开堂。李尚书翱尝问僧。马大师有什么言教。僧云。大师或说即心即佛。或说非心非佛。李云。总过遮边。李却问师。马大师有什么言教。师呼李翱。翱应诺。师云。鼓角动也。制空禅师谓师曰。日出太早生。师曰。正是时。师住西堂。后有一俗士问。有天堂地狱否。师曰有。曰有佛法僧宝否。师曰有。更有多问尽答言有。曰和尚恁么道莫错否。师曰。汝曾见尊宿来耶。曰某甲曾参径山和尚来。师曰。径山向汝作么生道。曰他道一切总无。师曰。汝有妻否。曰有。师曰。径山和尚有妻否。曰无。师曰。径山和尚道无即得俗士礼谢而去。师元和九年四月八日归寂。寿八十腊五十五。宪宗谥大宣教禅师。塔曰元和证真。至穆宗重谥大觉禅师。

京兆府章敬寺怀恽禅师。泉州同安人也。姓谢氏。受大寂心印。初住定州柏岩。次止中条山。唐元和初宪宗诏居上寺玄学者奔凑。师上堂示徒曰。至理忘言时人不悉。强习他事以为功能。不知自性元非尘境。是个微妙大解脱门。所有鉴觉不染不碍。如是光明未曾休废。曩劫至今固无变易。犹如日轮远近斯照。虽及众色不与一切和合。灵烛妙明非假锻炼。为不了故取于物象。但如掜目妄起空华。徒自疲劳枉经劫数。若能返照无第二人。举措施为不亏实相。僧问心法双亡指归何所。师曰。郢人无污徒劳运斤。曰请师不返之言。师曰。即无返句(后人举之于洞山。洞山云。道即甚易。罕遇作家)百丈和尚令一僧来伺候。师上堂次。展坐具礼拜了。起来拈师一只靸鞋。以衫袖拂却尘了。倒覆向下。师曰。老僧罪过。或问。祖师传心地法门。为是真如心。妄想心。非真非妄心。为是三乘教外别立心。师曰。汝见目前虚空么。曰信知常在目前人自不见。师曰。汝莫认影像。曰和尚作么生。师以手拨空三下曰。作么生即是。师曰。汝向后会去在。有一僧来绕师三匝振锡而立。师曰。是是(长庆代云。和尚佛法身心何在)其僧又到南泉。亦绕南泉三匝振锡而立。南泉云。不是不是。此是风力所转始终成坏。僧云。章敬道是。和尚为什么道不是。南泉云。章敬即是是汝不是(长庆代云。和尚是什么心行。云居锡云。章敬未必道是。南泉未必道不是。又云。遮僧当初但持锡出去恰好)师有小师行脚回。师问曰。汝离此间多少年耶。曰离和尚左右将及八年。师曰。办得个什么。小师于地画一圆相。师曰。只这个更别有。小师乃画破圆相后礼拜。僧问。四大五蕴身中。阿那个是本来佛性。师乃呼僧名。僧应诺。师良久曰。汝无佛性。唐元和十三年十二月二十二日示灭。建塔于[溧-木+(革\*月)]水。敕谥大觉禅师大宝相之塔。

定州柏岩明哲禅师。尝见药山和尚看经。因语之曰。和尚莫猱人好。药山置经云。日头早晚也。师云。正当午也。药山云。犹有文采在。师云。某甲无亦无。药山云。老兄好聪明。师云。某甲只恁么和尚作么生。药山云。跛跛挈挈百丑千拙。且恁么过时。

信州鹅湖大义禅师者。衢州须江人也。姓徐氏。李翱尝问师。大悲用千手眼作么。师云。今上用公作么。有一僧乞置塔。李尚书问云。教中不许将尸塔下过。又作么生。无对。僧却来问师。师云。他得大阐提。唐宪宗尝诏入内。于麟德殿论议。有一法师问。如何是四谛。师云。圣上一帝三帝何在。又问。欲界无禅禅居色界。此土凭何而立禅。师云。法师只知欲界无禅。不知禅界无欲。法师云。如何是禅。师以手点空。法师无对。帝云。法师讲无穷经论。只遮一点尚不奈何。师却问诸硕德曰。行住坐卧毕竟以何为道。有对曰。知者是道。师曰。不可以智知。不可以识识。安得知者是道乎。有对无分别是道。师曰。善能分别诸法相。于第一义而不动安得无分别是道乎。有对。四禅八定是道。师曰。佛身无为不堕诸数。安在四禅八定耶。众皆杜口。师又举。顺宗问尸利禅师。大地众生如何得见性成佛。尸利云。佛性犹如水中月。可见不可取。因谓帝曰。佛性非见心见。水中月如何撄取。帝乃问。何者是佛性。师对曰。不离陛下所问。帝默契真宗益加钦重。师于元和十三年正月七日归寂。寿七十四。敕谥慧觉禅师见性之塔。

伊阙伏牛山自在禅师者。吴兴人也。姓李氏。初依径山国一禅师受具。后于南康见大寂发明心地。因为大寂送书于忠国师。国师问曰。马大师以何示徒。对曰。即心即佛。国师曰。是甚么语话。良久又问曰。此外更有什么言教。师曰。非心非佛。或云不是心不是佛。不是物。国师曰。犹较些子。师曰。马大师即恁么。未审和尚此间如何。国师曰。三点如流水。曲似刈禾镰。师后隐于伏牛山。一日谓众曰。即心即佛。是无病求病句。非心非佛。是药病对治句。僧问。如何是脱洒底句。师曰。伏牛山下古今传。师后于随州开元寺示灭。寿八十一。

幽州盘山宝积禅师。僧问。如何是道。师曰出。僧曰。学人未领旨在。师曰去。师上堂示众曰。心若无事万象不生。意绝玄机纤尘何立。道本无体因道而立名。道本无名因名而得号。若言即心即佛。今时未入玄微。若言非心非佛。犹是指踪之极则。向上一路千圣不传。学者劳形如猿捉影。夫大道无中复谁先后。长空绝际何用称量。空既如斯道复何说。夫心月孤圆光吞万象。光非照境境亦非存。光境俱亡复是何物。禅德。譬如掷剑挥空。莫论及之不及。斯乃空轮无迹剑刃无亏。若能如是心心无知。全心即佛全佛即人。人佛无异始为道矣。禅德。可中学道。似地擎山不知山之孤峻。如石含玉不知玉之无瑕。若如此者是名出家。故导师云。法本不相碍。三际亦复然。无为无事人。犹是金锁难。所以灵源独耀道绝无生。大智非明真空无迹。真如凡圣皆是梦言。佛及涅槃并为增语禅德。且须自看无人替代。三界无法何处求心。四大本空佛依何住。璇机不动寂尔无言。觌面相呈更无余事。珍重。师将顺世。告众曰。有人貌得吾真否。众皆将写得真呈师。师皆打之。弟子普化出曰。某甲貌得。师曰。何不呈似老僧。普化乃打筋斗而出。师曰。遮汉向后如风狂接人去在。师既奄化。敕谥凝寂大师真际之塔。

毗陵芙蓉山太毓禅师者。金陵人也。姓范氏。年十二礼牛头山第六世忠禅师落发。二十三于京兆安国寺受具。后遇大寂密传祖意。唐元和十三年止毗陵义兴芙蓉山。一日因行食与庞居士。居士接食次。师云。生心受施净名早诃。去此一机居士还甘否。居士云。当时善现岂不作家。师云。非关他事。居士云。食到口边被他夺却。师乃下食。居士云。不消一句。居士又问师。马大师着实为人处。还分付吾师否。师云。某甲尚未见他。作么知他着实处。居士云。只此见知也无讨处。师云。居士也不得一向言说。居士云。一向言说师又失宗。若作两向三向。师还开得口否。师云。直似开口不得可谓实也。居士抚掌而出。宝历中归齐云入灭。寿八十。腊五十八。大和二年追谥大宝禅师楞伽之塔。

蒲州麻谷山宝彻禅师。一日随马祖行次问。如何是大涅槃。祖云急。师云。急个什么。祖云。看水。师与丹霞游山次。见水中鱼以手指之。丹霞云。天然天然。师至来日又问丹霞。昨日意作么生。丹霞乃放身作卧势。师云。苍天。又与丹霞行至麻谷山。师云。某甲向这里住也。丹霞云。住即且从还。有那个也无。师云。珍重。有僧问云。十二分教某甲不疑。如何是祖师西来意。师乃起立以杖绕身一转翘一足云。会么。僧无对。师打之。僧问。如何是佛法大意。师默然(其僧又问石霜此意如何。石霜云。主人勤拳带累阇梨拖泥涉水)耽源问。十二面观音是凡是圣。师云。是圣。耽源乃打师一掴。师云。知汝不到这个境界。

杭州盐官镇国海昌院齐安禅师者。海门郡人也。姓李氏。生时神光照室。复有异僧谓之曰。建无胜幢使佛日回照者。岂非汝乎。遂依本郡云琮禅师落发受具。后闻大寂行化于龚公山。乃振锡而造焉。师有奇相。大寂一见深器异之。乃命入室密示正法。僧问。如何是本身卢舍那佛。师云。与我将那个铜瓶来。僧即取净瓶来。师云。却送本处安置。其僧送瓶本处了。却来再征前语。师云。古佛也过去久矣。有讲僧来参。师问云。坐主蕴何事业。对云。讲华严经。师云。有几种法界。对云。广说则重重无尽。略说有四种法界。师竖起拂子云。这个是第几种法界。坐主沉吟徐思其对。师云。思而知虑而解。是鬼家活计日下孤灯。果然失照(保福闻云。若礼拜即吃和尚棒。禾山代云。某甲不烦和尚莫怪。法眼代抚掌三下)僧问大梅。如何是西来意。大梅云。西来无意。师闻乃云。一个棺材两个死尸(玄沙云。盐官是作家)师唤侍者云。将犀牛扇子来。侍者云。破也。师云。扇子破还我犀牛来。侍者无对(投子代云。不辞将出恐头角不全。资福代作圆相心中书牛字。石霜代云。若还和尚即无也。保福云。和尚年尊别请人好)师一日谓众曰。虚空为鼓须弥为椎。什么人打得。众无对(有人举似南泉。南泉云。王老师不打遮破鼓。法眼别云。王老师不打)有法空禅师到请问经中诸义。师一一答了却云。自禅师到来贫道总未得作主人。法空云。请和尚更作主人。师云。今日夜也。且归本位安置明日却来。法空下去。至明旦师令沙弥屈法空禅师。法空至。师顾沙弥曰。咄遮沙弥不了事。教屈法空禅师。却屈得个守堂家人来。法空无语。法昕院主来参。师问。汝是谁。对云法昕。师云。我不识汝。昕无语。师后不疾宴坐示灭。敕谥悟空禅师。

婺州五泄山灵默禅师者。毗陵人也。姓宣氏。初谒豫章马大师。马接之因披剃受具。后谒石头迁和尚。先自约曰。若一言相契我即住。不然便去。石头知是法器即垂开示。师不领其旨告辞而去至门。石头呼之云。阇梨师回顾石头云。从生至老只是这个汉更莫别求。师言下大悟乃踏折拄杖。栖止焉(洞山云。当时若不是五泄先师。大难承当。然虽如此。犹涉在途。长庆云险。玄觉云。那个是涉在途处。有僧云。为伊三寸途中荐得所以在途。玄觉云。为复荐得自己。为复荐得三寸。若是自己为什么成三寸。若是三寸为什么悟去。且道。洞山意旨作么生。莫乱说子细好)唐贞元初入天台山住白沙道场。复居五泄。僧问。何物大于天地。师云。无人识得伊。僧云。还可雕琢也无。师云。汝试下手看。僧问。此个门中始终事如何。师云。汝道目前底成来得多少时也。僧云。学人不会。师云。我此间无汝问底。僧云。岂无和尚接人处。师云。待汝求接我即接。僧云。便请和尚接。师云。汝欠少个什么。问如何得无心。师云。倾山覆海晏然静。地动安眠岂釆伊。师元和十三年三月二十三日沐浴焚香端坐告众云。法身圆寂示有去来。千圣同源万灵归一。吾今沤散胡假兴哀。无自劳神须存正念。若遵此命真报吾恩。傥固违言非吾之子。时有僧问。和尚向什么处去。师曰。无处去。曰某甲何不见。师曰。非眼所睹(洞山云作家)言毕奄然顺化。寿七十有二。腊四十一。

明州大梅山法常禅师者。襄阳人也。姓郑氏。幼岁从师于荆州玉泉寺。初参大寂。问如何是佛。大寂云。即心是佛。师即大悟。唐贞元中居于天台山余姚南七十里。梅子真旧隐。时盐官会下一僧入山采拄杖。迷路至庵所。问曰。和尚在此山来多少时也。师曰。只见四山青又黄。又问。出山路向什么处去。师曰。随流去。僧归说似盐官。盐官曰。我在江西时曾见一僧。自后不知消息。莫是此僧否。遂令僧去请出师。师有偈曰。

&nbsp;&nbsp;&nbsp;&nbsp;摧残枯木倚寒林&nbsp;&nbsp;&nbsp;&nbsp;几度逢春不变心

&nbsp;&nbsp;&nbsp;&nbsp;樵客遇之犹不顾&nbsp;&nbsp;&nbsp;&nbsp;郢人那得苦追寻

大寂闻师住山。乃令一僧到问云。和尚见马师得个什么便住此山。师云。马师向我道即心是佛。我便向这里住。僧云。马师近日佛法又别。师云。作么生别。僧云。近日又道非心非佛。师云。遮老汉惑乱人未有了日。任汝非心非佛。我只管即心即佛。其僧回举似马祖。祖云。大众。梅子熟也(僧问禾山。大梅恁么道。意作么生。禾山云。真师子儿)自此学者渐臻。师道弥着。师上堂示众曰。汝等诸人。各自回心达本莫逐其末。但得其本其末自至。若欲识本唯了自心。此心元是一切世间出世间法根本故。心生种种法生。心灭种种法灭。心且不附一切善恶。而生万法本自如如。僧问。如何是佛法大意。师云。蒲华柳絮竹针麻线。夹山与定山同行言话次。定山云。生死中无佛即非生死。夹山云。生死中有佛即不迷生死。二人上山参礼。夹山便举问师。未审二人见处那个较亲。师云。一亲一疏。夹山云。那个亲。师云。且去明日来。夹山明日再上问师。师云。亲者不问。问者不亲(夹山住后自云。当时失一只眼)忽一日谓其徒曰。来莫可抑往莫可追。从容间复闻鼯鼠声。师云。即此物非他物。汝等诸人善护持之。吾今逝矣。言讫示灭。寿八十八。腊六十有九。智觉禅师延寿赞曰。

&nbsp;&nbsp;&nbsp;&nbsp;师初得道&nbsp;&nbsp;&nbsp;&nbsp;即心是佛

&nbsp;&nbsp;&nbsp;&nbsp;最后示徒&nbsp;&nbsp;&nbsp;&nbsp;物非他物

&nbsp;&nbsp;&nbsp;&nbsp;穷万法源&nbsp;&nbsp;&nbsp;&nbsp;彻千圣骨

&nbsp;&nbsp;&nbsp;&nbsp;真化不移&nbsp;&nbsp;&nbsp;&nbsp;何妨出没

京兆兴善寺惟宽禅师者。衢州信安人也。姓祝氏。年十三见杀生者。衋然不忍食。乃求出家。初习毗尼修止观。后参大寂乃得心要。唐贞元六年始行化于吴越间。八年至鄱阳山。神求受八戒。十三年止嵩山少林寺。僧问。如何是道。师云。大好山。僧云。学人问道。师何言好山。师云。汝只识好山何曾达道。问狗子还有佛性否。师云有。僧云。和尚还有否。师云。我无。僧云。一切众生皆有佛性。和尚因何独无。师云。我非一切众生。僧云。既非众生是佛否。师云。不是佛。僧云。究竟是何物。师云。亦不是物。僧云。可见可思否。师云。思之不及议之不得。故云不可思议。元和四年宪宗诏至阙下。白居易尝诣师问曰。既曰禅师何以说法。师曰。无上菩提者。被于身为律。说于口为法。行于心为禅。应用者三其致一也。譬如江河淮汉在处立名。名虽不一水性无二。律即是法。法不离禅。云何于中妄起分别。又问。既无分别何以修心。师云。心本无损伤。云何要修理。无论垢与净。一切勿起念。又问。垢即不可念。净无念可乎。师曰。如人眼睛上。一物不可住。金屑虽珍宝。在眼亦为病。又问。无修无念又何异凡夫耶。师曰。凡夫无明二乘执着。离此二病是曰真修。真修者不得勤不得忘勤即近执着。忘即落无明。此为心要云尔。有僧问。道在何处。师曰。只在目前。曰我何不见。师曰。汝有我故所以不见。曰我有我故即不见。和尚见否。师曰。有汝有我展转不见。曰无我无汝还见否。师曰。无汝无我阿谁求见。元和十二年二月晦日升堂说法讫就化。寿六十三。腊三十九。归葬于[溧-木+(革\*月)]陵西原。敕谥大彻禅师元和正真之塔。

湖南东寺如会禅师者。始兴曲江人也。初谒径山后参大寂。学徒既众。僧堂内床榻为之陷折。时称折床会也。自大寂去世。师常患门徒以即心即佛之谭诵忆不已。且谓佛于何住而曰即心。心如画师而云即佛。遂示众曰。心不是佛智不是道。剑去远矣尔方刻舟。时号东寺为禅窟焉。相国崔公群出为湖南观察使。见师问曰。师以何得。师曰见性得。师方病眼。公讥曰。既云见性。其奈眼何。师曰。见性非眼眼病何害。公稽首谢之(法眼别云。是相公眼)师问南泉。近离什么处来。云江西。师云。将得马师真来否。泉云。只遮是。师云。背后底聻。无对(长庆代云。太似不知。保福云。几不到和尚此间。云居锡云。此二尊者尽扶背后。只如南泉休去。为当扶面前扶背后)崔相公入寺。见鸟雀于佛头上放粪。乃问师曰。鸟雀还有佛性也无。师云有。崔云。为什么向佛头上放粪。师云。是伊为什么不向鹞子头上放。仰山来参。师云。已相见了更不用上来。仰山云。恁么相见莫不当否。师归方丈闭却门。仰山归举似沩山。沩山云。寂子是什么心行。仰山云。若不恁么争识得他。复有人问师曰。某甲拟请和尚开堂得否。师曰。待将物裹石头暖即得。彼无语(药山代云。石头暖也)唐长庆癸卯岁八月十九日归寂。寿八十。敕谥传明大师塔曰永际。

鄂州无等禅师者。尉氏人也。姓李氏。初出家于龚公山。参礼马大师密受心要。后住随州土门。尝谒州牧王常侍者。师退将出门。王后呼之云和尚。师回顾王敲柱三下。师以手作圆相。复三拨之便行。师后住武昌大寂寺。一日大众晚参。师见人人上来。师前道不审。乃谓众曰。大众适来声向什么处去也。有一僧竖起指头。师云。珍重。其僧至来朝上参次。师乃转身面壁而卧。佯作呻吟声云。老僧三两日来不多安乐。大德身边有什么药物。与老僧些少。僧以手拍净瓶云。这个净瓶什么处得来。师云。这个是老僧底。大德底在什么处。僧云。亦是和尚底。亦是某甲底。唐大和四年十月示灭寿八十二。

庐山归宗寺智常禅师。上堂云。从上古德不是无知解。他高尚之士不同常流。今时不能自成自立虚度时光。诸子莫错用心。无人替汝。亦无汝用心处。莫就他觅。从前只是依他解。发言皆滞。光不透脱。只为目前有物。僧问。如何是玄旨。师云。无人能会。僧云。向者如何。师云。有向即乖。僧云。不向者如何。师云。谁求玄旨。又云。去无汝用心处。僧云。岂无方便门令学人得入。师云。观音妙智力能救世间苦。僧云。如何是观音妙智力。师敲鼎盖三下云。子还闻否。僧云闻。师云。我何不闻。僧无语。师以棒趁下。师尝与南泉同行。后忽一日相别。煎茶次南泉问云。从前与师兄商量语句彼此已知。此后或有人问毕竟事作么生。师云。遮一床地大好卓庵。泉云。卓庵且置。毕竟事作么生。师乃打却茶铫便起。泉云。师兄吃茶了。普愿未曾吃茶。师云。作这个语话。滴水也销不得。僧问。此事久远如何用心。师云。牛皮鞔露柱。露柱啾啾叫。凡耳听不闻。说圣呵呵笑师因俗官来。乃拈起帽子两带云。还会么。俗官云。不会。师云。莫怪老僧头风不卸帽子。师入园取菜次。师画圆相围却一株。语众云。辄不得动着这个。众不敢动。少顷师复来见菜犹在。便以棒趁众僧云。遮一队汉无一个有智慧底。师问新到僧。什么处来。师云。凤翔来。师云。还将得那个来否。僧云。将得来。师云。在什么处。僧以手从顶擎捧呈之。师即举手作接势抛向背后。僧无语。师云。遮野狐儿。师刬草次有讲僧来参。忽有一蛇过师以锄断之。僧云。久响归宗元来是个粗行沙门。师云。坐主归茶堂内吃茶去。云岩来参。师作挽弓势。岩良久作拔剑势。师云。来太迟生。有僧辞去。师唤近前来。吾为汝说佛法。僧近前。师云。汝诸人尽有事在。汝异时却来这里无人识汝。时寒途中善为去。师上堂云。吾今欲说禅。诸子总近前。大众进前。师云。汝听观音行善应诸方所。僧问。如何是观音行。师乃弹指云。诸人还闻否。僧曰闻。师云。一队汉向这里觅什么。以棒趁出。大笑归方丈。僧问。初心如何得个入处。师敲鼎盖三下云。还闻否。僧云闻。师云。我何不闻。师又敲三下问。还闻否。僧云。不闻。师云。我何以闻。僧无语。师云。观音妙智力能救世间苦。江州刺史李渤问师曰。教中所言须弥纳芥子。渤即不疑。芥子纳须弥莫是妄谭否。师曰。人传使君读万卷书籍还是否。李曰然。师曰。摩顶至踵如椰子大。万卷书向何处着。李俯首而已。李异日又问云。大藏教明得个什么边事。师举拳示之云。还会么。李云。不会。师云。这个措大。拳头也不识。李云请师指示。师云。遇人即途中授与。不遇即世谛流布。师以目有重瞳。遂将药手按摩。以致目眦俱赤。世号赤眼归宗焉。后示灭。敕谥至真禅师。