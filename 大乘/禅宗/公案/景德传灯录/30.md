## 景德传灯录卷第三十

铭记箴歌 傅大士心王铭 三祖僧璨大师信心铭 牛头山初祖法融禅师心铭 僧亡名息心铭 菩提达磨略辨大乘入道四行(弟子昙琳序) 荷泽大师显宗记 南岳石头大师参同契 五台山镇国大师澄观答皇太子问心要 杭州五云和尚坐禅箴 永嘉真觉大师证道歌 腾腾和尚了元歌 南岳懒瓒和尚歌 石头和尚草庵歌 道吾和尚乐道歌 一钵歌(别录云杯渡禅师作) 乐普和尚浮沤歌 苏溪和尚牧护歌 法灯禅师古镜歌三首 潭州龙会道寻遍参三昧歌 丹霞和尚玩珠吟二首 关南长老获珠吟 香严和尚励觉吟归寂吟二首 韶山和尚心珠歌。

傅大士心王铭。

观心空王玄妙难测。无形无相有大神力。能灭千灾成就万德。体性虽空能施法则。观之无形呼之有声。为大法将心戒传经。水中盐味色里胶清。决定是有不见其形。心王亦尔。身内居停面门出入。应物随情自在无碍。所作皆成。了本识心识心见佛。是心是佛是佛是心。念念佛心佛心念佛。欲得早成戒心自律。净律净心心即是佛。除此心王更无别佛。欲求成佛莫染一物。心性虽空贪嗔体实。入此法门端坐成佛。到彼岸已得波罗蜜。慕道真士自观自心。知佛在内不向外寻。即心即佛即佛即心。心明识佛晓了识心。离心非佛离佛非心。非佛莫测无所堪任。执空滞寂于此漂沈。诸佛菩萨非此安心。明心大士悟此玄音。身心性妙用无更改。是故智者放心自在。莫言心王空无体性。能使色身作邪作正。非有非无隐显不定。心性离空能凡能圣。是故相劝好自防慎刹邦造作还复漂沈。清净心智如世黄金。般若法藏并在身心。无为法宝非浅非深。诸佛菩萨了此本心。有缘遇者非去来今。

三祖僧璨大师信心铭。

至道无难唯嫌拣择。但莫憎爱洞然明白。豪厘有差天地悬隔。欲得现前莫存顺逆。违顺相争是为心病。不识玄旨徒劳念静。圆同太虚无欠无余。良由取舍所以不如。莫逐有缘勿住空忍。一种平怀泯然自尽。止动归止止更弥动。唯滞两边宁知一种。一种不通两处失功。遣有没有从空背空。多言多虑转不相应。绝言绝虑无处不通。归根得旨随照失宗。须臾返照胜却前空。前空转变皆由妄见。不用求真唯须息见。二见不住慎莫追寻。才有是非纷然失心。二由一有一亦莫守。一心不生万法无咎。无咎无法不生不心。能随境灭境逐能沈。境由能境能由境能。欲知两段元是一空。一空同两齐含万象。不见精粗宁有偏党。大道体宽无易无难。小见狐疑转急转迟。执之失度必入邪路。放之自然体无去住。任性合道逍遥绝恼。系念乖真昏沉不好。不好劳神何用疏亲。欲取一乘勿恶六尘。六尘不恶还同正觉。智者无为愚人自缚。法无异法妄自爱着。将心用心岂非大错。迷生寂乱悟无好恶。一切二边良由斟酌。梦幻虚华何劳把捉。得失是非一时放却。眼若不睡诸梦自除。心若不异万法一如。一如体玄兀尔忘缘。万法齐观归复自然。泯其所以不可方比。止动无动动止无止。两既不成一何有尔。究竟穷极不存轨则。契心平等所作俱息。狐疑尽净正信调直。一切不留无可记忆。虚明自照不劳心力。非思量处识情难测。真如法界无他无自。要急相应唯言不二。不二皆同无不包容。十方智者皆入此宗。宗非促延一念万年。无在不在十方目前。极小同大忘绝境界。极大同小不见边表。有即是无无即是有。若不如此必不须守。一即一切一切即一。但能如是何虑不毕。信心不二不二信心。言语道断非去来今。

牛头山初祖法融禅师心铭。

心性不生何须知见。本无一法谁论熏炼。往返无端追寻不见。一切莫作明寂自现。前际如空知处迷宗。分明照境随照冥蒙。一心有滞诸法不通。去来自尔胡假推穷。生无生相生照一同。欲得心净无心用功。纵横无照最为微妙。知法无知无知知要。将心守静犹未离病。生死忘怀即是本性。至理无诠非解非缠。灵通应物常在目前。目前无物无物宛然。不劳智鉴体自虚玄。念起念灭前后无别。后念不生前念自绝。三世无物无心无佛。众生无心依无心出。分别凡圣烦恼转盛。计校乖常求真背正。双泯对治湛然明净。不须功巧守婴儿行。惺惺了知见网转弥。寂寂无见暗室不移。惺惺无妄寂寂明亮。万象常真森罗一相。去来坐立一切莫执。决定无方谁为出入。无合无散不迟不疾。明寂自然不可言及。心无异心不断贪淫。性空自离任运浮沉。非清非浊非浅非深。本来非古见在非今。见在无住见在本心。本来不存本来即今。菩提本有不须用守。烦恼本无不须用除。灵知自照万法归如。无归无受绝观忘守。四德不生三身本有。六根对境分别非识。一心无妄万缘调直。心性本齐同居不携。无生顺物随处幽栖。觉由不觉即觉无觉。得失两边谁论好恶。一切有为本无造作。知心不心无病无药。迷时舍事悟罢非异。本无可取今何用弃。谓有魔兴言空象备。莫灭凡情唯教息意。意无心灭心无行绝。不用证空自然明彻。灭尽生死冥心入理。开目见相心随境起。心处无境境处无心。将心灭境彼此由侵。心寂境如不遣不拘。境随心灭心随境无。两处不生寂静虚明。菩提影现心水常清。德性如愚不立亲疏。宠辱不变不择所居。诸缘顿息一切不忆。永日如夜永夜如日。外似顽嚚内心虚真。对境不动有力大人。无人无见无见常现。通达一切未尝不遍。思惟转昏汨乱精魂。将心止动转止转奔。万法无所唯有一门。不入不出非静非暄。声闻缘觉智不能论。实无一物妙智独存。本际虚冲非心所穷。正觉无觉真空不空。三世诸佛皆乘此宗。此宗豪末沙界含容。一切莫顾安心无处。无处安心虚明自露。寂静不生放旷纵横。所作无滞去住皆平。慧日寂寂定光明明。照无相苑朗涅槃城。诸缘忘毕诠神定质。不起法座安眠虚室。乐道恬然优游真实。无为无得依无自出。四等六度同一乘路。心若不生法无差互。知生无生现前常住。智者方知非言诠悟。

僧亡名息心铭。

法界有如意宝。人焉久缄其身。铭其膺曰。古之摄心人也。戒之哉戒之哉。无多虑无多知。多知多事不如息意。多虑多失不如守一。虑多志散知多心乱。心乱生恼志散妨道。勿谓何伤其苦悠长。勿言何畏其祸鼎沸。滴水不停四海将盈。纤尘不拂五岳将成。防末在本虽小不轻。关尔七窍闭尔六情。莫视于色莫听于声。闻声者聋见色者盲。一文一艺空中小蚋。一伎一能日下孤灯。英贤才艺是为愚蔽。舍弃淳朴耽溺淫丽。识马易奔心猿难制。神既劳役形必损毙。邪行终迷修途永泥。莫贵才能日益惛瞢。夸拙羡巧其德不弘。名厚行薄其高速崩。内怀憍伐外致怨憎。或谈于口或书于手。邀人令誉亦孔之丑。凡谓之吉圣谓之咎。赏玩暂时悲哀长久。畏影畏迹逾远逾极。端坐树阴迹灭影沈。厌生患老随思随造。心想若灭生死长绝。不死不生无相无名。一道虚寂万物齐平。何贵何贱何辱何荣。何胜何劣何重何轻。澄天愧净皎日惭明。安夫岱岭同彼金城。敬贻贤哲斯道利贞。

菩提达磨略辨大乘入道四行(弟子昙琳序)

法师者。西域南天竺国。是大婆罗门国王第三之子也。神慧疏朗闻皆晓悟。志存摩诃衍道。故舍素从缁绍隆圣种。冥心虚寂通鉴世事。内外俱明德超世表。悲诲边隅正教陵替。遂能远涉山海游化汉魏。忘心之士莫不归信。存见之流乃生讥谤。于时唯有道育慧可。此二沙门年虽后生俊志高远。幸逢法师事之数载。虔恭咨启善蒙师意。法师感其精诚。诲以真道。令如是安心如是发行如是顺物如是方便。此是大乘安心之法令无错谬。如是安心者壁观。如是发行者四行。如是顺物者防护讥嫌。如是方便者遣其不着。此略序所由云尔。

夫入道多途。要而言之不出二种。一是理入。二是行入。理入者。谓藉教悟宗。深信含生同一真性。但为客尘妄想所覆不能显了。若也舍妄归真凝住壁观。无自无他凡圣等一坚住不移。更不随于文教。此即与理冥符无有分别。寂然无为名之理入。行入者。谓四行。其余诸行悉入此中。何等四耶。一报冤行。二随缘行。三无所求行。四称法之行。云何报冤行。谓修道行人若受苦时当自念言。我从往昔无数劫中弃本从末流浪诸有。多起冤憎违害无限。今虽无犯是我宿殃恶业果熟。非天非人所能见与。甘心忍受都无冤诉。经云。逢苦不忧。何以故。识达故。此心生时与理相应。体冤进道故说言报冤行。二随缘行者。众生无我并缘业所转。苦乐齐受皆从缘生。若得胜报荣誉等事。是我过去宿因所感今方得之。缘尽还无何喜之有得失从缘心无增减。喜风不动冥顺于道。是故说言随缘行也。三无所求行者。世人长迷处处贪着。名之为求。智者悟真理将俗反。安心无为形随运转。万有斯空无所愿乐。功德黑暗常相随逐。三界久居犹如火宅。有身皆苦谁得而安。了达此处故舍诸有息想无求。经云。有求皆苦无求乃乐。判知无求真为道行。故言无所求行也。四称法行。性净之理目之为法。此理众相斯空无染无著无此无彼。经云。法无众生。离众生垢故。法无有我。离我垢故。智者若能信解此理。应当称法而行。法体无悭。于身命财行檀舍施心无吝惜。达解三空不倚不着。但为去垢称化众生而不取相。此为自行。复能利他。亦能庄严菩提之道。檀施既尔。余五亦然。为除妄想修行六度而无所行。是为称法行。

荷泽大师显宗记。

无念为宗无作为本。真空为体妙有为用。夫真如无念非想念而能知实相。无生岂色心而能见。无念念者即念真如。无生生者即生实相。无住而住常住涅槃。无行而行即超彼岸。如如不动动用无穷。念念无求求本无念。菩提无得净五眼而了三身。般若无知运六通而弘四智。是知即定无定。即慧无慧。即行无行。性等虚空体同法界。六度自兹圆满。道品于是无亏。是知我法体空有无双泯。心本无作道常无念。无念无思无求无得。不彼不此不去不来。体悟三明心通八解。功成十力富有七珍。入不二门获一乘理。妙中之妙即妙法身。天中之天乃金刚慧。湛然常寂应用无方。用而常空空而常用。用而不有即是真空。空而不无便成妙有。妙有即摩诃般若。真空即清净涅槃。般若是涅槃之因。涅槃是般若之果。般若无见能见涅槃。涅槃无生能生般若。涅槃般若名异体同。随义立名故云法无定相。涅槃能生般若即名真佛法身。般若能建涅槃。故号如来知见。知即知心空寂。见即见性无生。知见分明不一不异。故能动寂常妙理事皆如如。即处处能通达。即理事无碍。六根不染即定慧之功。六识不生即如如之力。心如境谢境灭心空。心境双亡体用不异。真如性净慧鉴无穷。如水分千月能见闻觉知。见闻觉知而常空寂。空即无相。寂即无生。不被善恶所拘。不被静乱所摄。不厌生死不乐涅槃。无不能无有不能有。行住坐卧心不动摇。一切时中获无所得。三世诸佛教旨如斯。即菩萨慈悲递相传受。自世尊灭后。西天二十八祖共传无住之心。同说如来知见。至于达磨。届此为初递代相承于今不绝。所传秘教要藉得人。如王髻珠终不妄与。福德智慧二种庄严。行解相应方能建立。衣为法信。法是衣宗。唯指衣法相传更无别法。内传心印印契本心。外传袈裟将表宗旨。非衣不传于法。非法不受于衣。衣是法信之衣。法是无生之法。无生即无虚妄乃是空寂之心。知空寂而了法身。了法身而真解脱。

南岳石头和尚参同契。

竺土大仙心。东西密相付。人根有利钝。道无南北祖。灵源明皎洁。枝派暗流注。执事元是迷。契理亦非悟。门门一切境。回互不回互。回而更相涉。不尔依位住。色本殊质象。声元异乐苦。暗合上中言。明明清浊句。四大性自复。如子得其母。火热风动摇。水湿地坚固。眼色耳音声。鼻香舌碱醋。然依一一法。依根叶分布。本末须归宗。尊卑用其语。当明中有暗。勿以暗相遇。当暗中有明。勿以明相睹。明暗各相对。比如前后步。万物自有功。当言用及处。事存函盖合。理应箭锋拄。承言须会宗。勿自立规矩。触目不会道。运足焉知路。进步非近远。迷隔山河固。谨白参玄人。光阴莫虚度。

五台山镇国大师澄观答皇太子问心要。

至道本乎其心。心法本乎无住。无住心体灵知。不昧性相寂然。包含德用该摄内外。能深能广非有非空。不生不灭无终无始。求之而不得。弃之而不离。迷现量则惑苦纷然。寤真性则空明廓彻。虽即心即佛。唯证者方知。然有证有知则慧日沉没于有地。若无照无悟则昏云掩蔽于空门。若一念不生则前后际断。照体独立物我皆如。直造心源无智无得。不取不舍无对无修。然迷悟更依真妄相待。若求真去妄。犹弃影劳形。若体妄即真。似处阴影灭。若无心忘照。则万虑都捐。若任运寂知则众行爰起。放旷任其去住。静鉴觉其源流。语默不失玄微。动静未离法界。言止则双亡知寂。论观则双照寂知。语证则不可示人。说理则非证不了。是以悟寂无寂真知无知。以知寂不二之一心。契空有双融之中道。无住无著莫摄莫收。是非两亡能所双绝。斯绝亦寂则般若现前。般若非心外新生。智性乃本来具足。然本寂不能自现。实由般若之功。般若之与智性翻覆相成。本智之与始修实无两体。双亡正入则妙觉圆明。始末该融则因果交彻。心心作佛。无一心而非佛心。处处成道。无一尘而非佛国。故真妄物我举一全收。心佛众生浑然齐致。是知迷则人随于法。法法万差而人不同。悟则法随于人。人人一智而融万境。言穷虑绝何果何因。体本寂寥孰同孰异。唯忘怀虚朗消息冲融。其犹透水月。华虚而可见。无心鉴象照而常空矣。

杭州五云和尚坐禅箴。

坐不拘身禅非涉境。拘必乃疲涉则非静。不涉不拘真光迥孤。六门齐应万行同敷。嗟尔初机未达玄微。处沈随掉能所支离。不有权巧胡为对治。驱策抑按均调惛乱。息虑忘缘乍同死汉。随宜合开靡专壁观(达磨大师正付法眼外。委示初机修心之要。启四门四行。匪专一也)驰想颇多安那钵那(或掉举猛利及惛住等。宜易观修于数息。或出或入不得交互)沿流剑阁无滞木鹅。如火得水如病得医。病瘳医罢火灭水倾。一念清净体寂常灵。是灵是寂非灵非寂。是非迭生犯过无极。前灭后兴还如步走。患乎不知知则无咎。日由背夜镜奚照后。此则不然圆明通透。照而不缘寂而谁守。万象瀛沤太虚闪电。摧坏魔宫冲倒佛殿。跛者得履瞽者发见。法界尘寰齐轮顿现。旷荡郊廛或坐或眠。既明方便乃号金仙。吾虽强说爰符圣言。圣言何也要假重宣。不动不禅是无生禅。又云。若学诸三昧。是动非坐禅。心随境界流。云何名为定。故知历代祖。唯传此一心。祖光既远大。吾子幸堪任。聊述无言旨。乃曰坐禅箴。

永嘉真觉大师证道歌。

君不见。绝学无为闲道人。不除妄想不求真。无明实性即佛性。幻化空身即法身。法身觉了无一物。本源自性天真佛。五阴浮云空去来。三毒水泡虚出没。证实相无人法。刹那灭却阿鼻业。若将妄语诳众生。自招拔舌尘沙劫。顿觉了如来禅。六度万行体中圆。梦里明明有六趣。觉后空空无大千。无罪福无损益。寂灭性中莫问觅。比来尘境未曾磨。今日分明须剖析。谁无念谁无生。若实无生无不生。唤取机关木人问。求佛施功早晚成。放四大莫把捉。寂灭性中随饮啄。诸行无常一切空。即是如来大圆觉。决定说表真乘。有人不肯任情征。直截根源佛所印。摘叶寻枝我不能。摩尼珠人不识。如来藏里亲收得六般神用空不空。一颗圆光色非色。净五眼得五力。唯证乃知谁可测。镜里看形见不难。水中捉月争拈得。常独行常独步。达者同游涅槃路。调古神清风自高。貌悴骨刚人不顾。穷释子口称贫。实是身贫道不贫。贫则身常披缕褐。道即心藏无价珍。无价珍用无尽。利物应时终不吝。三身四智体中圆。八解六通心地印。上士一决一切了。中下多闻多不信。但自怀中解垢衣。谁能向外夸精进。从他谤任他非。把火烧天徒自疲。我闻恰似饮甘露。销融顿入不思议。观恶言是功德。此则成吾善知识。不因讪谤起怨亲。何表无生慈忍力。宗亦通说亦通。定慧圆明不滞空。非但我今独达了。河沙诸佛体皆同。师子吼无畏说。百兽闻之皆脑裂。香象奔波失却威。天龙寂听生欣悦。游江海涉山川。寻师访道为参禅。自从认得曹溪路。了知生死不相干。行亦禅坐亦禅。语默动静体安然。纵遇锋刀常坦坦。假饶毒药也闲闲。我师得见燃灯佛。多劫曾为忍辱仙。几回生几回死。生死悠悠无定止。自从顿悟了无生。于诸荣辱何忧喜。入深山住兰若。岑崟幽邃长松下。优游静坐野僧家。閴寂安居实潇洒。觉即了不施功。一切有为法不同。住相布施生天福。犹如仰箭射虚空。势力尽箭还坠。招得来生不如意。争似无为实相门。一超直入如来地。但得本莫愁末。如净琉璃含宝月。既能解此如意珠。自利利他终不竭。江月照松风吹。永夜清宵何所为。佛性戒珠心地印。雾露云霞体上衣降龙钵解虎锡。两股金镮鸣历历。不是标形虚事持。如来宝仗亲踪迹。不求真不断妄。了知二法空无相。无相无空无不空。即是如来真实相。心镜明鉴无碍。廓然莹彻周沙界。万象森罗影现中。一颗圆明非内外。豁达空拨因果。漭漭荡荡招殃祸。弃有着空病亦然。还如避溺而投火。舍妄心取真理。取舍之心成巧伪。学人不了用修行。真成认贼将为子。损法财灭功德。莫不由斯心意识。是以禅门了却心。顿入无生智见力。大丈夫秉慧剑。般若锋兮金刚焰。非但能摧外道心。早曾落却天魔胆。振法雷击法鼓。布慈云兮洒甘露。龙象蹴蹋润无边。三乘五性皆惺悟。雪山肥腻更无杂。纯出醍醐我常纳。一性圆通一切性。一法遍含一切法。一月普现一切水。一切水月一月摄。诸佛法身入我性。我性还共如来合。一地具足一切地。非色非心非行业。弹指圆成八万门。刹那灭却阿鼻业。一切数句非数句。与吾灵觉何交涉。不可毁不可赞。体若虚空勿涯岸。不离当处常湛然。觅则知君不可见。取不得舍不得。不可得中只么得。默时说说时默。大施门开无壅塞。有人问我解何宗。报道摩诃般若力。或是或非人不识。逆行顺行天莫测。吾早曾经多劫修。不是等闲相诳惑。建法幢立宗旨。明明佛敕曹溪是。第一迦葉首传灯。二十八代西天记。法东流入此土。菩提达磨为初祖。六代传衣天下闻。后人得道何穷数。真不立妄本空。有无俱遣不空空。二十空门元不着。一性如来体共同。心是根法是尘。两种犹如镜上痕。痕垢尽除光始现。心法双亡性即真。嗟末法恶时世。众生福薄难调制。去圣远兮邪见深。魔强法弱多怨害。闻说如来顿教门。恨不灭除令瓦碎。作在心殃在身。不须怨诉更尤人。欲得不招无间业。莫谤如来正法轮。旃檀林无杂树。郁密深沉师子住。境静林间独自游。走兽飞禽皆远去。狮子儿众随后。三岁即能大哮吼。若是野干逐法王。百年妖怪虚开口。圆顿教勿人情。有疑不决直须争。不是山僧逞人我。修行恐落断常坑。非不非是不是。差之毫厘失千里。是即龙女顿成佛。非即善星生陷坠。吾早年来积学问。亦曾讨疏寻经论。分别名相不知休。入海算沙徒自困。却被如来苦诃责。数他珍宝有何益。从来蹭蹬觉虚行。多年枉作风尘客。种性邪错知解。不达如来圆顿制。二乘精进没道心。外道聪明无智慧。亦愚痴亦小騃。空拳指上生实解。执指为月枉施功。根境法中虚掜怪。不见一法即如来。方得名为观自在。了即业障本来空。未了还须偿宿债。饥逢王膳不能餐。病遇医王争得差。在欲行禅知见力。火中生莲终不坏。勇施犯重悟无生。早时成佛于今在。师子吼无畏说。深嗟懵懂顽皮靼(多达切)只知犯重障菩提。不见如来开秘诀。有二比丘犯淫杀。波离萤光增罪结。维摩大士顿除疑。还同赫日销霜雪。不思议解脱力。此即成吾善知识。四事供养敢辞劳。万两黄金亦销得。粉骨碎身未足酬。一句了然超百亿。法中王最高胜。河沙如来同共证。我今解此如意珠。信受之者皆相应。了了见无一物。亦无人亦无佛。大千世界海中沤。一切圣贤如电拂。假使铁轮顶上旋。定慧圆明终不失。日可冷月可热。众魔不能坏真说。象驾峥嵘谩进途。谁见螗螂能拒辙。大象不游于兔径。大悟不拘于小节。莫将管见谤苍苍。未了吾今为君决。

腾腾和尚了元歌。

修道道无可修。问法法无可问。迷人不了色空。悟者本无逆顺。八万四千法门。至理不离方寸。识取自家城郭。莫谩寻他乡郡。不用广学多闻。不要辩才聪俊。不知月之大小。不管岁之余闰。烦恼即是菩提。净华生于泥粪。人来问我若为。不能共伊谈论。寅朝用粥充饥。斋时更餐一顿。今日任运腾腾。明日腾腾任运。心中了了总知。且作佯痴缚钝。

南岳懒瓒和尚歌。

兀然无事无改换。无事何须论一段。直心无散乱他事不须断。过去已过去未来犹莫算。兀然无事坐何曾有人唤。向外觅功夫总是痴顽汉。粮不畜一粒逢饭但知[嗎/廾](陟立切)。世间多事人相趁浑不及。我不乐生天亦不爱福田。饥来吃饭困来即眠。愚人笑我智乃知焉。不是痴钝本体如然。要去即去要住即住。身披一破衲脚着娘生裤。多言复多语由来反相误。若欲度众生无过且自度。莫谩求真佛真佛不可见。妙性及灵台何曾受熏炼。心是无事心面是娘生面。劫石可移动个中无改变。无事本无事何须读文字。削除人我本冥合个中意。种种劳筋骨不如林下睡。兀兀举头见日高。乞饭从头[打-丁+聿]将功。用功展转冥蒙。取即不得不取自通。吾有一言绝虑亡缘。巧说不得只用心传。更有一语无过真与。细如豪末大无方所。本自圆成不劳机杼。世事悠悠不如山丘。青松蔽日碧涧长流。山云当幕夜月为钩。卧藤萝下块石枕头。不朝天子岂羡王侯。生死无虑更复何忧。水月无形我常只宁。万法皆尔本自无生。兀然无事坐春来草自青。

石头和尚草庵歌。

吾结草庵无宝贝。饭了从容图睡快。成时初见茆草新。破后还将茆草盖。住庵人镇常在。不属中间与内外。世人住处我不住。世人爱处我不爱。庵虽小含法界。方丈老人相体解。上乘菩萨信无疑。中下闻之必生怪。问此庵坏不坏。坏与不坏主元在。不居南北与东西。基上坚牢以为最。青松下明窗内。玉殿朱楼未为对。衲帔幪头万事休。此时山僧都不会。住此庵休作解。谁夸铺席图人买。回光返照便归来。廓达灵根非向背。遇祖师亲训诲结草为庵莫生退。百年抛却任纵横。摆手便行且无罪。千种言万般解。只要教君长不昧。欲识庵中不死人。岂离而今遮皮袋。

道吾和尚乐道歌。

乐道山僧纵性多。天回地转任从他。闲卧孤峰无伴侣。独唱无生一曲歌。无生歌出世乐。堪笑时人和不着。畅情乐道过残生。张三李四浑忘却。大丈夫须气概。莫顺人情无妨碍。汝言顺即是菩提。我谓从来自相背。有时憨有时痴。非我途中争得知。特达一生常任运。野客无乡可得归今日山僧只遮是。元本山僧更若为。探祖机空王子。体似浮云没隈倚。自古长披一衲衣。曾经几度遭寒暑。不是真不是伪。打鼓乐神施拜跪。明明一道汉江云。青山绿水不相似。禀性成无揩改。结角罗纹不相碍。或运慈悲喜舍心。或即逢人以棒闿。慈悲恩爱落牵缠。棒打教伊破恩爱。报乎月下旅中人。若有恩情吾为改。

一钵歌。

遏喇喇闹聒聒。总是悠悠造佅[仁-二+達]。如饥吃盐加得渴。枉却一生头枿枿。究竟不能知始末。抛却死尸何处脱。劝君努力求解脱。闲事到头须结撮。火落身上当须拨。莫待临时叫菩萨。丈夫语话须豁豁。莫学痴人受摩捋。趁时结裹学摆拨。也学柔和也粗粝。也剃头也披褐。也学凡夫生活。直语向君君未达。更作长歌歌一钵。一钵歌多中一一中多。莫笑野人歌一钵。曾将一钵度娑婆。青天寥寥月初上。此时影空含万象。几处浮生自是非。一源清净无来往。更莫将心造水泡。百毛流血是谁教。不如静坐真如地。顶上从他鹊作巢。万代金轮圣王子。只遮真如灵觉是。菩提树下度众生。度尽众生不生死。不生不死真丈夫。无形无相大毗卢。尘劳灭尽真如在。一颗圆明无价珠。眼不见耳不闻。不见不闻真见闻。从来一句无言说。今日千言强为分。强为分须谛听。人人尽有真如性。恰似黄金在矿中。炼去炼来金体净。真是妄妄是真。若除真妄更无人。真心莫谩生烦恼。衣食随时养色身。好也着弱也着。一切无心无染着。亦无恶亦无好。二际坦然平等道。粗也餐细也餐。莫学凡夫相上观。也无粗也无细。上方香积无根蔕。坐亦行行亦坐。生死树下菩提果。亦无坐亦无行。无生何用觅无生。生亦得死亦得。处处当来见弥勒。亦无生亦无死。三世如来总如此。离则着着则离。幻化门中无实义。无可离无可着。何处更求无病药。语时默默时语。语默纵横无处所。亦无语亦无默。莫唤东西作南北。嗔即喜喜即嗔。我自降魔转法轮。亦无嗔亦无喜。水不离波波即水。悭时舍舍时悭。不离内外及中间。亦无悭亦无舍。寂寂寥寥无可把。苦时乐乐时苦。只遮修行断门户。亦无苦亦无乐。本来自在无绳索。垢即净净即垢。两边毕竟无前后。亦无垢亦无净。大千同一真如性。药是病病是药。到头两事须拈却。亦无药亦无病。正是真如灵觉性。魔作佛佛作魔。镜里寻形水上波。亦无魔亦无佛。三世本来无一物。凡即圣圣即凡。色里胶青水里碱。亦无凡亦无圣。万行总持无一行。真中假假中真。自是凡夫起妄尘。亦无真亦无假。若不唤时何应喏。本来无姓亦无名。只么腾腾信脚行。有时廛市并屠肆。一朵红莲火上生。也曾策杖游京洛。身似浮云无定着。幻化由来似寄居。他家触处更清虚。若觅戒三毒疮痍几时瘥。若觅禅我自纵横汨碖眠。大可怜不是颠。世间出世天中天。时人不会此中意。打着南边动北边。若觅法鸡足山中问迦葉。大士持衣在此中。本来不用求专甲。若觅经法性真源无可听。若觅律穷子不须教走出。若觅修八万浮图何处求。只知黄叶止啼哭。不觉黑云遮日头。莫怪狂言无次第。筛罗渐入粗中细。只遮粗中细也无。即是圆明真实谛。真实谛本非真。但是名闻即是尘。若向尘中解真实。便是堂堂出世人。出世人莫造作独行独步空索索。无生无死无涅槃。本来生死不相干。无是非无动静。莫谩将身入空井。无善恶无去来。亦无明镜挂高台。山僧见解只如此。不信从他造劫灰。

乐普和尚浮沤歌。

云天雨落庭中水。水上漂漂见沤起。前者已灭后者生。前后相续无穷已。本因雨滴水成沤。还缘风激沤归水。不知沤水性无殊。随他转变将为异。外明莹内含虚。内外玲珑若宝珠。正在澄波看似有。及乎动着又如无。有无动静事难明。无相之中有相形。只知沤向水中出。岂知水亦从沤生。权将沤水类余身。五蕴虚攒假立人。解达蕴空沤不实。方能明见本来真。

苏溪和尚(即五泄小师也)牧护歌。

听说衲僧牧护。任运逍遥无住。一条百衲瓶盂。便是生涯调度。为求至理参寻。不惮寒暑辛苦。还曾四海周游。山水风云满肚。内除戒律精严。不学威仪行步。三乘笑我无能。我笑三乘谩做。智人权立阶梯。大道本无迷悟。达者不假修治。不在能言能语。披麻目视云霄。遮莫王侯不顾。道人本体如然。不是知佛去处。生也犹如着衫。死也还同脱裤。生也无喜无忧。八风岂能惊怖。外相犹似痴人。肚里非常峭措。活计虽无一钱。敢与君王斗富。愚人摆手憎嫌。智者点头相许。那知傀儡牵抽歌舞尽由行主。一言为报诸人。打破画瓶归去。

法灯禅师泰钦古镜歌三首。

尽道古镜不曾见。借尔时人看一遍。目前不睹一纤豪。湛湛冷光凝一片。凝一片勿背面。嫫母临妆不称情。潘生回首频嘉叹。何欣欣何戚戚。好丑由来那是的。只遮是转沉醉。演若晨窥怖走时。子细思量还有以。我问颠狂不暂回。泪流向予声哀哀。哽咽未能申吐得。尔头与影悠悠哉。悠悠哉尔许多时。那里来迷云开。行行携手上高台。

其二。

谁云古镜无样度。古今出入何门户。门户君看不见时。即此为君全显露。全显露。与汝一生终保护。若遇知音请益来。逢人不得轻分付。但任作见面。不须生怕怖。看取当时演若多。直至如今成错误。如今不省影分明。还是当时同一顾。同一顾苦苦苦。

其三(六言)

古镜精明皎皎。皎皎遍照河沙。到处安名题字。除侬更有谁家。过去未来现在。诸佛镜上纤瑕。纤瑕垢尽无物。此真火里莲华。莲华千朵万朵。朵朵端然释迦。谁云俱尸入灭。谁云穿膝芦芽。不信镜中看取。羊车鹿车牛车。时人不识古镜。尽道本来清净。只看清净是假。照得形容不正。或圆或短成长。若有纤豪俱病。劝君不如打破。镜去瑕消可莹。亦见杜口毗耶。亦知圆通少剩。

潭州龙会道寻遍参三昧歌。

天涯海角参知识。遍咨惠我全提力。师乃呵余退步追。省躬廓尔从兹息。睹诸方垂带直。善财得处难藏匿。棒头喝下露幽奇。纵去夺来看殊特。赵州关雪岭陟。筑廅峰前验虚实。据证灵由辟万机。横挥祖刃闻三域。卷舒重重孰可委。休呈识意谩猜揣。衲子攒眉碧眼咦。黄海倒逆昆仑嘴。沩山牛道吾唱。马师奋迅呈圆相。执水投针作后规。把镜持幡看先匠。广陵歌谁继唱。拟续宫商调难况。石人愠色下鞭挝。木马奔嘶梵天上。丽水金蓝田玉。祝融峰攒湘浪蹙。满月澄溪松韵清。云从龙腾好观瞩。

丹霞和尚玩珠吟二首。

般苦灵珠妙难测。法性海中亲认得。隐显常游五蕴中。内外光明大神力。此珠非大亦非小。昼夜光明皆悉照。觅时无物又无踪。起坐相随常了了。黄帝曾游于赤水。争听争求都不遂。罔象无心却得珠。能见能闻是虚伪。吾师权指喻摩尼。釆人无数溺春池。争拈瓦砾将为宝。智者安然而得之。森罗万象光中现。体用如如转非转。万机消遣寸心中。一切时中巧方便。烧六贼烁众魔。能摧我山竭爱河。龙女灵山亲献佛。贫儿衣下几蹉跎。亦名性亦名心。非性非心超古今。全体明时明不得。权时题作弄珠吟。

其二。

识得衣中宝。无明醉自醒。百骸虽溃散。一物镇长灵。知境浑非体神珠不定形。悟则三身佛。逃疑万卷经。在心心可测。历耳耳难听。罔象先天地。玄泉出杳冥。本刚非锻炼。元净莫澄渟。盘泊轮朝日。玲珑映晓星。瑞光流不灭。真气触还生。鉴照崆峒寂。罗笼法界明。挫凡功不灭。超圣果非盈。龙女心亲献。阇王口自呈。护鹅人却活。黄雀意犹轻。解语非关舌。能言不是声。绝边弥汗漫。无际等空平。演教非为说。闻名勿认名。两边俱莫立。中道不须行。见月休观指。还家罢问程。识心心则佛。何佛更堪成。

关南长老获珠吟。

三界兮如幻。六道兮如梦。圣贤出世兮如电。国土犹如水上泡。无常生灭日迁变。唯有摩诃般若。坚犹若金刚不可赞。软似兜罗大等空。小极微尘不可见。拥之令聚而不聚。拨之令散而不散。侧耳欲闻而不闻。瞪目观之而不见。歌复歌。盘陀石上笑呵呵。笑复笑。青松影下高声叫。自从获得此心珠。帝释轮王俱不要。不是山僧独施为。自古先贤作此调。不坐禅不修道。任运逍遥只么了。但能万法不干怀。无始何曾有生老。

香严和尚智闲吟二首。

励觉吟。

满口语无处说。明明向人道不决。急着力勤咬啮。无常到来救不彻。日里语暗瑳切。快磨古锥净挑揭。理尽觉自护持。此生事终不说。玄学求他古老吟。禅学须穷心影绝。

归寂吟赠同住。

同住道人七十余。共辞城郭乐山居。身如寒木心牙绝。不话唐言休梵书。心期尽处身虽丧。如来弟子沙门样。深信共崇钵塔成(涅槃经云。如来之身。已于无量阿僧祇劫。不受饮食。为诸声闻说。先受二牧牛女乳糜。故本行经云。菩萨将往道树。时有天人告善生神王二女。一名难陀。华言喜。二名婆罗。华言昌。汝可最初施食。于是二女。以乳烹糜。其釜上现种种瑞相。乃用钵盛奉献。菩萨食已。将其钵掷向尼连河中。天帝释收归天上。建塔安置供养。故名钵塔。此天上四塔之一也。四塔者。一发塔。二箭塔。三钵塔。四牙塔。人间亦有四塔。一如来生处塔。二如来成道处塔。三如来转法轮处塔。四如来涅槃处塔)。巍巍置在青山掌。观夫参道不虚然。脱去形骸甚高尚。从来不说今朝事。暗里埋头隐玄畅。不留踪迹异人间。深妙神光饱明亮。

韶山和尚心珠歌。

山僧自达空门久。淬炼心珠功已构。珠迥玲珑主客分。往往声如师子吼。师子吼非常义。皆明佛性真如理。有时往往自思惟。豁然大意心欢喜。或造经或造论。或说渐兮或说顿。若在诸佛运神通。或在凡夫兴鄙吝。此心珠如水月。地角天涯无殊别。只因迷悟有参差。所以如来多种说。地狱趣饿鬼趣。六道轮回无暂住。此非诸佛不慈悲。岂是阎王配交做。劝时流深体悉。见在心珠勿浪失。五蕴身全尚不知。百骸散后何处觅。

魏府华严长老示众。

佛法事在日用处。在尔行住坐卧处吃茶吃饭处言语相问处。所作所为举心动念又却不是也。会么。若会得即今无碍自在真人。若也未会则是个檐枷带锁重罪之人。何故如此。佛法不远隔尘沙劫。尔一念中见得。在尔眉毛鼻孔上。尔若不见得。如接竹点月在处。切莫思惟不可言语。尔时中承何恩力。若知得尔须有个欢喜处。古人道。常寂寂常历历。诸佛不求觅。众生断消息。尔会得么。一切诸法本无情。一切诸佛本自灵。混然同太虚无欠亦无余。会么。若不会直是个触途成滞。不知个身落地处茫茫劫劫只是恋物着境认色为实。不舍恩爱痴迷财宝。立我争人一团子意气。些子个违情面青面赤。说强道弱。我不受人欺瞒。我是大丈夫儿。养妻养子。尔岂知在业海之中罪坑之内。吃肉如似饿鬼吞尸。噇酒如饿狗饮水。爱色如渴蝇咂血。不知此身是大祸患恣纵无明愚养意气。不久败坏浪死虚生。枉经千劫徒然出没。何不识取金刚坚固之体长生不灭之道。在世头枿枿地。口子吧吧地。眼子眨眨地。无常杀鬼到来向床上。犹似使心用行恋财恋境。蓦然驱去见阎老子。一词不措铁罏火炭铜柱刀山尽为戏玩。恁时追悔大段难为免离。尔如今病未来寻身。何不于十二时中求一毫善利辨取津梁。幻化色身凭何为实。诸佛过去留经造论。一切善法与尔初学底人。忏罪灭障渐渐增长利益。求善知识开示解脱法门。向无明性中认取个真实主人。于万劫中得个人身也不容易。尔还知个身本性与佛同时本无欠少。有一大事在尔尿囊里粪堆头。光烁烁地圆陀陀地。还信得及么。若信不及也从尔深坑罪海永堕沉沦。尔若回光返照。于一刹那中即心念息。时中迷惑烦恼痴暗狂情顿自消灭。诸缘境界转为甘露醍醐安乐国土。岂不是好否。圣人道。万法从心生。万法从心灭。皆由尔心。善恶也只由尔心。地狱天堂也只由尔心。只今相应与佛合。智即是佛也更无相诳。直下奉信无疑心即正觉。又何必历僧祇大劫。此身今生甚大难遇。莫道我是凡夫自家退屈。千经万论只为众生迷乱不识本性。尔暂时间那取些子贪物底工夫。看经书上义理。只言众生被一切境摄。着欲之故。山僧苦口实为忉忉。尔还肯么。尔还信么。寻常着寒着热。些子违情吃辛受苦不得却。于日用时中自不醒悟。整顿取心好为取身好。百年如箭富贵如梦。恩情也只不久。百年无多日。头白是病来。病是业债来。业债是死来。死是地狱来。尔莫道。我为人平生好心吉善。只依本分不作恶事我无罪过。别教尔有个好生处。我即今朝未信尔在何故尔平等在甚处。尔还知否。不依佛法一切法皆是邪法外道见解。更莫说担人担。我贪色爱财餐鱼啖肉妄言绮语。日费上事罪业极深。尔莫道。我舍财造塔起殿设僧转经。便为长久功德。以此为实未可托倚众中。老和尚也为尔不得。尔还知么。尔有千般万种无明罪业。佛亦为尔不得。须是尔自家着力前程自办。尔若作一切有为功德。只是造业增长顽福。不生个清净知见。山僧虽然。求得供养日夜不安为虑未是在。还知么。一任尔说向诸方。耆宿笑我也。嫌山僧不得。欲问尔施主得钱处。想尔应不济润于人。不救拔贫苦者。了得了取吃休。了取着休。早修行休。度此身休。悔取心休。悔取心休伏惟珍重。