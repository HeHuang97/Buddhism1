## 大悲经卷第三

### 礼拜品第八

尔时，世尊复告阿难：“若有众生闻佛名者，我说是人毕定当得入般涅槃。阿难，若有称言南无佛者，此有何义？”

阿难白言：“佛是一切诸法之本，佛是眼目能引导者，佛是演说一切法者。善哉！世尊，愿为比丘解释此义，我今亲承得闻持受。”

尔时，世尊复告阿难：“谛听！谛听！善思念之，吾当为汝分别解说。”

尔时，阿难闻佛语已，而白佛言：“愿乐欲闻。”

佛言：“阿难，所言南无佛者，此是决定诸佛世尊名号音声。阿难，以是决定诸佛名号音声义故，称言南无诸佛。阿难，我为是义故说譬喻，令诸众生于此法中增益信心，复令一切诸善男子、善女人，闻佛世尊名号音声深得敬信。

“阿难，曾于过去有大商主，将诸商人入于大海，到彼海已，其船卒为摩竭大鱼欲来吞噬。阿难，尔时商主及诸商人，心惊毛竖，忧愁不乐，恐命不济，无救无护无归无趣，各皆悲泣呻号忧悔，种种悲叹呜呼痛哉：‘彼阎浮提，如是可乐，如是希有，世间人身如是难得！我今当与父母离别，兄弟、姊妹、妇儿、亲戚、朋友别离，我更不见，亦不得见佛、法、众僧。’极大悲哭，忧悲不乐，各皆祈请诸尊神天欲求自济。阿难，尔时商主正见明远，于佛法僧心得净信，更不信事诸余天神。尔时，商主告诸商人：‘诸人当知，若欲存济免此危难得解脱者，汝等应当一时同声随我所说。假令我等不得解脱，后生善道。’时彼商人闻此语已，各言商主：‘我当从教，唯愿速说。’阿难，尔时商主偏袒右肩，右膝著地，住于船上，一心念佛合掌礼拜，高声唱言：‘南无诸佛，得大无畏者，大慈悲者，怜愍一切众生者！’如是三称。时诸商人亦复同时合掌礼拜，异口同音唱言：‘南无诸佛，能施无畏者，大慈悲者，怜愍一切众生者！’如是三称。尔时，彼摩竭鱼闻佛名号礼拜音声，生大爱敬得不杀心，时摩竭鱼闻即闭口。阿难，尔时商主及诸商人，皆悉安隐得免鱼难，船及商人所愿得称，安隐而还到阎浮提。时摩竭鱼闻佛音声心生喜乐，更不啖食余诸众生，因是命终。彼命终已得生人中，生人中已于其佛所闻法毗尼，深得净信舍家出家，得出家已近善知识，谦下供养得阿罗汉道，具足六通于无余涅槃界而般涅槃。阿难，汝观彼鱼生，生畜生道得闻佛名，闻佛名已得生人道，因生人道便得出家，得出家已即便得证阿罗汉果，得阿罗汉已便般涅槃。阿难，汝观诸佛神力如是，彼鱼闻已获得神通，名号称誉毕定利益，何况有人得闻佛名听闻正法，亲于佛所种诸善根，而不毕定利益？

“阿难，如我昔说，作少善根得少分报，满分善根得满分报。阿难，所言少分善根者，是人为欲速成熟故，种声闻种子作声闻乘，以是善根得满声闻地，种缘觉种子作缘觉乘，以是善根得满缘觉地。阿难，以是因缘我说少分行。阿难，言满分行者，是人从无始来，于诸佛所种佛种子，一切善根久远修行，以是善根因缘力故得值诸佛，值诸佛已为欲积集满足菩提诸善根故，满足菩提诸善根已得成佛道，所谓如来、应供、正遍知，声震于世，是名满分行。阿难，此满分行，如我诸经昔已广说。如是次第，汝应当知，若少分行得少分果，若满分行得满分果。

“阿难，如我经中亦复说言，乃至受持四句偈等。如是说者，我为钝根薄德少智诸众生故，随宜而说。阿难，我为一切无归众生为作归趣，无舍众生为作舍宅，无护众生为作救护，无明众生为作灯明，盲无目者为作眼目。阿难，一切外道痴冥无智不能自救，何能救他正作归趣？阿难，我为一切天人教师，怜愍一切诸众生者。于当来世法欲灭时，当有比丘、比丘尼于我法中得出家已，手牵儿臂而共游行，从酒家至酒家，于我法中作非梵行。彼等虽为以酒因缘，于此贤劫一切皆当得般涅槃。

“阿难，何故名为贤劫？阿难，此三千大千世界，劫欲成时尽为一水。时净居天，以天眼观见此世界唯一大水，见有千枚诸妙莲华，一一莲华各有千叶，金色金光大明普照，香气芬薰甚可爱乐。彼净居天因见此已，心生欢喜踊跃无量而赞叹言：‘奇哉！奇哉！希有！希有！如此劫中当有千佛出兴于世。’以是因缘，遂名此劫号之为贤。

“阿难，我灭度后此贤劫中，当有九百九十六佛出兴于世。拘留孙如来为首，我为第四，次后弥勒当补我处，乃至最后卢遮如来，如是次第汝应当知。阿难，于我法中，但使性是沙门污沙门行，自称沙门形似沙门，当有被著袈裟衣者，于此贤劫弥勒为首，乃至最后卢遮如来，彼诸沙门如是佛所，于无余涅槃界次第当得入般涅槃，无有遗余。何以故？阿难，如是一切诸沙门中，乃至一称佛名一生信者，所作功德终不虚设。阿难，我以佛智测知法界，非不测知。阿难，所有白业得白报，黑业得黑报。若有净心诸众生等，作是称言南无佛者，阿难，彼人以是善根必定涅槃，得近涅槃，流注相续入涅槃际。何况值佛在世，亲承恭敬，谦下迎送，尊重供养；及佛灭后，供养舍利者！阿难，彼沙门性污辱沙门，自谓沙门形似沙门者，乃至应有一称佛名，何况余心能生敬信种诸善根！

“阿难，我为是义说如是偈：

&nbsp;&nbsp;&nbsp;&nbsp;“诸佛如是不思议，&nbsp;&nbsp;&nbsp;&nbsp;佛之正法亦复然，

&nbsp;&nbsp;&nbsp;&nbsp;若能敬信不思议，&nbsp;&nbsp;&nbsp;&nbsp;必当获得不思报。

&nbsp;&nbsp;&nbsp;&nbsp;过去一切诸如来，&nbsp;&nbsp;&nbsp;&nbsp;能作光明悲愍者，

&nbsp;&nbsp;&nbsp;&nbsp;亦曾供养大势佛，&nbsp;&nbsp;&nbsp;&nbsp;悟胜菩提不可数。

&nbsp;&nbsp;&nbsp;&nbsp;我昔与檀常相应，&nbsp;&nbsp;&nbsp;&nbsp;布施愍济诸众生，

&nbsp;&nbsp;&nbsp;&nbsp;净信根深勤精进，&nbsp;&nbsp;&nbsp;&nbsp;以勤精进化一切，

&nbsp;&nbsp;&nbsp;&nbsp;爱重众生如父母，&nbsp;&nbsp;&nbsp;&nbsp;兄弟亲戚诸知识，

&nbsp;&nbsp;&nbsp;&nbsp;于诸亲戚无瞋恨，&nbsp;&nbsp;&nbsp;&nbsp;悟胜菩提不可数。

&nbsp;&nbsp;&nbsp;&nbsp;我求安乐菩提时，&nbsp;&nbsp;&nbsp;&nbsp;于无量劫行布施，

&nbsp;&nbsp;&nbsp;&nbsp;悲心怜愍众生故，&nbsp;&nbsp;&nbsp;&nbsp;舍身头目肌肉血，

&nbsp;&nbsp;&nbsp;&nbsp;亦舍无量重王位，&nbsp;&nbsp;&nbsp;&nbsp;所爱妻妾及男女，

&nbsp;&nbsp;&nbsp;&nbsp;无量宝乘象马车；&nbsp;&nbsp;&nbsp;&nbsp;为求最胜菩提故，

&nbsp;&nbsp;&nbsp;&nbsp;无量千万亿劫时，&nbsp;&nbsp;&nbsp;&nbsp;数数精勤而驰走，

&nbsp;&nbsp;&nbsp;&nbsp;净心无量行布施；&nbsp;&nbsp;&nbsp;&nbsp;为求此胜菩提故，

&nbsp;&nbsp;&nbsp;&nbsp;忍受无量众苦恼，&nbsp;&nbsp;&nbsp;&nbsp;冰寒毒热及饥渴，

&nbsp;&nbsp;&nbsp;&nbsp;发勤精进死不舍；&nbsp;&nbsp;&nbsp;&nbsp;为求最胜菩提故，

&nbsp;&nbsp;&nbsp;&nbsp;我若百年及一劫，&nbsp;&nbsp;&nbsp;&nbsp;说其行相不可尽。

&nbsp;&nbsp;&nbsp;&nbsp;悲愍一切众生故，&nbsp;&nbsp;&nbsp;&nbsp;为求安乐胜菩提，

&nbsp;&nbsp;&nbsp;&nbsp;轮回生死常值遇，&nbsp;&nbsp;&nbsp;&nbsp;百千亿数诸如来。

&nbsp;&nbsp;&nbsp;&nbsp;彼诸如来大势力，&nbsp;&nbsp;&nbsp;&nbsp;常以金华而奉献，

&nbsp;&nbsp;&nbsp;&nbsp;肴膳饮食及衣服，&nbsp;&nbsp;&nbsp;&nbsp;涂香末香众华鬘，

&nbsp;&nbsp;&nbsp;&nbsp;多亿宝幢胜幡盖，&nbsp;&nbsp;&nbsp;&nbsp;供养如是诸如来。

&nbsp;&nbsp;&nbsp;&nbsp;无量多亿诸众生，&nbsp;&nbsp;&nbsp;&nbsp;轮回生死无有边，

&nbsp;&nbsp;&nbsp;&nbsp;我常到彼而安慰，&nbsp;&nbsp;&nbsp;&nbsp;胜檀广益一切众，

&nbsp;&nbsp;&nbsp;&nbsp;尸罗羼提勤精进，&nbsp;&nbsp;&nbsp;&nbsp;禅定三昧慧方便，

&nbsp;&nbsp;&nbsp;&nbsp;身等念处四正勤，&nbsp;&nbsp;&nbsp;&nbsp;善修习行四神足，

&nbsp;&nbsp;&nbsp;&nbsp;亦修五根及五力，&nbsp;&nbsp;&nbsp;&nbsp;七菩提分八圣道，

&nbsp;&nbsp;&nbsp;&nbsp;一切助道我修习，&nbsp;&nbsp;&nbsp;&nbsp;希求此胜菩提故。

&nbsp;&nbsp;&nbsp;&nbsp;我以正智修诸业，&nbsp;&nbsp;&nbsp;&nbsp;无有一切诸不善，

&nbsp;&nbsp;&nbsp;&nbsp;常不放逸修诸行，&nbsp;&nbsp;&nbsp;&nbsp;曾无一毫之过恶。”

### 善根品第九

尔时，世尊复告阿难：“若有众生于诸佛所一发信心，如是善根终不败亡，何况复作诸余善根！阿难，我为众生知彼义故而作譬喻，诸有智者以喻得解。

“阿难，譬如有人析破一毛以为百分，取一分毛沾一渧水，持至我所而作是言：‘瞿昙，我以此水寄付瞿昙，莫令此水而有增减，亦复莫令风日飘曝干竭此水，不令鸟兽饮之令尽，勿使异水而有和杂，以器盛持莫置在地。’如来尔时即受彼寄，受彼寄已置恒河中，不令入回，亦复不令余物揩突。如是水渧在大河中随流而去，使不入回复无遮碍，诸鸟兽等亦不饮尽。如是水渧不增不减一等如故，共大水聚渐入大海。若是水渧，毗岚风起坏世界时，假使是人住世一劫，我亦如是得住一劫。彼人尔时至劫尽时，而来我所作如是言：‘瞿昙，我本寄水，今有无耶？’阿难，如来尔时知彼水渧在大海中见知住处，不与余水共相和杂，不增不减平等如故，持还彼人。阿难，如是如来应正遍知，有大神通，有大威力，有多堪能清净大智，不可量智无碍知见，如是等事明了无障，于受寄人中最尊最胜。若于佛所寄付如是微细水渧，经于久远而不亏损，此义应知。阿难，细毛端者，喻心意识；恒河者，喻生死流；一渧水者，喻一发心微少善根；大海者，喻佛如来应正遍知；所寄人者，喻彼清信婆罗门、长者、居士等；住一劫者，喻佛如来受彼寄水终不亏损，亦如彼人寄彼水渧经于久远不亏一毫。如是，阿难，若于佛所一发信心善根不失，何况诸余胜妙善根！我说是人一切悉是趣涅槃果，乃至尽涅槃际。

“阿难，设复有人于如来所，得一发心一生敬信，以余不善恶业障故，堕在地狱、畜生、饿鬼，以本造业自作自受。若大慈悲诸佛世尊出兴于世，以无障碍智，知此众生本作善根，以余不善恶业障故堕在地狱。佛知是已，从彼地狱拔之令出，安置岸上无所畏处。安置岸已，复令众生忆念往昔所作善事，而教之言：‘善男子，汝等应当忆念往昔所种善根。如是善根，在于某时某世界中，于某佛所修行种植。’彼诸人等，承佛威力即得忆念，得忆念已作如是言：‘如是，婆伽婆。如是，修伽陀。’佛复告言：‘善男子，汝等昔于诸如来所种少善根，不亏不损于彼得利，所谓息一切苦得一切乐。善男子，汝得来此是佛境界，汝于长夜行非境界，从无始来生死流转，汝于佛所种少善根终不亏损。’譬如王子若王大臣，设有余过闭在牢狱，说本事缘令其改悔，放之令出。如是，阿难，彼诸众生本于如来所种善根，设作余恶不善业故，若堕地狱、畜生、饿鬼诸恶道中，若大慈悲诸佛世尊出兴于世，本以发心善根因缘所加持者，佛皆见知于地狱中拔之令出，安置涅槃清凉岸上无所畏处。置无畏处已，令其忆念而教之言：‘善男子，汝当忆念，以本造作善根因缘得如是报。’彼诸众生作如是言：‘如是，婆伽婆。如是，修伽陀。我等承佛威神加故，如是忆知。’”

### 布施福德品第十

尔时，世尊复告阿难：“汝应当知，如是等辈，作少善根终不虚设；乃至发心生一念信，我说是人皆得涅槃尽涅槃际。以是义故，故作譬喻，令诸清信男子、女人深得净信，转复敬重生大爱乐欢喜踊跃。阿难，如捕鱼师，为得鱼故，在大池水安置钩饵令鱼吞食，鱼吞食已，虽在池中不久当出。何以故？如是等鱼为彼坚牢钩绳所中，虽复在水，当知是鱼必在岸上。何以故？如是钩绳系岸树故。时捕鱼师，来到其所即知得鱼，便牵钩绳安置岸上随意所用。如是，阿难，一切众生于诸佛所得生敬信，种诸善根修行布施，乃至发心得一念信，虽复为余恶不善业之所覆障，堕在地狱、畜生、饿鬼及诸难处。若佛世尊出兴于世，以佛眼观见诸众生行菩萨乘、若缘觉乘、若声闻乘，此诸众生种诸善根，此诸众生断诸善根，此诸众生堕在退分，此诸众生在胜进分，此诸众生种诸种子置贤圣地，于佛福田乃至发心，一生敬信修行布施，以此善根，诸佛世尊以佛眼观见此众生发心胜故，从于地狱拔之令出，既拔出已置涅槃岸，置涅槃已令其忆念本于某佛种诸善根。彼忆念已作如是言：‘如是，婆伽婆。如是，修伽陀。’佛言：‘善男子，汝等以此善根，得大果报，得大利益，以于佛所修行布施种善根故。善男子，如是寄者终不亏损，假使久远乃至百千亿那由他劫，彼一善根必得涅槃尽涅槃际。’阿难，所言鱼者，喻诸凡夫；池者，喻生死海；钩喻佛所植一善根；绳喻四摄；捕鱼师者，喻佛如来；随意用鱼，喻诸如来安置众生于涅槃果。阿难，如是次第，汝应当知。若施佛田，假使久远终不败亡，终无穷尽，无有边际，必当趣涅槃果。

“阿难，我今当复更作譬喻，若施佛田得第一涅槃，尽涅槃际。阿难，若有众生贪世间报，行世间行，爱乐世间，希求世间，于诸佛所修行布施，以此善根回向希求人天善道。复有众生于诸佛所种诸善根，作如是言：‘以此善根愿我世世莫入涅槃。’阿难，是等众生以此善根不入涅槃，无有是处。何以故？阿难，如是诸佛无上福田，无诸荒秽，亦无棘刺，离欲垢过，极甚清净。如是田中，种少善根福德种子，于余田中不生长者，于三种菩提能作种子，若无上菩提、若缘觉菩提、若声闻菩提。彼诸善根终不差失，以是布施心生敬信增上因缘，得趣善道及清净法必入涅槃。

“阿难，譬如长者营田之时，地不荒秽，无诸荆棘及以瓦砾，粪坏肥良，垦治调柔，以新种子盛以宝器不腐不败，依于时节下种田中，随时溉灌锄治料理，于一切时常善护持。阿难，若是长者营田之士，于余时中到彼田所，住在田畔作如是言：‘咄哉！种子，汝莫作种，莫生莫长，我不求利，亦不求报。’阿难，于意云何？可以田夫语故，种子不生不作种也？”

阿难言：“不也，婆伽婆。不也，修伽陀。彼必作果，非无果实。”

佛言：“如是，如是。阿难，若有众生乐著生死三有爱果，于佛福田种善根者作如是言：‘以此善根愿我莫般涅槃。’阿难，是人若不涅槃，无有是处。阿难，是人虽不乐求涅槃，然于佛所种诸善根，我说是人必得涅槃尽涅槃际；乃至佛所得一发心，一生敬信种善根者，一切皆当得般涅槃尽涅槃际。

“阿难，于当来世有边地王，彼虽不解佛法功德，见佛精舍及见形像心生信者。我昔曾于五道之中处处受生，修行一切菩萨行时，以四摄法——布施、爱语、利行、同事，摄彼边王。阿难，彼边地王，见我精舍及见形像心生敬信，以此善根必得涅槃尽涅槃际。阿难，彼边地王，当有群臣并诸王子、大臣辅佐、亲戚骨血及诸伴侣，于我灭度后见我精舍及见形像，虽不解知诸佛功德及佛正法，少修善根心生信者。我本修行菩萨行时，亦曾以四摄法摄护彼等，以是善根所加持故，当得涅槃尽涅槃际。阿难，我于长夜怜愍众生，以四摄法长夜摄受，以诸佛法利益养育。

“阿难，汝观如来在路行时，能令大地高处令下，下者令高，高下诸处悉得平正，如来过后地辄还复；一切树林倾侧向佛，树神现身低头礼拜，如来过后树辄还复；丘陵、坑坎、屏厕臭秽、荆棘丛林、一切瓦砾皆悉扫除，严治平正清净无秽，馨香芬烈甚可爱乐，众华布地庄严光丽，如来足履蹈上而过。阿难，汝观如来本所修行诸善功德在路行时，无有众生而不倾侧稽首礼者，无情诸物大地山崖树林药草，于佛行处无不倾侧。何以故？阿难，我本修行菩萨行时，于诸师所倾侧礼拜，亦于父母第一尊重倾侧礼拜，耆年长宿、中年少年、亲友骨血无不倾侧，于佛菩萨善知识所，声闻、缘觉及以外道五通诸仙、沙门、婆罗门，如是一切应受供人，诸佛菩萨及善知识，声闻、缘觉、外道诸仙、沙门、婆罗门，父母、兄弟、亲友骨血及余耆年、中年、少年同师等侣，无不倾侧谦下礼敬。阿难，我以如是善业报故，于无上菩提得成佛已，彼诸事物有情无情，如来行时无不倾侧低头礼拜。阿难，我本曾以清净微妙称意资产，至心自手施诸师长及余众生。阿难，以是业报，如来行时大地平正，扫洒严治清净无泥，又无瓦砾。阿难，我于无量诸如来所，菩萨、知识、声闻、缘觉、外道诸仙在路行时，我昔曾与扫治道路，泥治房舍。若行若住于佛精舍，我以慈心、平等心、无高下心、无谄曲心、清净心扫治令净，于一切时常求阿耨多罗三藐三菩提，为一切众生故，安乐一切众生故，怜愍一切众生故，利益安乐诸天人故。阿难，以是善根，若佛如来在在处处，若行、若住、若坐、若思惟念欲行来路首，自然街巷清净地平如掌。

“阿难，如来所有身业功德，殊胜难知不可得边。阿难，我今为欲满此义故，当有清信善男子、善女人，于如来所深生敬信得未曾有。阿难，须弥山王高八万四千由旬，在大海中亦八万四千由旬。阿难，假使我灭度时，如此坚固高大山王无不倾侧，何况诸余黑山药草丛林！若不倾者，无有是处。阿难，且置坚固须弥山王，所有铁围山高十六万八千由旬，彼等亦是金刚坚固，佛涅槃时无不倾侧低头礼敬。若欲远避不倾侧者，亦无是处。何以故？阿难，我本修行菩萨行时，一切众生所作事业终不别离。若有众生瞋恚乖张我令和合，昔不和者能令和合，坚固安住具足不坏，各生慈心愍心。阿难，以是善根因缘力故，如来获得不可坏身，亦令眷属坚固不坏。

“阿难，如来复获眷属坚固不可坏法，所谓四念处、四正勤、四如意足、五根、五力、七觉分、八圣道分。阿难，此三十七助菩提法，是佛如来大眷属，所有诸佛、声闻、缘觉安住其中，一切世间诸天人众所不能坏。何以故？阿难，佛以是法，一切世间诸天、魔、梵、沙门、婆罗门及诸眷属，天、人、阿修罗，及须弥山、大铁围山、大地草木，佛涅槃时，无不低头倾侧而向。何能破坏？若有坏者，无有是处。何以故？阿难，如来身者不可破坏，佛之舍利亦不可坏。

“阿难，如来怜愍一切众生，以本愿故，碎此舍利令如芥子，为令佛法增广流布。阿难，如来本修菩萨行时发如是愿：‘我于阿耨多罗三藐三菩提成正觉已，般涅槃后令我舍利增广流布。’阿难，以本愿故，我灭度后，令此舍利增广流布。彼诸众生见佛如来般涅槃故得圣道果，佛为怜愍彼等众生，分此舍利令如芥子。阿难，如来应正遍知临般涅槃时，怜愍世间诸众生故，入如是三昧分此舍利令如芥子，然如来身不受苦痛。一切支节分散解时，能令舍利犹如芥子，时佛如来无有苦痛。乃至如是怜愍摄受彼诸众生，及摄未来诸众生故，令得安隐诸善道故。供养舍利，尊重迎送谦下供养，种种庄严，种种华香、涂香、末香、衣服、幢幡，及众宝盖歌舞音乐，我说彼等当得涅槃果乃至尽涅槃际。

“阿难，我灭度后一百年中于波离弗城，当有国王名阿输迦，于孔雀户种姓中生，以法治世。彼于我法当得敬信，得敬信已令我舍利增广流布，一日一时起八万四千塔安我舍利。阿难，汝莫忧愁，我之舍利于天人中当广流布。阿难，且置现在供养如来，且置我灭度后供养舍利如芥子者。阿难，若有梦中见佛精舍，心生敬信，我说彼人以此善根当得涅槃，得第一涅槃，尽涅槃际。

“阿难，于未来世所有诸佛出兴于世，是诸如来无不称我功德行者，亦如我今称赞过去诸佛功德，未来诸佛称我名字亦复如是。阿难，我说法时，凡诸众生远尘离垢得法眼者。阿难，彼诸众生，我本修行菩萨行时，一切皆悉先已成熟。阿难，若施僧田功德有尽，施四方僧功德亦尽，施辟支佛所作功德于中不尽，若于佛所作功德者不可穷尽。复次，阿难，如我前说，诸福田所作功德者，皆悉当得涅槃果，尽涅槃际。

“阿难，且置亲承供养我者，且置我灭度后供养我舍利者。阿难，若有念佛，乃至一华散于空中，我以佛智见彼善根，不可量不可说。阿难，彼等众生所作善根，以念佛心，乃至一华散空中者。尽此劫来驰走流转，从初至末不可得知。于流转时，于如来所奉散一华，所得果报不可称说，或作梵天王、释天王、转轮圣王，以其善根不可尽故，必得涅槃，尽涅槃际。何以故？阿难，如是诸佛大神通所奉施一华，得如是等无量福报广大利益大功德聚，不可称量无有边际，必当趣涅槃界。

“阿难，若于佛所作功德者，当得如是不可称量无边福报；乃至佛所得一发心生一念信者，我说是人梵行究竟，安隐究竟、尽究竟际。是故，阿难，若有善男子、善女人，欲求梵天王、转轮圣王、护世四天王、三十三天、夜摩天、兜率陀天、化乐天、他化自在天，及余诸天、诸龙、夜叉、乾闼婆、阿修罗、迦楼罗、紧那罗、摩睺罗伽、人非人等，一切世间主得自在者，应当如是尊重迎送恭敬供养诸佛世尊。若欲希求声闻地者、辟支佛地者，及求无上三藐三菩提者，如是善男子、善女人，亦应如是恭敬尊重谦下供养。

“阿难，我昔为求阿耨多罗三藐三菩提时，于无量佛无量百佛无量百千佛，乃至无量亿那由他百千佛所，恭敬尊重谦下供养，衣服、饮食、床座、卧具、病瘦因缘、所须汤药，若行若住若坐若卧，以诸华鬘、涂香、末香、栴檀、沉水、憧幡、宝盖供养彼佛。彼佛灭后起立塔庙种种庄严，以诸香华、涂香、末香、歌舞嬉戏、百千伎乐，恭敬尊重谦下供养，怜愍世间诸众生故，利益安乐诸天人故，未得度者欲令得度，未解脱者令得解脱，未安隐者令得安隐，未涅槃者令得涅槃故。

“阿难，我以五茎优波罗华散燃灯佛，于彼即悟无生法忍，如是善根是少分报。阿难，我以燃灯如来应正遍知所散五茎华，及余善根少分福报，汝欲知不？”

阿难白言：“如是，世尊，愿乐欲闻！如是，婆伽婆。如是，修伽陀。今正是时，唯愿世尊分别显示，于燃灯佛种少善根所得果报。”

尔时，世尊舒金色右臂，以一小指放天优波罗华香，遍满三千大千诸佛世界，百亿日月所流行处无不周遍。尔时，世尊于诸天、人、阿修罗中，现此奇特未曾有法，于诸佛所种少善根，所得福报示现不虚不亏损故。

尔时，世尊而说此偈：

&nbsp;&nbsp;&nbsp;&nbsp;“诸佛不思议，&nbsp;&nbsp;&nbsp;&nbsp;如来法亦然，

&nbsp;&nbsp;&nbsp;&nbsp;能信不思者，&nbsp;&nbsp;&nbsp;&nbsp;必获不思报。

&nbsp;&nbsp;&nbsp;&nbsp;有想无想等，&nbsp;&nbsp;&nbsp;&nbsp;一切诸众生，

&nbsp;&nbsp;&nbsp;&nbsp;无量百亿劫，&nbsp;&nbsp;&nbsp;&nbsp;一切悉供养，

&nbsp;&nbsp;&nbsp;&nbsp;所有辟支佛，&nbsp;&nbsp;&nbsp;&nbsp;无漏阿罗汉，

&nbsp;&nbsp;&nbsp;&nbsp;不可思议劫，&nbsp;&nbsp;&nbsp;&nbsp;供养彼一切；

&nbsp;&nbsp;&nbsp;&nbsp;正觉若住世，&nbsp;&nbsp;&nbsp;&nbsp;若佛涅槃后，

&nbsp;&nbsp;&nbsp;&nbsp;乃至一合掌，&nbsp;&nbsp;&nbsp;&nbsp;此福胜于前。

&nbsp;&nbsp;&nbsp;&nbsp;佛戒无缺漏，&nbsp;&nbsp;&nbsp;&nbsp;三昧得自在，

&nbsp;&nbsp;&nbsp;&nbsp;于法无疑惑，&nbsp;&nbsp;&nbsp;&nbsp;佛眼无不了。

&nbsp;&nbsp;&nbsp;&nbsp;若于善逝修慈者，&nbsp;&nbsp;&nbsp;&nbsp;若昼若夜少时间，

&nbsp;&nbsp;&nbsp;&nbsp;如是供养福无量，&nbsp;&nbsp;&nbsp;&nbsp;三界无等无有比。

&nbsp;&nbsp;&nbsp;&nbsp;过去阿僧祇劫中，&nbsp;&nbsp;&nbsp;&nbsp;于诸世间导师所，

&nbsp;&nbsp;&nbsp;&nbsp;诸天人中作光明，&nbsp;&nbsp;&nbsp;&nbsp;修诸善业不可数，

&nbsp;&nbsp;&nbsp;&nbsp;阿僧祇劫流转时，&nbsp;&nbsp;&nbsp;&nbsp;受彼福报不可尽，

&nbsp;&nbsp;&nbsp;&nbsp;我以彼福为因缘，&nbsp;&nbsp;&nbsp;&nbsp;能得如是胜菩提。

&nbsp;&nbsp;&nbsp;&nbsp;我昔怜愍众生故，&nbsp;&nbsp;&nbsp;&nbsp;无量百千亿佛所，

&nbsp;&nbsp;&nbsp;&nbsp;世世常修胜供养，&nbsp;&nbsp;&nbsp;&nbsp;佛不与我授记莂，

&nbsp;&nbsp;&nbsp;&nbsp;彼佛世尊人中上，&nbsp;&nbsp;&nbsp;&nbsp;知我善根未纯熟，

&nbsp;&nbsp;&nbsp;&nbsp;虽行诸善不得记，&nbsp;&nbsp;&nbsp;&nbsp;以我无是胜忍故。

&nbsp;&nbsp;&nbsp;&nbsp;我又见彼燃灯佛，&nbsp;&nbsp;&nbsp;&nbsp;奉散五茎优波罗，

&nbsp;&nbsp;&nbsp;&nbsp;布发淹泥令佛蹈，&nbsp;&nbsp;&nbsp;&nbsp;即悟无生胜法忍，

&nbsp;&nbsp;&nbsp;&nbsp;时彼导师燃灯佛，&nbsp;&nbsp;&nbsp;&nbsp;即授我记升虚空，

&nbsp;&nbsp;&nbsp;&nbsp;汝于来世阿僧祇，&nbsp;&nbsp;&nbsp;&nbsp;当得成佛号释迦。

&nbsp;&nbsp;&nbsp;&nbsp;从此生死流转来，&nbsp;&nbsp;&nbsp;&nbsp;修行无量诸善业，

&nbsp;&nbsp;&nbsp;&nbsp;愍众生故受诸苦，&nbsp;&nbsp;&nbsp;&nbsp;为求如是胜菩提。

&nbsp;&nbsp;&nbsp;&nbsp;我见世间孤独苦，&nbsp;&nbsp;&nbsp;&nbsp;悲心怜愍常布施，

&nbsp;&nbsp;&nbsp;&nbsp;彼福无限无有量，&nbsp;&nbsp;&nbsp;&nbsp;导师广说不能尽。

&nbsp;&nbsp;&nbsp;&nbsp;我为菩萨修行时，&nbsp;&nbsp;&nbsp;&nbsp;于诸善逝佛世雄，

&nbsp;&nbsp;&nbsp;&nbsp;昼夜称名而供养，&nbsp;&nbsp;&nbsp;&nbsp;无量亿劫不可数，

&nbsp;&nbsp;&nbsp;&nbsp;一二三四五至十，&nbsp;&nbsp;&nbsp;&nbsp;二十三十略称名，

&nbsp;&nbsp;&nbsp;&nbsp;愍诸众生故修行，&nbsp;&nbsp;&nbsp;&nbsp;最胜佛本所供养。

&nbsp;&nbsp;&nbsp;&nbsp;如我本修苦行时，&nbsp;&nbsp;&nbsp;&nbsp;无量众苦我忍受，

&nbsp;&nbsp;&nbsp;&nbsp;世世不舍菩提心，&nbsp;&nbsp;&nbsp;&nbsp;一切诸佛无能比。

&nbsp;&nbsp;&nbsp;&nbsp;我于世世流转时，&nbsp;&nbsp;&nbsp;&nbsp;弃舍百千万亿头，

&nbsp;&nbsp;&nbsp;&nbsp;舍宝国土及王位，&nbsp;&nbsp;&nbsp;&nbsp;为求闻法多善说。

&nbsp;&nbsp;&nbsp;&nbsp;我为无上正法时，&nbsp;&nbsp;&nbsp;&nbsp;深心乐求不可量，

&nbsp;&nbsp;&nbsp;&nbsp;布施持戒及忍辱，&nbsp;&nbsp;&nbsp;&nbsp;精进觉悟胜菩提。

&nbsp;&nbsp;&nbsp;&nbsp;诸佛势力不思议，&nbsp;&nbsp;&nbsp;&nbsp;以诸功德所建立，

&nbsp;&nbsp;&nbsp;&nbsp;能演正法不思者，&nbsp;&nbsp;&nbsp;&nbsp;亦能显示胜菩提。”

### 植善根品第十一

尔时，世尊复告阿难言：“我从燃灯佛来，次复值佛名莲华上，我以金华奉散彼佛，为求阿耨多罗三藐三菩提故。次复值佛名一切世间最胜自在，我以银华奉散彼佛，为求如是一切种智。次复值佛名极高行，我把宝钱奉献彼佛，为求如是不可知智。次复值佛名曰上誉，我把众宝奉献彼佛，为求如是无障碍智。次复值佛号释迦牟尼，我以杂华散彼佛上，为求如是无上菩提。次复值佛名曰帝沙，我以赤旃檀末涂散彼佛，亦复为求无障碍智。次复值佛名曰弗沙，我以深信七日七夜目不暂瞬，以无量偈赞彼世尊。次复值佛名毗婆尸，我复以豆散彼世尊。次复值佛名曰尸弃，我以无价宝衣奉上彼佛。次复值佛名毗舍浮，我以肴膳饮食供养彼佛世尊。

“阿难，此贤劫初次有佛兴名拘留孙，我于彼所净修梵行，为求如是自然智故。次复值佛名拘那含牟尼，我于彼佛修行梵行。次复有佛名曰迦葉，时我于彼亦修梵行。我于是等一切佛所，为求阿耨多罗三藐三菩提，为自度亦为度未度者，自得解脱亦为未解脱者令得解脱，自得涅槃亦为未涅槃者令得涅槃。汝今观我供养尔许无量阿僧祇诸佛世尊，恭敬尊重谦下供养，具足无量诸善功德，为求如是阿耨多罗三藐三菩提故。阿难，如是次第，汝应当知，虽于佛所种少善根，当得如是大神通、大利益、广大功德。阿难，我于佛所种植如是不可思议菩提善根，今得如是不思议报，无等无敌，无有边际，汝应当信。”

尔时，世尊重说偈言：

&nbsp;&nbsp;&nbsp;&nbsp;“我于燃灯两足尊，&nbsp;&nbsp;&nbsp;&nbsp;值遇修行菩萨行，

&nbsp;&nbsp;&nbsp;&nbsp;五茎青莲散彼佛，&nbsp;&nbsp;&nbsp;&nbsp;即时记我无上道。

&nbsp;&nbsp;&nbsp;&nbsp;次有佛名莲华上，&nbsp;&nbsp;&nbsp;&nbsp;我时亦复得值遇，

&nbsp;&nbsp;&nbsp;&nbsp;以金宝华散彼佛，&nbsp;&nbsp;&nbsp;&nbsp;为求最胜菩提故。

&nbsp;&nbsp;&nbsp;&nbsp;次复有佛大导师，&nbsp;&nbsp;&nbsp;&nbsp;名诸世间最自在，

&nbsp;&nbsp;&nbsp;&nbsp;极高上行及上誉，&nbsp;&nbsp;&nbsp;&nbsp;释迦帝沙弗沙佛，

&nbsp;&nbsp;&nbsp;&nbsp;毗婆尸弃毗舍浮，&nbsp;&nbsp;&nbsp;&nbsp;拘留孙佛拘那含，

&nbsp;&nbsp;&nbsp;&nbsp;迦葉佛等皆供养，&nbsp;&nbsp;&nbsp;&nbsp;为求最上胜菩提。

&nbsp;&nbsp;&nbsp;&nbsp;此等及余过去佛，&nbsp;&nbsp;&nbsp;&nbsp;我皆修行胜供养，

&nbsp;&nbsp;&nbsp;&nbsp;悲愍一切众生故，&nbsp;&nbsp;&nbsp;&nbsp;为求无上胜菩提。

&nbsp;&nbsp;&nbsp;&nbsp;彼佛千亿皆供养，&nbsp;&nbsp;&nbsp;&nbsp;积集善根已满足，

&nbsp;&nbsp;&nbsp;&nbsp;降魔势力及眷属，&nbsp;&nbsp;&nbsp;&nbsp;获得无忧安隐道。

&nbsp;&nbsp;&nbsp;&nbsp;我转无上大法轮，&nbsp;&nbsp;&nbsp;&nbsp;为众生故显正法，

&nbsp;&nbsp;&nbsp;&nbsp;天人龙等紧那罗，&nbsp;&nbsp;&nbsp;&nbsp;应菩提器我度竟。

&nbsp;&nbsp;&nbsp;&nbsp;我已显示安隐道，&nbsp;&nbsp;&nbsp;&nbsp;未来诸佛及声闻，

&nbsp;&nbsp;&nbsp;&nbsp;若欲救度诸苦者，&nbsp;&nbsp;&nbsp;&nbsp;应当修习我德行。”