## 大宝积经卷第六十七

### 菩萨见实会第十六之七兜率陀天授记品第十六

尔时，八亿兜率陀天，见诸阿修罗、伽楼罗乃至夜摩天等供养如来，闻授记已，欣喜踊跃，作如是念：“于何等法，世尊与授阿耨多罗三藐三菩提记？为色受记，受、想、行、识得授阿耨多罗三藐三菩提记耶？”彼等诸天复作是念：“非与色记，亦复非与受、想、行、识阿耨多罗三藐三菩提记。何以故？色既不生，菩提亦不生，云何无生色能悟无生菩提？如是乃至识亦不生，云何无生识能悟无生菩提？色既不灭，菩提亦不灭，云何不灭色能悟不灭菩提？如是乃至识亦不灭，云何不灭识能悟不灭菩提？色无分别，菩提亦无分别，云何无分别色能悟无分别菩提？如是乃至识亦无分别，云何无分别识能悟无分别菩提？色既无二，菩提亦无二，云何无二色能悟无二菩提？如是乃至识亦无二，云何无二识能悟无二菩提？色既无作，菩提亦无作，云何无作色能觉无作菩提？如是乃至识亦无作，云何无作识能觉无作菩提？色既不可得，菩提亦不可得，云何不可得色能觉不可得菩提？如是乃至识阴不可得，菩提亦不可得，云何不可得识能觉不可得菩提？如是于彼不可得诸法中，何者是佛？何者是菩提？何者是菩萨？何者是授记？色阴空，受、想、行、识亦复皆空。何以故？性自空故。如是佛空、菩提空、菩萨空、授记空。何以故？自体空故。如是性空一切法中所言佛者，但名，但用，但是世谛，但是言说，但是施设；所言色阴，受、想、行、识亦但名用，世俗言说及以施设，智者于此不应取著。譬如有人于其梦中受五欲乐，彼人寤已不见彼乐，忆念不得五欲乐故便生苦恼；如是住于菩萨乘者，若有取著不会菩提，不证菩提故不得其味，以不得味故心生苦恼。何以故？如是诸法如梦不实。彼法义别愚痴凡夫，取解各异。一切诸法当如是知。何法是佛？何法是菩萨？何法是菩提？彼诸佛法皆不可得，凡夫不可得，凡夫法亦不可得，声闻不可得，声闻法亦不可得，辟支佛不可得，辟支佛法亦不可得，菩萨不可得，菩萨法亦不可得，佛不可得，佛法亦不可得，菩提不可得，涅槃亦不可得。我等于此诸法之中，解了无疑。”

尔时，兜率陀天，于斯法中既无疑虑，于世尊所乐修供养，所作供养胜夜摩天，顶礼佛足，右绕三匝，却住一面，即以偈颂赞世尊曰：

&nbsp;&nbsp;&nbsp;&nbsp;“所有住佛功德者，&nbsp;&nbsp;&nbsp;&nbsp;如来为其说行法，

&nbsp;&nbsp;&nbsp;&nbsp;彼得三种解脱门，&nbsp;&nbsp;&nbsp;&nbsp;无等境界中修行。

&nbsp;&nbsp;&nbsp;&nbsp;无色亦无受想行，&nbsp;&nbsp;&nbsp;&nbsp;无其受者亦无心，

&nbsp;&nbsp;&nbsp;&nbsp;斯则无碍智境界，&nbsp;&nbsp;&nbsp;&nbsp;乐离欲阴人师子。

&nbsp;&nbsp;&nbsp;&nbsp;彼诸智慧妙丈夫，&nbsp;&nbsp;&nbsp;&nbsp;不取发于菩提想，

&nbsp;&nbsp;&nbsp;&nbsp;离阴已获胜善根，&nbsp;&nbsp;&nbsp;&nbsp;于佛功德无疑虑。

&nbsp;&nbsp;&nbsp;&nbsp;志愿无上大菩提，&nbsp;&nbsp;&nbsp;&nbsp;然于菩提离取著，

&nbsp;&nbsp;&nbsp;&nbsp;是故内心无忧喜，&nbsp;&nbsp;&nbsp;&nbsp;名为佛子修圣行。

&nbsp;&nbsp;&nbsp;&nbsp;同佛见法悉平等，&nbsp;&nbsp;&nbsp;&nbsp;是故于法无所畏，

&nbsp;&nbsp;&nbsp;&nbsp;智者于此世间处，&nbsp;&nbsp;&nbsp;&nbsp;求佛功德起修行。

&nbsp;&nbsp;&nbsp;&nbsp;简择色相无所著，&nbsp;&nbsp;&nbsp;&nbsp;弃舍一切有相心，

&nbsp;&nbsp;&nbsp;&nbsp;于彼三有不起愿，&nbsp;&nbsp;&nbsp;&nbsp;观察诸有悉皆空。

&nbsp;&nbsp;&nbsp;&nbsp;能知五阴各不生，&nbsp;&nbsp;&nbsp;&nbsp;如来授记及菩提，

&nbsp;&nbsp;&nbsp;&nbsp;菩提心等亦无生，&nbsp;&nbsp;&nbsp;&nbsp;作是说者非愚惑。

&nbsp;&nbsp;&nbsp;&nbsp;如来功德及生死，&nbsp;&nbsp;&nbsp;&nbsp;此诸佛法悉无生，

&nbsp;&nbsp;&nbsp;&nbsp;如是知者人中胜，&nbsp;&nbsp;&nbsp;&nbsp;是为真实如来子。

&nbsp;&nbsp;&nbsp;&nbsp;若能知是阴不灭，&nbsp;&nbsp;&nbsp;&nbsp;界入及以如来法，

&nbsp;&nbsp;&nbsp;&nbsp;佛与菩提及授记，&nbsp;&nbsp;&nbsp;&nbsp;斯等诸法皆不灭。

&nbsp;&nbsp;&nbsp;&nbsp;若为菩提修行者，&nbsp;&nbsp;&nbsp;&nbsp;当知彼亦是不灭，

&nbsp;&nbsp;&nbsp;&nbsp;知诸世间不灭故，&nbsp;&nbsp;&nbsp;&nbsp;彼求菩提不为难。

&nbsp;&nbsp;&nbsp;&nbsp;五阴界入与菩提，&nbsp;&nbsp;&nbsp;&nbsp;佛及菩萨皆无作，

&nbsp;&nbsp;&nbsp;&nbsp;如是了知为佛子，&nbsp;&nbsp;&nbsp;&nbsp;彼人能持佛正法。

&nbsp;&nbsp;&nbsp;&nbsp;阴界诸入皆无觉，&nbsp;&nbsp;&nbsp;&nbsp;菩提与佛并菩萨，

&nbsp;&nbsp;&nbsp;&nbsp;及以授记悉无觉，&nbsp;&nbsp;&nbsp;&nbsp;如是知者为佛子。

&nbsp;&nbsp;&nbsp;&nbsp;五阴界入性空寂，&nbsp;&nbsp;&nbsp;&nbsp;佛与菩提及授记，

&nbsp;&nbsp;&nbsp;&nbsp;如来真子修行者，&nbsp;&nbsp;&nbsp;&nbsp;斯等亦皆自性空。

&nbsp;&nbsp;&nbsp;&nbsp;阴界诸入悉虚妄，&nbsp;&nbsp;&nbsp;&nbsp;两足世尊及菩提，

&nbsp;&nbsp;&nbsp;&nbsp;行者授记亦虚妄，&nbsp;&nbsp;&nbsp;&nbsp;如是了知为佛子。

&nbsp;&nbsp;&nbsp;&nbsp;非是依止非不依，&nbsp;&nbsp;&nbsp;&nbsp;亦非有法非无法，

&nbsp;&nbsp;&nbsp;&nbsp;非是有为非无为，&nbsp;&nbsp;&nbsp;&nbsp;如是了知为佛子。

&nbsp;&nbsp;&nbsp;&nbsp;世尊如是见世间，&nbsp;&nbsp;&nbsp;&nbsp;我等如是知佛心，

&nbsp;&nbsp;&nbsp;&nbsp;即为胜妙供养佛，&nbsp;&nbsp;&nbsp;&nbsp;及以一切贤圣众。

&nbsp;&nbsp;&nbsp;&nbsp;我等赞佛所得福，&nbsp;&nbsp;&nbsp;&nbsp;唯佛世尊能了知，

&nbsp;&nbsp;&nbsp;&nbsp;以斯功德施群生，&nbsp;&nbsp;&nbsp;&nbsp;愿皆成佛具众相。”

尔时，世尊闻彼兜率诸天赞已，及知深信，即为天众而现微笑。尔时，慧命马胜以偈问曰：

&nbsp;&nbsp;&nbsp;&nbsp;“得大势力无上士，&nbsp;&nbsp;&nbsp;&nbsp;以其因力现笑光，

&nbsp;&nbsp;&nbsp;&nbsp;愿佛说是微笑因，&nbsp;&nbsp;&nbsp;&nbsp;令众得闻皆欣喜。

&nbsp;&nbsp;&nbsp;&nbsp;以见如来微笑故，&nbsp;&nbsp;&nbsp;&nbsp;此诸大众悉怀疑，

&nbsp;&nbsp;&nbsp;&nbsp;众会殷勤普瞻仰，&nbsp;&nbsp;&nbsp;&nbsp;咸皆一心欲听闻。

&nbsp;&nbsp;&nbsp;&nbsp;犹如世间有病人，&nbsp;&nbsp;&nbsp;&nbsp;唯思医师及良药，

&nbsp;&nbsp;&nbsp;&nbsp;如是大众于佛所，&nbsp;&nbsp;&nbsp;&nbsp;愿乐欲闻说授记。

&nbsp;&nbsp;&nbsp;&nbsp;斯等皆有深智慧，&nbsp;&nbsp;&nbsp;&nbsp;志求菩提无所著，

&nbsp;&nbsp;&nbsp;&nbsp;一切恭敬悉瞻仰，&nbsp;&nbsp;&nbsp;&nbsp;唯希如来为记莂。

&nbsp;&nbsp;&nbsp;&nbsp;世尊于此起大悲，&nbsp;&nbsp;&nbsp;&nbsp;以佛智力断疑网，

&nbsp;&nbsp;&nbsp;&nbsp;是故大众得欣喜，&nbsp;&nbsp;&nbsp;&nbsp;咸皆愿求佛功德。

&nbsp;&nbsp;&nbsp;&nbsp;世尊今正授记时，&nbsp;&nbsp;&nbsp;&nbsp;唯愿除灭诸疑惑，

&nbsp;&nbsp;&nbsp;&nbsp;如来久已离怨敌，&nbsp;&nbsp;&nbsp;&nbsp;愿断众邪外道论。”

尔时，世尊即以偈答慧命马胜言：

&nbsp;&nbsp;&nbsp;&nbsp;“汝今启请如来义，&nbsp;&nbsp;&nbsp;&nbsp;问其微笑正是时，

&nbsp;&nbsp;&nbsp;&nbsp;为利世间故致问，&nbsp;&nbsp;&nbsp;&nbsp;必当饶益诸众生。

&nbsp;&nbsp;&nbsp;&nbsp;知诸天众心乐欲，&nbsp;&nbsp;&nbsp;&nbsp;故我现是微笑光，

&nbsp;&nbsp;&nbsp;&nbsp;以知佛法胜妙故，&nbsp;&nbsp;&nbsp;&nbsp;于我便作上供养。

&nbsp;&nbsp;&nbsp;&nbsp;彼皆如实见世间，&nbsp;&nbsp;&nbsp;&nbsp;随顺圣教得证法，

&nbsp;&nbsp;&nbsp;&nbsp;已到三种解脱门，&nbsp;&nbsp;&nbsp;&nbsp;非诸世间所能知。

&nbsp;&nbsp;&nbsp;&nbsp;过去已供无量佛，&nbsp;&nbsp;&nbsp;&nbsp;亦曾问是深义趣，

&nbsp;&nbsp;&nbsp;&nbsp;于彼佛所久修空，&nbsp;&nbsp;&nbsp;&nbsp;今故于斯显空义。

&nbsp;&nbsp;&nbsp;&nbsp;是故今者于此处，&nbsp;&nbsp;&nbsp;&nbsp;便得值遇佛世尊，

&nbsp;&nbsp;&nbsp;&nbsp;以空赞叹无上士，&nbsp;&nbsp;&nbsp;&nbsp;利益一切诸世间。

&nbsp;&nbsp;&nbsp;&nbsp;如斯世间悉无生，&nbsp;&nbsp;&nbsp;&nbsp;诸佛菩提及授记，

&nbsp;&nbsp;&nbsp;&nbsp;所有修行菩提者，&nbsp;&nbsp;&nbsp;&nbsp;彼等一切亦无生。

&nbsp;&nbsp;&nbsp;&nbsp;众生悉同有此法，&nbsp;&nbsp;&nbsp;&nbsp;如是知已得菩提，

&nbsp;&nbsp;&nbsp;&nbsp;过去曾学菩提心，&nbsp;&nbsp;&nbsp;&nbsp;彼于此义能解了。

&nbsp;&nbsp;&nbsp;&nbsp;如是世间亦不灭，&nbsp;&nbsp;&nbsp;&nbsp;斯诸天众善通达，

&nbsp;&nbsp;&nbsp;&nbsp;明智照了悉无疑，&nbsp;&nbsp;&nbsp;&nbsp;是故彼天皆作佛。

&nbsp;&nbsp;&nbsp;&nbsp;决定必得无依处，&nbsp;&nbsp;&nbsp;&nbsp;于法不取离分别，

&nbsp;&nbsp;&nbsp;&nbsp;一切世间皆无作，&nbsp;&nbsp;&nbsp;&nbsp;彼于斯义能了知。

&nbsp;&nbsp;&nbsp;&nbsp;一切法体离自性，&nbsp;&nbsp;&nbsp;&nbsp;天众心净无疑惑，

&nbsp;&nbsp;&nbsp;&nbsp;菩提及与菩提心，&nbsp;&nbsp;&nbsp;&nbsp;一切皆空无自性。

&nbsp;&nbsp;&nbsp;&nbsp;兜率诸天坚固慧，&nbsp;&nbsp;&nbsp;&nbsp;皆悉安住无所依，

&nbsp;&nbsp;&nbsp;&nbsp;故得菩提不为难，&nbsp;&nbsp;&nbsp;&nbsp;必当速成无上智。

&nbsp;&nbsp;&nbsp;&nbsp;于其未来星宿劫，&nbsp;&nbsp;&nbsp;&nbsp;当得度脱无边众，

&nbsp;&nbsp;&nbsp;&nbsp;彼天一切皆成佛，&nbsp;&nbsp;&nbsp;&nbsp;同号名曰择法王。”

&nbsp;&nbsp;&nbsp;&nbsp;如来于此诸天众，&nbsp;&nbsp;&nbsp;&nbsp;知其心乐为记说，

&nbsp;&nbsp;&nbsp;&nbsp;一切天人闻说已，&nbsp;&nbsp;&nbsp;&nbsp;咸皆踊跃称心意。

### 化乐天授记品第十七

尔时，化乐天王为首，与其眷属七亿化乐诸天众等，见诸阿修罗、伽楼罗，乃至见诸兜率天等，供养如来，闻授记已，欣喜踊跃，咸皆称心，得住实际，于真如中无有疑惑；从坐而起，偏袒右肩，右膝著地，头面作礼，向佛合掌，异口同音，而白佛言：“世尊，如我解佛所说义，一切诸法是真实际、无边际、无碍际、无住际、无尽际、不二际、非际、实际。世尊，所言实际者，不颠倒故；无边际者，无限量故；无碍际者，离对治故；无住际者，离自性故；无尽际者，无有生故；不二际者，谓一味故；言非际者，是非有故。世尊，彼实际者遍一切处，无有一法而非实际。世尊，谓菩提者亦是实际。世尊，何者是菩提？一切法是菩提，离自性故。乃至五无间业亦是菩提。何以故？菩提无自性，五无间业亦无自性，是故无间业亦是菩提。世尊，言菩提者，如无余涅槃性亦如无间业性。何以故？一切法即是无余涅槃性，亦是无间业性。是故无余涅槃界即是菩提。世尊，若有众生住生死者可求涅槃，于实际中无住生死求涅槃者。何以故？实际无二故。世尊，我等于此解了无疑。若于此法无疑虑者，当知是人已曾过去于诸佛所，得授阿耨多罗三藐三菩提记。”

尔时，世尊闻化乐天王及诸七亿化乐天等说授记已，欲令大众心喜悦故，而现微笑。尔时，慧命马胜以偈问曰：

&nbsp;&nbsp;&nbsp;&nbsp;“怜愍世者现微笑，&nbsp;&nbsp;&nbsp;&nbsp;而不说其笑因缘，

&nbsp;&nbsp;&nbsp;&nbsp;天人导师非无因，&nbsp;&nbsp;&nbsp;&nbsp;现此奇特微笑相。

&nbsp;&nbsp;&nbsp;&nbsp;既见世尊笑光已，&nbsp;&nbsp;&nbsp;&nbsp;今诸大众悉怀疑，

&nbsp;&nbsp;&nbsp;&nbsp;唯愿说其微笑因，&nbsp;&nbsp;&nbsp;&nbsp;断除一切诸疑网。

&nbsp;&nbsp;&nbsp;&nbsp;斯等若蒙如来说，&nbsp;&nbsp;&nbsp;&nbsp;闻已咸生希有心，

&nbsp;&nbsp;&nbsp;&nbsp;为彼众会净真路，&nbsp;&nbsp;&nbsp;&nbsp;趣向菩提作因缘。

&nbsp;&nbsp;&nbsp;&nbsp;若有众生疑虑者，&nbsp;&nbsp;&nbsp;&nbsp;是人难得妙菩提，

&nbsp;&nbsp;&nbsp;&nbsp;唯愿大智断疑惑，&nbsp;&nbsp;&nbsp;&nbsp;精勤速证无上道。

&nbsp;&nbsp;&nbsp;&nbsp;世尊此诸大众等，&nbsp;&nbsp;&nbsp;&nbsp;志求菩提离诸恶，

&nbsp;&nbsp;&nbsp;&nbsp;得闻诸天授记已，&nbsp;&nbsp;&nbsp;&nbsp;决定当成大法王。

&nbsp;&nbsp;&nbsp;&nbsp;是故世尊愿怜愍，&nbsp;&nbsp;&nbsp;&nbsp;除断一切疑惑心，

&nbsp;&nbsp;&nbsp;&nbsp;授此诸天菩提记，&nbsp;&nbsp;&nbsp;&nbsp;令诸大众皆欣喜。”

尔时，世尊以偈答慧命马胜曰：

&nbsp;&nbsp;&nbsp;&nbsp;“哀愍世间故现笑，&nbsp;&nbsp;&nbsp;&nbsp;马胜汝今问我义，

&nbsp;&nbsp;&nbsp;&nbsp;我悉与彼天授记，&nbsp;&nbsp;&nbsp;&nbsp;汝等咸各净心听。

&nbsp;&nbsp;&nbsp;&nbsp;此诸化乐天众等，&nbsp;&nbsp;&nbsp;&nbsp;自说授记得菩提，

&nbsp;&nbsp;&nbsp;&nbsp;众中既作师子吼，&nbsp;&nbsp;&nbsp;&nbsp;能坏外道诸邪见。

&nbsp;&nbsp;&nbsp;&nbsp;譬如空中雨众石，&nbsp;&nbsp;&nbsp;&nbsp;必堕大地无有疑，

&nbsp;&nbsp;&nbsp;&nbsp;如是佛子离疑惑，&nbsp;&nbsp;&nbsp;&nbsp;自知定当成佛道。

&nbsp;&nbsp;&nbsp;&nbsp;犹如日没至夜时，&nbsp;&nbsp;&nbsp;&nbsp;当知日出必不久，

&nbsp;&nbsp;&nbsp;&nbsp;如是佛子备众行，&nbsp;&nbsp;&nbsp;&nbsp;定知必当具十力。

&nbsp;&nbsp;&nbsp;&nbsp;又如日在正中时，&nbsp;&nbsp;&nbsp;&nbsp;观诸色像皆明了，

&nbsp;&nbsp;&nbsp;&nbsp;如是佛子具众行，&nbsp;&nbsp;&nbsp;&nbsp;自知必得萨婆若。

&nbsp;&nbsp;&nbsp;&nbsp;喻若日光至没时，&nbsp;&nbsp;&nbsp;&nbsp;众人咸知日不见，

&nbsp;&nbsp;&nbsp;&nbsp;如是佛子皆自知，&nbsp;&nbsp;&nbsp;&nbsp;决定当得最胜智。

&nbsp;&nbsp;&nbsp;&nbsp;譬如众流趣其下，&nbsp;&nbsp;&nbsp;&nbsp;智者当知归大海，

&nbsp;&nbsp;&nbsp;&nbsp;如是佛子具明慧，&nbsp;&nbsp;&nbsp;&nbsp;定知必得上菩提。

&nbsp;&nbsp;&nbsp;&nbsp;如人以石掷虚空，&nbsp;&nbsp;&nbsp;&nbsp;决定堕地无疑虑，

&nbsp;&nbsp;&nbsp;&nbsp;如是佛子悉自知，&nbsp;&nbsp;&nbsp;&nbsp;不久当得世间解。

&nbsp;&nbsp;&nbsp;&nbsp;智者法尔有此见，&nbsp;&nbsp;&nbsp;&nbsp;以知法故不致疑，

&nbsp;&nbsp;&nbsp;&nbsp;自知分有佛功德，&nbsp;&nbsp;&nbsp;&nbsp;必定近于自然智。

&nbsp;&nbsp;&nbsp;&nbsp;假使诸魔那由众，&nbsp;&nbsp;&nbsp;&nbsp;现佛言汝不作佛，

&nbsp;&nbsp;&nbsp;&nbsp;不能沮坏其心意，&nbsp;&nbsp;&nbsp;&nbsp;已自善解真法故。

&nbsp;&nbsp;&nbsp;&nbsp;决定于彼佛功德，&nbsp;&nbsp;&nbsp;&nbsp;咸各自说得授记，

&nbsp;&nbsp;&nbsp;&nbsp;于斯诸天授记事，&nbsp;&nbsp;&nbsp;&nbsp;如来悉生随喜心。

&nbsp;&nbsp;&nbsp;&nbsp;此天所修菩萨行，&nbsp;&nbsp;&nbsp;&nbsp;悉自了知不由他，

&nbsp;&nbsp;&nbsp;&nbsp;彼等自说成善逝，&nbsp;&nbsp;&nbsp;&nbsp;世尊于此皆随喜。

&nbsp;&nbsp;&nbsp;&nbsp;是故马胜若有人，&nbsp;&nbsp;&nbsp;&nbsp;欲得无上菩提者，

&nbsp;&nbsp;&nbsp;&nbsp;可于此法应勤求，&nbsp;&nbsp;&nbsp;&nbsp;必获最胜安隐处。

&nbsp;&nbsp;&nbsp;&nbsp;自成正觉悟斯理，&nbsp;&nbsp;&nbsp;&nbsp;随义如实能了知，

&nbsp;&nbsp;&nbsp;&nbsp;亲近供养善知识，&nbsp;&nbsp;&nbsp;&nbsp;彼证菩提不为难。

&nbsp;&nbsp;&nbsp;&nbsp;若有千劫修苦行，&nbsp;&nbsp;&nbsp;&nbsp;皮膏血肉无恋惜，

&nbsp;&nbsp;&nbsp;&nbsp;若能解了斯义趣，&nbsp;&nbsp;&nbsp;&nbsp;此福广大胜于彼。

&nbsp;&nbsp;&nbsp;&nbsp;过去所有一切佛，&nbsp;&nbsp;&nbsp;&nbsp;未来怜愍众生者，

&nbsp;&nbsp;&nbsp;&nbsp;及以现在诸世尊，&nbsp;&nbsp;&nbsp;&nbsp;悉依此法成佛道。

&nbsp;&nbsp;&nbsp;&nbsp;化天于我供养已，&nbsp;&nbsp;&nbsp;&nbsp;咸皆善知第一义，

&nbsp;&nbsp;&nbsp;&nbsp;曾供过去诸如来，&nbsp;&nbsp;&nbsp;&nbsp;悟斯义理当成佛。

&nbsp;&nbsp;&nbsp;&nbsp;诸佛所有胜三昧，&nbsp;&nbsp;&nbsp;&nbsp;及以现在所住定，

&nbsp;&nbsp;&nbsp;&nbsp;彼天深得佛境界，&nbsp;&nbsp;&nbsp;&nbsp;由本先世久修习。

&nbsp;&nbsp;&nbsp;&nbsp;马胜化乐天子等，&nbsp;&nbsp;&nbsp;&nbsp;于彼三昧无有疑，

&nbsp;&nbsp;&nbsp;&nbsp;清净佛法既善学，&nbsp;&nbsp;&nbsp;&nbsp;今于佛道现修行。

&nbsp;&nbsp;&nbsp;&nbsp;是故于理生信解，&nbsp;&nbsp;&nbsp;&nbsp;当正勤求离苦边，

&nbsp;&nbsp;&nbsp;&nbsp;常应亲近多闻者，&nbsp;&nbsp;&nbsp;&nbsp;必得无上大菩提。

&nbsp;&nbsp;&nbsp;&nbsp;闻佛所说妙法已，&nbsp;&nbsp;&nbsp;&nbsp;化乐诸天众会等，

&nbsp;&nbsp;&nbsp;&nbsp;皆悉欣喜除疑网，&nbsp;&nbsp;&nbsp;&nbsp;流注趣向大涅槃。”

### 他化自在天授记品第十八

尔时，他化自在天王为首，与其眷属八十那由他诸天众等，见诸阿修罗、伽楼罗、龙女、龙王、鸠槃茶、乾闼婆、夜叉、紧那罗、诃罗伽阇天、四天王、忉利天、夜摩天、兜率陀天、化乐天等，供养如来闻授记已，欣喜踊悦，皆得称心，异口同声，而白佛言：“世尊，化乐诸天所说实际者，我等尚不见实，况复见际？何以故？世尊，若见实者可言见际。何以故？是人行于二处住如是乘者，若善男子、善女人，应为彼说此二种法：‘此二法者，非真境界。’世尊，若善男子、善女人于不二法不信不入，虽复如是此人发心望得菩提，当知是人行于非径。何以故？此于菩提非道行故。世尊，若有众生求菩提者，是人不见一法可觉。何以故？无有少法可得觉悟阿耨多罗三藐三菩提故。世尊，彼法非过去非未来非现在，非有为非无为，非有非无，非可识非可知，非可舍非可修非可证。谓菩提者，彼法非与余法作对治，余法亦不与彼法作对治。何以故？彼法非杂烦恼非离烦恼，法体不可得性自离故，此法不与彼法作对治，彼法亦不与此法作对治。何以故？一切诸法离诸相故。是故彼法非可知非可识，非可舍非可修非可证。世尊，色生者离生相故，彼亦非可知乃至非可证，受、想、行、识亦复如是。世尊，色灭者离色相故，彼亦非可知乃至非可证，受、想、行、识亦复如是。世尊，过去者离过去相故，彼亦非可知乃至非可证；未来者离未来相故，彼亦非可知乃至非可证；现在者离现在相故，彼亦非可知乃至非可证。世尊，有为者离有为相故，彼亦非可知乃至非可证；无为者离无为相故，彼亦非可知非可识，非可舍非可修非可证。世尊，如是等乃至为阴所摄，或过去所摄、现在所摄、未来所摄，或有为所摄、无为所摄，此等诸法皆不可得。以不得故，是故彼法非可知非可识，非可舍非可修非可证。世尊，若有如是为求菩提发心修行善男子、善女人，彼皆名为住菩萨乘。”

尔时，他化自在诸天，咸各说已所知法已，以偈赞曰：

&nbsp;&nbsp;&nbsp;&nbsp;“世尊善说尽有边，&nbsp;&nbsp;&nbsp;&nbsp;永不暂受六趣身，

&nbsp;&nbsp;&nbsp;&nbsp;世间无智畏生死，&nbsp;&nbsp;&nbsp;&nbsp;发心欲度生死岸。

&nbsp;&nbsp;&nbsp;&nbsp;彼诸阴体不可得，&nbsp;&nbsp;&nbsp;&nbsp;以阴性相本自空，

&nbsp;&nbsp;&nbsp;&nbsp;一切法空皆无相，&nbsp;&nbsp;&nbsp;&nbsp;是故诸法离对治。

&nbsp;&nbsp;&nbsp;&nbsp;自体即空无有物，&nbsp;&nbsp;&nbsp;&nbsp;无有可知及修舍，

&nbsp;&nbsp;&nbsp;&nbsp;亦复非是可证法，&nbsp;&nbsp;&nbsp;&nbsp;如来说有即非有。

&nbsp;&nbsp;&nbsp;&nbsp;相求菩提不可得，&nbsp;&nbsp;&nbsp;&nbsp;助道诸法亦如是，

&nbsp;&nbsp;&nbsp;&nbsp;取心求佛不可得，&nbsp;&nbsp;&nbsp;&nbsp;菩萨相求亦不得。

&nbsp;&nbsp;&nbsp;&nbsp;坚著诸相愚痴辈，&nbsp;&nbsp;&nbsp;&nbsp;彼等望得悟菩提，

&nbsp;&nbsp;&nbsp;&nbsp;颠倒境界取相行，&nbsp;&nbsp;&nbsp;&nbsp;无智非行菩提道。

&nbsp;&nbsp;&nbsp;&nbsp;入佛境界离众相，&nbsp;&nbsp;&nbsp;&nbsp;名为智者如法行，

&nbsp;&nbsp;&nbsp;&nbsp;远离诸相及无相，&nbsp;&nbsp;&nbsp;&nbsp;亦离于空及不空。

&nbsp;&nbsp;&nbsp;&nbsp;彼能悟解无上道，&nbsp;&nbsp;&nbsp;&nbsp;于诸外道非境界，

&nbsp;&nbsp;&nbsp;&nbsp;亦非声闻所能知，&nbsp;&nbsp;&nbsp;&nbsp;又非缘觉之所趣。

&nbsp;&nbsp;&nbsp;&nbsp;心得解脱净无垢，&nbsp;&nbsp;&nbsp;&nbsp;罗汉于法相应者，

&nbsp;&nbsp;&nbsp;&nbsp;及诸一切辟支佛，&nbsp;&nbsp;&nbsp;&nbsp;非彼智慧之境界。

&nbsp;&nbsp;&nbsp;&nbsp;彼句非为相心知，&nbsp;&nbsp;&nbsp;&nbsp;及修少空亦不解，

&nbsp;&nbsp;&nbsp;&nbsp;若有解空说空者，&nbsp;&nbsp;&nbsp;&nbsp;亦说诸法无自性。

&nbsp;&nbsp;&nbsp;&nbsp;彼受佛教无毁訾，&nbsp;&nbsp;&nbsp;&nbsp;是名善修空寂静，

&nbsp;&nbsp;&nbsp;&nbsp;能悟难悟菩提道，&nbsp;&nbsp;&nbsp;&nbsp;世尊于彼真导师。

&nbsp;&nbsp;&nbsp;&nbsp;赞佛二足最尊已，&nbsp;&nbsp;&nbsp;&nbsp;所获无量诸功德，

&nbsp;&nbsp;&nbsp;&nbsp;回施一切诸群生，&nbsp;&nbsp;&nbsp;&nbsp;成佛觉悟未觉者。”

尔时，世尊知彼八十那由他他化自在天，及以天王等得深信已，欲令大众增益善根，故现微笑。尔时，慧命马胜以偈问曰：

&nbsp;&nbsp;&nbsp;&nbsp;“二足世尊现微笑，&nbsp;&nbsp;&nbsp;&nbsp;以知他化深信故，

&nbsp;&nbsp;&nbsp;&nbsp;未曾演说笑因缘，&nbsp;&nbsp;&nbsp;&nbsp;唯愿如来为解释。

&nbsp;&nbsp;&nbsp;&nbsp;大圣今者非无因，&nbsp;&nbsp;&nbsp;&nbsp;现是希有微笑相，

&nbsp;&nbsp;&nbsp;&nbsp;愿佛开显因缘义，&nbsp;&nbsp;&nbsp;&nbsp;灭除大众诸疑惑。

&nbsp;&nbsp;&nbsp;&nbsp;由见世尊微笑故，&nbsp;&nbsp;&nbsp;&nbsp;今此众会悉怀疑，

&nbsp;&nbsp;&nbsp;&nbsp;怜愍一切世间者，&nbsp;&nbsp;&nbsp;&nbsp;唯愿敷演分别说。

&nbsp;&nbsp;&nbsp;&nbsp;此众咸皆背生死，&nbsp;&nbsp;&nbsp;&nbsp;合掌恭敬求涅槃，

&nbsp;&nbsp;&nbsp;&nbsp;斯等靡不怀犹豫，&nbsp;&nbsp;&nbsp;&nbsp;无碍说者愿断除。

&nbsp;&nbsp;&nbsp;&nbsp;悉皆正信善逝法，&nbsp;&nbsp;&nbsp;&nbsp;心得开解离取著，

&nbsp;&nbsp;&nbsp;&nbsp;咸有净信尊重心，&nbsp;&nbsp;&nbsp;&nbsp;善哉牟尼愿解说。

&nbsp;&nbsp;&nbsp;&nbsp;勇猛精进于佛法，&nbsp;&nbsp;&nbsp;&nbsp;远离疑网登圣路，

&nbsp;&nbsp;&nbsp;&nbsp;一切诸佛游此道，&nbsp;&nbsp;&nbsp;&nbsp;是故愿除大众疑。”

尔时，世尊以偈答慧命马胜曰：

&nbsp;&nbsp;&nbsp;&nbsp;“汝为怜愍大众故，&nbsp;&nbsp;&nbsp;&nbsp;以偈问我正是时，

&nbsp;&nbsp;&nbsp;&nbsp;具足辩才有巧便，&nbsp;&nbsp;&nbsp;&nbsp;乃能问此微笑义。

&nbsp;&nbsp;&nbsp;&nbsp;以问如来现笑故，&nbsp;&nbsp;&nbsp;&nbsp;必当利益无量众，

&nbsp;&nbsp;&nbsp;&nbsp;是故一切众会等，&nbsp;&nbsp;&nbsp;&nbsp;皆得住于胜菩提。

&nbsp;&nbsp;&nbsp;&nbsp;知彼他化深信已，&nbsp;&nbsp;&nbsp;&nbsp;故我现是微笑光，

&nbsp;&nbsp;&nbsp;&nbsp;一切随顺如来教，&nbsp;&nbsp;&nbsp;&nbsp;为求菩提修妙行。

&nbsp;&nbsp;&nbsp;&nbsp;观察世法离诸相，&nbsp;&nbsp;&nbsp;&nbsp;如见阳焰非真实，

&nbsp;&nbsp;&nbsp;&nbsp;愚者见焰谓是水，&nbsp;&nbsp;&nbsp;&nbsp;欲求菩提勿同彼。

&nbsp;&nbsp;&nbsp;&nbsp;取相贪乐凡夫境，&nbsp;&nbsp;&nbsp;&nbsp;无智常怖于无相，

&nbsp;&nbsp;&nbsp;&nbsp;愚痴执相舍正路，&nbsp;&nbsp;&nbsp;&nbsp;离相能获妙菩提。

&nbsp;&nbsp;&nbsp;&nbsp;妄想思量虚伪法，&nbsp;&nbsp;&nbsp;&nbsp;随所分别即被缚，

&nbsp;&nbsp;&nbsp;&nbsp;智者观相悉皆空，&nbsp;&nbsp;&nbsp;&nbsp;得上寂灭陀罗尼。

&nbsp;&nbsp;&nbsp;&nbsp;执相凡愚住恶心，&nbsp;&nbsp;&nbsp;&nbsp;彼皆无智归六趣，

&nbsp;&nbsp;&nbsp;&nbsp;轮回逼迫受众苦，&nbsp;&nbsp;&nbsp;&nbsp;都由愚痴住相故。

&nbsp;&nbsp;&nbsp;&nbsp;著相众生见诸阴，&nbsp;&nbsp;&nbsp;&nbsp;佛与菩提及菩萨，

&nbsp;&nbsp;&nbsp;&nbsp;智者离相见空已，&nbsp;&nbsp;&nbsp;&nbsp;能得无上大菩提。

&nbsp;&nbsp;&nbsp;&nbsp;住相之类增烦恼，&nbsp;&nbsp;&nbsp;&nbsp;能观无相得除结，

&nbsp;&nbsp;&nbsp;&nbsp;所谓结者即是相，&nbsp;&nbsp;&nbsp;&nbsp;观结无相即断除。

&nbsp;&nbsp;&nbsp;&nbsp;若有分别求道者，&nbsp;&nbsp;&nbsp;&nbsp;分别于道为障碍，

&nbsp;&nbsp;&nbsp;&nbsp;智者虽复行于欲，&nbsp;&nbsp;&nbsp;&nbsp;彼欲即为无相行。

&nbsp;&nbsp;&nbsp;&nbsp;诸法无体不可得，&nbsp;&nbsp;&nbsp;&nbsp;分别诸法说言空，

&nbsp;&nbsp;&nbsp;&nbsp;若离分别得无相，&nbsp;&nbsp;&nbsp;&nbsp;彼即菩提更无余。

&nbsp;&nbsp;&nbsp;&nbsp;闻于善逝说是语，&nbsp;&nbsp;&nbsp;&nbsp;大众除疑得无畏，

&nbsp;&nbsp;&nbsp;&nbsp;顶受牟尼所说法，&nbsp;&nbsp;&nbsp;&nbsp;如智顶戴瞻葡华。

&nbsp;&nbsp;&nbsp;&nbsp;斯诸天众获无畏，&nbsp;&nbsp;&nbsp;&nbsp;于我设供最无上，

&nbsp;&nbsp;&nbsp;&nbsp;亦知诸法佛境界，&nbsp;&nbsp;&nbsp;&nbsp;当作世间大导师。”

### 诸梵天等授记品第十九

尔时，六千万诸梵众天，见诸阿修罗、伽楼罗乃至他化自在天等供养如来，闻授记已，欣喜踊跃，皆得称心。彼于世谛禅，以喜悦为食，亦于佛法中，得智慧明宿植善根故，已曾亲承供养诸佛故，及深信清净故，于甚深法获得法忍。彼诸天等，知诸法无作非无作、非生非不生、非有非不有、非起非不起、非灭非不灭、非依非不依、非清非浊、非憎非爱、非贤非愚、非知非不知、非见非不见、非受非不受、非恻非不恻、非无非非无、非物非非物、非可得非不可得、非去非来、非趣非不趣、非空非不空、非相非不相、非愿非不愿。彼诸梵天，于一切法心无所著，亦无所住，于非用中不作非用想，于非不用中亦不作非不用想，于语言中无语言想，于非语言亦无非语言想，于有作中无其作想，于无作中亦无无作想，于凡夫不作凡夫想，于非凡夫亦不作非凡夫想，于凡夫法不作凡夫法想，于非凡夫法亦不作非凡夫法想，于声闻不作声闻想，于非声闻亦不作非声闻想，于声闻法不作声闻法想，于非声闻法亦不作非声闻法想，于缘觉不作缘觉想，于非缘觉亦不作非缘觉想，于缘觉法不作缘觉法想，于非缘觉法亦不作非缘觉法想，于菩萨不作菩萨想，于非菩萨亦不作非菩萨想，于菩萨法不作菩萨法想，于非菩萨法亦不作非菩萨法想，于佛不作佛想，于非佛亦不作非佛想，于佛法不作佛法想，于非佛法亦不作非佛法想，于涅槃不作涅槃想，于非涅槃亦不作非涅槃想，于生死不作生死想，于非生死亦不作非生死想。如是彼天一切皆悉离诸分别，定心清净。彼等既得清净心故，以寂灭法，说偈赞佛：

&nbsp;&nbsp;&nbsp;&nbsp;“大圣甚深寂灭智，&nbsp;&nbsp;&nbsp;&nbsp;修行寂灭到彼岸，

&nbsp;&nbsp;&nbsp;&nbsp;演说寂灭度众生，&nbsp;&nbsp;&nbsp;&nbsp;亦自常行寂灭法。

&nbsp;&nbsp;&nbsp;&nbsp;菩提寂灭善清净，&nbsp;&nbsp;&nbsp;&nbsp;斯法牟尼之境界，

&nbsp;&nbsp;&nbsp;&nbsp;速得寂灭胜甘露，&nbsp;&nbsp;&nbsp;&nbsp;以是今得尽诸有。

&nbsp;&nbsp;&nbsp;&nbsp;恒说寂灭微妙道，&nbsp;&nbsp;&nbsp;&nbsp;是彼智者所行处，

&nbsp;&nbsp;&nbsp;&nbsp;八正之路灭恼浊，&nbsp;&nbsp;&nbsp;&nbsp;拔济一切诸群生。

&nbsp;&nbsp;&nbsp;&nbsp;善修寂灭证菩提，&nbsp;&nbsp;&nbsp;&nbsp;乃是先佛之所行，

&nbsp;&nbsp;&nbsp;&nbsp;修彼能到安隐城，&nbsp;&nbsp;&nbsp;&nbsp;过去诸佛所证知。

&nbsp;&nbsp;&nbsp;&nbsp;是诸如来修学法，&nbsp;&nbsp;&nbsp;&nbsp;导师如是化世间，

&nbsp;&nbsp;&nbsp;&nbsp;若人能行有学法，&nbsp;&nbsp;&nbsp;&nbsp;获得无学胜菩提。

&nbsp;&nbsp;&nbsp;&nbsp;一心趣向寂灭道，&nbsp;&nbsp;&nbsp;&nbsp;诸根寂静久修习，

&nbsp;&nbsp;&nbsp;&nbsp;当得为佛世间解，&nbsp;&nbsp;&nbsp;&nbsp;那罗延力度群生。

&nbsp;&nbsp;&nbsp;&nbsp;若知寂灭甘露者，&nbsp;&nbsp;&nbsp;&nbsp;能尽一切诸有相，

&nbsp;&nbsp;&nbsp;&nbsp;是为真实如来子，&nbsp;&nbsp;&nbsp;&nbsp;寂灭能除世间畏。

&nbsp;&nbsp;&nbsp;&nbsp;彼等所设供养佛，&nbsp;&nbsp;&nbsp;&nbsp;胜上希有最殊特，

&nbsp;&nbsp;&nbsp;&nbsp;所说寂灭尽烦恼，&nbsp;&nbsp;&nbsp;&nbsp;于诸无相最第一。

&nbsp;&nbsp;&nbsp;&nbsp;世间寂灭离诸相，&nbsp;&nbsp;&nbsp;&nbsp;所谓寂灭即涅槃，

&nbsp;&nbsp;&nbsp;&nbsp;众生轮转受诸苦，&nbsp;&nbsp;&nbsp;&nbsp;远离寂灭取相故。

&nbsp;&nbsp;&nbsp;&nbsp;牟尼诸法不思议，&nbsp;&nbsp;&nbsp;&nbsp;即是菩提一切智，

&nbsp;&nbsp;&nbsp;&nbsp;已度淤泥到彼岸，&nbsp;&nbsp;&nbsp;&nbsp;故佛于此无疑虑。

&nbsp;&nbsp;&nbsp;&nbsp;若有离阴得解脱，&nbsp;&nbsp;&nbsp;&nbsp;于佛大乘不愿乐，

&nbsp;&nbsp;&nbsp;&nbsp;欲求菩提思灭度，&nbsp;&nbsp;&nbsp;&nbsp;于其五阴生怖畏，

&nbsp;&nbsp;&nbsp;&nbsp;离欲净心求涅槃，&nbsp;&nbsp;&nbsp;&nbsp;彼等如是简择智，

&nbsp;&nbsp;&nbsp;&nbsp;于法取相凡夫境，&nbsp;&nbsp;&nbsp;&nbsp;是谓如来之所说，

&nbsp;&nbsp;&nbsp;&nbsp;若取寂灭即是缚，&nbsp;&nbsp;&nbsp;&nbsp;以是不得一切智。

&nbsp;&nbsp;&nbsp;&nbsp;若有于其五阴相，&nbsp;&nbsp;&nbsp;&nbsp;不生存执取著心，

&nbsp;&nbsp;&nbsp;&nbsp;彼能利益释迦法，&nbsp;&nbsp;&nbsp;&nbsp;是名喜乐无相行。

&nbsp;&nbsp;&nbsp;&nbsp;能获无名安隐处，&nbsp;&nbsp;&nbsp;&nbsp;逮得菩提佛境界，

&nbsp;&nbsp;&nbsp;&nbsp;降魔诤论灭烦恼，&nbsp;&nbsp;&nbsp;&nbsp;速得成就一切智。

&nbsp;&nbsp;&nbsp;&nbsp;我等赞叹无上士，&nbsp;&nbsp;&nbsp;&nbsp;所获寂灭诸功德，

&nbsp;&nbsp;&nbsp;&nbsp;唯佛大智能了知，&nbsp;&nbsp;&nbsp;&nbsp;回施众生愿成佛。”

尔时，娑婆世界主大梵天王，知诸梵天赞叹佛已，对佛正立，以实功德而赞颂言：

&nbsp;&nbsp;&nbsp;&nbsp;“法王已知一切法，&nbsp;&nbsp;&nbsp;&nbsp;不实虚诳如空拳，

&nbsp;&nbsp;&nbsp;&nbsp;亦如秋云及电光，&nbsp;&nbsp;&nbsp;&nbsp;是故大圣离取心。

&nbsp;&nbsp;&nbsp;&nbsp;犹如梦中饥饿人，&nbsp;&nbsp;&nbsp;&nbsp;餐食百味甘美膳，

&nbsp;&nbsp;&nbsp;&nbsp;梦人饥食皆不实，&nbsp;&nbsp;&nbsp;&nbsp;如来见法亦如是。

&nbsp;&nbsp;&nbsp;&nbsp;又如梦中焦渴人，&nbsp;&nbsp;&nbsp;&nbsp;得饮清净凉冷水，

&nbsp;&nbsp;&nbsp;&nbsp;梦渴饮水皆虚妄，&nbsp;&nbsp;&nbsp;&nbsp;佛见诸法亦如是。

&nbsp;&nbsp;&nbsp;&nbsp;无作无受无众生，&nbsp;&nbsp;&nbsp;&nbsp;无其作业及得报，

&nbsp;&nbsp;&nbsp;&nbsp;亦无得受果报者，&nbsp;&nbsp;&nbsp;&nbsp;世尊于此无疑虑。

&nbsp;&nbsp;&nbsp;&nbsp;譬如美言得人爱，&nbsp;&nbsp;&nbsp;&nbsp;然彼语言无可最，

&nbsp;&nbsp;&nbsp;&nbsp;亦无言说及听者，&nbsp;&nbsp;&nbsp;&nbsp;大圣了知皆不实。

&nbsp;&nbsp;&nbsp;&nbsp;如闻箜篌美妙音，&nbsp;&nbsp;&nbsp;&nbsp;其声亦无真实性，

&nbsp;&nbsp;&nbsp;&nbsp;世尊如是见诸阴，&nbsp;&nbsp;&nbsp;&nbsp;知阴无体不可得。

&nbsp;&nbsp;&nbsp;&nbsp;犹如摩尼性自净，&nbsp;&nbsp;&nbsp;&nbsp;系之衣上随色变，

&nbsp;&nbsp;&nbsp;&nbsp;诸法自体本清净，&nbsp;&nbsp;&nbsp;&nbsp;虚妄分别增倒染。

&nbsp;&nbsp;&nbsp;&nbsp;譬如无垢鲜白衣，&nbsp;&nbsp;&nbsp;&nbsp;随受染色种种变，

&nbsp;&nbsp;&nbsp;&nbsp;诸法如是性自净，&nbsp;&nbsp;&nbsp;&nbsp;随所分别而染污。

&nbsp;&nbsp;&nbsp;&nbsp;犹如有人闻贝声，&nbsp;&nbsp;&nbsp;&nbsp;寻其贝声从何来，

&nbsp;&nbsp;&nbsp;&nbsp;其声非自非他性，&nbsp;&nbsp;&nbsp;&nbsp;大仙见法亦如是。

&nbsp;&nbsp;&nbsp;&nbsp;如人思美肴膳食，&nbsp;&nbsp;&nbsp;&nbsp;其食众缘所合成，

&nbsp;&nbsp;&nbsp;&nbsp;观食各各无自性，&nbsp;&nbsp;&nbsp;&nbsp;如来见法皆如是。

&nbsp;&nbsp;&nbsp;&nbsp;譬如众缘号为城，&nbsp;&nbsp;&nbsp;&nbsp;推其城体无自性，

&nbsp;&nbsp;&nbsp;&nbsp;如是众缘皆悉空，&nbsp;&nbsp;&nbsp;&nbsp;法王见法亦如斯。

&nbsp;&nbsp;&nbsp;&nbsp;喻若有人击鼓声，&nbsp;&nbsp;&nbsp;&nbsp;虽能令人心欣喜，

&nbsp;&nbsp;&nbsp;&nbsp;声及众缘皆悉空，&nbsp;&nbsp;&nbsp;&nbsp;大圣见法亦如是。

&nbsp;&nbsp;&nbsp;&nbsp;譬如有人打鼓时，&nbsp;&nbsp;&nbsp;&nbsp;其声不从十方来，

&nbsp;&nbsp;&nbsp;&nbsp;声灭亦不向诸方，&nbsp;&nbsp;&nbsp;&nbsp;世尊见法皆如是。

&nbsp;&nbsp;&nbsp;&nbsp;如是彼人击鼓已，&nbsp;&nbsp;&nbsp;&nbsp;其鼓不生憎爱心，

&nbsp;&nbsp;&nbsp;&nbsp;亦不分别众缘性，&nbsp;&nbsp;&nbsp;&nbsp;佛见诸法皆若斯。

&nbsp;&nbsp;&nbsp;&nbsp;又如彼人打妙鼓，&nbsp;&nbsp;&nbsp;&nbsp;声不作心生他喜，

&nbsp;&nbsp;&nbsp;&nbsp;及以众缘皆亦然，&nbsp;&nbsp;&nbsp;&nbsp;导师见法皆如是。

&nbsp;&nbsp;&nbsp;&nbsp;如人击彼妙鼓时，&nbsp;&nbsp;&nbsp;&nbsp;鼓亦不生苦乐想，

&nbsp;&nbsp;&nbsp;&nbsp;亦不观察众缘性，&nbsp;&nbsp;&nbsp;&nbsp;如来见法皆如是。

&nbsp;&nbsp;&nbsp;&nbsp;犹如有人击妙鼓，&nbsp;&nbsp;&nbsp;&nbsp;声不即缘亦不离，

&nbsp;&nbsp;&nbsp;&nbsp;及彼伎缘亦复然，&nbsp;&nbsp;&nbsp;&nbsp;牟尼见法皆如是。”

尔时，世尊知诸梵天大梵王等深心敬信，及以寂灭赞颂佛已，又见大众欲生善根，即便微笑。尔时，慧命马胜以偈问曰：

&nbsp;&nbsp;&nbsp;&nbsp;“既见如来口中出，&nbsp;&nbsp;&nbsp;&nbsp;离垢清净微笑光，

&nbsp;&nbsp;&nbsp;&nbsp;世间天人大众等，&nbsp;&nbsp;&nbsp;&nbsp;一切咸生希有心。

&nbsp;&nbsp;&nbsp;&nbsp;以见世尊微笑故，&nbsp;&nbsp;&nbsp;&nbsp;诸来大众普怀疑，

&nbsp;&nbsp;&nbsp;&nbsp;皆悉瞻仰如来面，&nbsp;&nbsp;&nbsp;&nbsp;殷勤愿乐欲听闻。

&nbsp;&nbsp;&nbsp;&nbsp;愿佛开示笑因缘，&nbsp;&nbsp;&nbsp;&nbsp;荡除大众疑惑心，

&nbsp;&nbsp;&nbsp;&nbsp;最胜牟尼非无因，&nbsp;&nbsp;&nbsp;&nbsp;而现希有微笑相。

&nbsp;&nbsp;&nbsp;&nbsp;诸佛所现微笑光，&nbsp;&nbsp;&nbsp;&nbsp;必为利益诸世间，

&nbsp;&nbsp;&nbsp;&nbsp;今者为谁现此笑？&nbsp;&nbsp;&nbsp;&nbsp;唯愿敷演分别说。

&nbsp;&nbsp;&nbsp;&nbsp;大众得闻必欣喜，&nbsp;&nbsp;&nbsp;&nbsp;由知微笑因缘故，

&nbsp;&nbsp;&nbsp;&nbsp;斯诸大众皆合掌，&nbsp;&nbsp;&nbsp;&nbsp;一心瞻仰乐欲闻。

&nbsp;&nbsp;&nbsp;&nbsp;是故愿佛为解释，&nbsp;&nbsp;&nbsp;&nbsp;必当断灭诸疑惑，

&nbsp;&nbsp;&nbsp;&nbsp;导师为彼诸来众，&nbsp;&nbsp;&nbsp;&nbsp;愿垂演说微笑因。

&nbsp;&nbsp;&nbsp;&nbsp;众会若闻必喜悦，&nbsp;&nbsp;&nbsp;&nbsp;以得洗除疑网故，

&nbsp;&nbsp;&nbsp;&nbsp;众心坚固皆清净，&nbsp;&nbsp;&nbsp;&nbsp;专念希仰如来德。

&nbsp;&nbsp;&nbsp;&nbsp;大众瞻仰世尊颜，&nbsp;&nbsp;&nbsp;&nbsp;犹如睹见初生月，

&nbsp;&nbsp;&nbsp;&nbsp;具八妙声如梵天，&nbsp;&nbsp;&nbsp;&nbsp;一心渴仰愿速闻。

&nbsp;&nbsp;&nbsp;&nbsp;天人众等闻佛说，&nbsp;&nbsp;&nbsp;&nbsp;必得除疑住正法，

&nbsp;&nbsp;&nbsp;&nbsp;梵音演说义相应，&nbsp;&nbsp;&nbsp;&nbsp;得闻甚深出世法。

&nbsp;&nbsp;&nbsp;&nbsp;佛智善巧能悦豫，&nbsp;&nbsp;&nbsp;&nbsp;故令大众增踊跃，

&nbsp;&nbsp;&nbsp;&nbsp;此众心净离疑结，&nbsp;&nbsp;&nbsp;&nbsp;能乐如来一切智。

&nbsp;&nbsp;&nbsp;&nbsp;精进勇猛有力人，&nbsp;&nbsp;&nbsp;&nbsp;乃能志求无上道，

&nbsp;&nbsp;&nbsp;&nbsp;是故导师愍世间，&nbsp;&nbsp;&nbsp;&nbsp;唯愿解说令众喜。

&nbsp;&nbsp;&nbsp;&nbsp;善哉世尊平等心，&nbsp;&nbsp;&nbsp;&nbsp;怜愍一切诸众生，

&nbsp;&nbsp;&nbsp;&nbsp;令诸大众增善根，&nbsp;&nbsp;&nbsp;&nbsp;安心不动求佛智。”

尔时，世尊即以偈答慧命马胜曰：

&nbsp;&nbsp;&nbsp;&nbsp;“怜愍一切诸世间，&nbsp;&nbsp;&nbsp;&nbsp;故我现是微笑光，

&nbsp;&nbsp;&nbsp;&nbsp;汝当谛听说彼因，&nbsp;&nbsp;&nbsp;&nbsp;其义甚深微妙句。

&nbsp;&nbsp;&nbsp;&nbsp;此诸众会若得闻，&nbsp;&nbsp;&nbsp;&nbsp;发勤精进修善业，

&nbsp;&nbsp;&nbsp;&nbsp;当得利益诸众生，&nbsp;&nbsp;&nbsp;&nbsp;于佛妙法起胜行。

&nbsp;&nbsp;&nbsp;&nbsp;斯诸梵众皆欣喜，&nbsp;&nbsp;&nbsp;&nbsp;如来法中悉无疑，

&nbsp;&nbsp;&nbsp;&nbsp;那由他劫久修行，&nbsp;&nbsp;&nbsp;&nbsp;犹如恒河沙劫数。

&nbsp;&nbsp;&nbsp;&nbsp;于诸境界悉不著，&nbsp;&nbsp;&nbsp;&nbsp;心如虚空无障碍，

&nbsp;&nbsp;&nbsp;&nbsp;虽乐常修菩萨行，&nbsp;&nbsp;&nbsp;&nbsp;而不速取菩提证。

&nbsp;&nbsp;&nbsp;&nbsp;此等复于未来世，&nbsp;&nbsp;&nbsp;&nbsp;无量亿劫恒沙数，

&nbsp;&nbsp;&nbsp;&nbsp;天众清净无垢秽，&nbsp;&nbsp;&nbsp;&nbsp;得大势力住世间。

&nbsp;&nbsp;&nbsp;&nbsp;然后当成一切智，&nbsp;&nbsp;&nbsp;&nbsp;为大法王有威力，

&nbsp;&nbsp;&nbsp;&nbsp;具足功德尽诸有，&nbsp;&nbsp;&nbsp;&nbsp;观诸世间悉空寂。

&nbsp;&nbsp;&nbsp;&nbsp;彼佛如本久修行，&nbsp;&nbsp;&nbsp;&nbsp;寿命限量亦如是，

&nbsp;&nbsp;&nbsp;&nbsp;斯诸善逝住世时，&nbsp;&nbsp;&nbsp;&nbsp;能于苦恼度众生。

&nbsp;&nbsp;&nbsp;&nbsp;彼佛国土无伦匹，&nbsp;&nbsp;&nbsp;&nbsp;世界严净甚滋茂，

&nbsp;&nbsp;&nbsp;&nbsp;无量那由劫数中，&nbsp;&nbsp;&nbsp;&nbsp;如来演说不可尽。

&nbsp;&nbsp;&nbsp;&nbsp;彼佛刹土严净事，&nbsp;&nbsp;&nbsp;&nbsp;无量佛说亦不尽，

&nbsp;&nbsp;&nbsp;&nbsp;彼佛同号大智力，&nbsp;&nbsp;&nbsp;&nbsp;国土皆悉名最胜，

&nbsp;&nbsp;&nbsp;&nbsp;为众演说不动法，&nbsp;&nbsp;&nbsp;&nbsp;不可思议无所依。

&nbsp;&nbsp;&nbsp;&nbsp;彼佛世界众生等，&nbsp;&nbsp;&nbsp;&nbsp;咸皆修治诸善根，

&nbsp;&nbsp;&nbsp;&nbsp;无一众生受后有，&nbsp;&nbsp;&nbsp;&nbsp;生死之中重生者。

&nbsp;&nbsp;&nbsp;&nbsp;彼等当时有一苦，&nbsp;&nbsp;&nbsp;&nbsp;于其世间便显现，

&nbsp;&nbsp;&nbsp;&nbsp;唯畏诸行皆无常，&nbsp;&nbsp;&nbsp;&nbsp;令诸众生起厌离。

&nbsp;&nbsp;&nbsp;&nbsp;尔时彼国众生辈，&nbsp;&nbsp;&nbsp;&nbsp;离老病死诸苦相，

&nbsp;&nbsp;&nbsp;&nbsp;一切依于一教法，&nbsp;&nbsp;&nbsp;&nbsp;同厌无常修胜行。

&nbsp;&nbsp;&nbsp;&nbsp;彼诸众生当尔时，&nbsp;&nbsp;&nbsp;&nbsp;耳更不闻余音声，

&nbsp;&nbsp;&nbsp;&nbsp;唯闻不净无常苦，&nbsp;&nbsp;&nbsp;&nbsp;无我寂灭空无相。

&nbsp;&nbsp;&nbsp;&nbsp;甘露涅槃及菩提，&nbsp;&nbsp;&nbsp;&nbsp;安隐清凉无上乐，

&nbsp;&nbsp;&nbsp;&nbsp;斯等如是胜妙音，&nbsp;&nbsp;&nbsp;&nbsp;恒常数数而得闻。

&nbsp;&nbsp;&nbsp;&nbsp;尔时更无余声响，&nbsp;&nbsp;&nbsp;&nbsp;若树若壁及露地，

&nbsp;&nbsp;&nbsp;&nbsp;或复空中及寺庙，&nbsp;&nbsp;&nbsp;&nbsp;但闻如是微妙句。

&nbsp;&nbsp;&nbsp;&nbsp;闻已一切皆得道，&nbsp;&nbsp;&nbsp;&nbsp;便于生死得解脱，

&nbsp;&nbsp;&nbsp;&nbsp;皆是如来神力故，&nbsp;&nbsp;&nbsp;&nbsp;具八功德妙音声。

&nbsp;&nbsp;&nbsp;&nbsp;尔时无有杂毒心，&nbsp;&nbsp;&nbsp;&nbsp;所谓离欲及瞋恚，

&nbsp;&nbsp;&nbsp;&nbsp;亦无愚痴出恶声，&nbsp;&nbsp;&nbsp;&nbsp;粗言逼恼来经耳。

&nbsp;&nbsp;&nbsp;&nbsp;一切厌背于生死，&nbsp;&nbsp;&nbsp;&nbsp;趣向涅槃大正路，

&nbsp;&nbsp;&nbsp;&nbsp;彼土一切悉当空，&nbsp;&nbsp;&nbsp;&nbsp;佛及众生皆灭度。

&nbsp;&nbsp;&nbsp;&nbsp;斯是彼佛大神力，&nbsp;&nbsp;&nbsp;&nbsp;发弘志愿不思议，

&nbsp;&nbsp;&nbsp;&nbsp;曾于过去那由劫，&nbsp;&nbsp;&nbsp;&nbsp;为求菩提修道行。

&nbsp;&nbsp;&nbsp;&nbsp;彼国所有诸众生，&nbsp;&nbsp;&nbsp;&nbsp;一切悉皆当作佛，

&nbsp;&nbsp;&nbsp;&nbsp;此诸梵天发广愿，&nbsp;&nbsp;&nbsp;&nbsp;皆由观察寂灭句。

&nbsp;&nbsp;&nbsp;&nbsp;悉得证知甚深义，&nbsp;&nbsp;&nbsp;&nbsp;解了如来吉祥路，

&nbsp;&nbsp;&nbsp;&nbsp;其所修学皆通达，&nbsp;&nbsp;&nbsp;&nbsp;于诸世间为导师。

&nbsp;&nbsp;&nbsp;&nbsp;彼能观察众生空，&nbsp;&nbsp;&nbsp;&nbsp;不生疲倦懈怠心，

&nbsp;&nbsp;&nbsp;&nbsp;是故巧入诸法性，&nbsp;&nbsp;&nbsp;&nbsp;修集菩萨胜妙行。”
