## 大宝积经卷第四十八

### 菩萨藏会第十二毗利耶波罗蜜多品第九之四

“复次，舍利子，菩萨摩诃萨精勤无倦，修习毗利耶波罗蜜多时，于诸众生起病者想。何以故？一切众生常是病者，恒为三种热恼所烧恼故。舍利子，何等名为三种热恼？所谓贪欲热恼、瞋恚热恼、愚痴热恼。菩萨摩诃萨作如是念：‘我等今者，应以如是无上正法阿竭陀膏药，涂傅如是热恼众生。何以故？由是无上正法清凉微妙膏药用涂傅故，一切众生贪瞋痴等诸热恼病皆悉除灭。’舍利子，诸菩萨摩诃萨，以是正法良药，涂傅众生令三毒灭故。是菩萨摩诃萨无倦正勤，修行毗利耶波罗蜜多，应如是学。

“复次，舍利子，菩萨摩诃萨，修行毗利耶波罗蜜多，其相无量，我今当说。舍利子，菩萨摩诃萨，常作是念，所谓一切众生皆是病者。何以故？由为三毒常热恼故。若有众生生地狱者，亦为如是贪瞋痴等之所烧恼；如是生傍生者，焰魔世界、人中、天上，所有众生无不为是三毒烧恼；若有众生成疑见等诸烦恼者，亦常为于贪瞋痴等之所烧恼。舍利子，是诸众生具烦恼病，非余良医及胜妙药若涂若傅能令贪瞋痴等热恼静息，唯除如来无上胜妙大法医王，及证法身菩萨摩诃萨，以大愿力自严持身为良药已，乃能除灭一切众生贪瞋痴等诸热恼病。

“复次，舍利子，汝应解了如是法门，所谓一切众生贪瞋痴病，非余医药而能差愈，唯有如来无上医王、法身菩萨，以大愿力而得除灭。舍利子，于汝意云何？众生界多？地等界多？”

舍利子白佛言：“世尊，如我解佛所说妙义，众生界多，非大地界，亦非水界、火界、风界所能比类。”

佛言：“如是，如是，如汝所说，众生界多，非大地界；乃至众生界多，非彼风界。舍利子，我今更说如是之相。舍利子，有诸众生身形微细，难可睹见，非佛法外诸神仙眼之所能及，亦非声闻、独觉天眼境界，唯是如来清净天眼所能照了。舍利子，如来以净天眼，明见如车轮量，所有微细含识众生，其数无量，多于三千大千世界于人天趣诸受生者。舍利子，如是无量无边诸有情界，乃至三千大千世界一切有情，若卵生、若胎生、若湿生、若化生、若有色、若无色、若有想、若无想、若非有想非无想，若可见、若不可见，如是乃至所有假名建立诸有情界；设使于一刹那，或一罗婆，或一牟呼多顷，非前非后，皆得人身；彼诸人等并成良医，寿命一劫，明练方术，通闲医道，为大医师善疗众病，皆如今者时缚迦医王。舍利子，彼诸医王同共集议，作如是言：‘有一众生怀贪瞋痴热恼之病，我为医王勤加功用，当为除灭。’如是，舍利子，设使彼等一一诸医，皆持清凉妙药，其量高广如苏迷卢山王，并又勤加功用，将欲灭一众生贪瞋痴恼。又彼诸医于是清凉药分山王，摩以为末，尽其劫寿涂一众生。一切医王尽其功术，并悉疲倦，乃至药分山王用末涂尽，皆亦不能灭一众生贪瞋痴等诸恼热病。

“复次，舍利子，诸佛如来出兴于世，见诸众生具烦恼病，如来但说一不净观无上正法阿竭陀膏药用以涂傅，无量众生贪欲热恼无不除灭。如是涂傅无量百众生、无量千众生、无量百千众生、无量拘胝众生，无量百拘胝、无量千拘胝、无量百千拘胝众生，无量拘胝那庾多众生，无量百拘胝那庾多、无量千拘胝那庾多、无量百千拘胝那庾多众生，如是无量姜羯罗众生，无量频跋罗众生，乃至无量不可说不可说众生，以闻一不净观故，贪欲热恼同时静息。舍利子，如来但说一慈悲观无上正法清凉妙药用以涂傅，无量众生瞋恚热恼皆得除灭；乃至不可说不可说众生，瞋恚除灭亦复如是。舍利子，如来但说一因缘观无上正法清凉妙药用以涂傅，无量众生愚痴热恼皆得止息；乃至不可说不可说众生，愚痴止息亦复如是。又舍利子，证得法身菩萨摩诃萨，亦以大愿自严持身为法良药，善能息灭无量众生三毒热恼，乃至息灭不可说不可说无量众生贪瞋痴等诸恼热病。

“复次，舍利子，如我先说证得成就法身菩萨摩诃萨，愿力持身而为良药，用灭无量不可说众生烦恼热病。如是等相，吾今更说，汝当谛听。舍利子，我念往昔过无数劫，有佛兴世，名曰燃灯如来、应、正等觉、明行圆满、善逝、世间解、无上丈夫、调御士、天人师、佛、薄伽梵。舍利子，尔时燃灯如来应正等觉，为我授记，作如是言：‘汝摩纳婆，于当来世，过阿僧企耶劫，当得作佛，号释迦牟尼如来、应、正等觉乃至佛、薄伽梵。’舍利子，彼燃灯佛授我记已，尔时便证法身成就。佛灭度后，我为帝释，名微妙眼，于三十三天得大自在，具大神通，有大威德，宗族炽盛。

“舍利子，是时赡部洲中，有八万四千大城，有无量千村邑、聚落、市肆居止，复有无量百千拘胝那庾多一切众生住如是处，人物繁拥极为兴盛。舍利子，当于尔时，有大疫病，中劫出现。多有众生遭遇重病，身体溃烂，痈肿痤疖，疥癣恶疮，风热痰癊，互相违返。以要言之，一切病苦无不毕集。于时复有无量百千诸医药师，为欲救疗如是病苦，勤加功用，极致疲倦，而众生病无有愈者。舍利子，彼诸无量病苦众生不遇良医，为病所弊，无有救护，无有归趣，皆共呼嗟，失声号哭，涕泣横流，作如是言：‘我今受此无量重病，何处当有天、龙、药叉、健达缚及诸罗刹、人非人等，以大慈悲而能见为除我病者？若有能除我病苦者，我当不吝一切财宝，厚报其恩，随其教诲。’

“舍利子，我于尔时，以净天眼超过于人，见诸众生种种疫病逼恼其身，烦冤缠绕无有救济；又以天耳清净过人，彻听众生号诉之声，极为悲怨，酸楚难闻。舍利子，我于彼时，见闻是已，于是众生深起大悲，即作是念：‘一何苦哉！如是无量无边众生，遭是重病，无舍无宅、无救无护、无归依趣、无能疗者。我今决定为诸众生，为舍为宅、为救为护、为归依处、为医疗者，必令病恼普皆平复。’舍利子，我于尔时，便隐帝释高广之形，于赡部洲俱卢大城不远，受化生大众生身，名曰苏摩；既受生已，住虚空中，以伽他颂，遍告赡部洲内所有众生，说其颂曰：

&nbsp;&nbsp;&nbsp;&nbsp;“‘俱卢大城为不远，&nbsp;&nbsp;&nbsp;&nbsp;有大身者名苏摩，

&nbsp;&nbsp;&nbsp;&nbsp;若有众生啖其肉，&nbsp;&nbsp;&nbsp;&nbsp;一切病恼皆除愈。

&nbsp;&nbsp;&nbsp;&nbsp;彼无瞋恚诸忿害，&nbsp;&nbsp;&nbsp;&nbsp;为作良药生赡部，

&nbsp;&nbsp;&nbsp;&nbsp;汝当欣踊勿惊疑，&nbsp;&nbsp;&nbsp;&nbsp;随意割肉除众恼。’

“舍利子，尔时赡部洲内所有诸城，八万四千村落市肆，又无量千一切含识为病恼者，闻是声已，一时皆往俱卢大城，苏摩菩萨大身之所，竞以利刀或割或截彼之身肉。舍利子，苏摩菩萨行精进行，当被割时，于其身内，出大音声，说伽他曰：

&nbsp;&nbsp;&nbsp;&nbsp;“‘若此能实证菩提，&nbsp;&nbsp;&nbsp;&nbsp;智藏当成无尽者，

&nbsp;&nbsp;&nbsp;&nbsp;随我所发谛诚言，&nbsp;&nbsp;&nbsp;&nbsp;亦愿身肉常无尽。’

“舍利子，尔时赡部洲内，一切众生为病逼故，段段割截菩萨之身，或担持去，或就食者，虽被加害，以愿力故，随割随生无有缺减。舍利子，是诸众生啖食苏摩菩萨肉已，一切病患悉皆除灭；病既除差，复令众生心得安乐，形无变易。是诸众生身心安乐，展转声告遍赡部洲：‘来食肉已，病皆除愈，无有变易，身心安乐。’舍利子，尔时一切赡部洲中人民之类，若男若女、童男童女，食菩萨肉病除愈者，于是菩萨深怀恩慧，竞自思惟：‘是苏摩者极有重恩，除我病苦，施我安乐，令无变易。我当云何施设供养酬斯厚泽？’作是念已，咸共集会，诣俱卢大城苏摩菩萨大身之所。既到彼已，皆共围绕，感戴其恩，不能自胜，说伽他曰：

&nbsp;&nbsp;&nbsp;&nbsp;“‘仁为舍宅为救护，&nbsp;&nbsp;&nbsp;&nbsp;仁为良医妙药者，

&nbsp;&nbsp;&nbsp;&nbsp;唯愿哀怜垂教敕，&nbsp;&nbsp;&nbsp;&nbsp;我等如何修供养？’

“舍利子，我于尔时为是大身，拔济众生如是病苦，知是无量诸众生等，衔我重恩，归依我已，便灭所现苏摩大身，复帝释形住众生前，威光显盛而告之曰：‘卿等当知，若为病苦，由我身肉而得除差，卿等怀恩将思报者。卿等当知，我本不为村城、馆邑、王都、国土、田宅、舍屋住处等事，愍卿病苦行身肉施；我亦不为金、银、末尼、琉璃、真珠、珂贝、璧玉、珊瑚等宝行身肉施；我亦不为象马牛羊、放牧畜产行身肉施；我亦不为妇人丈夫、童男童女、奴婢仆使行身肉施；我亦不为肴膳饮食、衣服、卧具、病缘医药及余资蓄行身肉施；我亦不为园林池苑、宫殿楼观，愍卿病苦行身肉施。卿等当知，我本所以愍卿病苦行身肉施，为令众生离不善业。卿等但能为我永断永离杀生之业，永断永离不与取业，永断永离欲邪行业，如是永断永离虚诳语业、离间语业、粗恶语业、绮饰语业、贪欲瞋恚诸邪见业。卿等于此永断离者，是为利益，是为报恩。’舍利子，尔时帝释，复为大众，说伽他曰：

&nbsp;&nbsp;&nbsp;&nbsp;“‘我非为求珍宝聚，&nbsp;&nbsp;&nbsp;&nbsp;其量高广等迷卢，

&nbsp;&nbsp;&nbsp;&nbsp;亦不为求天玉女，&nbsp;&nbsp;&nbsp;&nbsp;及诸衣食床敷事。

&nbsp;&nbsp;&nbsp;&nbsp;欲奉苏摩大身者，&nbsp;&nbsp;&nbsp;&nbsp;但当尊重同和合，

&nbsp;&nbsp;&nbsp;&nbsp;展转慈心相敬视，&nbsp;&nbsp;&nbsp;&nbsp;专修净妙十业道。

&nbsp;&nbsp;&nbsp;&nbsp;卿等当于十业道，&nbsp;&nbsp;&nbsp;&nbsp;但常和合坚防守，

&nbsp;&nbsp;&nbsp;&nbsp;是名大兴法供养，&nbsp;&nbsp;&nbsp;&nbsp;菩萨非求世财故。

&nbsp;&nbsp;&nbsp;&nbsp;我不用诸世财宝，&nbsp;&nbsp;&nbsp;&nbsp;芳羞饮食妙衣服，

&nbsp;&nbsp;&nbsp;&nbsp;象马车乘牛羊等，&nbsp;&nbsp;&nbsp;&nbsp;床敷婇女资生具。

&nbsp;&nbsp;&nbsp;&nbsp;卿等但共同和合，&nbsp;&nbsp;&nbsp;&nbsp;善持清净十业道，

&nbsp;&nbsp;&nbsp;&nbsp;展转发起大慈心，&nbsp;&nbsp;&nbsp;&nbsp;彼此熏修利义意。’

“舍利子，尔时赡部洲内，无量众人闻我说是劝发之言，感恩德故顶礼我足，皆悉受持十种清净妙善业道。舍利子，我于尔时，为彼大众广宣正法，示教赞喜，便隐天身不现于世。如是，舍利子，我正忆念，往昔世时赡部洲中所有人民，食啖苏摩菩萨肉者，从是已来，乃至无有一人堕于恶趣。彼命终已，皆生三十三天，宿业力故与戒俱生。舍利子，我于尔时，复为彼天随其所应敷演法化，示教赞喜，皆令安住声闻乘中，或独觉乘，或有安住阿耨多罗一切智乘。如是等众闻我法故，或有已般涅槃、正般涅槃、当涅槃者。舍利子，汝观如是安住法身菩萨摩诃萨，行毗利耶波罗蜜多故，成就如是大神通力，成就如是大威德力，成就如是大势之力，乃能但舍一身之慧，而大成熟无边众生，皆住三乘得不退转。”

尔时，长老舍利子白佛言：“世尊，云何菩萨摩诃萨，行毗利耶波罗蜜多时，精勤修获法身之相？唯然！世尊，愿为解说。”

佛告舍利子：“菩萨摩诃萨法身之相，无生无死，坚固难坏犹如金刚，不可思议。而诸法身菩萨摩诃萨，为欲化度身坏众生故现坏身，又欲化诸身不坏者现不坏身，然此法身圆成具足，非火所烧，非刀能割，如彼金刚坚固难坏。舍利子，安住法身菩萨摩诃萨，行毗利耶波罗蜜多故，无倦精进，非有功用，但以其身，则能成熟无量众生，不假其心思量分别。即此菩萨身，自能知了诸身相，随入自身真如法性，自身真如随入诸法真如，诸法真如随入自身真如，自身真如随入诸佛真如，诸佛真如随入自身真如，自身真如随入去来现在真如，去来现在真如随入自身真如。又过去真如不违未来真如，亦非未来真如违过去真如；又过去真如不违现在真如，亦非现在真如违过去真如；又未来真如不违过去真如，亦非过去真如违未来真如；又未来真如不违现在真如，亦非现在真如违未来真如；又现在真如不违过去真如，亦非过去真如违现在真如；又现在真如不违未来真如，亦非未来真如违现在真如；又去来现在真如即蕴、界、处真如；又蕴、界、处真如即染污清净真如；又染污清净真如即流转寂灭真如；又流转寂灭真如即加行真如；又加行真如即一切行真如。而一切行即是真如，而此真如即一切行。

“复次，舍利子，夫真如者，即是实性，即是如性，是非不如性，是不远离性，是无发动性，是无娆乱性，是不相违性，是无违诤性。又舍利子，夫真如者，无所违诤，以无违诤名曰真如，然诸如来说名违诤。舍利子，真如说名随顺摄受。何因缘故，如来乃说以为违诤？舍利子，如来违于一切诤故，以是因缘，菩萨常现一切违诤。又诸如来本无违诤，亦未曾起。何以故？无违无诤说名如来，而常现诸色像违诤，非唯如来而有动乱。诸菩萨摩诃萨，以如实智观如来身，于如来身平等法性，即观自身平等法性；又于自身平等法性，观察如来平等法性；又于自身平等法性，观察诸身及以非身；于一切身及以非身，观察于彼不思议身。菩萨摩诃萨，于缘生法了一切身，既了知已引摄法身。舍利子，菩萨摩诃萨，当于引摄此法身时，我说是等便证法身；既得证已，又能示现蕴、界、处身，当知是身法身所显。是故，舍利子，一切众生，若有值遇如是法身，若见若闻，即皆调伏；触彼身时，能令众生作诸义利。

“复次，舍利子，如时缚迦大医王者，聚集众药和为形相，变成女像，妍质华美，净色悦人；由是医王善能作故，妙善成就善加严饰。舍利子，是药女像，虽无思虑又无分别，而能示现往来住止、若坐若卧。诸有豪贵大王、王子、大臣、长者及诸小王有病恼者，至时缚迦大医王所。尔时医王观其所治，即以药女赐为仇匹。彼诸人等既蒙所惠，便执药女暂身交触，一切患苦自然消除，无病安乐无有变异。舍利子，此时缚迦大医之王，疗治世间诸病妙智，余有世医无与等者。如是，舍利子，法身所显菩萨摩诃萨，亦复如是；乃至一切众生，若男若女、童男童女，有贪恚痴热恼病者，至菩萨所暂触其身，一切病苦皆得消灭，又觉其身离诸热恼。何以故？由诸菩萨摩诃萨本发大愿善清净故。

“复次，舍利子，法身菩萨摩诃萨，不由食搏食故，身得安住。虽复了知一切饮食本无所有，愍众生故而现受食。虽现食之，情无耽著，于其自身未曾顾恋。何以故？法身之力无退无减，不以饮食安住其身。又舍利子，法身菩萨摩诃萨，于诸生死虽可了知，而示现身有生有死。何以故？为欲成熟诸众生故，示现终尽。然此菩萨摩诃萨，了知诸法无有终尽；示现有生，了知诸法无有起作；虽现生起，了知诸法毕竟无生。又此法身以法为食，法力所持，依止于法本愿力故，无有功用成熟众生。舍利子，法身菩萨摩诃萨，如是等相，皆由无倦精进修行毗利耶波罗蜜多故，而便证入。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“身如金刚不可损，&nbsp;&nbsp;&nbsp;&nbsp;知时设化故现身，

&nbsp;&nbsp;&nbsp;&nbsp;毒恶刀火非烧害，&nbsp;&nbsp;&nbsp;&nbsp;见烧害者所化众。

&nbsp;&nbsp;&nbsp;&nbsp;有病则见为良药，&nbsp;&nbsp;&nbsp;&nbsp;饥渴众生见饮食，

&nbsp;&nbsp;&nbsp;&nbsp;以诸法性无分别，&nbsp;&nbsp;&nbsp;&nbsp;法身无身一理证。

&nbsp;&nbsp;&nbsp;&nbsp;了知一法从缘生，&nbsp;&nbsp;&nbsp;&nbsp;无摩纳婆意生等，

&nbsp;&nbsp;&nbsp;&nbsp;众缘有故苦纶运，&nbsp;&nbsp;&nbsp;&nbsp;众缘无故苦纶断。

&nbsp;&nbsp;&nbsp;&nbsp;了色不坚如聚沫，&nbsp;&nbsp;&nbsp;&nbsp;思惟诸受等浮泡，

&nbsp;&nbsp;&nbsp;&nbsp;想如热时阳焰动，&nbsp;&nbsp;&nbsp;&nbsp;芭蕉诸行应观察。

&nbsp;&nbsp;&nbsp;&nbsp;如世善幻舞戏者，&nbsp;&nbsp;&nbsp;&nbsp;刹那便现诸色像，

&nbsp;&nbsp;&nbsp;&nbsp;了知识用亦如是，&nbsp;&nbsp;&nbsp;&nbsp;智者于彼皆无愿。

&nbsp;&nbsp;&nbsp;&nbsp;知世财如箭离弦，&nbsp;&nbsp;&nbsp;&nbsp;复似电飞山水瀑，

&nbsp;&nbsp;&nbsp;&nbsp;暂聚还散类空云，&nbsp;&nbsp;&nbsp;&nbsp;智者于彼皆无愿。

&nbsp;&nbsp;&nbsp;&nbsp;诸有都无有众生，&nbsp;&nbsp;&nbsp;&nbsp;未曾不受天诸乐，

&nbsp;&nbsp;&nbsp;&nbsp;复堕地狱更贫苦，&nbsp;&nbsp;&nbsp;&nbsp;佛子观已不求天。

&nbsp;&nbsp;&nbsp;&nbsp;彼心无依似游空，&nbsp;&nbsp;&nbsp;&nbsp;非有非无离依止，

&nbsp;&nbsp;&nbsp;&nbsp;虽生诸有无生死，&nbsp;&nbsp;&nbsp;&nbsp;证无老死大我故。

“复次，舍利子，无倦精进菩萨摩诃萨，修行毗利耶波罗蜜多时，当应如是正心修学。舍利子，世间虽有诸医充满世界，不能了知三种大患。何以故？彼皆不善又无智故，而不能识贪瞋痴等三种大患。舍利子，彼无智医，非唯不识三种大患，又不了知三大良药对治三患。何等为三？所谓不能了知贪欲大患，不净良药而为对治；瞋恚大患，慈心良药而为对治；愚痴大患，缘起良药而为对治。舍利子，如是诸医惟能疗治一二别病，不能普治一切众病；惟能暂治少时降损，非为尽病毕竟除差。菩萨摩诃萨作如是念：‘我今行毗利耶波罗蜜多故修菩萨道，岂当随学如是诸医？我当依随诸佛世尊，善达诸法无上大医之王，毕竟疗治一切病者。是大医王，我今随从依凭修学；既修学已，我应普治一切病苦，岂当疗治别别诸病？我应毕竟除众病本，岂当暂差不除病本？’舍利子，是菩萨摩诃萨复作是念：‘我应积集如是无上正法阿竭陀膏药，当使一切众生闻药声已，贪瞋痴等极重大患自然消灭。’是故，舍利子，无倦精进菩萨摩诃萨，行毗利耶波罗蜜多故，积集如是无上正法阿竭陀膏药，涂傅一切有病众生，不与声闻、独觉法共，唯除如来无上大医之王善达一切法者。以无上正法阿竭陀膏药，遍涂所吹大法之螺；如是涂已便就吹之，其声遍告三千大千世界，于中所有非一众生闻是声已，但使一切贪瞋痴等诸大重病皆悉除灭。如是除灭，非一百众生，非一千众生，非一百千众生；如是除灭，非一拘胝众生，非一百拘胝、千拘胝、百千拘胝众生；如是除灭，非一拘胝那庾多众生，非一百拘胝那庾多、千拘胝那庾多、百千拘胝那庾多众生，非一姜羯罗众生；如是除灭，乃至不可说不可说众生所有三毒大患皆得除灭。

“复次，舍利子，如大雪山中，有大药王，名为毗伽摩。若闻其声，一切世间猛烈毒热，皆悉消灭。若药所住百踰缮那，其威盛故，令诸恶毒皆无势力。若以药王涂大螺鼓，若击若吹，其声所及；诸有众生，或饮毒药，或被毒螫、毒涂、毒刺众毒恼者，但闻如是螺鼓之声暂至于耳，一切诸毒皆得除灭。舍利子，如是毗伽摩大妙药王，一切世医皆不能识，唯除时缚迦大医王者，方知色性。如是，舍利子，无倦精进菩萨摩诃萨亦复如是，行毗利耶波罗蜜多故，积集如是无上正法阿竭陀膏药，不与声闻、独觉法共，唯除如来无上正法大医之王，能灭众生诸有病者。以无上正法阿竭陀膏药，用涂大法之螺；涂已吹之，声告三千大千世界，其中所有一切众生，乃至不可说不可说等，闻是声已，贪瞋痴等诸重大患，悉得寂灭无有遗余。

“复次，舍利子，如是无上正法阿竭陀膏药，从于何所而来集此？舍利子，当知如是膏药，从大菩提法器中来。又舍利子，彼菩提器从何而来？当知从菩萨法财宝箧中来。又舍利子，如是菩萨宝箧从何而来？当知不异大菩萨藏法门中来。是故，舍利子，无倦精进菩萨摩诃萨，为欲修行毗利耶波罗蜜多故，应极至诚寻求如是大菩萨藏法门经典，听闻受持，若读若诵，研究义理，广为众生宣说开示。舍利子，汝又应知如是之相，吾今当说，重显其义。若诸无倦精进菩萨摩诃萨，修行毗利耶波罗蜜多故，闻我说已，于是经典应极至诚，寻究义理，为他开示。

“舍利子，乃往古世，过阿僧企耶劫，广大无量、不可思议、难可度量乃至过是等数，又复过是等量。当于尔时，于此世界有佛出现，名赤莲华胜如来、应、正等觉、明行圆满、善逝、世间解、无上丈夫、调御士、天人师、佛、薄伽梵。舍利子，彼佛声闻弟子一大集会，其数具满八十拘胝，皆是大阿罗汉，诸漏已尽，乃至获得诸心自在最胜波罗蜜。舍利子，彼佛寿量满八十岁，便般涅槃。正法住世经五百岁，像法住世亦五百岁。舍利流布如我今者，般涅槃后供养舍利当流布相。

“舍利子，彼佛去世入涅槃后，将满百年，有一菩萨他方界终，生此世界大王之家，适初生已，便唱是言：‘奇哉今者，生非法处！’又作是言：‘奇哉今者，生非法处！’如是唱已，复作是言：‘我于今者当行法行！我于今者当行法行！’尔时，众人皆生疑怪，以其所述同共号之，名为法行。舍利子，时法行王子，渐渐长大，诸根成满状年二十，净信舍家，趣无上道；既出家已，独止幽闲空寂林中，宴处静室。时，虚空中有大天神，来告之曰：‘苾芻当知，汝今若求如来佛果，声称高远尊上法者，但当勤学大菩萨藏微妙法门。若未获者，勿舍精进，专志寻求，无令不果。’舍利子，时法行苾芻，从彼天神闻斯语已，心大欢喜，踊跃无量，身意悦豫；即行寻访菩萨藏法，躬诣村城、王都、国邑乃至亭馆，展转寻求了无所得。尔时，法行苾芻，复更经历往诸僧坊，或见苾芻或苾芻尼，便至其所，作如是言：‘善哉！仁者，何处当有大菩萨藏微妙法门？菩萨摩诃萨依之修学，出生无量诸佛妙法。’彼便答言：‘苾芻，当知我初不闻何等名为大菩萨藏微妙法门。我于今者因汝说故，方闻大菩萨藏法门名字，来入我耳。’舍利子，尔时法行苾芻，重自思念：‘如是法门诸佛妙法，不应天神妄有所说。我于今者，要当不舍勇猛精进，乃至未闻大菩萨藏法门已来，中无懈废。’便更请问彼苾芻等：‘赤莲华胜如来般涅槃时，焚身之地为在何所？汝当示我此地方面，我当往彼行精进业。’彼苾芻等即告之言：‘苾芻，当知如是方面，是薄伽梵赤莲华胜如来焚身之地。’尔时，法行苾芻即往其所，到已顶礼，右绕无数，却退一面结跏趺坐，一心摄念想对彼佛，作是誓言：‘我于此处结跏趺坐。我若不从赤莲华胜如来，现前听闻大菩萨藏微妙法门者，要当不解此坐，不起此处。’舍利子，时法行王仙苾芻，精进坚固发如是誓，结跏趺坐过七日已，东方世界有薄伽梵，名曰宝藏如来应正等觉，为法行王仙苾芻故，从彼而来现其身前，为说开示八门句法，因又告曰：‘王仙苾芻，汝今当随八门句法大菩萨藏微妙法门精勤修行，则诸佛法不难得遂。’时王仙苾芻闻佛教已，精勤修习八门句法，于后不久便得成就不可思议无上多闻。即从地起离本坐处，为欲广行毗利耶波罗蜜多故，勇猛正勤，往诸村城、王都、国邑乃至亭馆，从一一处至一一处，展转宣说显通如是大菩萨藏微妙法门，满六十岁。于如是时教化众生，天人等众满拘胝数，皆得安住于三乘中。

“舍利子，彼王仙苾芻化众生已，临命终时，发如是言：‘愿我还生此佛世界人趣之中，当修法行。’作是愿已，便就命终。以愿力故，于此世界赡部洲中，生居士家。彼初生日，便唱是言：‘我于今者当修法行！’又作是言：‘我于今者当修法行！’尔时，众人因其所述，为立本号，还名法行。舍利子，是法行童子，形如八岁，净信舍家趣无上道。出家不久，以宿习故，法菩萨藏微妙法门，无上深义自然现前。法行苾芻，安住如是大菩萨藏，六十岁中广行法化，躬至村城、王都、国邑乃至亭馆，处处施化，为诸众生开示是法。于六十岁教化天人，满拘胝众，于三乘中皆已成熟，或住声闻乘，或住独觉乘，或住无上大乘之者。

“舍利子，彼时法行苾芻化众生已，临命终时，复发是言：‘愿我未来当得为人出家闻法。’既命终后，以愿力故，于此世界赡部洲中，生于王家。彼初生日，于上空中，天神唱言：‘此众生界，法胜菩萨出现于世。’又唱是言：‘此众生界，法胜菩萨出现于世。’尔时，众人闻天告已，便号王子以为法胜。舍利子，法胜王子，如是渐渐诸根成熟，壮年二十，净信舍家趣于非家。既出家已，众人便号法胜苾芻。舍利子，法胜苾芻，大念慧力之所持故，大菩萨藏微妙法门自然现前，精勤修习，能善永断众生疑惑。六十年中躬事巡化，游历村城、王都、国邑乃至亭馆，为诸众生开示是法。于六十岁，成熟拘胝诸天人众，悉令安住阿耨多罗三藐三菩提心。

“舍利子，法胜苾芻将欲命终，复发是言：‘愿我来世生人道中，正信出家。’适发愿已，便就命终，还生此界赡部洲中大富长者家。彼初生时，复有天神大声唱令：‘于此世界，得念菩萨今日出现。’如是再返。尔时，众人闻天告已，皆共号之，名为得念。舍利子，是得念菩萨诸根成满，壮如二十盛年之者，净信舍家趣于非家。才出家已，宿习力故，便得成就不可思议最胜无上不忘总持多闻具足。六十年中身行化导，巡历村城、王都、国邑乃至亭馆，处处流化宣说正法，断众生疑，开示如是大菩萨藏微妙法门。过六十岁，安置天人满一拘胝，或住声闻，或住独觉，或复安住无上佛智。

“舍利子，是得念菩萨化众生已，临命终时，复发是言：‘愿我未来生于人中，正信出家。’彼命终已，还生此界大王之家。初生之时，复有天神大声唱告：‘此有情界，依法菩萨出现于世。’如是再返。尔时，众人闻天告已，便名王子，以为依法。舍利子，依法菩萨，如是渐渐诸根成满，壮二十岁，以信舍家趣于非家。才出家已，宿习力故，便得成就无间断念念力持故，大菩萨藏微妙法门自然现前。舍利子，依法菩萨而作苾芻，五十年中游行教化，从一聚落至一聚落，从一村墟至一村墟，从城至城，从馆至馆，从国至国，从一王都至一王都，为诸众生开示如是菩萨藏法，断除疑惑。于五十岁，令四拘胝诸天人众，住声闻乘，住独觉乘，或住无上诸佛大乘。

“舍利子，是依法菩萨摩诃萨，从是命终，生于东方宝藏如来佛之世界。初生之时，即得成就不可思议无上多闻，教化示导六十八拘胝诸天人众，皆得成满安住三乘。舍利子，是依法菩萨摩诃萨，于彼宝藏如来法中化众生已，命终还来于此世界赤莲华胜佛土赡部洲中，生大王家。当初生时，彼所教化，六十八拘胝天人大众皆成熟者，于彼命终，亦随菩萨生此佛土，与是菩萨而为眷属。舍利子，当于尔时，此方世界有佛出世，名最高行如来、应、正等觉、明行圆满、善逝、世间解、无上丈夫、调御士、天人师、佛、薄伽梵。其佛寿命，满足八十拘胝岁。尔时人寿量与佛等。舍利子，最高行如来应正等觉，处世说法，一一岁中有一大会，一一大会皆有八十拘胝诸声闻众。其佛凡有八十拘胝声闻大会，纯是大阿罗汉。尔时菩萨为王子时，名曰勇施，成就多闻，聪睿胜观；与其眷属六十八拘胝，如是大众前后围绕，往诣薄伽梵最高行如来应正等觉所住之处；既到彼已，顶礼佛足，绕无数匝，却坐一面。

“舍利子，尔时最高行如来，了达勇施王子增上信乐，即便开示本行相应微妙胜法。时，勇施王子闻佛开示如是法已，豁然意解，得清净信；心清净故，即与六十八拘胝眷属，以信舍家趣于非家；既出家已，尽其寿量净修梵行。舍利子，时勇施王子，彼佛法中精进经行，于菩萨道，其心将证无上菩提。时，最高行如来便为授记，告诸大众：‘今此苾芻，勇施菩萨摩诃萨者，次我灭后，当证阿耨多罗三藐三菩提，出现世间，名大精进如来、应、正等觉、明行圆满、善逝、世间解、无上丈夫、调御士、天人师、佛、薄伽梵。’舍利子，是最高行如来，授彼记已便般涅槃。勇施菩萨见佛灭度，恋慕增感，恭敬供养如来舍利，广起灵庙利益众生，住持正法开化无量。其后不久，证得阿耨多罗三藐三菩提，名大精进。舍利子，是大精进如来，寿量半劫，其佛说法无量大会。一一集会，有十二那庾多声闻弟子，纯阿罗汉。

“舍利子，如是无倦精进菩萨摩诃萨，为欲修行毗利耶波罗蜜多故，郑重殷勤，寻求如是大菩萨藏微妙法门，听闻受持，若读若诵，思惟研究，开析义理，广为含生宣示演说；惟功不已遂至成佛，名大精进如来应正等觉，出兴于世，广宣法化饶益众生，如上所说。是故，舍利子，若有善男子、善女人，安住大乘微妙正行，欲疾证于阿耨多罗三藐三菩提者，应当奋发勇猛精进，郑重殷勤，寻求如是菩萨藏法；即得奉遇，恭敬听受，乃至广为含生宣说开阐。何以故？舍利子，勇猛精进菩萨摩诃萨，必因寻求大菩萨藏微妙法门，方得成满毗利耶波罗蜜多故。舍利子，是名菩萨摩诃萨勇猛精进，勤修毗利耶波罗蜜多，为众生故行菩萨行。若诸菩萨摩诃萨精进修行是菩萨行，一切众魔、魔民、天子，于此菩萨不能娆乱，又不为彼异道他论所能摧屈。
