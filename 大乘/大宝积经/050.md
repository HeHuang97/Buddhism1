## 大宝积经卷第五十

### 菩萨藏会第十二之十六静虑波罗蜜品第十之二

“复次，舍利子，菩萨摩诃萨，修行静虑波罗蜜多故，获得如是无退神通，善能建立智所作业。舍利子，当知菩萨摩诃萨，得是通智，由清净心、鲜白心、明洁心、无浊心、离随烦恼心、善调顺心、善寂静心、善修治心，如是心相之所由生，静虑解脱三摩地三摩钵底之所发起。舍利子，是菩萨摩诃萨，处于世界，故作意生，非系缚生，不由系缚命终受生。何以故？是菩萨摩诃萨，解脱一切虚妄分别故，解脱一切非真实烦恼缚故，解脱一切颠倒妄执所依止故。是故此菩萨摩诃萨，随现世界，解脱而生；解脱命终，解脱受生。舍利子，是菩萨摩诃萨，现受生已成办大乘，圆满一切诸佛正教，遍游十方广求佛法。虽志有所求，而无取无得。随入诸佛法，即为一切法；随入一切法，即为诸佛法。如是菩萨，随入佛法及一切法，然不随彼法非法行。

“舍利子，菩萨摩诃萨，若能如实求诸法时，安住无取及无得者，是则无有一法而可入于算数。何以故？一切诸法超过算数道故。若能了达法平等性，是则不执法与非法。何以故？一切诸法性无执故。若计于中而有义者，是则获得广大无义。若有善能不计于义，是则义与非义不现前故。不见义者，于一切处觉慧无碍。是菩萨摩诃萨，若能如是了觉无碍，则为获得无障碍觉；若有无障碍觉，则于一切而无所著；若无所著，则无所住；若无所住，则无所乏；若无所乏，则无痴无求；若无痴无求，则无迷无惑；若无迷无惑，则无我所；若无我所，则无摄受；若无摄受，则无所执；若无所执，则无诤论；若无诤论，是则无诤沙门之法；若有无诤沙门法者，是则一切无碍无障等虚空求；若能等彼虚空求者，则不系属欲界、色界及无色界；若于诸处无系属者，则无色相及以形量；若其无是色相形量，则能如是随觉；若能如是随觉，则能如是通达。舍利子，云何说名随觉通达？舍利子，菩萨摩诃萨，若能随觉通达，是处无有少法可得，此则说名随觉通达。舍利子，诸菩萨摩诃萨，由平等证入如是随觉通达故，说是菩萨摩诃萨依静虑波罗蜜多，成就希奇未曾有法。

“复次，舍利子，云何名为菩萨摩诃萨成就希奇未曾有法？舍利子，菩萨摩诃萨，依静虑波罗蜜多故，虽行大慈而恒观无我，虽行大悲而知无众生，虽行大喜而知无命者，虽行大舍而知无数取，虽广行大施而心恒调顺，虽缘境净戒而心常寂静，虽随辱行忍而心无穷际，虽勤加精进而心能简集，虽入诸静虑而正心观察，虽遍行智慧而心无所行，虽行四念住而心无缘念亦无作意，虽行四正断而心无生灭，虽行如意足而心无戏论，虽行净信而心无系著，虽行正勤而心恒远离，虽行于念而心恒自在，虽住三摩地而心证平等，虽行般罗若而心本无根，虽行诸力而心无摧伏，虽行觉分而解析菩提，虽修道分而心无所修，虽行奢摩他而心恒寂灭，虽行毗钵舍那而心无定观，虽修行圣谛而毕竟遍知，虽成熟众生而心本清净，虽摄受正法而不坏法性，虽净佛国土而心等虚空，虽证无生法而心无所得，虽行不退转地而心性无退，虽获诸妙相而知性无相，虽庄严道场而心游三界常处周轮，虽降伏魔军而于诸含识无所摧伏，虽知诸法即菩提性而心随觉了，虽转法轮而心住法性无还无转，虽复示现大般涅槃而于生死性心常平等。如是，舍利子，是名菩萨摩诃萨平等证入随觉通达，如是希奇未曾有法，当知修行静虑波罗蜜多之所成就。

“复次，舍利子，何等名为菩萨摩诃萨依静虑波罗蜜多修学菩萨静虑之相？舍利子，菩萨静虑不住自性，为满如是三摩地故；菩萨静虑无有爱味，不为贪著自安乐故；菩萨静虑缘于大悲，为断一切众烦恼故；菩萨静虑定无退转，缘于欲性增上性故；菩萨静虑蓥发神通，了达众生诸心行故；菩萨静虑心欣爱悦，善能显发心自在故；菩萨静虑了知一切三摩钵底，映蔽一切色无色界故；菩萨静虑是为寂静，最胜寂静，近于寂静，映蔽声闻、独觉定故；菩萨静虑无有分别，极为究满妙清净故；菩萨静虑行品最胜，习气相续永除灭故；菩萨静虑以慧超度，超度一切诸世间故；菩萨静虑为诸含生欲解导首，善能度脱诸含生故；菩萨静虑绍三宝种令不断绝，以佛静虑无穷尽故；菩萨静虑最为高显，三摩呬多常现前故；菩萨静虑自在而转，诸有所作善圆满故；菩萨静虑是为大我，以妙智慧为大我故。舍利子，如是无量菩萨静虑，皆是菩萨摩诃萨依静虑波罗蜜多之所集起。

“复次，舍利子，菩萨摩诃萨静虑波罗蜜多，何等之法而为前导？舍利子，静虑波罗蜜多者，心静观智以为前导，心住一缘以为前导，心无散动以为前导，其心安住以为前导，心奢摩他以为前导，心三摩地以为前导，三摩地根以为前导，三摩地力以为前导，三摩地觉分以为前导，正三摩地以为前导，静虑解脱以为前导，九次第定以为前导，九灭除法以为前导，一切善法以为前导，伏烦恼怨以为前导，三摩地蕴具足圆满以为前导，菩萨摩诃萨诸三摩地以为前导，佛薄伽梵诸三摩地以为前导。舍利子，如是等无量静虑，皆为静虑波罗蜜多前导之法。舍利子，复有无量无边证寂静法，并是静虑波罗蜜多之所前导。舍利子，是名菩萨摩诃萨静虑波罗蜜多。菩萨摩诃萨，为阿耨多罗三藐三菩提故，当于是中发勤精进，具足修学，行菩萨行。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“静虑解脱到彼岸，&nbsp;&nbsp;&nbsp;&nbsp;勤行此行多劫海，

&nbsp;&nbsp;&nbsp;&nbsp;其心清净无浊秽，&nbsp;&nbsp;&nbsp;&nbsp;不染世法喻莲华。

&nbsp;&nbsp;&nbsp;&nbsp;有大静定名遍照，&nbsp;&nbsp;&nbsp;&nbsp;此定依修到彼岸，

&nbsp;&nbsp;&nbsp;&nbsp;又名月光净庄严，&nbsp;&nbsp;&nbsp;&nbsp;复名电光所严饰，

&nbsp;&nbsp;&nbsp;&nbsp;或名高行或心勇，&nbsp;&nbsp;&nbsp;&nbsp;或定名为无垢光，

&nbsp;&nbsp;&nbsp;&nbsp;或戒德办或无忧，&nbsp;&nbsp;&nbsp;&nbsp;或名诸法自在转，

&nbsp;&nbsp;&nbsp;&nbsp;或名法炬或法勇，&nbsp;&nbsp;&nbsp;&nbsp;或名山威法自在，

&nbsp;&nbsp;&nbsp;&nbsp;或正法智自然超，&nbsp;&nbsp;&nbsp;&nbsp;或持正法妙清净，

&nbsp;&nbsp;&nbsp;&nbsp;或名观察他心定，&nbsp;&nbsp;&nbsp;&nbsp;或名正法宝光明，

&nbsp;&nbsp;&nbsp;&nbsp;复名灭惑严胜幢，&nbsp;&nbsp;&nbsp;&nbsp;有定名为摧魔力，

&nbsp;&nbsp;&nbsp;&nbsp;或名断疑及无著，&nbsp;&nbsp;&nbsp;&nbsp;或定名为寂静灯，

&nbsp;&nbsp;&nbsp;&nbsp;或力高胜或十力，&nbsp;&nbsp;&nbsp;&nbsp;或名敬手大名称，

&nbsp;&nbsp;&nbsp;&nbsp;或名持山善安住，&nbsp;&nbsp;&nbsp;&nbsp;或苏迷卢大明灯，

&nbsp;&nbsp;&nbsp;&nbsp;或名无胜胜彼胜，&nbsp;&nbsp;&nbsp;&nbsp;或名智炬及慧行，

&nbsp;&nbsp;&nbsp;&nbsp;或无边智或自在，&nbsp;&nbsp;&nbsp;&nbsp;或名发慧寂静定，

&nbsp;&nbsp;&nbsp;&nbsp;或名月净日音声，&nbsp;&nbsp;&nbsp;&nbsp;或那罗延摧高慢，

&nbsp;&nbsp;&nbsp;&nbsp;或善调龙师子吼，&nbsp;&nbsp;&nbsp;&nbsp;或名远离种种想，

&nbsp;&nbsp;&nbsp;&nbsp;或名旋转或返还，&nbsp;&nbsp;&nbsp;&nbsp;或无瞚眼力清净，

&nbsp;&nbsp;&nbsp;&nbsp;或定名为念诸佛，&nbsp;&nbsp;&nbsp;&nbsp;或名念法或念僧，

&nbsp;&nbsp;&nbsp;&nbsp;或名智转或入空，&nbsp;&nbsp;&nbsp;&nbsp;或名无相或无愿，

&nbsp;&nbsp;&nbsp;&nbsp;或金刚喻或静地，&nbsp;&nbsp;&nbsp;&nbsp;或金刚地或高胜，

&nbsp;&nbsp;&nbsp;&nbsp;或名山王或不瞚，&nbsp;&nbsp;&nbsp;&nbsp;或无边转或净音，

&nbsp;&nbsp;&nbsp;&nbsp;或离烦恼或观察，&nbsp;&nbsp;&nbsp;&nbsp;或虚空妙或如空，

&nbsp;&nbsp;&nbsp;&nbsp;或发广大诸功德，&nbsp;&nbsp;&nbsp;&nbsp;或趣觉慧或念慧，

&nbsp;&nbsp;&nbsp;&nbsp;或辩无尽或相续，&nbsp;&nbsp;&nbsp;&nbsp;或无边说词无尽，

&nbsp;&nbsp;&nbsp;&nbsp;或无坏善作所作，&nbsp;&nbsp;&nbsp;&nbsp;或名观察或众悦，

&nbsp;&nbsp;&nbsp;&nbsp;或名慈现或悲广，&nbsp;&nbsp;&nbsp;&nbsp;或入欢喜或欣庆，

&nbsp;&nbsp;&nbsp;&nbsp;或舍或脱二种碍，&nbsp;&nbsp;&nbsp;&nbsp;或名法光或法义，

&nbsp;&nbsp;&nbsp;&nbsp;或金刚幢或智海，&nbsp;&nbsp;&nbsp;&nbsp;或解脱坚或众喜，

&nbsp;&nbsp;&nbsp;&nbsp;或名智炬无动定，&nbsp;&nbsp;&nbsp;&nbsp;或定名曰胜莲华，

&nbsp;&nbsp;&nbsp;&nbsp;或简集法或无动，&nbsp;&nbsp;&nbsp;&nbsp;或名慧上及寂静，

&nbsp;&nbsp;&nbsp;&nbsp;或无边光或佛海，&nbsp;&nbsp;&nbsp;&nbsp;或名解脱或智授，

&nbsp;&nbsp;&nbsp;&nbsp;或名如来妙庄严，&nbsp;&nbsp;&nbsp;&nbsp;或名无边胜光焰，

&nbsp;&nbsp;&nbsp;&nbsp;或名欢喜庄严土，&nbsp;&nbsp;&nbsp;&nbsp;或名悦豫众生意，

&nbsp;&nbsp;&nbsp;&nbsp;有定名为一切时，&nbsp;&nbsp;&nbsp;&nbsp;顺菩提道三摩地，

&nbsp;&nbsp;&nbsp;&nbsp;或定名为到彼岸，&nbsp;&nbsp;&nbsp;&nbsp;觉分华严施宝髻，

&nbsp;&nbsp;&nbsp;&nbsp;或施甘露坚解脱，&nbsp;&nbsp;&nbsp;&nbsp;或风无动盛光明，

&nbsp;&nbsp;&nbsp;&nbsp;或名海潮沟宝藏，&nbsp;&nbsp;&nbsp;&nbsp;诸那罗延山峰力，

&nbsp;&nbsp;&nbsp;&nbsp;或名神通广大义，&nbsp;&nbsp;&nbsp;&nbsp;妙善摄受三摩地，

&nbsp;&nbsp;&nbsp;&nbsp;或定名为大通照，&nbsp;&nbsp;&nbsp;&nbsp;诸佛如来之境界。

&nbsp;&nbsp;&nbsp;&nbsp;证得如斯寂静定，&nbsp;&nbsp;&nbsp;&nbsp;及余拘胝无有边，

&nbsp;&nbsp;&nbsp;&nbsp;修行静虑到彼岸，&nbsp;&nbsp;&nbsp;&nbsp;菩萨功德广无量。

&nbsp;&nbsp;&nbsp;&nbsp;行住恒游静虑境，&nbsp;&nbsp;&nbsp;&nbsp;其心无扰常澹泊，

&nbsp;&nbsp;&nbsp;&nbsp;若坐若卧止定中，&nbsp;&nbsp;&nbsp;&nbsp;无有威仪不在定。

&nbsp;&nbsp;&nbsp;&nbsp;处定能发大音声，&nbsp;&nbsp;&nbsp;&nbsp;以诸法性恒寂静，

&nbsp;&nbsp;&nbsp;&nbsp;无异分别无自在，&nbsp;&nbsp;&nbsp;&nbsp;无我无命无分别。

&nbsp;&nbsp;&nbsp;&nbsp;如是及余无涯际，&nbsp;&nbsp;&nbsp;&nbsp;无有数量功德海，

&nbsp;&nbsp;&nbsp;&nbsp;聪睿菩萨愍含灵，&nbsp;&nbsp;&nbsp;&nbsp;修行静虑到彼岸。

### 般若波罗蜜多品第十一之一

“复次，舍利子，云何菩萨摩诃萨般若波罗蜜多？菩萨摩诃萨，为阿耨多罗三藐三菩提故，依此勤修行菩萨行。

“舍利子，菩萨行般若波罗蜜多故，于菩萨藏微妙法门，殷勤郑重，听闻受持，若读若诵，思择义理；既能通达，复为他人广宣敷演，开示其要。舍利子，若有菩萨摩诃萨，闻我说已如法奉行，于菩萨藏微妙法门，殷勤郑重，听闻受持，读诵研寻，通达其义，为他宣说广开示已，当知是人证得如是无尽慧相。舍利子，如是慧者，为何等相？云何入证？舍利子，所言慧者，以闻为相，菩萨之人如理证入，是故说为无尽慧相。又舍利子，如是之相，我当广说。谓此相者，菩萨摩诃萨为求正法，欲乐为相，欲解为相，方便为相，善友为相，无慢为相，于多闻所恭敬为相，尊重为相，旋绕为相，谦敬为相，亲觐为相，谛闻为相，承事为相，思惟为相，不乱为相，珍宝想为相，良药想为相，息诸病想为相，念器为相，趣觉为相，乐大慧为相，证入觉为相，闻无厌足为相，舍增益为相，调顺离薪为相，亲近多闻者为相，于诸作事喜爱为相，身调适为相，心勇锐为相。又舍利子，菩萨摩诃萨，于听法众无倦听闻为相，听闻正义为相，听闻正法为相，听闻正行为相，听闻证智为相，听闻波罗蜜多为相，听闻菩萨藏法为相，听闻诸摄法为相，听闻方便善巧为相，听闻梵住为相，听闻神通为相，听闻正念正智为相，听闻念住为相，听闻正胜为相，听闻神足为相，听闻缘起为相，听闻无常为相，听闻苦法为相，听闻无我为相，听闻寂静为相，听闻空为相，听闻无相为相，听闻无愿为相，听闻无加行为相，听闻善根加行为相。又舍利子，如是自在为相，闻法为相，对治杂染为相，制伏一切烦恼想为相，赞美智者为相，亲觐圣者为相，远离非圣为相，听闻圣者为相，听闻诸根为相，听闻修习随念为相，听闻觉分为相，听闻圣八支道为相，听闻如来力、无所畏、大慈大悲大喜大舍、无碍辩才、十八不共佛法为相。

“如是，舍利子，当知菩萨摩诃萨，若于此听闻，即于此解了；若于此解了，即于此正行。何以故？舍利子，若菩萨摩诃萨，于菩萨藏微妙法门，闻相趣入，方便无量，吾今略说四十一种。舍利子，何等为相？一者、若有菩萨，于此法门生欲乐者，当知此菩萨摩诃萨，即为听闻闻便解了，既解了已便行正行；二者、若有菩萨，于此法门生于欲解，当知此人，即是听闻解了，行于正行；三者、若有菩萨，于此法门方便趣入，当知此人即是听闻解了，行于正行；四者、若有菩萨，亲近善友，此人即为听闻解了，行于正行；五者、若有菩萨，于多闻所心无有慢，此人即为听闻解了，行于正行；六者、若有菩萨，恭敬多闻，此人即为听闻解了，行于正行；七者、若有菩萨，于多闻者生尊重心，此人即为听闻解了，行于正行；八者、若有菩萨，于多闻所旋绕奉敬，此人即为听闻解了，行于正行；九者、若有菩萨，于多闻所行谦下心，此人即为听闻解了，行于正行；十者、若有菩萨，亲近多闻，此人即为听闻解了，行于正行；十一、若有菩萨，于多闻所摄耳谛听，此人即为听闻解了，行于正行；十二、若有菩萨，于多闻所承事迎逆，此人即为听闻解了，行于正行；十三、若有菩萨，于多闻所思惟义趣，心定不乱，此人即为听闻解了，行于正行；十四、若有菩萨，于多闻所起珍宝想，此人即为听闻解了，行于正行；十五、若有菩萨，于多闻所起良药想，此人即为听闻解了，行于正行；十六、若有菩萨，于多闻所能起息灭贪瞋痴想，此人则为听闻解了，行于正行；十七、若有菩萨，于多闻所闻已能持，此人则为听闻解了，行于正行；十八、若有菩萨，趣觉于法，此人则为听闻解了，行于正行；十九、若有菩萨，于多闻所乐其智慧，此人则为听闻解了，行于正行；二十、若有菩萨于多闻所闻已觉悟，此人则为听闻解了，行于正行；二十一、若有菩萨，闻无厌足，此人则为听闻解了，行于正行；二十二、若有菩萨，闻说柁那便增长舍，此人则为听闻解了，行于正行；二十三、若有菩萨，闻说尸罗便守护戒，此人则为听闻解了，行于正行；二十四、若有菩萨，闻说羼底便能修忍，此人则为听闻解了，行于正行；二十五、若有菩萨，闻说毗利耶便起正勤无倦精进，此人则为听闻解了，行于正行；二十六、若有菩萨，闻说静虑便入静虑其心不散，此人则为听闻解了，行于正行；二十七、若有菩萨，闻说般罗若其心决定，便修智慧为尽诸漏，此人则为听闻解了，行于正行；二十八、若有菩萨，于多闻所生大欢喜，此人则为听闻解了，行于正行；二十九、若有菩萨，听闻法已身调适者，此人则为听闻解了，行于正行；三十、若有菩萨，听闻法已其心勇锐，此人则为听闻解了，行于正行；三十一、若有菩萨，闻大乘经心生信欲，此人则为听闻解了，行于正行；三十二、若有菩萨，闻摄法已其心趣入，此人则为听闻解了，行于正行；三十三、若有菩萨，闻说念住便即趣于身受心法，此人则为听闻解了，行于正行；三十四、若有菩萨，闻说正胜，便于恶法已生未生，若背若舍，若彼善法已生未生，不舍觉转，此人则为听闻解了，行于正行；三十五、若有菩萨，闻说神足即能奉行生身轻性，生心轻性，生欲轻性，此人则为听闻解了，行于正行；三十六、若有菩萨，闻说静虑便静思惟其心趣入，此人则为听闻解了，行于正行；三十七、若有菩萨闻诸法中不轻蔑行，便于众生起大慈心，于入苦者起大悲心，于正法所起大喜心，于不善所起大舍心，此人则为听闻解了，行于正行；三十八、若有菩萨，闻说根已，其心趣入于彼诸根，所谓信根、精进根、念根、慧根、三摩地根，此人则为听闻解了，行于正行；三十九、若有菩萨闻说觉分，其心趣入觉悟法性，此人则为听闻解了，行于正行；四十、若有菩萨，闻说道支，其心趣入涅槃正路，此人则为听闻解了，行于正行；四十一、若有菩萨，闻说如来力、无所畏、大慈大悲大喜大舍、无碍辩才、十八不共佛法及余无量诸佛正法，皆听闻已，其心趣入阿耨多罗三藐三菩提，此人如是如法听闻，既听闻已便能解了，既解了已行于正行。舍利子，我已说是四十一法趣入闻相，诸菩萨摩诃萨当于中学。舍利子，如是名为菩萨摩诃萨修行般若波罗蜜多闻慧本相。

“复次，舍利子，菩萨摩诃萨，修行般若波罗蜜多行菩萨行者，应于如是大菩萨藏微妙法门，郑重听闻，受持读诵，思惟其义，通微妙法，复为他人广分别说，是行资粮。舍利子，云何菩萨摩诃萨于如是法而起正行？舍利子，菩萨于法起正行者，所谓如说修行，建立而住，是名于法而起正行；若复有能一切不取，是名于法而起正行。何以故？舍利子，若取于法，即名邪行。无处无位执取法人，由如是法能得出离，必无是处。何以故？无取行人，于法无行，尚应生疑，无作用故，况取法行而非邪行？是故应当不取诸法而行正行。又舍利子，若于诸法无有障碍，是名正行；若于诸法不轻蔑者，是名正行；若于诸法不取不舍、不生不灭，是名正行；乃至若于诸法无合无散，是名正行。又舍利子，如我所说若有是处，无有少法而可见闻，亦无可说，如是一切诸法非可得见、非可执取。何以故？一切诸法皆是一相，所谓无相。

“又舍利子，一切诸法性本无相。若有菩萨说于无相，是则无相还应可说。何以故？无相、有相皆无相故，不可说言，此为有相，此为无相。舍利子，若有菩萨摩诃萨，能悟如是一切法相即是无相，不可得见，不可执取，如法了知，是名正行。菩萨摩诃萨，勤修如是正法行已，当于诸法证入无障照明之慧。如是，舍利子，是名菩萨摩诃萨般若波罗蜜多正行之相。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“安住正行聪睿者，&nbsp;&nbsp;&nbsp;&nbsp;于菩萨藏善决定，

&nbsp;&nbsp;&nbsp;&nbsp;此人于法不起执，&nbsp;&nbsp;&nbsp;&nbsp;无执取行相如是。

&nbsp;&nbsp;&nbsp;&nbsp;证得诸法不为空，&nbsp;&nbsp;&nbsp;&nbsp;非于诸法空平等，

&nbsp;&nbsp;&nbsp;&nbsp;又非空法有所执，&nbsp;&nbsp;&nbsp;&nbsp;无执正行相如是。

&nbsp;&nbsp;&nbsp;&nbsp;于法无取亦无舍，&nbsp;&nbsp;&nbsp;&nbsp;亦非取法以为法，

&nbsp;&nbsp;&nbsp;&nbsp;无取是名诸法相，&nbsp;&nbsp;&nbsp;&nbsp;无取正行相如是。

&nbsp;&nbsp;&nbsp;&nbsp;若于诸法智无碍，&nbsp;&nbsp;&nbsp;&nbsp;此智无有不焚烧，

&nbsp;&nbsp;&nbsp;&nbsp;于焚烧智无所执，&nbsp;&nbsp;&nbsp;&nbsp;诸法正行相如是。

&nbsp;&nbsp;&nbsp;&nbsp;智者安住远离德，&nbsp;&nbsp;&nbsp;&nbsp;于法应起勤精进，

&nbsp;&nbsp;&nbsp;&nbsp;若能依止轨则行，&nbsp;&nbsp;&nbsp;&nbsp;尔时当入清净门。

&nbsp;&nbsp;&nbsp;&nbsp;是清净门通诸法，&nbsp;&nbsp;&nbsp;&nbsp;亦了有情诸欲解，

&nbsp;&nbsp;&nbsp;&nbsp;智者虽知无所观，&nbsp;&nbsp;&nbsp;&nbsp;而能演宣如是法。

&nbsp;&nbsp;&nbsp;&nbsp;于甚深法了胜义，&nbsp;&nbsp;&nbsp;&nbsp;常于深义胜决择，

&nbsp;&nbsp;&nbsp;&nbsp;踊现无边功德行，&nbsp;&nbsp;&nbsp;&nbsp;明智多闻如大海。

&nbsp;&nbsp;&nbsp;&nbsp;于彼所说诸文义，&nbsp;&nbsp;&nbsp;&nbsp;究竟无能证得者，

&nbsp;&nbsp;&nbsp;&nbsp;以彼文义俱无边，&nbsp;&nbsp;&nbsp;&nbsp;真实正行恒无动。

“复次，舍利子，菩萨摩诃萨，修行般若波罗蜜多时，于菩萨藏微妙法门，殷重听闻，乃至为他如法说已，当知是菩萨摩诃萨，于一切法获得光明，能破一切无明黑闇及诸翳膜。舍利子，如是光明即为智慧。何以故？善不善法皆能明了，如实知故。是菩萨摩诃萨，修如是法获明慧已，乃至命难众苦因缘，决定不造诸不善法。舍利子，是菩萨摩诃萨，为欲永灭不善法故，随所闻法极善通达；既通达已，是则说为牟尼寂静。如是，舍利子，是名菩萨摩诃萨修行般若波罗蜜多时正行之相。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“如人入闇室，&nbsp;&nbsp;&nbsp;&nbsp;覆蔽绝光明，

&nbsp;&nbsp;&nbsp;&nbsp;虽有众色像，&nbsp;&nbsp;&nbsp;&nbsp;非明眼所见。

&nbsp;&nbsp;&nbsp;&nbsp;如是虽有人，&nbsp;&nbsp;&nbsp;&nbsp;内具诸明解，

&nbsp;&nbsp;&nbsp;&nbsp;不闻于正法，&nbsp;&nbsp;&nbsp;&nbsp;善恶何能晓？

&nbsp;&nbsp;&nbsp;&nbsp;多闻解了法，&nbsp;&nbsp;&nbsp;&nbsp;多闻不造恶，

&nbsp;&nbsp;&nbsp;&nbsp;多闻舍无义，&nbsp;&nbsp;&nbsp;&nbsp;多闻得涅槃。

&nbsp;&nbsp;&nbsp;&nbsp;善听增长闻，&nbsp;&nbsp;&nbsp;&nbsp;闻能增长慧，

&nbsp;&nbsp;&nbsp;&nbsp;慧能修净义，&nbsp;&nbsp;&nbsp;&nbsp;得义能招乐。

&nbsp;&nbsp;&nbsp;&nbsp;聪慧得义已，&nbsp;&nbsp;&nbsp;&nbsp;证现法涅槃，

&nbsp;&nbsp;&nbsp;&nbsp;净觉法相应，&nbsp;&nbsp;&nbsp;&nbsp;证得第一乐。

&nbsp;&nbsp;&nbsp;&nbsp;闻菩萨藏已，&nbsp;&nbsp;&nbsp;&nbsp;正法善安住，

&nbsp;&nbsp;&nbsp;&nbsp;为世大光明，&nbsp;&nbsp;&nbsp;&nbsp;行菩提妙行。

“复次，舍利子，菩萨摩诃萨，为欲修行般若波罗蜜多故，于能受持菩萨藏经正行人所，深起敬心善知识想；既生想已，又于大菩萨藏微妙法门，倍复寻求，令此法门转增明净。舍利子，是菩萨摩诃萨为求菩萨藏故，发生信欲，策励正勤，检摄其心，令定安住。是菩萨摩诃萨，于四正断方便修成，一切法中得无障碍。如是，舍利子，是名菩萨摩诃萨般若波罗蜜多正行之相。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“所谓说法者，&nbsp;&nbsp;&nbsp;&nbsp;即为善知识，

&nbsp;&nbsp;&nbsp;&nbsp;恭敬听闻法，&nbsp;&nbsp;&nbsp;&nbsp;安住于正行。

&nbsp;&nbsp;&nbsp;&nbsp;欲解常无退，&nbsp;&nbsp;&nbsp;&nbsp;精进常高勇，

&nbsp;&nbsp;&nbsp;&nbsp;净慧常修治，&nbsp;&nbsp;&nbsp;&nbsp;于智常安住。

&nbsp;&nbsp;&nbsp;&nbsp;自然达诸法，&nbsp;&nbsp;&nbsp;&nbsp;不随于信行，

&nbsp;&nbsp;&nbsp;&nbsp;以智观于法，&nbsp;&nbsp;&nbsp;&nbsp;是为诸佛说。

&nbsp;&nbsp;&nbsp;&nbsp;智者分别句，&nbsp;&nbsp;&nbsp;&nbsp;趣义善加学，

&nbsp;&nbsp;&nbsp;&nbsp;于白黑品等，&nbsp;&nbsp;&nbsp;&nbsp;常修常远离。

&nbsp;&nbsp;&nbsp;&nbsp;心曾无厌倦，&nbsp;&nbsp;&nbsp;&nbsp;于法无退没，

&nbsp;&nbsp;&nbsp;&nbsp;身欲并轻安，&nbsp;&nbsp;&nbsp;&nbsp;速得心精进。

&nbsp;&nbsp;&nbsp;&nbsp;由闻法增智，&nbsp;&nbsp;&nbsp;&nbsp;智增无退念，

&nbsp;&nbsp;&nbsp;&nbsp;智恒依念住，&nbsp;&nbsp;&nbsp;&nbsp;了知净秽法。

&nbsp;&nbsp;&nbsp;&nbsp;学于无上法，&nbsp;&nbsp;&nbsp;&nbsp;趣胜念慧力，

&nbsp;&nbsp;&nbsp;&nbsp;了众生欲解，&nbsp;&nbsp;&nbsp;&nbsp;自学于长夜。

&nbsp;&nbsp;&nbsp;&nbsp;学法已升进，&nbsp;&nbsp;&nbsp;&nbsp;极进智清净，

&nbsp;&nbsp;&nbsp;&nbsp;了众生欲解，&nbsp;&nbsp;&nbsp;&nbsp;如解便开示。

“复次，舍利子，菩萨摩诃萨修行般若波罗蜜多时，于菩萨藏微妙法门，如是寻求通达觉慧，依是清净善法明门，菩萨常应如是修学。舍利子，若有菩萨摩诃萨于法修学，应作是念：‘二因二缘能发正见。何等为二？所谓从他闻音，及以内自如理作意。’彼复思惟：‘从他闻音，如理作意，为何等相？’寻重思惟：‘若有乐定，修相应行诸菩萨等，未曾听闻大菩萨藏微妙法门，又不听闻圣法律教，但于三摩地中生知足想，当知是人以慢力故起增上慢。我说是人不能解脱生老病死、愁叹忧苦诸热恼等，既不脱诸热恼等苦，岂得脱彼五门生死为之沉溺流转不息？是诸众生实非解脱，而便自谓我已解脱；实未离苦，而便自谓出离众苦。是故如来依是人故如实说法。若能从他随顺听闻，是则解脱诸老死等。’复作是言：‘如我先闻薄伽梵说：

&nbsp;&nbsp;&nbsp;&nbsp;“‘多闻解了法，&nbsp;&nbsp;&nbsp;&nbsp;多闻不造恶，

&nbsp;&nbsp;&nbsp;&nbsp;多闻舍无义，&nbsp;&nbsp;&nbsp;&nbsp;多闻得涅槃。

&nbsp;&nbsp;&nbsp;&nbsp;善听增长闻，&nbsp;&nbsp;&nbsp;&nbsp;闻能增长慧，

&nbsp;&nbsp;&nbsp;&nbsp;慧能修净义，&nbsp;&nbsp;&nbsp;&nbsp;得义能招乐。

&nbsp;&nbsp;&nbsp;&nbsp;聪慧得义已，&nbsp;&nbsp;&nbsp;&nbsp;证现法涅槃，

&nbsp;&nbsp;&nbsp;&nbsp;闻法净黠慧，&nbsp;&nbsp;&nbsp;&nbsp;证得第一乐。’

“是故，舍利子，诸菩萨摩诃萨如是思已，当于大菩萨藏微妙法门，及以圣法毗奈耶教，殷重听闻，受持读诵，广为他人敷演开示。

“复次，舍利子，若诸含识于菩萨藏微妙法门，虽复听闻而不如理方便作意，当知是人于彼圣道不能正行。是故如来依是人故说正法要，作如是言：‘若欲解脱生老病死，当具内自如理思惟，诸菩萨等应如是学。’舍利子，云何名为如理方便？何等菩萨如理作意而能修学？舍利子，菩萨摩诃萨如理方便者，无有一法若合若离。何以故？如理方便非方便故。又舍利子，菩萨摩诃萨，若有安住如理方便及作意者，当知此相但是音声；而此音声性无所起，亦不转起，及由彼故而发音声。何以故？彼一切皆不可得故。又复菩萨观是音声前际后际，从何而生？灭往何所？如是观察了不可得。又更推求如此声者，为在已说，为在今说，为在当说？又重推求如是声者，若已所说，若今所说，若当所说？如是声者，若为断故已说，若为断故今说，若为断故当说？如是声者，若为证故已说，若为证故今说，若为证故当说？是菩萨如是一切寻求声已都无得者。又更观察，若过去相、若未来相、若现在相，如是观已皆不可得。舍利子，若菩萨摩诃萨，如是正观察时，是名如理方便作意。是故如理方便菩萨摩诃萨，于如是观应具修学。

“复次，舍利子，云何菩萨摩诃萨如理观耶？诸菩萨等云何应学？舍利子，是菩萨摩诃萨，观一切法自性息灭；若如是观，名如理观。若观诸法自性寂静，是则名为如理正观；若观诸法毕竟空寂，是则名为如理正观；若观诸法入平等性，是则名为如理正观；若观诸法毕竟无生，是则名为如理正观；若观诸法毕竟不生，是则名为如理正观；若观诸法毕竟不起，是则名为如理正观；若观诸法毕竟寂灭，是则名为如理正观。舍利子，是菩萨摩诃萨作是观时，亦不见有能观之者；应如是观，所谓非观非不观故。若有菩萨作是观者，名如理观；若他观者，名非理观。

“复次，舍利子，云何菩萨摩诃萨应学如是如理方便？舍利子，菩萨摩诃萨，如理方便者，非于少法有愚迷故；如理方便者，非于少法而生障碍；如理方便者，无有少法非解脱门；如理方便者，无有为断少分法故发勤精进；如理方便者，不为证少法故勇励正勤。舍利子，菩萨摩诃萨应以如是如理正见，如其所见正观诸法。舍利子，云何名为如其所见正观诸法？舍利子，谓无所见名观诸法。何等是为无所见耶？舍利子，无所见者，名为无生；言无生者，是为无起；言无起者，名无所照。是故如来依是正法，说如是言：‘若有菩萨，观一切行见无生时，即是趣入正性决定。夫正见者，谓能趣入正性决定。’舍利子，彼菩萨摩诃萨作是思惟：‘何因缘故，当得趣入正性决定？’舍利子，菩萨摩诃萨应如是学，若观我见为平等者，即是一切诸法平等；若作是观，当知趣入正性决定。是故诸菩萨摩诃萨，若欲趣入正性决定者，当于如是大菩萨藏微妙法门，殷重听闻，受持读诵，研穷义趣，复应为他如法广说，便当于是法门如理方便作意修学。舍利子，如是名为菩萨摩诃萨为阿耨多罗三藐三菩提故，修行般若波罗蜜多行菩萨行。