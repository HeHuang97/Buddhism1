## 大宝积经卷第十三

### 密迹金刚力士会第三之六

于是密迹金刚力士，所愿已备，得受佛决，所望已毕，欣然大悦，叉手白佛言：“唯佛大圣，就我旷野之界，鬼王国土，在密迹宫舍，七日受请。诸菩萨等及大声闻，唯见垂愍，顾意不忽。当于佛所在，于旷野鬼王土地，在于鄙舍，垂意小食，化鬼神、众妖魅、反足之物、揵沓和、摩休勒，及余所居众生，见如来尊，听闻斯经法，长夜安隐，无有众患，一定无难，便当弃捐瞋恚毒害，无怀逆心。其四天王一切眷属，游在旷野鬼神王界，若见如来，闻所说法，常获安和，不遭危难。”时佛默然，受密迹请七日供养，用愍念故，并欲开化无数众生使植德本。

尔时，密迹见佛默然以受其请，欢喜踊跃，稽首佛足，右绕三匝，礼退而去，忽然不现，还旷野国，因归其宫。时，密迹力士心自念言：“当为大圣庄严宫殿，欲行天人、色行天人，得未曾有！十方世界诸菩萨等，皆当欢喜！”心自念言：“吾忆识念，往故一时，夜怀志愿，所尊道法不可思议，今亦当然。”即时三昧正受，宣不可限。彼时高座无央数亿百千兆载师子众座自然普现，以宝作脚及奇珍栏楯，以百千天衣而布其上。清净妙华、真珠、璎珞在八交道，以宝莲华覆盖其上。适三昧正受，东方去是恒河沙佛国，有世界名无量宝德净，佛号净王，当致彼净王如来所，庄严净师子之座，欲授万菩萨决。其佛国土所见严净，越无央数诸天人民所有严净。“我今宁可往彼佛土庄严高座。”

尔时，密迹力士以净宝王三昧正受，适三昧已，自然庄严现好高座，高广好净，如无量宝德净佛土师子高座等无有异，忽然以至在于旷野鬼神界土。所施高座巍巍如是，甚高广长东西二千四百八十里，南北千二百八十里。绀琉璃、水精、砗磲为地，吉祥藏宝、无量名香杂香熏之，竖立无数众宝香炉烧殊妙香，散诸天华若干品物，极好巍巍光色暐晔，可悦人心安和其身。从心应时，行菩萨法不失其节；功勋无际，所叹妙德而无崖底。又其高座所化自然，有亿百千垓不可计数诸师子座，以宝为脚，宝为栏楯，无数天衣而布其上。诸宝莲华净珠校露立八交道，以用众宝而布其上，建在地上一切普具。

于时，密迹力士如是比像不可思议，设诸高座高广严净，殊特无量师子之座，安然庠序从三昧起。即于宿夜，设若干种甘膳饮食，尊奉菩萨。和调性行，兴发如来报应之果。众供已办，夜未向明，告四天王：“诸人当知，世尊今日诣我宫食，请竟七日。诸菩萨众及诸声闻，皆当来集。仁等恭恪设无放逸，大圣难遇，亿世时有！咸皆一心，舍俗慕道，恭恪奉事，除去生死，弘慈至道。时亦难遭，法不可闻；三界无怙，唯道可恃！普如虚空无所复碍，勿怀乱心为放逸行，眷属徒使妻子仆从，供养七日勿倚身心。唯道为本，莫顺他业损违道教，专精一心供养如来，常当下意加敬无二。”令其旷野鬼神之处，王者土地、鬼神妖魅、反足诸鬼、揵沓和等，皆归命佛，密议道法。其四天王及余众生，皆不失时普蒙济度。“诸仁当了，已请天尊，稽首归命供养佛已，勤听经典宣布八方，使一切蒙，乃报佛恩。”

尔时，密迹力士有一太子，名曰密兵，而告之曰：“汝往遍令地神及虚空神，告四天王、忉利天、焰天、兜率天、无憍慢天、他化自在天，上至魔天。各令使知世尊，今日在于旷野鬼王土界，受密迹金刚力士请于宫舍，当就饮食。菩萨、声闻亦复同然，若欲见佛听闻道教，咸皆往至。”太子金刚兵受教宣命，须臾令遍。

其第二子名曰善分，而告之曰：“子，汝今自往，己力神足，告诸梵天、梵迦夷天、梵满天、梵度著天、大梵天、有光天、少光天、无量光天、光音天、清净天、少净天、无量净天、净难逮天、净离秽天、顺行天、少顺行天、无量行天、行果实天、亦然天、于是天、善愿天、善现天、至一善天，悉遍令之。今日世尊，游于旷野鬼王国土密迹金刚力士宫舍就请。诸人欲见，悉共往会善分，受教宣令。”如是须臾之顷，欲行天、色行天人，皆共集会在于虚空，广纵四万里，上下俱然亦四万里，周遍诸天，各次第坐。

于是密迹金刚力士，庄严场地，供膳办已，叉手向佛所在，遥启白言：“今时已到，愿佛大圣垂光回意。”而说颂曰：

&nbsp;&nbsp;&nbsp;&nbsp;“丈夫尊雄屈，&nbsp;&nbsp;&nbsp;&nbsp;人中上愿顾，

&nbsp;&nbsp;&nbsp;&nbsp;莲华正士发，&nbsp;&nbsp;&nbsp;&nbsp;大圣人时到。

&nbsp;&nbsp;&nbsp;&nbsp;两足尊在神，&nbsp;&nbsp;&nbsp;&nbsp;天人圣祠祀，

&nbsp;&nbsp;&nbsp;&nbsp;人中尊屈意，&nbsp;&nbsp;&nbsp;&nbsp;圣明时以至。

&nbsp;&nbsp;&nbsp;&nbsp;戒如莲华盛，&nbsp;&nbsp;&nbsp;&nbsp;精进转增长，

&nbsp;&nbsp;&nbsp;&nbsp;覆护上惭愧，&nbsp;&nbsp;&nbsp;&nbsp;最胜唯顾意。

&nbsp;&nbsp;&nbsp;&nbsp;建立于圣谛，&nbsp;&nbsp;&nbsp;&nbsp;慈哀加弘恩，

&nbsp;&nbsp;&nbsp;&nbsp;无我无所施，&nbsp;&nbsp;&nbsp;&nbsp;最胜师子愿。

&nbsp;&nbsp;&nbsp;&nbsp;戒行博闻业，&nbsp;&nbsp;&nbsp;&nbsp;茂盛觉意华，

&nbsp;&nbsp;&nbsp;&nbsp;解脱具足实，&nbsp;&nbsp;&nbsp;&nbsp;殊胜树愿来。

&nbsp;&nbsp;&nbsp;&nbsp;功勋海唯在，&nbsp;&nbsp;&nbsp;&nbsp;其意深且广，

&nbsp;&nbsp;&nbsp;&nbsp;清水定为意，&nbsp;&nbsp;&nbsp;&nbsp;炽盛精进业。

&nbsp;&nbsp;&nbsp;&nbsp;奉哀道场业，&nbsp;&nbsp;&nbsp;&nbsp;智慧璎珞严，

&nbsp;&nbsp;&nbsp;&nbsp;明本慧开觉，&nbsp;&nbsp;&nbsp;&nbsp;圣达降怨顾。

&nbsp;&nbsp;&nbsp;&nbsp;第一明无动，&nbsp;&nbsp;&nbsp;&nbsp;以药树疗病，

&nbsp;&nbsp;&nbsp;&nbsp;学不学盛明，&nbsp;&nbsp;&nbsp;&nbsp;最胜唯屈神。”

于是世尊，见密迹金刚力士白时已到，告诸比丘：“皆早严服，著衣持钵，并敕护寺，密迹金刚力士来启时到，各自建行七日就请。”其诸声闻、众菩萨等，若得神足，以己神力往追侍佛。其无神足，入如来光，承其威明，佛愍念之皆得往就。于时世尊，适发进路，诸菩萨皆于前而导，诸声闻众在后侍从。诸天龙神，华香妓乐在虚空侍。诸天玉女而嗟叹佛，因说颂曰：

&nbsp;&nbsp;&nbsp;&nbsp;“欢喜发光明，&nbsp;&nbsp;&nbsp;&nbsp;妓乐自然鸣，

&nbsp;&nbsp;&nbsp;&nbsp;震动佛刹土，&nbsp;&nbsp;&nbsp;&nbsp;天雨于众华。

&nbsp;&nbsp;&nbsp;&nbsp;佛之大威德，&nbsp;&nbsp;&nbsp;&nbsp;神足度无极，

&nbsp;&nbsp;&nbsp;&nbsp;圣变化无限，&nbsp;&nbsp;&nbsp;&nbsp;娱乐佛无底。

&nbsp;&nbsp;&nbsp;&nbsp;佛吉祥无际，&nbsp;&nbsp;&nbsp;&nbsp;佛神圣无量，

&nbsp;&nbsp;&nbsp;&nbsp;佛威仪无底，&nbsp;&nbsp;&nbsp;&nbsp;佛功勋无限。

&nbsp;&nbsp;&nbsp;&nbsp;游灵鹫之山，&nbsp;&nbsp;&nbsp;&nbsp;在于八山中，

&nbsp;&nbsp;&nbsp;&nbsp;于上虚空中，&nbsp;&nbsp;&nbsp;&nbsp;无碍如鹰王。”

于时，欲行天人、色行天人，见佛世尊从虚空来，犹如日光现于水中，如月盛满众星独明，犹若天帝诸天中尊，若如梵王照乎众会，见是变化大悦欣然，雨天青红黄白若干诸杂莲华，供养散佛。意华、大意华、柔软华、大柔软华、昼夜树华，有果大实，及诸转轮王离垢之华，百叶、千叶又百千叶，乐欢喜生，味兴起光照一切香华，善妙香、常熏香、乌虚延香，常有华乐、华自乐。如是众华兴云致雨，雨众杂香，鼓天妙乐，诸天玉女眷属百千。

尔时，须臾至于旷野鬼王国土，毗沙门天王界，在其宫殿，一切声闻、诸菩萨众眷属围绕。佛适下住，地大震动，光照十方，安和柔软，不娆众生。时，四天王见佛世尊到大旷野鬼王之国，速疾速疾与其宫人及诸眷属，华香、杂香、泽香、缯彩、幢盖、妓乐，行列吹贝，各持此供，往诣佛所，稽首佛足，绕佛三匝，却住一面。以持所赍供养佛上，见佛大悦心中欣然。供散佛已，却住一面，叉手自归。尔时，世尊因四天王，应病随时班宣经法，万三千鬼神妖魅厌鬼之属皆发无上正真道意，一万玉女亦复发是无上大意。

时，密迹力士与宫人、婇女、诸子眷属，华香、杂香、捣香、幢盖、妓乐，从其宫中，诣毗沙门天王宫舍。至世尊所，稽首佛足，右绕七匝，各从所执皆供散佛上，毗沙门天王宫中次第而坐，鼓众妓乐，自入清净心无所著，所将侍从各自就座。如来高座独显巍巍，清净妙极。密迹诸子，举所庄严校露之帐师子高座，从虚空下，安著于地，寂然不动。诸菩萨众及诸声闻，故坐本位。

时，欲行天人、色行天人，睹其设座高广严好，得未曾有，怪之难及，心自念言：“密迹力士何所得睹？斯宝高广师子之座，玄妙无极，殊特难喻！”

于时，承佛威神，于虚空中自然闻音：“仁欲知者，东方去是界分，过江河沙诸佛国土，有世界名为限净，佛号净王如来、至真、等正觉。密迹金刚力士，曾见其土微妙严净，今以法故，遣此殊妙巍巍高座。”

时，佛适入上处师子高广之座，应时旷野鬼王、国土鬼神妖魅、反足之鬼、揵沓和、迦楼罗、真陀罗、摩休勒，往诣佛所，稽首足下，退住一面，叉手归佛。

尔时，密迹金刚力士，语四天王及诸来会诸贤：“屈意咸共和心，饮食已办，各手斟酌，勤供养佛菩萨圣众。所以者何？如佛所说，若能欢悦佐助兴功，供养蒙祐得福无量，于本施主其福不减。诸仁者等，以是劝助佐其所施，得受功祚不可限量。”

于是密迹金刚力士，与其宫人、婇女、一切诸子及诸眷属，手自斟酌百种肴膳不可计味，心佐开士求如来福，供养大圣加谦恪心。佛及菩萨、诸声闻众，皆悉充满饮食毕讫，行澡水竟。密迹金刚力士更取小床，于佛前坐，白世尊曰：“唯加弘慈应时演法，宣入法门，使众生类了于道心，行所从生。其未发心，兴斯道心；已发道心，至不退转。令此鬼神妖魅、揵沓和等，长夜永安，使无众患，多所安和，多所愍伤。诸天及人三界众生，得殊特愿，与世超殊。”

尔时，世尊告密迹金刚力士及诸大会：“谛听！谛听！善思念之。若族姓子、族姓女，行入法门，坚住于斯，至殊特愿，无所分别，不至损耗。”密迹力士与诸大众，受教而听。

佛告密迹力士：“若族姓子及族姓女，当奉笃信善从道法，多诸顺宜，欲见贤圣乐听于法；心不悭嫉，不缩财业，舒手布施舍俗所习，好所施福不望其报；心不怀害，其志清净，专精一心而不暴乱；信报应果，好善真业，不以狐疑未曾犹豫；睹清白理，知不亡果，宁失身命不犯非义；仁慈不杀，不与不取，不为邪淫，不犯妄言、两舌、恶口、绮语、嫉妒、恚痴，不犯十恶，身行十善亦劝人行；常奉等信，见诸沙门奉戒具法，勤精修行，志存思道；常应义节，寂然调和，心存憺怕，受无所著不受邪语；志性仁慈，弃捐恶法，行不卒暴，明如炬火，不愚如兽，言无所毁，心性平和，绝却睡眠，弃唐突心，捐其重檐，数数惠施；见诸善友一切诸佛及佛弟子，常行恭恪。如是比像，常追侍从沙门、梵志，谦下作礼，习与相随不失其意，常奉斯等诸善知识，以爱乐故。加用法施救济危厄，以班宣法而劝化人，演所报应：施致大富，持戒生天，博闻大智。修行合道各为说报：布施大财，悭贪饿鬼；持戒、忍辱、精进、一心、智慧，稍入道元；犯戒地狱，瞋恚丑陋，懈怠废道，乱意堕罪，愚痴投冥。是为由身、由言、由意恶行之报，是身、口、意善恶之果。犯是三事长夜不安，投于地狱、饿鬼、畜生；护斯三业，生天人间、十方佛前，长夜永安，无有众患。各为开示罪福之报、善恶所趣：若见应器，为演深法，空无相愿行、无所行，至无所至，无我、无人、无寿、无命。分别幽奥十二缘起，若倚是事便有生矣，若不倚是则无有生；从是致是，不从不致。从无明致行，从行致识，从识致名色，从名色致六入，从六入致更，从更致痛，从痛致爱，从爱致取，从取致有，从有致生，从生致老死，从老死合大苦阴，成四大身；痴灭无行，行灭无识，识灭无名色，名色灭无六入，六入灭无更，更灭无痛，痛灭无爱，爱灭无取，取灭无有，有灭无生，生灭无老病死大苦阴合，不受四大，则常永安，长无众患。以灭尽者则无所有。所以者何？起是生是，无是则无。犹如种树，始生芽根、茎节、枝叶、华实；拔树无芽，何从有是茎节、枝叶、华实？解无无明，心无所著，则无牵连。十二缘起，皆从缘对；无缘无对，一切三界皆悉本无。悉从无生，从有而死，不达无故，谓有致生。不知有空，倚是我故便致死矣！解无不生，了有不死，为罪所追，尘劳所逮，颠倒苦恼痴冥不实，为宣真谛应其仪节。所观如法，而于诸法无所造作，不得所造则不有退，亦不无退，不有往来周旋之难。假使意法意无所著，信受本空，一切诸本悉净憺怕，置是人者，若菩萨大士，常得见佛，未曾远离，不失闻法，不违圣众，在在所生常见诸佛。虽有所生，不生无佛之土，生以见佛行无放逸，慕求真正精进之法。勤修此已不用家业，善奉净行，不用妻子男女、奴婢仆使守护宅舍，速疾持法，无以戏逸自恣爱欲。诸佛世尊所施言教，以笃信故，舍家为道；信舍家已，为善亲友真正伴侣，以受真业性行微妙；闻玄妙法，以行为要，不归严饰；觉意第一而不厌足，求于博闻；如所闻法广为人说，无冀养心，不以己言有所依仰；讲说经典从所闻慧，因其行住而为人说，使听法者兴隆大慈，而于众生发无尽哀，以致博闻无所爱吝；不贪身命，少欲少求而知止足；以善重业至快供养，好乐闲居，专精守节；从所闻法观其义趣，自归正义思惟奉行，不归严饰；其所导御天上世间，不但为己而有所行，为众生故求上大乘，至慕佛道自在之乘，成无放逸。何谓无放逸？以达境界，眼不见色，不受妄想，不著文饰；了色之难，虽以慕乐，便舍之逝，晓之本无。若耳闻声、鼻香、众想、舌嗜美味、身更心法亦复如是。所言无逸，己心无生，护他人心，弃爱欲乐，入于法乐，不行欲想，无瞋恚想及危害想，无贪、瞋恚、愚痴之业，无是恶本，身不行恶，口不说非，心不行秽，不为反念，不犯一切诸不善法，是曰无放逸。以无放逸常应节行，晓了有无，知无无有。彼何谓有？何谓无？行平等者有贤圣脱，修邪行者无贤圣脱。又次亦有罪福之报，或有无罪福之报；或有眼，或无眼；或耳鼻舌身，或有意，或无意。又能了色无常、苦、空、别离之法，是谓名有。志学于道，计色有常，长存永立，无别离法；以无平等住，有是念故，有痛想行识。有了无常、苦、空、别离之法，又从无明缘，便生不善；若无无明，则无有行。从生缘故，有老病死；若无生缘，便无老病死。施致大福，贫无放舍；穷有贪嫉，悭无大财。奉法至道，不顺义则不至道业。精进菩萨得至大慧，懈怠菩萨不得至道。不自大者真得异决，其贡高者不至灭度。若普入寂，至于空无；计吾我人，贪身寿命，不至道慧。是为人者，应顺时仪。”

佛言：“若族姓子、族姓女，修普明智，或致所知。若在于世，若无于世，普智计斯，不有所知。彼有天食而无所著，若无天食亦无所著。一切如来皆以敷演，入于顺义一切诸法，如来明证下四法故。何谓为四？一曰、一切万物皆归无常；二曰、一切诸有悉为苦毒；三曰、一切诸法皆无有我；四曰、一切有形悉至于空无，为泥洹寂。所以言曰，一切万物皆归无常，众生愚惑自想有常，如来说法断诸计常；一切所有悉为苦毒，众生闇塞计想有乐，故为说法断除诸乐；一切诸法皆无有我，而众生心计有吾我，故为说法断诸我想；一切有形悉归于空，众生沉冥反想悉有，故为说法断有著想，寂然泥洹。一切众生怀自大者，如来说法，使自大者不复贡高，捐去倚著。以闻无常，解音悉空，尔乃晓了无常之义。其义何谓？都不生、不增、不起、不灭，是乃名曰入永无常。以闻苦音，入际所愿五阴空无所起，是名曰苦义。以闻诸法皆无我音，奉空脱门，于我、不我无是二相，是非我义。以闻泥洹寂志，造无想不然；不灭为都灭，定无终始，是乃名曰解了空义，不以无想而为取证。如是贤者，若有菩萨能行是者，未曾违失一切诸行道品之法，以无想行，普周备悉诸佛道法三十七品。”

于时，世尊在密迹金刚力士宫殿，应病演法。寻时彼会，二万天人皆发无上正真道意，不可计人悉受五戒。

尔时，四天王前白佛言：“唯哀愍说，我等云何护于世间？”

佛告四天王：“仁等宜以当行十法，护世众生。何谓为十？一曰、不害一切命类；二曰、不窃取他财宝；三曰、不犯他人妻室；四曰、不两舌斗乱于人；五曰、不妄言欺诈于人；六曰、不恶口以辞伤人；七曰、一切所说未曾绮饰；八曰、不怀嫉妒生彼此心；九曰、在于善恶业不发瞋恚；十曰、常修正见，不随邪疑。是为十。诸仁者等，以是十事护于世间，乃应法教。”

佛复告四天王：“又诸仁者，复有八法，护于天下。何谓为八？一曰、言行相应，未曾相违；二曰、奉敬尊长，不怀轻慢；三曰、言辞柔软，不宣粗犷；四曰、谦下恭顺，常执逊意；五曰、常行质朴，不为谀谄；六曰、常修仁和而无佞饰；七曰、一切诸恶悉无所犯；八曰、以诸德本将顺世间。是为八。”

佛告四天王：“复有六事，护于天下。何谓为六？一曰、身常行慈，不害众生；二曰、口宣仁慈，不演恶言；三曰、意念慈心，不抱增损；四曰、以得利养等御于业；五曰、等护禁戒而无所犯；六曰、等以正见开导曲戾。是为六。”

佛告四天王：“复有四事，常为法首护于世间。何谓为四？一曰、有所立行，未曾贪嫉；二曰、不怀瞋恚加害于人；三曰、不用愚冥蔽加不逮；四曰、所行至处不怀恐惧。是为四事。”

佛告四天王：“复有二事，以用护法世间人民。何谓为二？一曰、惭耻从无数劫不应道法；二曰、怀愧自责，不深入法救护一切。是为二。”

佛言：“诸仁，当行是法以护天下。以能建立如是法行，乃能护世间。”

尔时，密迹金刚力士，以宝交露用贡覆佛，复白佛言：“菩萨云何无瞋恚法，至于无上正真之道？”

佛言：“族姓子，菩萨有十事，行无瞋恚法，至无上正真之道。何谓为十？一曰、常行慈心，不犯伤害；二曰、不厌众难，常修大哀；三曰、所作事业常勤精进而有殊特；四曰、常奉空行，逮致三昧；五曰、从因缘发入于智慧；六曰、以权方便普入一切；七曰、解达三世，净过去来今；八曰、以真谛见，无所挂碍；九曰、遵奉道业，入一切法；十曰、一切诸法皆悉归空。是为十。”

密迹金刚力士复白佛言：“菩萨有几法，闻佛不可思议法，不以恐惧？”

佛言：“族姓子，菩萨有八法，闻佛不可思议，心无恐惧。何谓为八？一曰、所造功德常能究竟；二曰、一心禅思畅达不乱；三曰、以为善友而见将顺；四曰、心常笃信乐微妙法；五曰、以解诸法悉如幻化；六曰、晓一切法不可思议；七曰、而了诸法不可成就，犹入虚空；八曰、畅一切法狂惑放逸虚伪之相。是为八。”

密迹金刚力士复白佛言：“何谓菩萨而得自在，于一切业开士之法？”

佛言：“菩萨有四事法而得自在。何谓为四？一曰、遵行如幻三昧，畅一切法，入五神通而特超越；二曰、以三脱门过于四禅；三曰、以智度无极修四梵行；四曰、行权方便，具六度无极。是为四。”

密迹金刚力士复白佛言：“菩萨有几法入于法门？”

佛言：“族姓子，菩萨有四事法，入于法门。何谓为四？一曰、入禅思门，具足晓了一切众生根本；二曰、入智慧门，分别一切章句义理，为众敷演；三曰、入总持门，一切所执常念不忘；四曰、入辩才门，因能可悦诸众生心。是为四。”

密迹金刚力士复白佛言：“菩萨为有几力致开士行？又斯道力，无能当者降伏众魔。”

佛言：“族姓子，菩萨有八力，莫能当者降伏众魔。何谓为八？一曰、道心之力性行清净；二曰、精进行力而不退转；三曰、博闻行力奉无极慧；四曰、忍辱行力护众生故；五曰、无所生力不怀瞋恚；六曰、不虚妄力具足解脱；七曰、修道行力备悉智慧；八曰、以大哀力开化众生。是为八。”

佛说是法时，密迹金刚力士及五百子，悉逮得无所从生法忍。以得法忍，前白佛言：“唯愿大圣，以是八法经典之要，使流天下。用愍我等，是密迹宫使自然广，以是德本光明普照；如来灭已，令遍流布而不没尽。”

于时，世尊睹密迹诸子等心中所念劝助启佛，佛告密迹金刚力士：“密迹堪任斯诸章句。我诣佛树下，汝于彼时与诸菩萨，魔将兵来，卿以威势，至拥护我故降魔兵，即时想念讽诵通利。今复当护将来末世，令法流布，遍阎浮利周于十方，令所施教使法久存，持制一切诸外异学。”

于时，密迹金刚力士，观佛世尊以见劝告，即从座起，长跪叉手，应时于是言辞章句，用宣咒曰：

“醯黎　休留休留　其强飙聚　各罗眼动摇归救　忍力力尽　寂怕作角鵄伊犁佉丘　佉犁　佉犁　护无择

“住胜生往还无曲，以慈受之，调和成施持已，诸天龙告鬼神、揵沓和、妖魅、若人非人，常吉安隐，动于山王，亦震天地，亦扰水王。用说此咒故，摄伏外道，法君所救，晃曜法炎，笃信是句。”

闻此咒已，诸天众各各举声而叹曰：

&nbsp;&nbsp;&nbsp;&nbsp;“正法住甚久，&nbsp;&nbsp;&nbsp;&nbsp;动三千佛土，

&nbsp;&nbsp;&nbsp;&nbsp;一切众会同，&nbsp;&nbsp;&nbsp;&nbsp;自投人王前。

&nbsp;&nbsp;&nbsp;&nbsp;归命使无罪，&nbsp;&nbsp;&nbsp;&nbsp;施此无恐难，

&nbsp;&nbsp;&nbsp;&nbsp;其持是言教，&nbsp;&nbsp;&nbsp;&nbsp;令正法永存。”

尔时，世尊从旷野鬼王土密迹金刚力士宫，受供七日，开化无数众生。七日之中，忽没旷野宫，踊在虚空，与诸菩萨及声闻众。一切诸天于上普共供养佛及圣众，诸玉女众咸共咨嗟演大光明，诸天人伎百种自鸣，空中雨华。佛土大动，显佛大变。佛没密迹力士宫殿，犹凤凰王，还住灵鹫山。佛在灵鹫山，与比丘众俱，及诸菩萨眷属周旋，各思道教。

尔时，王阿阇世出罗阅祇大城，与笃信慕乐长者梵志俱。一国人民闻佛还国，各集晡时亦出其城，往诣灵鹫山到佛所，稽首佛足，右绕七匝，却住一面。

王前白佛：“我曾立坐有所参议，时诸比丘到太子所，口自宣言：‘今日世尊往到旷野鬼王土界，诣密迹金刚力士舍食。’唯然！世尊，我得闻是，怪之难及至未曾有。诸佛世尊不可思议，乃能大哀垂愍众生。如来行慈普济众生，犹如虚空言无偏独，用一切故，往到旷野鬼王土界，就密迹金刚力士舍食。佛大弘志，至不可喻，无辞可尽。若有得蒙如来讲法，宣传道训，决疑之律，靡不得安。又复世尊，其密迹力士，为有几事在于平等，而逮正觉最为至重，植众德本，乃能有是妙大辩才？”

佛言：“大王，是事究竟而不可逮，其至德本无能过上。”

王白佛言：“实为至真，种其德本故获此果。若有信者，其功德云何？”

佛言：“大王，假使十方各如江河沙数，一一沙尚可知限；密迹金刚力士所见诸佛不可计数，尽其崖际供养奉事，缘是行故合积大辩。当作是观，皆有本末。”

佛告王曰：“乃往过去无央数劫不可限量，尔时有佛，号曰息意如来、至真、等正觉、明行成、为善逝、世间解、无上士、道法御、天人师，号佛世尊，世界曰选主，劫名不移。其息意佛纯化一切诸菩萨众，皆令精进，言作菩萨，法无懈怠，心无厌倦，弃身寿命不以为吝，唯志道法。

“时有菩萨，名曰勇力，即从座起，往诣息意佛所，稽首足下，前白佛言：‘如大圣宣，我承解议。若有菩萨心自念言：“我等疾逮无上正真之道，为最正觉。”念是菩萨，名曰懈怠。所以者何？若菩萨不用精进，厌患生死，不与此心成佛大道。若有菩萨，见生死难则见缚结，不至灭度唯化众生，乃成正觉。所以者何？唯然！世尊，菩萨之法普行勤修，在在生死常所在处，开导利益无量众生，悉令灭度，亦无所教。是故，世尊，菩萨作行，宜重生死，不敬灭度。菩萨造行重生死已，奉无限佛，导利开化无量众生，闻无数法，入众生念；所行志性敬泥洹行，重于众观，便自堕落没在小节。若有菩萨畏于生死而怀恐难，乐泥洹行，当作是观，如是菩萨则为堕落，以无行堕失如来行，于诸众生则有衅咎。何谓菩萨而不顺行？乐于声闻、缘觉地者，自观其行欲化众生，是故名曰无开士行。其行声闻，无菩萨行。所以者何？诸声闻行畏生死苦；菩萨游于无量生死，不以为拘。’时息意如来赞勇力菩萨曰：‘善哉！善哉！正士，仁快说此，教言淳淑！菩萨行道，舍身之安不舍他人，常省己身不求他漏。’又问：‘何谓菩萨所行？’佛言：‘族姓子，自正己行而为众生，宣成败事生死之难，受于无量生死之患，而无恐畏。不乐声闻、缘觉之地，习菩萨行。不近禅思在于三界，晓了禅定，分别恶趣，习乎方便尽了禅智，功德圣慧而不可尽。发无生慧为人班宣，一切本无，慧无所生，知其所受，了诸众生而无吾我，以慧开化一切众生。晓诸法寂，解护诸法，畅诸佛土了于一切，自然虚空佛国清净。其慧鲜明，以慧圣达一切法无，增益相好入于庄严，慧无所行因其奉遵，一切德本未曾忘舍。少恼鲜事，有为众生所可造作，常行拔难身心憺怕，积功累法无所秽厌，兴发法思晓了长寂，正定一心方便觉达深妙之禅。若以宣布若干品教，分别诸观护于德果，开化声闻、缘觉之律。爱乐如来所解脱业，降菩萨行，示现如来所行之本。是为，族姓子，如来所行之业。’王当知之。

“尔时，勇力菩萨于彼如来所，闻说是法所行清净，复白彼佛：‘甚难！世尊，至未曾有！于今如来至真之言，宣斯菩萨之所应行。又复世尊，如佛所说，我察解议善权方便，是诸菩萨一切诸法由己所行。犹如，世尊，察于虚空含受一切，十方万物为一切色，显现己体不可称计，现苞一切有形之类，虚空行业已无所碍。如是，世尊，善权方便，是诸菩萨在一切法而得自在，诸学之法及未学法、凡夫之法、最正觉法，皆悉由之。犹如，世尊，若火所遇，草木百谷靡不被烧；菩萨如是，于一切法自在所行，以智慧焰烧诸愚冥，三界无烟。犹如，世尊，大怒丈夫瞋恚炽盛，逆害他人无所顾难；菩萨如是，以权方便自在由己，智度无极，断除一切众生尘劳。犹如，世尊，清水宝珠著浊水中寻时清彻；菩萨如是，以权方便消一切尘三垢秽浊。犹如，世尊，有大威药名曰消除，若著毒中，消一切毒永无有余；菩萨如是，以权方便游于一切三界之难，执权智业，灭去众生尘劳爱欲。以是之故，世尊当作斯观，善权方便，是诸菩萨一切诸法自在己行。’如是，大王，勇力菩萨说是语时，不可计人皆发无上正真道意。

“王欲知之，尔时勇力菩萨，岂异人乎？莫造斯观！所以者何？则今密迹金刚力士身是也。此正士身，坚强精进，被弘誓德无极大铠，巍巍如是，供养诸佛不可称限，光光若斯，无以为喻。’”

尔时，阿阇世王心自念言：“是密迹金刚力士，所执金刚为重几所，以承大力谓应执持乎？”

时，密迹金刚力士知王阿阇世心之所念，以持金刚下著地上。适置地上，三千大千世界六返震动。密迹金刚力士谓王阿阇世：“王试举此！”

时，阿阇世王以大力士力，尽势举之，而不能摇离地如毛发。时，王怪之得未曾有，前白佛言：“我身，世尊，有大力士，被极异铠，牵捉大象，举鼻投身在所无碍。今日举此小金刚杵，不能动移大如毛发。”时王阿阇世益用怀疑：“何故世尊，乃如是乎？”

佛言：“大王，是金刚者，入在重德，不可用被铠力及象力而举移此也。”

尔时，密迹谓天帝释：“仁者名号执持金刚拘翼。今日仁者，且从地举此金刚杵。”时天帝释以无限神力，极阐神足欲举其金刚，了不能举。

尔时，天帝释前白佛言：“吾等之身及诸天俱，与阿须轮斗，以一手指，举维质阿须轮所在，投之如一圆丸，皆令犇驰不知所凑。又是金刚其形小小，而不能动乎？”

佛言：“拘翼，是金刚者，入在重德，不可以比阿须轮三百三十六万里身在所可投。于拘翼心所知云何？须弥山王为重不乎？”

白言：“甚重！世尊，不可计喻。”

佛言：“拘翼，假有勇士大神无极，取是金刚右手执持，以是金刚著须弥山边，藏之在中，才现形取，俱举二形。须弥山王尚复微轻，不如金刚重。若天帝释，密迹金刚力士以是金刚，击铁围山、大铁围山及金刚山，令碎如尘。虽尔正士，未尽现力，不可喻极。”
