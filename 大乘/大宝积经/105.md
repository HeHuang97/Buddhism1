## 大宝积经卷第一百五 

### 善住意天子会第三十六之四破二乘相品第七之二

尔时，善住意天子赞文殊师利言：“善哉！善哉！大士，仁今真是聪辩利智，快说如斯甚深空忍！”

文殊师利言：“天子，我非如是聪辩利智。夫利智者，则是一切婴儿凡夫。何以故？天子，一切凡夫是名利智。何等利智？所谓地狱利智、畜生利智、饿鬼利智、阎摩利智，乃至三界一切利智，如是取著相应得言利智。所以者何？不知生死烦恼先际故。天子，是故彼诸凡夫，著贪欲利，著瞋恚利，著愚痴利，乃至与彼诸见名色取著相应故言利智，非谓诸佛世尊及声闻、缘觉得忍菩萨有斯利智，是乃名为一切凡夫取相利智也。”

于是，善住意天子复问文殊师利言：“大士，仁今所说欲显智耶？”

文殊师利言：“不也。”

善住意言：“欲随行耶？”

文殊师利言：“不也。”

善住意言：“欲随句耶？”

文殊师利言：“如是，如是，天子，我由字句。”

善住意言：“大士，仁今何故如斯说耶？”

文殊师利言：“天子，若诸菩萨，于一字一句初不移动；然彼字句义门处所，近远浅深皆如实知，谓知空处、知无相处、知无愿处、知远离处、知无所有处、知无生处、知如如处，而于其间无受无作、无解无知，是故得言唯字句耳！”

尔时，世尊赞文殊师利言：“善哉！善哉！文殊师利，汝今已得陀罗尼故，乃能如是分别说也。”

文殊师利白佛言：“世尊，我实不得彼陀罗尼。何以故？世尊，若有得是陀罗尼者，斯则名为愚痴凡夫，非佛世尊及诸菩萨得陀罗尼。所以者何？世尊，彼诸凡夫痴众生等，有取著故得陀罗尼。取著何等？所谓取著我故得陀罗尼，取著人故得陀罗尼，取著寿命故得陀罗尼，取著丈夫故得陀罗尼，取著断灭故得陀罗尼，取著常恒故得陀罗尼，取著贪欲故得陀罗尼，取著瞋恚故得陀罗尼，取著愚痴故得陀罗尼，取著无明故得陀罗尼，取著有爱故得陀罗尼，取著身见故得陀罗尼，取著五阴故得陀罗尼，取著十二入故得陀罗尼，取著十八界故得陀罗尼，取著忆念故得陀罗尼，取著分别故得陀罗尼，取著六十二见故得陀罗尼，如是乃至取著一切诸行故得陀罗尼，是故凡夫得陀罗尼。所以者何？若法为彼愚痴取著，是则凡夫所得，非谓佛得，非声闻得，非辟支佛得，非菩萨得。以是义故，唯彼凡夫得陀罗尼。何以故？彼诸凡夫，以愚痴故言有取得，非佛世尊及菩萨等。”

尔时，善住意天子复白文殊师利言：“大士，仁若不得陀罗尼者，将无堕彼顽钝位乎？”

文殊师利言：“如是，天子，我真顽钝。何以故？夫顽钝者，谓无所知，我所行处不可知故。是故一切诸佛世尊及诸声闻、缘觉、菩萨，皆堕顽钝，非诸凡夫。所以者何？一切凡夫在于数中，诸余智人尽入顽钝。如须陀洹障碍行故，贪欲心行尚堕数中，何况愚痴诸凡夫等而非数也？天子，是故得言我为顽钝，我实不得彼陀罗尼。何以故？乃至一法我无所得故。”

说是法时，彼大众中有五百比丘，闻此法门不能信受，生大恐怖，起诽谤心，发恶心已弃舍而去，即自见身堕大地狱。

尔时，尊者舍利弗白文殊师利言：“大士，仁今且住，勿说如此甚深经典！所以者何？今此会中五百比丘闻此法门，不能信受，生大怖畏，起诽谤心，即自见身已处地狱。”

文殊师利语舍利弗言：“舍利弗，汝今不当妄起分别。何以故？乃至无有一法堕地狱者。所以者何？一切诸法无所生故。汝今云何忽发斯言，令我休止勿宣是法？舍利弗，若善男子、善女人，依止我见、依止人见、依众生见、依寿者见，依诸见已，虽复供养恒沙如来应供正遍觉及比丘僧，一切众具随须奉给，如是供养尽其形寿无有休废。若复有人闻我所说甚深法门，一切世间所不能信，谓空、无相、无愿、无作，宽大寂静，无生无灭，无我、无人、无众生、无寿命，无常、苦、无我，如是诸法，闻已诽谤堕于地狱。然舍利弗，即此善男子、善女人，得闻如是甚深法已，虽堕地狱，从地狱出速得涅槃。若善男子、善女人，虽复供养恒沙数如来应供正遍觉，以取著我，不闻如是甚深经法，终不解脱速证涅槃。”

尔时，世尊赞文殊师利言：“善哉！善哉！文殊师利，如是，如是，诚如汝言。若有得闻如是甚深微妙经典，与值佛出世，等无有异。何以故？若有欲证须陀洹果，要由此经；欲证斯陀含，欲证阿那含及阿罗汉，要闻此经。所以者何？以不著我乃能证法，证此法时无有所见，无所得故。”

尔时，世尊告尊者舍利弗言：“舍利弗汝当知，此五百比丘虽堕地狱，后从狱出速证涅槃。非彼愚痴凡夫之人，没于见得堕坠疑心，供养如来能得解脱。舍利弗，是诸比丘还复因此，乃至解脱速得涅槃，非是余人能速解脱。所以者何？以不闻此深法门故。舍利弗，若有善男子、善女人，得闻如是甚深法门，一经于耳，虽不信受堕于地狱，然速解脱。其有堕见入地狱者，未能解脱。”

### 破凡夫相品第八

尔时，善住意天子复白文殊师利言：“大士，仁今许我修梵行乎？”

文殊师利言：“如是，天子，汝今若能不念作求，不思进趣，如是吾将许汝梵行。”

善住意言：“大士，以何义故如斯说耶？”

文殊师利言：“天子，若有为作，可名梵行；若无为作，何名梵行？又复天子，若有见得，可名梵行；若无见得，何名梵行？”

善住意言：“大士，仁今宁当无梵行耶？”

文殊师利言：“如是，如是，天子，我无梵行。所以者何？夫梵行者则非梵行，非梵行故我名梵行。”

时，善住意天子赞文殊师利言：“善哉！善哉！大士，仁以具足乐说辩才，能作如是无障碍说。”

文殊师利言：“天子，若吾具足无碍辩者，即成障碍。何以故？凡是取著我及我所皆由分别，一切分别无非障碍故。”

尔时，文殊师利复语善住意天子言：“天子，汝今若能断除一切众生命根，然不执刀、不持杖、不把棓、不捉块而行事者，吾当同汝修于梵行。”

善住意言：“大士，复以何义如斯说耶？”

文殊师利言：“天子，言众生者，于意云何？”

善住意言：“大士，我言众生，众生者乃至一切但有名字，皆想取故。”

文殊师利言：“天子，是故我言，汝今当须杀害我想，杀害人想，杀众生想，杀寿命想，乃至灭除名字等想，如斯杀也。”

善住意言：“大士，当以何杀具而行杀乎？”

文殊师利言：“天子，吾常用彼利智慧刀而行杀害。当行杀时，彼利智刀应如是执，当如是害，然亦无有执持之想及以害想。天子，以是义故，汝当善知杀害我想及众生想，是名真杀一切众生，如是吾当许汝梵行。”

尔时，文殊师利复语善住意天子言：“天子，我复语汝，汝若修行十恶业道，复能成就黑浊垢法，放损一切十善业道，破坏离散清白法者，我当共汝修于梵行。”

善住意言：“大士，以何义故复如是说？”

文殊师利言：“天子，所有一切染浊、清白皆悉平等，彼平等者，我得如此同汝梵行。天子，于意云何？汝以何法为染浊平等？”

善住意言：“以不贪、不作、不退、不堕，是谓染浊平等。”

文殊师利言：“天子，复以何法为白净平等？”

善住意言：“以如、法性及与实际三解脱门，是谓白净平等。”

文殊师利言：“天子，吾即令汝真法界中具足修行周旋往返，其事可乎？”

善住意言：“不也，大士。”

文殊师利言：“天子，以是义故，我作斯说，染浊、清白一切等者，然后方可共修梵行。”

尔时，文殊师利复语善住意天子言：“天子，汝今若能取应死人，手执利刀斩其头者，吾当许汝如是梵行。”

善住意言：“大士，以何义故复作此说？”

文殊师利言：“天子，可杀者谁？何者是头？谁能行杀？天子，汝今当知，须杀贪欲，须杀瞋恚，须杀愚痴，如是乃至我慢嫉妒、欺诳谄曲、执著取相及受想等。天子，是为可杀。天子，若人一心专精自守，贪欲心发，即应觉知，方便散除还令寂静。云何散除？应作是念：‘此是空，此不净。’求此欲心生处、灭处，从何所来？去至何所？是中谁染？谁受染者？谁为染法？如是观时，不见能染，不见所染，不见染事；以不见故，则无有取；以不取故，则无有舍；以不舍故，则无有受；不舍不受，则名离欲寂灭涅槃，如是乃至一切受心亦如是说。天子当知，如是杀法，即杀即生，是故得言彼行杀时先斩其头，是为真杀。以是义故，我如此说。”

尔时，文殊师利复语善住意天子言：“天子，汝今若能违背诸佛，毁谤法、僧，吾将同汝如是梵行。”

善住意言：“大士，仁今何故复如是说？”

文殊师利言：“天子，如汝意者，以何为佛？”

善住意言：“大士，如如法界，我言是佛。”

文殊师利言：“天子，于意云何？如如法界可染著乎？”

善住意言：“不也，大士。”

文殊师利言：“天子，以是义故，我如是说，汝今若能毁谤诸佛，吾将同汝如是梵行。”

文殊师利言：“天子，如汝意者，以何为法？”

善住意言：“大士，离欲寂静，我名为法。”

文殊师利言：“天子，于意云何？彼寂静法可染著乎？”

善住意言：“不也，大士。”

文殊师利言：“如是，天子，以此义故，我如是说，汝今若能诽谤正法，吾将同汝如是梵行。”

文殊师利言：“天子，如汝意者，以何为僧？”

善住意言：“大士，无为法者是名圣僧。如世尊说，一切圣人以无为得名，故无为法名声闻僧。”

文殊师利言：“天子，于意云何？是无为法可执著乎？”

善住意言：“不也，大士。”

文殊师利言：“如是天子，以此义故，我如是说，汝今若能破坏圣僧，吾将同汝如是梵行。”

文殊师利言：“天子，若人见佛，彼则著佛；若人见法，彼则著法；若人见僧，彼为著僧。何以故？以佛、法、僧非可得故。天子，若人不见佛、不闻法、不识僧者，彼为不背佛、不谤法、不破僧。何以故？以其不得佛、法、僧故。天子，若人爱佛、爱法、爱僧，彼为染著佛、法及僧。天子当知，若人不著佛、法、僧者，是则名为离欲寂灭。天子，以此义故，我如是说，汝今若能于佛、法、僧不染著者，我则同汝如是梵行。”

尔时，善住意天子复白文殊师利言：“大士，希有！希有！今日乃能宣说如是甚深义处。我于大士以何报恩？”

文殊师利言：“天子，汝莫报恩。”

善住意言：“大士，我今云何得不报也？”

文殊师利言：“天子，汝莫报恩。所以者何？天子，汝能如是不报恩者，即为报也。”

善住意言：“大士，仁今宁可无报恩乎？”

文殊师利言：“天子，如是，如是，我不报恩，亦非不报。”

善住意言：“大士，仁以何义更作是说？”

文殊师利言：“天子，凡愚之人造种种法，起种种见，行种种行，以作如是种种见、行，是故念言我当报恩。天子，此非正行善男子也。其有正行善男子者，乃至无有少作或作不作，彼终不言‘我念报恩’。又复天子，不报恩者，如佛世尊宣说平等，谓一切法悉无所作，无有作处，皆入平等，无有转还，亦无超越，非自非他，无作不作，是故我为无报恩也。”

尔时，善住意天子复白文殊师利言：“大士，仁住何处作如是说？住忍说乎？住法说也？”

文殊师利言：“天子，我所住者，非忍、非法。”

善住意言：“大士，实住何处故如是说？”

文殊师利言：“天子，我无所住。如化人身，我如是住。”

善住意言：“大士，彼化人者，复依何住？”

文殊师利言：“天子，如如如住，化如是住。天子，若如是者，汝云何言住在何处，为忍为法，如斯问也？天子，是故我所言忍，但有其名，名无住处。法亦如是，无有住处，无有动转，亦无分别。天子当知，一切诸法悉无住处；而言住者，是谓如来为诸众生作如是说。所以者何？如佛所说：‘如来住彼如如法中，一切众生亦复如是，住于如如初不移动。如众生如即如来如，如来如即众生如，众生、如来无二无别。’”

尔时，善住意天子复白文殊师利言：“大士，所言沙门那，沙门那者，义何谓也？”

文殊师利言：“天子，若非沙门、非婆罗门，是则名为真沙门也。所以者何？以彼不著欲界，不著色界，不著无色界，是故我言真沙门也。天子，若眼不漏、耳不漏、鼻不漏、舌不漏、身不漏、意不漏者，我复说为真沙门也。天子，若不依止说、不依止证、不依止处者，我复说为真沙门也。天子，若无去处、无来处、无伤无疮者，我复说为真沙门也。天子，是以彼句非沙门、非婆罗门，我乃说为真沙门也。”

尔时，善住意天子赞文殊师利言：“善哉！善哉！大士，实未曾有。仁者志若金刚，其所宣说无有章句，亦无处所，心咸了达，无所遗余。”

文殊师利言：“天子，我心不刚。所以者何？吾自放意，心安柔忍，是故不刚。”

善住意言：“大士，是义云何？”

文殊师利言：“天子，吾以恣心入声闻地，处缘觉境，是谓放心。吾又恣心入诸尘劳生死之内，而亦不恶贪恚痴等烦恼过患，是谓放心。”

时，善住意天子复赞文殊师利言：“善哉！善哉！希有大士，仁由过去久供诸佛植众德本，故能宣说妙若斯也。”

文殊师利言：“天子，吾无供佛，不植善根。所以者何？吾初不见宿昔所更，又亦不知当来所作。虽有所作，亦无有作，于诸佛法未曾建立，云何能有植众德本？”

### 神通证说品第九

尔时，善住意天子复白文殊师利言：“大士，我昔曾闻如幻三昧，唯愿垂慈，显此正受。”

文殊师利言：“天子，汝欲见闻如幻三昧甚深境界乎？”

善住意言：“大士，我诚愿见。”

时，文殊师利如言即入如幻三昧，应时十方如恒沙等诸佛国土，一切境界自然现前。于是，善住意天子悉见东方恒沙佛土，其中所有种种众事：或见比丘称扬宣说如是经典，或见比丘尼像，或见优婆塞、优婆夷像，或见大梵天王、天帝释、四天大王，或见人间转轮圣王，或见一切天、龙、夜叉、乾闼婆、阿修罗、迦楼罗、紧那罗、摩睺罗伽，乃至或见一切鸟兽，种类若干，形貌好丑，皆为说法。如此东方，南西北方、四维、上、下一切十方，咸有如是恒河沙等诸佛国土所有事业，亦皆如是等无有异，尽是文殊师利威神力也。

时，善住意天子既见如是十方佛土一切境界，欢喜踊跃不能自持。于是，文殊师利从三昧起，善住意天子一心敬仰，白文殊师利言：“大士，向见十方诸佛国土无量境界，佛事亦殊，而各宣说如斯经典。”

尔时，文殊师利问善住意天子言：“天子，于意云何？汝向所见东方所有一切境界，可谓实乎？”

善住意言：“不也，大士。”

文殊师利言：“如此东方及余九方，如是十方所有境界，复为实乎？”

善住意言：“大士，一切皆虚，无有实也。所以者何？一切诸法本无有生，其犹幻化欺诳世间。一切诸法转变推移无常存者，皆是虚妄显现所为，穷其体实了不可得，不作不生，不起不灭。”

于是，文殊师利赞善住意言：“善哉！善哉！天子，诚如汝言。”

尔时，会中有五百菩萨，已得四禅，成就五通。然是菩萨依禅坐起，虽未得法忍，亦不诽谤。时诸菩萨宿命通故，自见往昔所行恶业，或杀父、杀母、杀阿罗汉，或毁佛寺、破塔坏僧。彼等明见如是余业，深生忧悔常不离心，于甚深法不能证入；我心分别彼罪未忘，是故不能获深法忍。

尔时，世尊为欲除彼五百菩萨分别心故，即以威神觉悟文殊师利。文殊师利承佛神力从座而起，整理衣服，偏袒右髆，手执利剑直趣世尊，欲行逆害。时，佛遽告文殊师利言：“汝住！汝住！不应造逆，勿得害我！我必被害，为善被害。何以故？文殊师利从本已来，无我、无人、无有丈夫。但是内心见有我、人，内心起时，彼已害我，即名为害。”

时，诸菩萨闻佛说已，咸作是念：“一切诸法悉如幻化，是中无我、无人、无众生、无寿命、无丈夫、无摩奴阇、无摩那婆、无父、无母、无阿罗汉、无佛、无法、无僧，无有是逆，无作逆者，岂有堕逆？所以者何？今此文殊师利，聪明圣达，智慧超伦，诸佛世尊称赞，此等已得无碍甚深法忍，已曾供养无量百千亿那由他诸佛世尊，于诸佛法巧分别知，能说如是真实之法，于诸如来等念恭敬；而忽提剑欲逼如来，世尊遽告：‘且住！且住！文殊师利汝无害我，若必害者，应当善害。’所以者何？是中若有一法和合集聚，决定成就，得名为佛、名法、名僧、名父、名母、名阿罗汉，定可取者，则不应尽。然而今此一切诸法，无体无实，非有非真，虚妄颠倒，空如幻化，是故于中无人得罪，无罪可得，谁为杀者而得受殃？”彼诸菩萨如是观察明了知已，即时获得无生法忍，欢喜踊跃，身升虚空高七多罗树，以偈叹曰：

&nbsp;&nbsp;&nbsp;&nbsp;“诸法如幻化，&nbsp;&nbsp;&nbsp;&nbsp;斯由分别起，

&nbsp;&nbsp;&nbsp;&nbsp;是中无所有，&nbsp;&nbsp;&nbsp;&nbsp;一切法皆空。

&nbsp;&nbsp;&nbsp;&nbsp;颠倒虚妄想，&nbsp;&nbsp;&nbsp;&nbsp;愚痴取我心，

&nbsp;&nbsp;&nbsp;&nbsp;计念我昔愆，&nbsp;&nbsp;&nbsp;&nbsp;所作业中甚。

&nbsp;&nbsp;&nbsp;&nbsp;过去为大逆，&nbsp;&nbsp;&nbsp;&nbsp;杀父母良田，

&nbsp;&nbsp;&nbsp;&nbsp;杀罗汉比丘，&nbsp;&nbsp;&nbsp;&nbsp;是为极重恶。

&nbsp;&nbsp;&nbsp;&nbsp;以彼恶业故，&nbsp;&nbsp;&nbsp;&nbsp;我当受大苦，

&nbsp;&nbsp;&nbsp;&nbsp;没疑网众生，&nbsp;&nbsp;&nbsp;&nbsp;闻法悔或除。

&nbsp;&nbsp;&nbsp;&nbsp;大名拔我毒，&nbsp;&nbsp;&nbsp;&nbsp;破散我疑心，

&nbsp;&nbsp;&nbsp;&nbsp;我已觉法界，&nbsp;&nbsp;&nbsp;&nbsp;众恶无所有。

&nbsp;&nbsp;&nbsp;&nbsp;诸佛巧方便，&nbsp;&nbsp;&nbsp;&nbsp;善知我等意，

&nbsp;&nbsp;&nbsp;&nbsp;方便度众生，&nbsp;&nbsp;&nbsp;&nbsp;为解诸疑缚。

&nbsp;&nbsp;&nbsp;&nbsp;何处有诸佛，&nbsp;&nbsp;&nbsp;&nbsp;法僧亦复然？

&nbsp;&nbsp;&nbsp;&nbsp;父母本自无，&nbsp;&nbsp;&nbsp;&nbsp;阿罗汉空寂。

&nbsp;&nbsp;&nbsp;&nbsp;是处无有杀，&nbsp;&nbsp;&nbsp;&nbsp;云何有业果？

&nbsp;&nbsp;&nbsp;&nbsp;如幻无所生，&nbsp;&nbsp;&nbsp;&nbsp;诸法性如是。

&nbsp;&nbsp;&nbsp;&nbsp;文殊大智人，&nbsp;&nbsp;&nbsp;&nbsp;深达法源底，

&nbsp;&nbsp;&nbsp;&nbsp;自手握利剑，&nbsp;&nbsp;&nbsp;&nbsp;驰逼如来身。

&nbsp;&nbsp;&nbsp;&nbsp;如剑佛亦尔，&nbsp;&nbsp;&nbsp;&nbsp;一相无有二，

&nbsp;&nbsp;&nbsp;&nbsp;  无相无所生，&nbsp;&nbsp;&nbsp;&nbsp;是中云何杀？”

说此执剑妙法门时，十方如恒沙等诸佛世界，六种振动。时，彼十方诸佛世界，一切诸佛现前说法。彼佛侍者，各于本国大众会中，从座而起，咸请其佛言：“世尊，今此神变是谁威德，而令世间大地振动？”

时，十方诸佛各各告其弟子曰：“诸善男子，今有世界，名曰娑婆，彼土有佛号释迦牟尼如来应供正遍觉，现在说法。然彼世界有一上首菩萨摩诃萨，名文殊师利，久已不退于阿耨多罗三藐三菩提，为欲破坏新学菩萨执著心故，躬秉利剑，驰走趣彼释迦如来，显发深法。以是因缘故，令大地如是振动。彼佛世尊因智剑故说甚深法，复令无量无边阿僧祇众生，法眼清净，心得解脱，证深法忍，安住菩提。”

尔时，世尊建立如是大神变时，以方便力，令彼众中一切诸来新学菩萨，善根微少，未离分别取相众生，皆悉不睹彼执剑事，亦不得闻其所说法。

尔时，尊者舍利弗白文殊师利言：“大士，仁今已造极猛恶业，欲害如是天人大师，是业若熟当于何受？”

时，文殊师利告舍利弗言：“如是，大德，如汝所说，我今唯能造作如是极重恶业，而实不知于何处受。然舍利弗，如吾见者，当若化人幻业熟时我如斯受。所以者何？彼幻化人无心分别，无有念想，一切诸法皆幻化故。又舍利弗，我今问汝，随汝意答。于意云何？如汝意者，实见剑耶？”

舍利弗言：“不也。”

文殊师利曰：“又定见彼恶业可得耶？”

舍利弗言：“不也。”

文殊师利曰：“又定见彼受果报耶？”

舍利弗言：“不也。”

文殊师利言：“如是，舍利弗，彼剑既无，复无业报，谁造斯业？谁受报者？而反问我受报处乎？”

舍利弗言：“大士，以何义故复如是说？”

文殊师利言：“如我所见，实无有法业报熟者。所以者何？一切诸法无业无报，无业报熟故。”

尔时，十方世界诸来菩萨摩诃萨等，同请佛言：“世尊，唯愿世尊，以威德力加是文殊师利，令至十方诸佛世界说如斯法，令彼众生咸得听闻，如我无异。”

于是，文殊师利菩萨摩诃萨语彼十方诸菩萨言：“诸善男子，汝今宜各一心观察自佛世界也。”

时，彼十方诸菩萨众，从文殊师利闻是语已，即各观本自佛世界，皆睹文殊师利处其佛前，为诸大众说如斯法；复各见彼皆有善住意天子问是法门；又各见彼十方佛国诸菩萨等悉皆大集；又皆见彼诸天子众，其数多少与此不殊；又各见彼佛界清净庄严微妙与此无异。彼诸菩萨摩诃萨众，如是见已生殊特心，得未曾有，同声赞言：“甚奇！甚特！今此文殊师利道德巍巍，处斯世界安住不动，而能普现十方佛前。”

尔时，文殊师利告彼十方菩萨众言：“诸善男子，汝今当听：譬如幻师既善学已，不离本座而能幻作种种色像；菩萨摩诃萨亦复如是，既能善学般若波罗蜜如幻法已，即于一切如幻法中，随其十方诸佛国土，欲现形像作诸佛事，如意即能。所以者何？一切诸法皆如幻化，以是义故所作随心。譬如日月宫轮住虚空处，初不曾下入诸器中，其光普照靡不周遍；菩萨如是安住不动，随心普现十方佛前，或现声闻、缘觉等身，或现梵王、帝释等像，或现四天、转轮王事，或现国主、大臣政化，如是乃至示现一切恶趣众生形类，随意即能，而亦初无兴作之想。”

### 称赞付法品第十

尔时，世尊告文殊师利言：“文殊师利，若有得闻此修多罗甚深法门，与值佛兴世，等无有异。文殊师利，若闻此经，与证须陀洹无异，与证斯陀含无异，与证阿那含无异，与证阿罗汉无异。何以故？以彼如如无异故。文殊师利，又若闻此经心生信解，与彼后身菩萨菩提树下坐于道场必成正觉，一等无异。何以故？如斯法门，即是三世诸佛世尊之要道故。”

于是，文殊师利白佛言：“世尊，如是，如是，如佛所说，如空无异，如无相无异，如无愿无异，如如如无异，如法界无异，如实际无异，如平等无异，如解脱无异，如离欲无异。”

尔时，文殊师利白佛言：“世尊，唯愿如来护持如是甚深法门！于后末世五百岁时，当使此经于阎浮提遍行流布，令诸善男子、善女人等咸得闻之。”文殊师利作是请时，即令三千大千世界，一切音乐不鼓自鸣，一切诸树自然郁茂，一切众华咸悉开敷；又此三千大千世界六返振动，放大光明遍照三千大千世界，夺日月光令不复现。

百千亿天欢喜踊跃，得未曾有，住于虚空雨天华香，种种诸华及诸华鬘，涂香、末香如雨而下，香气氛馥充满十方，作天乐音其声和雅。一切咸共叉手合掌，同声称赞：“希有！希有！奇特法门！今此文殊师利大士所说，令我等闻，我为福会，从生至今，再遇阎浮转大法轮。有诸众生具足善根，然后乃得闻此深法。若诸众生闻已信行，当知是人已曾供养一切诸佛，亦为已得甚深法忍。若有众生闻此经典，不惊不怖，不退不没，深心爱乐，当知是人不经二乘善根中来。”

尔时，文殊师利白佛言：“世尊，今此奇瑞，将无为是法门，于未来世阎浮提中，遍行流布住持不灭耶？”

佛言：“如是，如是，向所现瑞，唯为是经于阎浮提遍行流布住持不灭故。”

文殊师利言：“世尊，唯愿世尊更建诚实，令此经典后世流行，炽然不灭。”

佛言：“文殊师利，若三解脱门，能证涅槃是诚实者，于后末世五百岁时，此经法门弘阎浮提，炽然不灭为诚实语。文殊师利，若苦无常，若空无我，是实言者，于后末世五百岁时，此经法门弘阎浮提，炽然不灭为诚实语。”

文殊师利言：“世尊，如世尊说，无我、无人、无众生、无寿命、无丈夫、无摩奴阇、无摩那婆、无烦恼、无清净，是实言者，于后末世五百岁时，此经法门弘阎浮提，炽然不灭是诚实语。如世尊说，无生死、无涅槃，无贪欲、无瞋恚、无愚痴，无名、无色，无因、无果，无有、无知，无身、无身证，无心、无心果，无念、无念处，无发、无发处，无色、无受、无想、无行、无识，无眼、无色，无耳、无声，无鼻、无香，无舌、无味，无身、无触，无意、无法，无欲界、无色界、无无色界，无断、无常，如是等法是实言者，于后末世五百岁时，此经法门弘阎浮提，炽然不灭是诚实语。如世尊说，无须陀洹、无须陀洹果，无斯陀含、无斯陀含果，无阿那含、无阿那含果，无阿罗汉、无阿罗汉诸法，无辟支佛、无辟支佛诸法，无如来、无如来诸法，无证平等，无力无畏，无智果，无圣证，无空、无无相、无无愿，无离欲处，无得本性，无有平等，无有余处，无暗无明，无缚无解，无彼岸、无此岸、无中间，无念无觉，如此等法是实言者，于后末世五百岁时，此经法门弘阎浮提，遍行流布炽然不灭是诚实语。如世尊说，于此法门，无有众生信解脱得果，相应不相应，不合不散，如是等法为实言者，于后末世五百岁时，此经法门弘阎浮提，遍行流布炽然不灭是真实语。如世尊说，过去诸如来应供正遍觉，作如斯说，无有一法能令众生于生死中灭除烦恼解脱涅槃，亦无众生有法生灭，乃至无有过失，无出无动，如过去佛所说，如是未来、现在所说亦然；若此等法是实言者，于后末世五百岁时，此经法门弘阎浮提，遍行流布是真实语。又如世尊说此法时，无有菩萨得是三昧诸陀罗尼门，亦复无彼诸佛所说语言句义，乃至不说一文字句，无人听闻，无人得解，无人成佛，如此等法是实言者，于后末世五百岁时，此经法门弘阎浮提，遍行流布炽然不灭是真实语。如世尊说，无有戒身，无有三昧，无有智慧，无有解脱，无有解脱知见，如此等法是实言者，于后末世五百岁时，此经法门弘阎浮提，普宣流布炽然不灭是真实语。如世尊说，诸菩萨等不行布施，不持禁戒，不修忍辱，不发精进，不入禅定，不得般若，不求菩提，不转诸地，不得佛道，不得诸力，不得无畏，不得诸相，不获诸辩，不转法轮，不度众生令取正觉，如此等法是实言者，于后末世五百岁时，此经法门弘阎浮提，普宣流布炽然不灭为真实语。”文殊师利宣此诚实誓时，三千大千世界大地六种振动。

尔时，弥勒菩萨摩诃萨白佛言：“世尊，有何因缘，今此世界如是大动？”

佛告弥勒菩萨言：“弥勒，汝今不应问如是事。所以者何？来世众生，钝根少信，闻不能解，堕于疑慢，长夜不安。”

于是，弥勒菩萨复白佛言：“世尊，唯愿说之！世尊若说，能多利益一切世间天人大众故。”

佛告弥勒：“如是经典，往昔已有七十四亿百千那由他诸佛世尊，于此方所称扬赞说，皆因文殊师利及善住意天子等问答咨论也。”

弥勒菩萨复白佛言：“世尊，是文殊师利及善住意天子，闻此法门其久近耶？”

佛告弥勒：“乃往过七阿僧祇劫，有佛世尊，号普华最上师子游步胜功德聚如来应供正遍觉所。是善男子等，从彼佛所初闻此经也。”

说是经时，众中有若干恒河沙众生，皆发阿耨多罗三藐三菩提心；复倍前数众生，得住不退转忍；复倍前数众生，远尘离垢，得法眼净。

尔时，世尊说此经已，于是文殊师利与善住意天子，及彼十方诸菩萨众，及彼一切诸天子众，及尊者舍利弗、尊者摩诃迦葉，诸比丘众乃至所有天、人、阿修罗、诸龙鬼神一切众等，闻佛所说，皆大欢喜，信受奉行。