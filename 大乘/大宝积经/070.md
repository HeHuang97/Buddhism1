## 大宝积经卷第七十

### &nbsp;&nbsp;&nbsp;&nbsp;菩萨见实会第十六净居天子赞偈品第二十三之一

尔时，净居诸天子，知无量众生得住菩提，于佛法中无有疑虑已，称意踊悦，各以妙偈赞佛功德：

尔时，信施天子以偈赞曰：

&nbsp;&nbsp;&nbsp;&nbsp;“所爱妻子施，&nbsp;&nbsp;&nbsp;&nbsp;并舍所重身，

&nbsp;&nbsp;&nbsp;&nbsp;至王位财，&nbsp;&nbsp;&nbsp;&nbsp;我礼檀度者。”

尔时，乐持戒天子以偈赞曰：

&nbsp;&nbsp;&nbsp;&nbsp;“如来本持戒，&nbsp;&nbsp;&nbsp;&nbsp;一切无所著，

&nbsp;&nbsp;&nbsp;&nbsp;获果到彼岸，&nbsp;&nbsp;&nbsp;&nbsp;我礼戒度者。”

尔时，乐忍天子以偈赞曰：

&nbsp;&nbsp;&nbsp;&nbsp;“佛昔修忍辱，&nbsp;&nbsp;&nbsp;&nbsp;堪受解支节，

&nbsp;&nbsp;&nbsp;&nbsp;初无悔恼心，&nbsp;&nbsp;&nbsp;&nbsp;我礼忍度者。”

尔时，乐精进天子以偈赞曰：

&nbsp;&nbsp;&nbsp;&nbsp;“不退勇健首，&nbsp;&nbsp;&nbsp;&nbsp;精进有大力，

&nbsp;&nbsp;&nbsp;&nbsp;已得上菩提，&nbsp;&nbsp;&nbsp;&nbsp;我礼进度者。”

尔时，乐禅天子以偈赞曰：

&nbsp;&nbsp;&nbsp;&nbsp;“佛本修禅定，&nbsp;&nbsp;&nbsp;&nbsp;世间所不知，

&nbsp;&nbsp;&nbsp;&nbsp;三际得平等，&nbsp;&nbsp;&nbsp;&nbsp;我礼禅度者。”

尔时，威德天子以偈赞曰：

&nbsp;&nbsp;&nbsp;&nbsp;“大雄于般若，&nbsp;&nbsp;&nbsp;&nbsp;相续而修行，

&nbsp;&nbsp;&nbsp;&nbsp;获得无尽慧，&nbsp;&nbsp;&nbsp;&nbsp;我礼智度者。”

尔时，界慧天子以偈赞曰：

&nbsp;&nbsp;&nbsp;&nbsp;“布施及爱语，&nbsp;&nbsp;&nbsp;&nbsp;利益与同事，

&nbsp;&nbsp;&nbsp;&nbsp;以此度众生，&nbsp;&nbsp;&nbsp;&nbsp;我礼大导师。”

尔时，净慧天子以偈赞曰：

&nbsp;&nbsp;&nbsp;&nbsp;“于大慈悲喜，&nbsp;&nbsp;&nbsp;&nbsp;长夜常修习，

&nbsp;&nbsp;&nbsp;&nbsp;以是济群生，&nbsp;&nbsp;&nbsp;&nbsp;归命大船师。”

尔时，净心天子以偈赞曰：

&nbsp;&nbsp;&nbsp;&nbsp;“以度无诤行，&nbsp;&nbsp;&nbsp;&nbsp;调心大牟尼，

&nbsp;&nbsp;&nbsp;&nbsp;能调未调者，&nbsp;&nbsp;&nbsp;&nbsp;我礼调御师。”

尔时，无垢慧天子以偈赞曰：

&nbsp;&nbsp;&nbsp;&nbsp;“广心柔软心，&nbsp;&nbsp;&nbsp;&nbsp;心调及诸根，

&nbsp;&nbsp;&nbsp;&nbsp;知诸众生心，&nbsp;&nbsp;&nbsp;&nbsp;我礼悉知者。”

尔时，净意天子以偈赞曰：

&nbsp;&nbsp;&nbsp;&nbsp;“具足正念者，&nbsp;&nbsp;&nbsp;&nbsp;安住坚慧中，

&nbsp;&nbsp;&nbsp;&nbsp;明达悉了知，&nbsp;&nbsp;&nbsp;&nbsp;礼觉觉他者。”

尔时，庄严心天子以偈赞曰：

&nbsp;&nbsp;&nbsp;&nbsp;“佛久心清净，&nbsp;&nbsp;&nbsp;&nbsp;亦净佛国土，

&nbsp;&nbsp;&nbsp;&nbsp;及净群生慧，&nbsp;&nbsp;&nbsp;&nbsp;我礼净法王。”

尔时，无胜天子以偈赞曰：

&nbsp;&nbsp;&nbsp;&nbsp;“所愿无能坏，&nbsp;&nbsp;&nbsp;&nbsp;降伏魔怨力，

&nbsp;&nbsp;&nbsp;&nbsp;满足诸大愿，&nbsp;&nbsp;&nbsp;&nbsp;悦喻诸天众。”

尔时，速营事天子以偈赞曰：

&nbsp;&nbsp;&nbsp;&nbsp;“如来速知法，&nbsp;&nbsp;&nbsp;&nbsp;亦疾净众生，

&nbsp;&nbsp;&nbsp;&nbsp;已见难见法，&nbsp;&nbsp;&nbsp;&nbsp;我礼速事者。”

尔时，坚精进天子以偈赞曰：

&nbsp;&nbsp;&nbsp;&nbsp;“处处悉解脱，&nbsp;&nbsp;&nbsp;&nbsp;离痴无诸漏，

&nbsp;&nbsp;&nbsp;&nbsp;已度彼岸住，&nbsp;&nbsp;&nbsp;&nbsp;我礼坚固力。”

尔时，乐威仪天子以偈赞曰：

&nbsp;&nbsp;&nbsp;&nbsp;“离欲无诸过，&nbsp;&nbsp;&nbsp;&nbsp;除闇得漏尽，

&nbsp;&nbsp;&nbsp;&nbsp;为世胜福田，&nbsp;&nbsp;&nbsp;&nbsp;我礼应供者。”

尔时，善住天子以偈赞曰：

&nbsp;&nbsp;&nbsp;&nbsp;“世尊住正法，&nbsp;&nbsp;&nbsp;&nbsp;三界所供养，

&nbsp;&nbsp;&nbsp;&nbsp;一道安隐行，&nbsp;&nbsp;&nbsp;&nbsp;是故我敬礼。”

尔时，无动天子以偈赞曰：

&nbsp;&nbsp;&nbsp;&nbsp;“佛如坚固山，&nbsp;&nbsp;&nbsp;&nbsp;不为风所动，

&nbsp;&nbsp;&nbsp;&nbsp;毁誉常平等，&nbsp;&nbsp;&nbsp;&nbsp;是故今敬礼。”

尔时，得平等天子以偈赞曰：

&nbsp;&nbsp;&nbsp;&nbsp;“大雄色殊胜，&nbsp;&nbsp;&nbsp;&nbsp;具三十二相，

&nbsp;&nbsp;&nbsp;&nbsp;有大深智慧，&nbsp;&nbsp;&nbsp;&nbsp;我礼端正智。”

尔时，深慧天子以偈赞曰：

&nbsp;&nbsp;&nbsp;&nbsp;“非身大身者，&nbsp;&nbsp;&nbsp;&nbsp;安住真如法，

&nbsp;&nbsp;&nbsp;&nbsp;显说于实际，&nbsp;&nbsp;&nbsp;&nbsp;世间无与等。”

尔时，无等碍慧天子以偈赞曰：

&nbsp;&nbsp;&nbsp;&nbsp;“究竟同不二，&nbsp;&nbsp;&nbsp;&nbsp;勇健能伏魔，

&nbsp;&nbsp;&nbsp;&nbsp;不疑于深义，&nbsp;&nbsp;&nbsp;&nbsp;照法到彼岸。”

尔时，喜意天子以偈赞曰：

&nbsp;&nbsp;&nbsp;&nbsp;“喜意本勇健，&nbsp;&nbsp;&nbsp;&nbsp;所学皆通利，

&nbsp;&nbsp;&nbsp;&nbsp;弃舍此三界，&nbsp;&nbsp;&nbsp;&nbsp;如蛇脱故皮。”

尔时，定意天子以偈赞曰：

&nbsp;&nbsp;&nbsp;&nbsp;“譬如闇室灯，&nbsp;&nbsp;&nbsp;&nbsp;油尽故明灭，

&nbsp;&nbsp;&nbsp;&nbsp;智者如是灭，&nbsp;&nbsp;&nbsp;&nbsp;由闻佛法故。”

尔时，住舍摩他天子以偈赞曰：

&nbsp;&nbsp;&nbsp;&nbsp;“如来普观察，&nbsp;&nbsp;&nbsp;&nbsp;为欲所结缚，

&nbsp;&nbsp;&nbsp;&nbsp;佛能断彼罥，&nbsp;&nbsp;&nbsp;&nbsp;由执智剑故。”

尔时，多舍摩他天子以偈赞曰：

&nbsp;&nbsp;&nbsp;&nbsp;“定心及定行，&nbsp;&nbsp;&nbsp;&nbsp;定威仪境界，

&nbsp;&nbsp;&nbsp;&nbsp;佛能灭烦恼，&nbsp;&nbsp;&nbsp;&nbsp;我礼伏怨者。”

尔时，无畏舍摩他天子以偈赞曰：

&nbsp;&nbsp;&nbsp;&nbsp;“学佛舍摩他，&nbsp;&nbsp;&nbsp;&nbsp;菩萨得名称，

&nbsp;&nbsp;&nbsp;&nbsp;正定导引故，&nbsp;&nbsp;&nbsp;&nbsp;成就定心佛。”

尔时，定食天子以偈赞曰：

&nbsp;&nbsp;&nbsp;&nbsp;“寂灭一切法，&nbsp;&nbsp;&nbsp;&nbsp;大雄所演说，

&nbsp;&nbsp;&nbsp;&nbsp;解彼大智者，&nbsp;&nbsp;&nbsp;&nbsp;疾成于如来。”

尔时，常观天子以偈赞曰：

&nbsp;&nbsp;&nbsp;&nbsp;“常观诸众生，&nbsp;&nbsp;&nbsp;&nbsp;悉随如来学，

&nbsp;&nbsp;&nbsp;&nbsp;获得胜菩提，&nbsp;&nbsp;&nbsp;&nbsp;满足大智慧。”

尔时，持德天子以偈赞曰：

&nbsp;&nbsp;&nbsp;&nbsp;“如来智彼岸，&nbsp;&nbsp;&nbsp;&nbsp;菩萨修学故，

&nbsp;&nbsp;&nbsp;&nbsp;成世大威德，&nbsp;&nbsp;&nbsp;&nbsp;能见无量法。”

尔时，造光天子以偈赞曰：

&nbsp;&nbsp;&nbsp;&nbsp;“彼得不思光，&nbsp;&nbsp;&nbsp;&nbsp;当获无垢乐，

&nbsp;&nbsp;&nbsp;&nbsp;照世如来所，&nbsp;&nbsp;&nbsp;&nbsp;得闻智境界。”

尔时，无垢光天子以偈赞曰：

&nbsp;&nbsp;&nbsp;&nbsp;“诸法无分别，&nbsp;&nbsp;&nbsp;&nbsp;以善方便故，

&nbsp;&nbsp;&nbsp;&nbsp;修习如是智，&nbsp;&nbsp;&nbsp;&nbsp;故成妙丈夫。”

尔时，无所住天子以偈赞曰：

&nbsp;&nbsp;&nbsp;&nbsp;“无住无触娆，&nbsp;&nbsp;&nbsp;&nbsp;诸法无所觉，

&nbsp;&nbsp;&nbsp;&nbsp;不觉于自他，&nbsp;&nbsp;&nbsp;&nbsp;佛依真实见。”

尔时，宅慧天子以偈赞曰：

&nbsp;&nbsp;&nbsp;&nbsp;“诸法无窟宅，&nbsp;&nbsp;&nbsp;&nbsp;导师如是见，

&nbsp;&nbsp;&nbsp;&nbsp;为众生说故，&nbsp;&nbsp;&nbsp;&nbsp;随顺取法相。”

尔时，无依慧天子以偈赞曰：

&nbsp;&nbsp;&nbsp;&nbsp;“诸法无所依，&nbsp;&nbsp;&nbsp;&nbsp;远离于彼此，

&nbsp;&nbsp;&nbsp;&nbsp;如来显真实，&nbsp;&nbsp;&nbsp;&nbsp;如掌庵罗果。”

尔时，虚空行天子以偈赞曰：

&nbsp;&nbsp;&nbsp;&nbsp;“知法如虚空，&nbsp;&nbsp;&nbsp;&nbsp;不生亦不灭，

&nbsp;&nbsp;&nbsp;&nbsp;佛见法如是，&nbsp;&nbsp;&nbsp;&nbsp;故能离世间。”

尔时，无积聚天子以偈赞曰：

&nbsp;&nbsp;&nbsp;&nbsp;“无求亦无慢，&nbsp;&nbsp;&nbsp;&nbsp;无觉无不觉，

&nbsp;&nbsp;&nbsp;&nbsp;依真无自性，&nbsp;&nbsp;&nbsp;&nbsp;是佛见世间。”

尔时，修慧天子以偈赞曰：

&nbsp;&nbsp;&nbsp;&nbsp;“犹如巧幻师，&nbsp;&nbsp;&nbsp;&nbsp;幻作种种事，

&nbsp;&nbsp;&nbsp;&nbsp;非实而见实，&nbsp;&nbsp;&nbsp;&nbsp;故佛无与等。”

尔时，喜悟天子以偈赞曰：

&nbsp;&nbsp;&nbsp;&nbsp;“譬如镜中像，&nbsp;&nbsp;&nbsp;&nbsp;虽见非真实，

&nbsp;&nbsp;&nbsp;&nbsp;佛如是见法，&nbsp;&nbsp;&nbsp;&nbsp;不迷于世间。”

尔时，除疑天子以偈赞曰：

&nbsp;&nbsp;&nbsp;&nbsp;“佛如呼声响，&nbsp;&nbsp;&nbsp;&nbsp;诸法亦复然，

&nbsp;&nbsp;&nbsp;&nbsp;说闻俱非实，&nbsp;&nbsp;&nbsp;&nbsp;是佛见世间。”

尔时，无碍辩天子以偈赞曰：

&nbsp;&nbsp;&nbsp;&nbsp;“安住正法者，&nbsp;&nbsp;&nbsp;&nbsp;辩才深妙说，

&nbsp;&nbsp;&nbsp;&nbsp;世尊久证法，&nbsp;&nbsp;&nbsp;&nbsp;故能具足辩。”

尔时，无障智天子以偈赞曰：

&nbsp;&nbsp;&nbsp;&nbsp;“依真无自性，&nbsp;&nbsp;&nbsp;&nbsp;一切法如是，

&nbsp;&nbsp;&nbsp;&nbsp;如来如实知，&nbsp;&nbsp;&nbsp;&nbsp;故能除闇冥。”

尔时，无忧天子以偈赞曰：

&nbsp;&nbsp;&nbsp;&nbsp;“无忧亦无恼，&nbsp;&nbsp;&nbsp;&nbsp;无静无娆浊，

&nbsp;&nbsp;&nbsp;&nbsp;诸法无垢染，&nbsp;&nbsp;&nbsp;&nbsp;佛见真实性。”

尔时，行具足天子以偈赞曰：

&nbsp;&nbsp;&nbsp;&nbsp;“无来亦无去，&nbsp;&nbsp;&nbsp;&nbsp;诸法无所有，

&nbsp;&nbsp;&nbsp;&nbsp;如来真实见，&nbsp;&nbsp;&nbsp;&nbsp;如是为世说。”

尔时，胜慧天子以偈赞曰：

&nbsp;&nbsp;&nbsp;&nbsp;“无染亦无净，&nbsp;&nbsp;&nbsp;&nbsp;非愚亦非智，

&nbsp;&nbsp;&nbsp;&nbsp;诸法无能所，&nbsp;&nbsp;&nbsp;&nbsp;佛依如实见。”

尔时，得无碍天子以偈赞曰：

&nbsp;&nbsp;&nbsp;&nbsp;“非明亦非闇，&nbsp;&nbsp;&nbsp;&nbsp;非色非非色，

&nbsp;&nbsp;&nbsp;&nbsp;非缚非解脱，&nbsp;&nbsp;&nbsp;&nbsp;佛慧如实见。”

尔时，勇目天子以偈赞曰：

&nbsp;&nbsp;&nbsp;&nbsp;“非局亦非遍，&nbsp;&nbsp;&nbsp;&nbsp;非有亦非无，

&nbsp;&nbsp;&nbsp;&nbsp;如梦受五欲，&nbsp;&nbsp;&nbsp;&nbsp;佛见法如实。”

尔时，不瞬天子以偈赞曰：

&nbsp;&nbsp;&nbsp;&nbsp;“不生亦不灭，&nbsp;&nbsp;&nbsp;&nbsp;亦不住中间，

&nbsp;&nbsp;&nbsp;&nbsp;迷彼无智者，&nbsp;&nbsp;&nbsp;&nbsp;唯佛见真实。”

尔时，住空天子以偈赞曰：

&nbsp;&nbsp;&nbsp;&nbsp;“非人非众生，&nbsp;&nbsp;&nbsp;&nbsp;非用非世财，

&nbsp;&nbsp;&nbsp;&nbsp;随说故有用，&nbsp;&nbsp;&nbsp;&nbsp;佛能真实见。”

尔时，住无相天子以偈赞曰：

&nbsp;&nbsp;&nbsp;&nbsp;“所用一切法，&nbsp;&nbsp;&nbsp;&nbsp;彼皆悉无相，

&nbsp;&nbsp;&nbsp;&nbsp;诸法性相离，&nbsp;&nbsp;&nbsp;&nbsp;导师如是见。”

尔时，无愿天子以偈赞曰：

&nbsp;&nbsp;&nbsp;&nbsp;“因法空无相，&nbsp;&nbsp;&nbsp;&nbsp;以是不起愿，

&nbsp;&nbsp;&nbsp;&nbsp;假设有愿求，&nbsp;&nbsp;&nbsp;&nbsp;唯佛如实知。”

尔时，三昧流注天子以偈赞曰：

&nbsp;&nbsp;&nbsp;&nbsp;“已得解脱门，&nbsp;&nbsp;&nbsp;&nbsp;无有解脱者，

&nbsp;&nbsp;&nbsp;&nbsp;烦恼本亦无，&nbsp;&nbsp;&nbsp;&nbsp;佛见真实性。”

尔时，无毁天子以偈赞曰：

&nbsp;&nbsp;&nbsp;&nbsp;“舍弃一切恶，&nbsp;&nbsp;&nbsp;&nbsp;集诸功德聚，

&nbsp;&nbsp;&nbsp;&nbsp;故佛无毁訾，&nbsp;&nbsp;&nbsp;&nbsp;亦无毁訾事。”

尔时，电云天子以偈赞曰：

&nbsp;&nbsp;&nbsp;&nbsp;“犹如雷电云，&nbsp;&nbsp;&nbsp;&nbsp;降雨充大地，

&nbsp;&nbsp;&nbsp;&nbsp;佛注正法雨，&nbsp;&nbsp;&nbsp;&nbsp;充足诸群生。”

尔时，不唐愿天子以偈赞曰：

&nbsp;&nbsp;&nbsp;&nbsp;“世尊辞无上，&nbsp;&nbsp;&nbsp;&nbsp;能转正法轮，

&nbsp;&nbsp;&nbsp;&nbsp;明达深法理，&nbsp;&nbsp;&nbsp;&nbsp;具足一切智。”

尔时，具智慧天子以偈赞曰：

&nbsp;&nbsp;&nbsp;&nbsp;“无生亦无灭，&nbsp;&nbsp;&nbsp;&nbsp;诸法自性尔，

&nbsp;&nbsp;&nbsp;&nbsp;如来善知故，&nbsp;&nbsp;&nbsp;&nbsp;亦复转教他。”

尔时，师子吼天子以偈赞曰：

&nbsp;&nbsp;&nbsp;&nbsp;“如来师子吼，&nbsp;&nbsp;&nbsp;&nbsp;演说空法时，

&nbsp;&nbsp;&nbsp;&nbsp;外道皆怖畏，&nbsp;&nbsp;&nbsp;&nbsp;如兽畏师子。”

尔时，业无放逸天子以偈赞曰：

&nbsp;&nbsp;&nbsp;&nbsp;“现前无放逸，&nbsp;&nbsp;&nbsp;&nbsp;佛修成菩提，

&nbsp;&nbsp;&nbsp;&nbsp;导师于正法，&nbsp;&nbsp;&nbsp;&nbsp;无逸到彼岸。”

尔时，住无放逸天子以偈赞曰：

&nbsp;&nbsp;&nbsp;&nbsp;“安住不放逸，&nbsp;&nbsp;&nbsp;&nbsp;增益佛正法，

&nbsp;&nbsp;&nbsp;&nbsp;十力及余行，&nbsp;&nbsp;&nbsp;&nbsp;佛法不思议。”

尔时，无放逸生天子以偈赞曰：

&nbsp;&nbsp;&nbsp;&nbsp;“会于无放逸，&nbsp;&nbsp;&nbsp;&nbsp;助道得生长，

&nbsp;&nbsp;&nbsp;&nbsp;以此济群生，&nbsp;&nbsp;&nbsp;&nbsp;佛亦自解脱。”

尔时，成无放逸天子以偈赞曰：

&nbsp;&nbsp;&nbsp;&nbsp;“无逸得成就，&nbsp;&nbsp;&nbsp;&nbsp;诸有依解脱，

&nbsp;&nbsp;&nbsp;&nbsp;声闻及菩萨，&nbsp;&nbsp;&nbsp;&nbsp;皆从如是学。”

尔时，不逸行天子以偈赞曰：

&nbsp;&nbsp;&nbsp;&nbsp;“所有诸佛子，&nbsp;&nbsp;&nbsp;&nbsp;常不放逸行，

&nbsp;&nbsp;&nbsp;&nbsp;能取一切智，&nbsp;&nbsp;&nbsp;&nbsp;善观世间故。”

尔时，无逸护天子以偈赞曰：

&nbsp;&nbsp;&nbsp;&nbsp;“佛修菩提时，&nbsp;&nbsp;&nbsp;&nbsp;守护不放逸，

&nbsp;&nbsp;&nbsp;&nbsp;逮得胜菩提，&nbsp;&nbsp;&nbsp;&nbsp;大悲庄严故。”

尔时，住不放逸天子以偈赞曰：

&nbsp;&nbsp;&nbsp;&nbsp;“若住不放逸，&nbsp;&nbsp;&nbsp;&nbsp;拣择一相法，

&nbsp;&nbsp;&nbsp;&nbsp;佛子大勇健，&nbsp;&nbsp;&nbsp;&nbsp;当得父遗财。”

尔时，乐不放逸天子以偈赞曰：

&nbsp;&nbsp;&nbsp;&nbsp;“勇健乐不逸，&nbsp;&nbsp;&nbsp;&nbsp;能破烦恼山，

&nbsp;&nbsp;&nbsp;&nbsp;是等以佛智，&nbsp;&nbsp;&nbsp;&nbsp;疾灭高慢聚。”

尔时，坚持不放逸天子以偈赞曰：

&nbsp;&nbsp;&nbsp;&nbsp;“守护无放逸，&nbsp;&nbsp;&nbsp;&nbsp;昔求一切智，

&nbsp;&nbsp;&nbsp;&nbsp;阿僧祇亿劫，&nbsp;&nbsp;&nbsp;&nbsp;佛心无疲倦。”

尔时，舍摩他现前天子以偈赞曰：

&nbsp;&nbsp;&nbsp;&nbsp;“法寂自性尔，&nbsp;&nbsp;&nbsp;&nbsp;是诸佛境界，

&nbsp;&nbsp;&nbsp;&nbsp;智者依彼住，&nbsp;&nbsp;&nbsp;&nbsp;能趣胜菩提。”

尔时，依舍摩他天子以偈赞曰：

&nbsp;&nbsp;&nbsp;&nbsp;“诸佛依舍摩，&nbsp;&nbsp;&nbsp;&nbsp;依而不取著，

&nbsp;&nbsp;&nbsp;&nbsp;众生烦恼灭，&nbsp;&nbsp;&nbsp;&nbsp;如雨淹诸尘。”

尔时，住舍摩他天子以偈赞曰：

&nbsp;&nbsp;&nbsp;&nbsp;“诸佛住舍摩，&nbsp;&nbsp;&nbsp;&nbsp;不动如大山，

&nbsp;&nbsp;&nbsp;&nbsp;天魔不能坏，&nbsp;&nbsp;&nbsp;&nbsp;心寂故归命。”

尔时，舍摩他调伏天子以偈赞曰：

&nbsp;&nbsp;&nbsp;&nbsp;“舍摩所调伏，&nbsp;&nbsp;&nbsp;&nbsp;佛子无讥毁，

&nbsp;&nbsp;&nbsp;&nbsp;亿魔不能动，&nbsp;&nbsp;&nbsp;&nbsp;离欲如罗汉。”

尔时，修舍摩他天子以偈赞曰：

&nbsp;&nbsp;&nbsp;&nbsp;“大雄昔修习，&nbsp;&nbsp;&nbsp;&nbsp;舍摩他定时，

&nbsp;&nbsp;&nbsp;&nbsp;无有知佛心，&nbsp;&nbsp;&nbsp;&nbsp;依何得禅定。”

尔时，舍摩他上首天子以偈赞曰：

&nbsp;&nbsp;&nbsp;&nbsp;“佛转正法轮，&nbsp;&nbsp;&nbsp;&nbsp;奋得舍摩他，

&nbsp;&nbsp;&nbsp;&nbsp;余法悉依彼，&nbsp;&nbsp;&nbsp;&nbsp;以是获菩提。”

尔时，留舍摩他天子以偈赞曰：

&nbsp;&nbsp;&nbsp;&nbsp;“佛说舍摩他，&nbsp;&nbsp;&nbsp;&nbsp;是为心笼网，

&nbsp;&nbsp;&nbsp;&nbsp;众生堕迷狱，&nbsp;&nbsp;&nbsp;&nbsp;佛教降伏心。”

尔时，舍摩他境界天子以偈赞曰：

&nbsp;&nbsp;&nbsp;&nbsp;“诸佛妙境界，&nbsp;&nbsp;&nbsp;&nbsp;是为舍摩他，

&nbsp;&nbsp;&nbsp;&nbsp;修此得无碍，&nbsp;&nbsp;&nbsp;&nbsp;成就大导师。”

尔时，满足舍摩他天子以偈赞曰：

&nbsp;&nbsp;&nbsp;&nbsp;“以禅充满心，&nbsp;&nbsp;&nbsp;&nbsp;复更修集慧，

&nbsp;&nbsp;&nbsp;&nbsp;故佛得菩提，&nbsp;&nbsp;&nbsp;&nbsp;复能安众生。”

尔时，重舍摩他天子以偈赞曰：

&nbsp;&nbsp;&nbsp;&nbsp;“不见有余道，&nbsp;&nbsp;&nbsp;&nbsp;唯在佛法中，

&nbsp;&nbsp;&nbsp;&nbsp;获得大智慧，&nbsp;&nbsp;&nbsp;&nbsp;成就无上士。”

尔时，欣毗婆舍那天子以偈赞曰：

&nbsp;&nbsp;&nbsp;&nbsp;“佛依毗舍那，&nbsp;&nbsp;&nbsp;&nbsp;能视一切法，

&nbsp;&nbsp;&nbsp;&nbsp;菩萨随顺学，&nbsp;&nbsp;&nbsp;&nbsp;成就自然智。”

尔时，生毗婆舍那天子以偈赞曰：

&nbsp;&nbsp;&nbsp;&nbsp;“到智彼岸故，&nbsp;&nbsp;&nbsp;&nbsp;成就大医王，

&nbsp;&nbsp;&nbsp;&nbsp;显示四真谛，&nbsp;&nbsp;&nbsp;&nbsp;皆由毗舍那。”

尔时，住毗婆舍那天子以偈赞曰：

&nbsp;&nbsp;&nbsp;&nbsp;“住毗婆舍那，&nbsp;&nbsp;&nbsp;&nbsp;如实知诸法，

&nbsp;&nbsp;&nbsp;&nbsp;勇健证菩提，&nbsp;&nbsp;&nbsp;&nbsp;能成大导师。”

尔时，修尽毗婆舍那天子以偈赞曰：

&nbsp;&nbsp;&nbsp;&nbsp;“大士以智慧，&nbsp;&nbsp;&nbsp;&nbsp;修习胜菩提，

&nbsp;&nbsp;&nbsp;&nbsp;不生识境界，&nbsp;&nbsp;&nbsp;&nbsp;成就大导师。”

尔时，乐毗婆舍那天子以偈赞曰：

&nbsp;&nbsp;&nbsp;&nbsp;“智者依真实，&nbsp;&nbsp;&nbsp;&nbsp;观察如此法，

&nbsp;&nbsp;&nbsp;&nbsp;能获无等果，&nbsp;&nbsp;&nbsp;&nbsp;成佛号导师。”

尔时，勤习毗婆舍那天子以偈赞曰：

&nbsp;&nbsp;&nbsp;&nbsp;“勤修智慧故，&nbsp;&nbsp;&nbsp;&nbsp;能立诸苦行，

&nbsp;&nbsp;&nbsp;&nbsp;彼成难降伏，&nbsp;&nbsp;&nbsp;&nbsp;不为邪道坏。”

尔时，毗婆舍那天子以偈赞曰：

&nbsp;&nbsp;&nbsp;&nbsp;“所有诸佛子，&nbsp;&nbsp;&nbsp;&nbsp;观察法相故，

&nbsp;&nbsp;&nbsp;&nbsp;彼知法相已，&nbsp;&nbsp;&nbsp;&nbsp;成就调御师。”

尔时，修毗婆舍那天子以偈赞曰：

&nbsp;&nbsp;&nbsp;&nbsp;“如来于长夜，&nbsp;&nbsp;&nbsp;&nbsp;修习胜智慧，

&nbsp;&nbsp;&nbsp;&nbsp;能成一切智，&nbsp;&nbsp;&nbsp;&nbsp;度脱无量众。”

尔时，殊胜行天子以偈赞曰：

&nbsp;&nbsp;&nbsp;&nbsp;“佛修一切智，&nbsp;&nbsp;&nbsp;&nbsp;成就大导师，

&nbsp;&nbsp;&nbsp;&nbsp;以法济世间，&nbsp;&nbsp;&nbsp;&nbsp;越渡駃流水。”

尔时，住毗婆舍那天子以偈赞曰：

&nbsp;&nbsp;&nbsp;&nbsp;“住毗婆舍那，&nbsp;&nbsp;&nbsp;&nbsp;观察一切法，

&nbsp;&nbsp;&nbsp;&nbsp;出生诸佛法，&nbsp;&nbsp;&nbsp;&nbsp;地生尼拘树。”

尔时，持毗婆舍那天子以偈赞曰：

&nbsp;&nbsp;&nbsp;&nbsp;“世尊诸佛子，&nbsp;&nbsp;&nbsp;&nbsp;摄受胜智慧，

&nbsp;&nbsp;&nbsp;&nbsp;得上菩提已，&nbsp;&nbsp;&nbsp;&nbsp;能度诸众生。”

尔时，游戏毗婆舍那天子以偈赞曰：

&nbsp;&nbsp;&nbsp;&nbsp;“游戏于诸法，&nbsp;&nbsp;&nbsp;&nbsp;得佛无所畏，

&nbsp;&nbsp;&nbsp;&nbsp;无怯亦无怖，&nbsp;&nbsp;&nbsp;&nbsp;胜智大牟尼。”

尔时，随顺毗婆舍那天子以偈赞曰：

&nbsp;&nbsp;&nbsp;&nbsp;“大雄于诸法，&nbsp;&nbsp;&nbsp;&nbsp;皆会毗舍那，

&nbsp;&nbsp;&nbsp;&nbsp;观察无自性，&nbsp;&nbsp;&nbsp;&nbsp;是即佛菩提。”

尔时，毗婆舍那坚固天子以偈赞曰：

&nbsp;&nbsp;&nbsp;&nbsp;“诸佛智坚固，&nbsp;&nbsp;&nbsp;&nbsp;于法无所畏，

&nbsp;&nbsp;&nbsp;&nbsp;观见群生苦，&nbsp;&nbsp;&nbsp;&nbsp;能起大悲心。”

尔时，毗婆舍那天子以偈赞曰：

&nbsp;&nbsp;&nbsp;&nbsp;“以智趣菩提，&nbsp;&nbsp;&nbsp;&nbsp;有智能善学，

&nbsp;&nbsp;&nbsp;&nbsp;彼得胜菩提，&nbsp;&nbsp;&nbsp;&nbsp;度脱诸众生。”

尔时，修空天子以偈赞曰：

&nbsp;&nbsp;&nbsp;&nbsp;“修习于空法，&nbsp;&nbsp;&nbsp;&nbsp;智者悟菩提，

&nbsp;&nbsp;&nbsp;&nbsp;能坏诸牢狱，&nbsp;&nbsp;&nbsp;&nbsp;亦度结缚者。”

尔时，解空天子以偈赞曰：

&nbsp;&nbsp;&nbsp;&nbsp;“世尊解空故，&nbsp;&nbsp;&nbsp;&nbsp;不见于身命，

&nbsp;&nbsp;&nbsp;&nbsp;无缘无自性，&nbsp;&nbsp;&nbsp;&nbsp;依是为世说。”

尔时，空境界天子以偈赞曰：

&nbsp;&nbsp;&nbsp;&nbsp;“一切佛境界，&nbsp;&nbsp;&nbsp;&nbsp;诸法性自空，

&nbsp;&nbsp;&nbsp;&nbsp;大雄于中学，&nbsp;&nbsp;&nbsp;&nbsp;愍济众生故。”

尔时，信空天子以偈赞曰：

&nbsp;&nbsp;&nbsp;&nbsp;“如来离臭秽，&nbsp;&nbsp;&nbsp;&nbsp;怖畏亦久度，

&nbsp;&nbsp;&nbsp;&nbsp;不著于诸法，&nbsp;&nbsp;&nbsp;&nbsp;如风无所依。”

尔时，乐空天子以偈赞曰：

&nbsp;&nbsp;&nbsp;&nbsp;“修习空法者，&nbsp;&nbsp;&nbsp;&nbsp;能乐佛境界，

&nbsp;&nbsp;&nbsp;&nbsp;彼即供养佛，&nbsp;&nbsp;&nbsp;&nbsp;亦成无上供。”

尔时，空建立天子以偈赞曰：

&nbsp;&nbsp;&nbsp;&nbsp;“修习空法故，&nbsp;&nbsp;&nbsp;&nbsp;导师得建立，

&nbsp;&nbsp;&nbsp;&nbsp;通达空法已，&nbsp;&nbsp;&nbsp;&nbsp;成就世间亲。”

尔时，向空天子以偈赞曰：

&nbsp;&nbsp;&nbsp;&nbsp;“佛知无一法，&nbsp;&nbsp;&nbsp;&nbsp;不是涅槃者，

&nbsp;&nbsp;&nbsp;&nbsp;诸法趣涅槃，&nbsp;&nbsp;&nbsp;&nbsp;此是佛菩提。”

尔时，空成就天子以偈赞曰：

&nbsp;&nbsp;&nbsp;&nbsp;“已得空寂定，&nbsp;&nbsp;&nbsp;&nbsp;佛子得成就，

&nbsp;&nbsp;&nbsp;&nbsp;彼等供养佛，&nbsp;&nbsp;&nbsp;&nbsp;是修空法者。”

尔时，趣空天子以偈赞曰：

&nbsp;&nbsp;&nbsp;&nbsp;“所有归空者，&nbsp;&nbsp;&nbsp;&nbsp;有智非愚痴，

&nbsp;&nbsp;&nbsp;&nbsp;无著断烦恼，&nbsp;&nbsp;&nbsp;&nbsp;离垢得菩提。”

尔时，满足空天子以偈赞曰：

&nbsp;&nbsp;&nbsp;&nbsp;“佛法得满足，&nbsp;&nbsp;&nbsp;&nbsp;成就难降伏，

&nbsp;&nbsp;&nbsp;&nbsp;所有修空者，&nbsp;&nbsp;&nbsp;&nbsp;能利益世间。”

尔时，住空天子以偈赞曰：

&nbsp;&nbsp;&nbsp;&nbsp;“安住佛法中，&nbsp;&nbsp;&nbsp;&nbsp;能修空智者，

&nbsp;&nbsp;&nbsp;&nbsp;无量诸魔众，&nbsp;&nbsp;&nbsp;&nbsp;不能动彼等。”

尔时，乐无相天子以偈赞曰：

&nbsp;&nbsp;&nbsp;&nbsp;“喜乐于无相，&nbsp;&nbsp;&nbsp;&nbsp;不著有相中，

&nbsp;&nbsp;&nbsp;&nbsp;拣择诸法已，&nbsp;&nbsp;&nbsp;&nbsp;佛能超世间。”

尔时，无相行天子以偈赞曰：

&nbsp;&nbsp;&nbsp;&nbsp;“习行无相时，&nbsp;&nbsp;&nbsp;&nbsp;清净寂灭行，

&nbsp;&nbsp;&nbsp;&nbsp;离相众生等，&nbsp;&nbsp;&nbsp;&nbsp;魔不知彼趣。”

尔时，无相境界天子以偈赞曰：

&nbsp;&nbsp;&nbsp;&nbsp;“无相佛境界，&nbsp;&nbsp;&nbsp;&nbsp;如来于中修，

&nbsp;&nbsp;&nbsp;&nbsp;无相难证解，&nbsp;&nbsp;&nbsp;&nbsp;我礼定行者。”

尔时，渴乐无相天子以偈赞曰：

&nbsp;&nbsp;&nbsp;&nbsp;“此等一切众，&nbsp;&nbsp;&nbsp;&nbsp;渴乐无相法，

&nbsp;&nbsp;&nbsp;&nbsp;希求父资财，&nbsp;&nbsp;&nbsp;&nbsp;供养天人师。”

尔时，修无相行天子以偈赞曰：

&nbsp;&nbsp;&nbsp;&nbsp;“如来于无相，&nbsp;&nbsp;&nbsp;&nbsp;昼夜常修行，

&nbsp;&nbsp;&nbsp;&nbsp;天人及鬼神，&nbsp;&nbsp;&nbsp;&nbsp;不知佛所趣。”

尔时，无相解脱天子以偈赞曰：

&nbsp;&nbsp;&nbsp;&nbsp;“大雄住无相，&nbsp;&nbsp;&nbsp;&nbsp;思量一切法，

&nbsp;&nbsp;&nbsp;&nbsp;导师所修学，&nbsp;&nbsp;&nbsp;&nbsp;是故我敬礼。”

尔时，无相游戏天子以偈赞曰：

&nbsp;&nbsp;&nbsp;&nbsp;“大慈现游戏，&nbsp;&nbsp;&nbsp;&nbsp;常依无相法，

&nbsp;&nbsp;&nbsp;&nbsp;成熟众生故，&nbsp;&nbsp;&nbsp;&nbsp;住于佛智中。”

尔时，无相成就天子以偈赞曰：

&nbsp;&nbsp;&nbsp;&nbsp;“善修离相者，&nbsp;&nbsp;&nbsp;&nbsp;能得佛菩提，

&nbsp;&nbsp;&nbsp;&nbsp;亦能供养佛，&nbsp;&nbsp;&nbsp;&nbsp;如子恭敬父。”

尔时，久乐无相天子以偈赞曰：

&nbsp;&nbsp;&nbsp;&nbsp;“彼爱佛正法，&nbsp;&nbsp;&nbsp;&nbsp;即是众生塔，

&nbsp;&nbsp;&nbsp;&nbsp;所有弃相者，&nbsp;&nbsp;&nbsp;&nbsp;得住于师处。”

尔时，无相道天子以偈赞曰：

&nbsp;&nbsp;&nbsp;&nbsp;“众生诸所归，&nbsp;&nbsp;&nbsp;&nbsp;依道得济度，

&nbsp;&nbsp;&nbsp;&nbsp;无著寂灭行，&nbsp;&nbsp;&nbsp;&nbsp;如来最无上。”

尔时，信无相天子以偈赞曰：

&nbsp;&nbsp;&nbsp;&nbsp;“信解无相者，&nbsp;&nbsp;&nbsp;&nbsp;寂灭离诸怨，

&nbsp;&nbsp;&nbsp;&nbsp;我礼一切佛，&nbsp;&nbsp;&nbsp;&nbsp;自度度他者。”

尔时，趣无愿天子以偈赞曰：

&nbsp;&nbsp;&nbsp;&nbsp;“世尊所有愿，&nbsp;&nbsp;&nbsp;&nbsp;求之不可得，

&nbsp;&nbsp;&nbsp;&nbsp;彼等离所作，&nbsp;&nbsp;&nbsp;&nbsp;是佛出世间。”

尔时，修无愿天子以偈赞曰：

&nbsp;&nbsp;&nbsp;&nbsp;“于有不起愿，&nbsp;&nbsp;&nbsp;&nbsp;修行寂灭心，

&nbsp;&nbsp;&nbsp;&nbsp;断除渴爱缚，&nbsp;&nbsp;&nbsp;&nbsp;是佛离世间。”

尔时，无愿生天子以偈赞曰：

&nbsp;&nbsp;&nbsp;&nbsp;“彼得大精进，&nbsp;&nbsp;&nbsp;&nbsp;于有离爱染，

&nbsp;&nbsp;&nbsp;&nbsp;是等如来子，&nbsp;&nbsp;&nbsp;&nbsp;悉礼自己父。”

尔时，从无愿生天子以偈赞曰：

&nbsp;&nbsp;&nbsp;&nbsp;“彼等不起愿，&nbsp;&nbsp;&nbsp;&nbsp;于有而坏有，

&nbsp;&nbsp;&nbsp;&nbsp;所能断爱者，&nbsp;&nbsp;&nbsp;&nbsp;佛子离讥毁。”

尔时，无愿解脱天子以偈赞曰：

&nbsp;&nbsp;&nbsp;&nbsp;“无愿得解脱，&nbsp;&nbsp;&nbsp;&nbsp;不求离诸缚，

&nbsp;&nbsp;&nbsp;&nbsp;放舍不起愿，&nbsp;&nbsp;&nbsp;&nbsp;佛子持威德。”

尔时，出无愿天子以偈赞曰：

&nbsp;&nbsp;&nbsp;&nbsp;“出离忧旷野，&nbsp;&nbsp;&nbsp;&nbsp;拔断爱染根，

&nbsp;&nbsp;&nbsp;&nbsp;彼等礼如来，&nbsp;&nbsp;&nbsp;&nbsp;得除饥渴者。”

尔时，必定无愿天子以偈赞曰：

&nbsp;&nbsp;&nbsp;&nbsp;“善知有苦者，&nbsp;&nbsp;&nbsp;&nbsp;亦知世乐妄，

&nbsp;&nbsp;&nbsp;&nbsp;佛是彼等父，&nbsp;&nbsp;&nbsp;&nbsp;彼为导师子。”

尔时，向无愿天子以偈赞曰：

&nbsp;&nbsp;&nbsp;&nbsp;“于有见苦者，&nbsp;&nbsp;&nbsp;&nbsp;彼人得调伏，

&nbsp;&nbsp;&nbsp;&nbsp;我礼善调伏，&nbsp;&nbsp;&nbsp;&nbsp;破有调御师。”

尔时，超无愿天子以偈赞曰：

&nbsp;&nbsp;&nbsp;&nbsp;“超度有旷野，&nbsp;&nbsp;&nbsp;&nbsp;得住安隐处，

&nbsp;&nbsp;&nbsp;&nbsp;普礼大导师，&nbsp;&nbsp;&nbsp;&nbsp;已伏烦恼怨。”

尔时，被无愿铠天子以偈赞曰：

&nbsp;&nbsp;&nbsp;&nbsp;“战胜破怨敌，&nbsp;&nbsp;&nbsp;&nbsp;最强难伏者，

&nbsp;&nbsp;&nbsp;&nbsp;降诸魔众已，&nbsp;&nbsp;&nbsp;&nbsp;勇健不求有。”

尔时，无愿力天子以偈赞曰：

&nbsp;&nbsp;&nbsp;&nbsp;“大力于解脱，&nbsp;&nbsp;&nbsp;&nbsp;能断诸魔缚，

&nbsp;&nbsp;&nbsp;&nbsp;是诸佛子等，&nbsp;&nbsp;&nbsp;&nbsp;观魔如网草。”

尔时，观身天子以偈赞曰：

&nbsp;&nbsp;&nbsp;&nbsp;“诸有观此身，&nbsp;&nbsp;&nbsp;&nbsp;彼能乐佛法，

&nbsp;&nbsp;&nbsp;&nbsp;无身无作者，&nbsp;&nbsp;&nbsp;&nbsp;是等随顺法。”

尔时，念身天子以偈赞曰：

&nbsp;&nbsp;&nbsp;&nbsp;“所有念此身，&nbsp;&nbsp;&nbsp;&nbsp;秽恶不清净，

&nbsp;&nbsp;&nbsp;&nbsp;已知身如实，&nbsp;&nbsp;&nbsp;&nbsp;敬礼大导师。”

尔时，厌患身天子以偈赞曰：

&nbsp;&nbsp;&nbsp;&nbsp;“系念于内身，&nbsp;&nbsp;&nbsp;&nbsp;观见不净相，

&nbsp;&nbsp;&nbsp;&nbsp;彼得离身苦，&nbsp;&nbsp;&nbsp;&nbsp;调伏故敬礼。”

尔时，舍身天子以偈赞曰：

&nbsp;&nbsp;&nbsp;&nbsp;“舍此脓血身，&nbsp;&nbsp;&nbsp;&nbsp;如蛇脱故皮，

&nbsp;&nbsp;&nbsp;&nbsp;敬礼于非身，&nbsp;&nbsp;&nbsp;&nbsp;是大如来身。”

尔时，厌恶身天子以偈赞曰：

&nbsp;&nbsp;&nbsp;&nbsp;“厌恶脓血身，&nbsp;&nbsp;&nbsp;&nbsp;不净甚臭秽，

&nbsp;&nbsp;&nbsp;&nbsp;舍此不净身，&nbsp;&nbsp;&nbsp;&nbsp;归敬天人师。”

尔时，患身疲劳天子以偈赞曰：

&nbsp;&nbsp;&nbsp;&nbsp;“所患烂坏身，&nbsp;&nbsp;&nbsp;&nbsp;佛子求清净，

&nbsp;&nbsp;&nbsp;&nbsp;彼得悉礼佛，&nbsp;&nbsp;&nbsp;&nbsp;所修正法身。”

尔时，怖身天子以偈赞曰：

&nbsp;&nbsp;&nbsp;&nbsp;“观知此四大，&nbsp;&nbsp;&nbsp;&nbsp;犹如恶毒蛇，

&nbsp;&nbsp;&nbsp;&nbsp;彼等超度身，&nbsp;&nbsp;&nbsp;&nbsp;敬礼大导师。”

尔时，见身过天子以偈赞曰：

&nbsp;&nbsp;&nbsp;&nbsp;“现前见身过，&nbsp;&nbsp;&nbsp;&nbsp;是得智慧眼，

&nbsp;&nbsp;&nbsp;&nbsp;悉照此三有，&nbsp;&nbsp;&nbsp;&nbsp;智者依佛慧。”

尔时，不乐身天子以偈赞曰：

&nbsp;&nbsp;&nbsp;&nbsp;“所有不乐身，&nbsp;&nbsp;&nbsp;&nbsp;不依法相住，

&nbsp;&nbsp;&nbsp;&nbsp;无著于诸结，&nbsp;&nbsp;&nbsp;&nbsp;彼等礼调御。”

尔时，于有起怨想天子以偈赞曰：

&nbsp;&nbsp;&nbsp;&nbsp;“于有如怨想，&nbsp;&nbsp;&nbsp;&nbsp;修观坏诸有，

&nbsp;&nbsp;&nbsp;&nbsp;佛子如是学，&nbsp;&nbsp;&nbsp;&nbsp;智生悟菩提。”

尔时，坏有天子以偈赞曰：

&nbsp;&nbsp;&nbsp;&nbsp;“于有见过已，&nbsp;&nbsp;&nbsp;&nbsp;能知灭无畏，

&nbsp;&nbsp;&nbsp;&nbsp;佛子勤求道，&nbsp;&nbsp;&nbsp;&nbsp;获得父遗财。”

尔时，弃有天子以偈赞曰：

&nbsp;&nbsp;&nbsp;&nbsp;“所修弃诸有，&nbsp;&nbsp;&nbsp;&nbsp;乐住大涅槃，

&nbsp;&nbsp;&nbsp;&nbsp;心净离众结，&nbsp;&nbsp;&nbsp;&nbsp;我礼大导师。”

尔时，断有天子以偈赞曰：

&nbsp;&nbsp;&nbsp;&nbsp;“断除有根本，&nbsp;&nbsp;&nbsp;&nbsp;照达三千界，

&nbsp;&nbsp;&nbsp;&nbsp;世尊诸子等，&nbsp;&nbsp;&nbsp;&nbsp;所学悉通利。”

尔时，度有天子以偈赞曰：

&nbsp;&nbsp;&nbsp;&nbsp;“已度于有海，&nbsp;&nbsp;&nbsp;&nbsp;济拔孤独者，

&nbsp;&nbsp;&nbsp;&nbsp;于此三界中，&nbsp;&nbsp;&nbsp;&nbsp;彼等不在数。”

尔时，破有天子以偈赞曰：

&nbsp;&nbsp;&nbsp;&nbsp;“佛子修道者，&nbsp;&nbsp;&nbsp;&nbsp;能破于三有，

&nbsp;&nbsp;&nbsp;&nbsp;彼是供养佛，&nbsp;&nbsp;&nbsp;&nbsp;以化众生故。”

尔时，于有解脱天子以偈赞曰：

&nbsp;&nbsp;&nbsp;&nbsp;“有流得解脱，&nbsp;&nbsp;&nbsp;&nbsp;究竟住后际，

&nbsp;&nbsp;&nbsp;&nbsp;大雄出世间，&nbsp;&nbsp;&nbsp;&nbsp;敬礼断有者。”

尔时，灭有天子以偈赞曰：

&nbsp;&nbsp;&nbsp;&nbsp;“灭除有根本，&nbsp;&nbsp;&nbsp;&nbsp;度有到彼岸，

&nbsp;&nbsp;&nbsp;&nbsp;已断于后际，&nbsp;&nbsp;&nbsp;&nbsp;世间无如佛。”

尔时，住后际天子以偈赞曰：

&nbsp;&nbsp;&nbsp;&nbsp;“如来后际住，&nbsp;&nbsp;&nbsp;&nbsp;寂灭到彼岸，

&nbsp;&nbsp;&nbsp;&nbsp;度有一切智，&nbsp;&nbsp;&nbsp;&nbsp;觉了未悟者。”

尔时，于有住后际天子以偈赞曰：

&nbsp;&nbsp;&nbsp;&nbsp;“佛于后际住，&nbsp;&nbsp;&nbsp;&nbsp;说彼三有因，

&nbsp;&nbsp;&nbsp;&nbsp;不见有诸结，&nbsp;&nbsp;&nbsp;&nbsp;后能不生有。”

尔时，得灭有天子以偈赞曰：

&nbsp;&nbsp;&nbsp;&nbsp;“知有空寂已，&nbsp;&nbsp;&nbsp;&nbsp;能解三有因，

&nbsp;&nbsp;&nbsp;&nbsp;精进不怯弱，&nbsp;&nbsp;&nbsp;&nbsp;我礼平等者。”

尔时，度有到彼岸天子以偈赞曰：

&nbsp;&nbsp;&nbsp;&nbsp;“度有到彼岸，&nbsp;&nbsp;&nbsp;&nbsp;拔除有根源，

&nbsp;&nbsp;&nbsp;&nbsp;救度诸群生，&nbsp;&nbsp;&nbsp;&nbsp;导师愍一切。”

尔时，于受无恼天子以偈赞曰：

&nbsp;&nbsp;&nbsp;&nbsp;“于受无贡高，&nbsp;&nbsp;&nbsp;&nbsp;无思亦无虑，

&nbsp;&nbsp;&nbsp;&nbsp;禅事悉知解，&nbsp;&nbsp;&nbsp;&nbsp;观受如水泡。”

尔时，解受天子以偈赞曰：

&nbsp;&nbsp;&nbsp;&nbsp;“如来知诸受，&nbsp;&nbsp;&nbsp;&nbsp;本来无自性，

&nbsp;&nbsp;&nbsp;&nbsp;凡夫所著处，&nbsp;&nbsp;&nbsp;&nbsp;如梦受欲乐。”

尔时，观受天子以偈赞曰：

&nbsp;&nbsp;&nbsp;&nbsp;“有智观诸受，&nbsp;&nbsp;&nbsp;&nbsp;能取于善道，

&nbsp;&nbsp;&nbsp;&nbsp;不生未来受，&nbsp;&nbsp;&nbsp;&nbsp;如是见导师。”

尔时，离受天子以偈赞曰：

&nbsp;&nbsp;&nbsp;&nbsp;“受及所受者，&nbsp;&nbsp;&nbsp;&nbsp;佛见无自性，

&nbsp;&nbsp;&nbsp;&nbsp;能即为众说，&nbsp;&nbsp;&nbsp;&nbsp;难知甚深句。”

尔时，决定知受天子以偈赞曰：

&nbsp;&nbsp;&nbsp;&nbsp;“诸受但世谛，&nbsp;&nbsp;&nbsp;&nbsp;第一义中无，

&nbsp;&nbsp;&nbsp;&nbsp;如来说真实，&nbsp;&nbsp;&nbsp;&nbsp;除断世间疑。”

尔时，善解受天子以偈赞曰：

&nbsp;&nbsp;&nbsp;&nbsp;“世尊善知受，&nbsp;&nbsp;&nbsp;&nbsp;犹如空中云，

&nbsp;&nbsp;&nbsp;&nbsp;谁迷无智者，&nbsp;&nbsp;&nbsp;&nbsp;独佛能实解。”

尔时，通达受天子以偈赞曰：

&nbsp;&nbsp;&nbsp;&nbsp;“如来达诸受，&nbsp;&nbsp;&nbsp;&nbsp;解受到彼岸，

&nbsp;&nbsp;&nbsp;&nbsp;知受无我所，&nbsp;&nbsp;&nbsp;&nbsp;说法最为上。”

尔时，度受天子以偈赞曰：

&nbsp;&nbsp;&nbsp;&nbsp;“世尊已久度，&nbsp;&nbsp;&nbsp;&nbsp;最难三受海，

&nbsp;&nbsp;&nbsp;&nbsp;舍离恶污泥，&nbsp;&nbsp;&nbsp;&nbsp;佛智号无上。”

尔时，断受天子以偈赞曰：

&nbsp;&nbsp;&nbsp;&nbsp;“导师于诸受，&nbsp;&nbsp;&nbsp;&nbsp;了知出世间，

&nbsp;&nbsp;&nbsp;&nbsp;超离污染泥，&nbsp;&nbsp;&nbsp;&nbsp;不著于诸有。”

尔时，思受天子以偈赞曰：

&nbsp;&nbsp;&nbsp;&nbsp;“如来念诸受，&nbsp;&nbsp;&nbsp;&nbsp;由受苦世间，

&nbsp;&nbsp;&nbsp;&nbsp;众生烦恼缚，&nbsp;&nbsp;&nbsp;&nbsp;佛知真实性。”

尔时，解心天子以偈赞曰：

&nbsp;&nbsp;&nbsp;&nbsp;“佛心伏烦恼，&nbsp;&nbsp;&nbsp;&nbsp;亦降诸魔怨，

&nbsp;&nbsp;&nbsp;&nbsp;依真无所破，&nbsp;&nbsp;&nbsp;&nbsp;故佛号牟尼。”

尔时，识心天子以偈赞曰：

&nbsp;&nbsp;&nbsp;&nbsp;“佛久识心相，&nbsp;&nbsp;&nbsp;&nbsp;犹如巧幻师，

&nbsp;&nbsp;&nbsp;&nbsp;幻作种种像，&nbsp;&nbsp;&nbsp;&nbsp;故佛号应供。”

尔时，心行天子以偈赞曰：

&nbsp;&nbsp;&nbsp;&nbsp;“大雄已修行，&nbsp;&nbsp;&nbsp;&nbsp;能断心所缘，

&nbsp;&nbsp;&nbsp;&nbsp;亿劫阿僧祇，&nbsp;&nbsp;&nbsp;&nbsp;心性不可得。”

尔时，摄心天子以偈赞曰：

&nbsp;&nbsp;&nbsp;&nbsp;“躁动难调伏，&nbsp;&nbsp;&nbsp;&nbsp;无体而住窟，

&nbsp;&nbsp;&nbsp;&nbsp;佛断速疾心，&nbsp;&nbsp;&nbsp;&nbsp;故能受胜供。”

尔时，拣择心天子以偈赞曰：

&nbsp;&nbsp;&nbsp;&nbsp;“佛已拣择心，&nbsp;&nbsp;&nbsp;&nbsp;众生为心缚，

&nbsp;&nbsp;&nbsp;&nbsp;佛能真实知，&nbsp;&nbsp;&nbsp;&nbsp;如幻师教子。”

尔时，修心境界天子以偈赞曰：

&nbsp;&nbsp;&nbsp;&nbsp;“所行心境界，&nbsp;&nbsp;&nbsp;&nbsp;导师决定见，

&nbsp;&nbsp;&nbsp;&nbsp;如梦受五欲，&nbsp;&nbsp;&nbsp;&nbsp;迷彼愚痴者。”

尔时，心自在天子以偈赞曰：

&nbsp;&nbsp;&nbsp;&nbsp;“调伏作业已，&nbsp;&nbsp;&nbsp;&nbsp;心无分别事，

&nbsp;&nbsp;&nbsp;&nbsp;如来见心相，&nbsp;&nbsp;&nbsp;&nbsp;世间所不知。”

尔时，心勇天子以偈赞曰：

&nbsp;&nbsp;&nbsp;&nbsp;“所言心勇者，&nbsp;&nbsp;&nbsp;&nbsp;能破魔军众，

&nbsp;&nbsp;&nbsp;&nbsp;以心见心者，&nbsp;&nbsp;&nbsp;&nbsp;观心不疲倦。”

尔时，建立天子以偈赞曰：

&nbsp;&nbsp;&nbsp;&nbsp;“如来观众生，&nbsp;&nbsp;&nbsp;&nbsp;于法建立者，

&nbsp;&nbsp;&nbsp;&nbsp;以心能知心，&nbsp;&nbsp;&nbsp;&nbsp;彼则真佛子。”

尔时，定心天子以偈赞曰：

&nbsp;&nbsp;&nbsp;&nbsp;“所有伏心者，&nbsp;&nbsp;&nbsp;&nbsp;彼能行寂灭，

&nbsp;&nbsp;&nbsp;&nbsp;是等离诸缚，&nbsp;&nbsp;&nbsp;&nbsp;不为魔所恼。”

尔时，柔软心天子以偈赞曰：

&nbsp;&nbsp;&nbsp;&nbsp;“勇健柔软心，&nbsp;&nbsp;&nbsp;&nbsp;调伏众生辈，

&nbsp;&nbsp;&nbsp;&nbsp;所乐佛法者，&nbsp;&nbsp;&nbsp;&nbsp;不著于诸欲。”

尔时，净心天子以偈赞曰：

&nbsp;&nbsp;&nbsp;&nbsp;“善心乐清净，&nbsp;&nbsp;&nbsp;&nbsp;审思而作业，

&nbsp;&nbsp;&nbsp;&nbsp;闻佛正法已，&nbsp;&nbsp;&nbsp;&nbsp;无疑于深义。”

尔时，住法天子以偈赞曰：

&nbsp;&nbsp;&nbsp;&nbsp;“所有向法心，&nbsp;&nbsp;&nbsp;&nbsp;深乐不退没，

&nbsp;&nbsp;&nbsp;&nbsp;彼是真佛子，&nbsp;&nbsp;&nbsp;&nbsp;已到调伏地。”

尔时，思惟法天子以偈赞曰：

&nbsp;&nbsp;&nbsp;&nbsp;“思惟于法界，&nbsp;&nbsp;&nbsp;&nbsp;境界无非一，

&nbsp;&nbsp;&nbsp;&nbsp;一切法界净，&nbsp;&nbsp;&nbsp;&nbsp;诸佛所学处。”

尔时，法界建立天子以偈赞曰：

&nbsp;&nbsp;&nbsp;&nbsp;“法界所建立，&nbsp;&nbsp;&nbsp;&nbsp;是大慈悲心，

&nbsp;&nbsp;&nbsp;&nbsp;能住一相中，&nbsp;&nbsp;&nbsp;&nbsp;彼是真佛子。”

尔时，法界境界天子以偈赞曰：

&nbsp;&nbsp;&nbsp;&nbsp;“世尊说法界，&nbsp;&nbsp;&nbsp;&nbsp;是为诸佛土，

&nbsp;&nbsp;&nbsp;&nbsp;大士所行处，&nbsp;&nbsp;&nbsp;&nbsp;此智不思议。”

尔时，法界生天子以偈赞曰：

&nbsp;&nbsp;&nbsp;&nbsp;“法界所出生，&nbsp;&nbsp;&nbsp;&nbsp;是智难思议，

&nbsp;&nbsp;&nbsp;&nbsp;不疑深佛法，&nbsp;&nbsp;&nbsp;&nbsp;亦知诸根性。”

尔时，入法界天子以偈赞曰：

&nbsp;&nbsp;&nbsp;&nbsp;“入深法界者，&nbsp;&nbsp;&nbsp;&nbsp;解法无与等，

&nbsp;&nbsp;&nbsp;&nbsp;是力不思议，&nbsp;&nbsp;&nbsp;&nbsp;亦得诸妙愿。”

尔时，法界无畏天子以偈赞曰：

&nbsp;&nbsp;&nbsp;&nbsp;“已得无畏法，&nbsp;&nbsp;&nbsp;&nbsp;是住安隐处，

&nbsp;&nbsp;&nbsp;&nbsp;所有辩才力，&nbsp;&nbsp;&nbsp;&nbsp;无能与等者。”

尔时，善解法界天子以偈赞曰：

&nbsp;&nbsp;&nbsp;&nbsp;“如来解法界，&nbsp;&nbsp;&nbsp;&nbsp;亦达一切智，

&nbsp;&nbsp;&nbsp;&nbsp;示现法界相，&nbsp;&nbsp;&nbsp;&nbsp;如掌庵罗果。”

尔时，住法界天子以偈赞曰：

&nbsp;&nbsp;&nbsp;&nbsp;“世尊住法界，&nbsp;&nbsp;&nbsp;&nbsp;见法真实性，

&nbsp;&nbsp;&nbsp;&nbsp;不依亦不离，&nbsp;&nbsp;&nbsp;&nbsp;不取复不舍。”

尔时，法界行天子以偈赞曰：

&nbsp;&nbsp;&nbsp;&nbsp;“如来行法界，&nbsp;&nbsp;&nbsp;&nbsp;寂静如虚空，

&nbsp;&nbsp;&nbsp;&nbsp;境界大牟尼，&nbsp;&nbsp;&nbsp;&nbsp;敬礼慈悲父。”

尔时，归法界天子以偈赞曰：

&nbsp;&nbsp;&nbsp;&nbsp;“随其种种门，&nbsp;&nbsp;&nbsp;&nbsp;世尊说法界，

&nbsp;&nbsp;&nbsp;&nbsp;彼彼法门中，&nbsp;&nbsp;&nbsp;&nbsp;无心亦无色。”

尔时，法界精进天子以偈赞曰：

&nbsp;&nbsp;&nbsp;&nbsp;“世尊说精进，&nbsp;&nbsp;&nbsp;&nbsp;能知于法界，

&nbsp;&nbsp;&nbsp;&nbsp;因修精进故，&nbsp;&nbsp;&nbsp;&nbsp;觉智到彼岸。”

尔时，法界充满天子以偈赞曰：

&nbsp;&nbsp;&nbsp;&nbsp;“大慈以正法，&nbsp;&nbsp;&nbsp;&nbsp;充饱诸世间，

&nbsp;&nbsp;&nbsp;&nbsp;能知法界者，&nbsp;&nbsp;&nbsp;&nbsp;彼得住菩提。”

尔时，彻法界天子以偈赞曰：

&nbsp;&nbsp;&nbsp;&nbsp;“世尊彻深法，&nbsp;&nbsp;&nbsp;&nbsp;故能观世间，

&nbsp;&nbsp;&nbsp;&nbsp;法界悉知已，&nbsp;&nbsp;&nbsp;&nbsp;我礼天人师。”

尔时，住智处天子以偈赞曰：

&nbsp;&nbsp;&nbsp;&nbsp;“是处人中上，&nbsp;&nbsp;&nbsp;&nbsp;如来智所得，

&nbsp;&nbsp;&nbsp;&nbsp;法界及十方，&nbsp;&nbsp;&nbsp;&nbsp;导师所行处。”

尔时，住处天子以偈赞曰：

&nbsp;&nbsp;&nbsp;&nbsp;“法界是住处，&nbsp;&nbsp;&nbsp;&nbsp;众智所行道，

&nbsp;&nbsp;&nbsp;&nbsp;诸有一切法，&nbsp;&nbsp;&nbsp;&nbsp;悉作一相解。”

尔时，知处天子以偈赞曰：

&nbsp;&nbsp;&nbsp;&nbsp;“世尊知法界，&nbsp;&nbsp;&nbsp;&nbsp;已作一相修，

&nbsp;&nbsp;&nbsp;&nbsp;众生诸欲性，&nbsp;&nbsp;&nbsp;&nbsp;佛亦悉了知。”

尔时，出处天子以偈赞曰：

&nbsp;&nbsp;&nbsp;&nbsp;“能取一切智，&nbsp;&nbsp;&nbsp;&nbsp;是谓诸佛子，

&nbsp;&nbsp;&nbsp;&nbsp;于此法界处，&nbsp;&nbsp;&nbsp;&nbsp;惟智所能知。”

尔时，学处天子以偈赞曰：

&nbsp;&nbsp;&nbsp;&nbsp;“所习法界者，&nbsp;&nbsp;&nbsp;&nbsp;安住菩提中，

&nbsp;&nbsp;&nbsp;&nbsp;得达自然处，&nbsp;&nbsp;&nbsp;&nbsp;疾成于如来。”

尔时，非处学天子以偈赞曰：

&nbsp;&nbsp;&nbsp;&nbsp;“所见非处者，&nbsp;&nbsp;&nbsp;&nbsp;能乐如来教，

&nbsp;&nbsp;&nbsp;&nbsp;千亿众魔军，&nbsp;&nbsp;&nbsp;&nbsp;不能迷惑彼。”

尔时，知非处天子以偈赞曰：

&nbsp;&nbsp;&nbsp;&nbsp;“所有知非处，&nbsp;&nbsp;&nbsp;&nbsp;智者得欣喜，

&nbsp;&nbsp;&nbsp;&nbsp;我等修菩提，&nbsp;&nbsp;&nbsp;&nbsp;亿魔不能动。”

尔时，深密处天子以偈赞曰：

&nbsp;&nbsp;&nbsp;&nbsp;“善学深智处，&nbsp;&nbsp;&nbsp;&nbsp;安住正法中，

&nbsp;&nbsp;&nbsp;&nbsp;能乘魔波旬，&nbsp;&nbsp;&nbsp;&nbsp;如车驾调马。”

尔时，善非处天子以偈赞曰：

&nbsp;&nbsp;&nbsp;&nbsp;“非处善法界，&nbsp;&nbsp;&nbsp;&nbsp;习学于一相，

&nbsp;&nbsp;&nbsp;&nbsp;若魔能恼者，&nbsp;&nbsp;&nbsp;&nbsp;佛说无是处。”

尔时，住处天子以偈赞曰：

&nbsp;&nbsp;&nbsp;&nbsp;“是处及非处，&nbsp;&nbsp;&nbsp;&nbsp;示现愚痴者，

&nbsp;&nbsp;&nbsp;&nbsp;如来自觉已，&nbsp;&nbsp;&nbsp;&nbsp;复为众生说。”

尔时，善取天子以偈赞曰：

&nbsp;&nbsp;&nbsp;&nbsp;“彼因所取事，&nbsp;&nbsp;&nbsp;&nbsp;及昔所作业，

&nbsp;&nbsp;&nbsp;&nbsp;彼因修业处，&nbsp;&nbsp;&nbsp;&nbsp;世尊皆悉知。”

尔时，巧业天子以偈赞曰：

&nbsp;&nbsp;&nbsp;&nbsp;“贪欲及恚痴，&nbsp;&nbsp;&nbsp;&nbsp;佛亦知因业，

&nbsp;&nbsp;&nbsp;&nbsp;为因为业者，&nbsp;&nbsp;&nbsp;&nbsp;如来悉知彼。”

尔时，知当来天子以偈赞曰：

&nbsp;&nbsp;&nbsp;&nbsp;“知彼当来世，&nbsp;&nbsp;&nbsp;&nbsp;众生所作业，

&nbsp;&nbsp;&nbsp;&nbsp;彼因所作事，&nbsp;&nbsp;&nbsp;&nbsp;是处佛悉知。”

尔时，思现在天子以偈赞曰：

&nbsp;&nbsp;&nbsp;&nbsp;“普及十方界，&nbsp;&nbsp;&nbsp;&nbsp;众生业与因，

&nbsp;&nbsp;&nbsp;&nbsp;处及因业事，&nbsp;&nbsp;&nbsp;&nbsp;导师悉了知。”

尔时，力境界天子以偈赞曰：

&nbsp;&nbsp;&nbsp;&nbsp;“若业若与因，&nbsp;&nbsp;&nbsp;&nbsp;处所及出生，

&nbsp;&nbsp;&nbsp;&nbsp;如来无不知，&nbsp;&nbsp;&nbsp;&nbsp;故称天人师。”

尔时，乐力天子以偈赞曰：

&nbsp;&nbsp;&nbsp;&nbsp;“因业及处所，&nbsp;&nbsp;&nbsp;&nbsp;三世果报中，

&nbsp;&nbsp;&nbsp;&nbsp;彼有所作事，&nbsp;&nbsp;&nbsp;&nbsp;如来皆悉知。”

尔时，力主天子以偈赞曰：

&nbsp;&nbsp;&nbsp;&nbsp;“因业所作事，&nbsp;&nbsp;&nbsp;&nbsp;报因及因缘，

&nbsp;&nbsp;&nbsp;&nbsp;处所性自离，&nbsp;&nbsp;&nbsp;&nbsp;是佛无有等。”

尔时，力吉祥天子以偈赞曰：

&nbsp;&nbsp;&nbsp;&nbsp;“因业所作事，&nbsp;&nbsp;&nbsp;&nbsp;处因缘世谛，

&nbsp;&nbsp;&nbsp;&nbsp;所受用果报，&nbsp;&nbsp;&nbsp;&nbsp;佛知彼悉空。”

尔时，力悦天子以偈赞曰：

&nbsp;&nbsp;&nbsp;&nbsp;“因业所作事，&nbsp;&nbsp;&nbsp;&nbsp;俗谛因缘处，

&nbsp;&nbsp;&nbsp;&nbsp;佛自悉知已，&nbsp;&nbsp;&nbsp;&nbsp;说彼无自性。”

尔时，力游戏天子以偈赞曰：

&nbsp;&nbsp;&nbsp;&nbsp;“因缘所作事，&nbsp;&nbsp;&nbsp;&nbsp;处因缘世谛，

&nbsp;&nbsp;&nbsp;&nbsp;不由自他生，&nbsp;&nbsp;&nbsp;&nbsp;佛知从缘起。”