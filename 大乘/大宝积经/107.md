## 大宝积经卷第一百七

### 大乘方便会第三十八之二

尔时，尊者阿难白佛言：“世尊，譬如须弥山，若诸杂色至其边者，同一金色。世尊，若有众生至菩萨边者，若瞋心、若净心、若欲染心，如是一切悉皆同一萨婆若色。世尊，我从今日于诸菩萨，生尊重心如须弥山。世尊，如有药王名曰悉见，若有瞋心及清净心，服此药者皆得除愈，彼药能除一切诸毒。世尊，菩萨亦如是，若有瞋心、净心至菩萨所者，菩萨悉能为除一切贪恚痴病。”

尔时，世尊赞阿难言：“善哉！善哉！如汝所说。”

尔时，摩诃迦葉白佛言：“世尊，未曾有也，菩萨摩诃萨最尊第一。若菩萨摩诃萨修诸禅定，修禅定已，还入欲界教化众生；虽行空、无相、无作用化众生，令成声闻、缘觉，以大慈悲，自终不离萨婆若心。世尊，菩萨摩诃萨所行方便不可思议，如是虽受色、声、香、味、触缚，而于其中无所爱著。世尊，我今以乐说辩才，说诸菩萨少分功德。”

佛告迦葉：“恣汝所说。”

“世尊，譬如大饿空泽，有大高墙至无色界。彼大饿空泽唯有一门，而此泽中多有众生。去泽不远有一大城，丰乐炽盛，端严净妙。若有众生入彼城中，无老病死。向城之道唯广一尺，其路端直。彼泽众中有一智人，聪利睿智，欻然起心，以大慈悲欲利益安乐一切众生。此人即于空泽之中高声唱言：‘诸人当知，去此不远有一大城，丰乐炽盛，端严净妙，多有天人所居止处。若有众生入彼城中，无老病死，亦能说离老病死法。仁等可来，当共诣彼，我与诸人作大导师。’彼空泽中有下劣众生，生希望心欲得求解，作如是言：‘若能令我住此泽中，我当受教。若欲令我出此泽者，则不能受。’有上众生作如是言：‘我当共汝至所去处。’此空泽中薄福众生，闻如是唱，闻已不信，不随智人。世尊，尔时智人从空泽出，四向顾望见有一道，唯广一尺迫迮狭小，其道左右有大深坑深百千肘。其智慧人于道左右以板椑之，其人于此匍匐而进不视左右，怨贼在后随而怖之。其人尔时亦不顾后，其心勇锐不生怖畏，渐得过已遂见彼城；既见城已心无怖畏，入城之后无老病死，亦大利益无量众生，为说离老病死之法。

“世尊，大饿空泽者，是生死饿也。有大高墙至无色界者，是无明有爱也。而此泽中多有众生者，是一切生死凡夫人也。向城之道唯广一尺者，一支道也。彼泽众中有智人者，是菩萨摩诃萨也。下劣众生希望欲解，于泽不动者，是声闻、缘觉也。有上众生作如是言‘我当共汝至所去处’者，是余菩萨也。薄福众生闻不信者，是一切邪见外道及其弟子也。大空泽中出者，是勤修一切智心者也。一尺迮道者，是法性门也。其道左右有大深坑深百千肘者，是声闻、缘觉乘也。于道左右以板椑之者，智慧方便也。匍匐而进者，是菩萨以四摄法摄一切众生也。怨贼在后而随怖者，是魔及魔民，深起六十二见众生，并轻谤菩萨者也。不顾后者，是忍辱波罗蜜专心具足也。不视左右者，是不赞声闻、缘觉乘也。大城者，是一切智心也。渐得过已遂见彼城，既见城已心无怖畏者，是菩萨见佛及佛所行，一心敬佛智慧威德，善学般若波罗蜜，方便渐渐随宜附近一切众生，无有疑难也。入城无老病死者，是菩萨利益无量众生，离老病死也。说法者，是如来应供正遍知也。世尊，我今敬礼一切菩萨。”

说是语已，十千人天，发阿耨多罗三藐三菩提心。

尔时，世尊赞摩诃迦葉言：“善哉！善哉！汝能劝发诸菩萨摩诃萨，汝能成就无量功德。菩萨摩诃萨，若业能自害及以害他，终不为之。若有言说，能自害害他亦所不为。”

尔时，德增菩萨摩诃萨白佛言：“世尊，若业若言，能自害害他，一切菩萨所不为者。世尊，何故昔于迦葉佛时，行菩萨道余一生在，作大梵志名曰树提，作如是言：‘菩提之道甚为难得，何有秃人能办此事？我不欲见。’世尊尔时作如是言，有何等义？”

佛告德增菩萨：“善男子，汝于如来、菩萨莫生疑也。何以故？佛及菩萨成就不可思议方便，佛及菩萨住种种方便而教化众生。善男子，汝今谛听！善思念之，有经名方便波罗蜜，今当为汝说之。尔时菩萨从燃灯佛来渐学方便，今亦当为汝少开示分别。善男子，菩萨摩诃萨见燃灯佛时，即得无生法忍，从是已来无有错谬，戏笑失念无不定心，智慧不减。

“善男子，菩萨摩诃萨如其本愿得无生忍，七日之后，便能得成阿耨多罗三藐三菩提；若欲百劫，亦能得成。菩萨摩诃萨为众生故受一切有，随所在处以智力故，随其所求得毕所愿，而后乃成阿耨多罗三藐三菩提。善男子，菩萨摩诃萨以方便力，无量亿劫住于世界，亦无忧愁为不厌离，是名菩萨摩诃萨行于方便。

“复次，善男子，菩萨摩诃萨所有禅定，若声闻入者，身心不动，心便自谓入涅槃已。若菩萨入者，身心精进无有懈怠，以四摄法摄取众生，大慈悲故，以六波罗蜜教化众生。是名菩萨摩诃萨行于方便。

“复次，善男子，菩萨如其本愿处兜术天宫，能得阿耨多罗三藐三菩提，转于法轮，非为不能。菩萨于兜术天上，如是思惟：‘阎浮提人不能至此兜术天上听受法教，兜术天人能下阎浮提听法。’是故菩萨舍兜术天，于阎浮提成阿耨多罗三藐三菩提。是名菩萨摩诃萨行于方便。

“复次，善男子，菩萨如其本愿，从兜术天来不入母胎，亦能即成阿耨多罗三藐三菩提。若不入者，诸众生或当生疑，作如是言：‘是菩萨从何处来？若天、若龙、若鬼神、若乾闼婆、若变化作？’如是疑已不能听法，不能修行断诸烦恼，是故菩萨摩诃萨非不入母胎，成阿耨多罗三藐三菩提。是名菩萨摩诃萨行于方便。善男子，勿谓菩萨实处母胎，生如是见。何以故？菩萨摩诃萨实不入母胎。所以者何？菩萨入无垢定，不起此定，从兜术天下，乃至坐于菩提树下，兜术天人作如是念：‘菩萨命终已，更不还此。’菩萨是时在兜术天实自不动，而现入胎受于五欲。若生出家及以苦行，一切众生以之为实，而于菩萨皆是变化。菩萨变化入胎，受欲现自娱乐，出家苦行，悉是菩萨变化所为。何以故？菩萨尔时所行清净，更不入胎，久以厌离故。是名菩萨摩诃萨行于方便。

“以何缘故，身似白象示入母胎？善男子，于此三千大千世界菩萨最尊，成就白净法故，现似白象入于母胎，更无天、人、鬼、神能作如是入母胎者。是名菩萨摩诃萨行于方便。

“以何缘故，菩萨处胎足满十月，然后乃出？善男子，有余众生，或生是心：‘若不满十月，此童子身或不具足。’是故菩萨现处胎中满足十月。从初入胎至满十月，于其中间常有诸天，来在母边礼敬围绕。是时诸天见菩萨身，所处高楼纯以七宝庄严，非天所有。见是瑞已，有二万四千天子，发阿耨多罗三藐三菩提心。是名菩萨摩诃萨行于方便。

“以何缘故，菩萨从右胁入胎？善男子，或有众生作如是疑，谓菩萨从父母精和合而生。为断彼疑，欲现化生故从胁入，既入胁已无有入处。而摩耶夫人，昔来未曾得也，如是身心快乐。是名菩萨摩诃萨行于方便。

“以何缘故，菩萨空闲处生，非于家中及以城内？善男子，菩萨先来常乐空闲处，赞叹空处，赞叹山林闲静之处，行于寂灭。菩萨若处家中生者，天、龙、鬼、神、乾闼婆等，不持华香、末香、涂香，诸天百千无量伎乐而来供养。时迦毗罗城所有人民，其心荒迷，放逸自高，不能供养菩萨。是故菩萨在空闲处生，不于城内及以家中。是名菩萨摩诃萨行于方便。

“以何缘故，菩萨母仰攀绛赖叉树枝而生菩萨？善男子，有情生疑，摩耶夫人生菩萨时，受诸苦恼如余女人；示彼众生受快乐故，仰攀树枝而生菩萨。是名菩萨摩诃萨行于方便。

“以何缘故，菩萨以正念从右胁出，非余身分？善男子，菩萨净行，于三千大千世界最尊最胜，不因女根住，不因女根出。是一生菩萨示现如是，非余梵行人。是故菩萨从右胁出，既出生已亦无出处；如前，后亦如是。是名菩萨摩诃萨行于方便。

“以何缘故，菩萨初生时，释提桓因以宝衣承取，非余天人？善男子，释提桓因昔发此愿：‘菩萨若生，我当以宝衣承取。’以菩萨善根妙故，增益余天信敬供养。是名菩萨摩诃萨行于方便。

“以何缘故，菩萨生时即行七步，非六非八？善男子，必定菩萨有大神力勤精进大丈夫相，欲示现众生，余人不能如是示现。若以七步益余众生者，菩萨行于六步；若以八步益余众生者，则行七步。是故菩萨无人扶持，令行七步，非六非八。是名菩萨摩诃萨行于方便。

“以何缘故，菩萨行七步已，唱如是言：‘我于世界中最尊最胜，离老病死。’善男子，尔时众中释梵诸天，及诸天子心怀憍慢，自言是世界中尊。彼诸天子傲慢自高，心无恭敬。尔时，菩萨作如是念：‘彼诸天子有是慢心，以慢心故长夜堕在三恶道中。’是故菩萨说如是言：‘我于世界最尊最胜，离老病死。’菩萨尔时唱如是言，其音遍闻三千大千世界，或有诸天，菩萨生时未来集者，闻此声已皆悉来集。尔时，欲、色界天，合掌恭敬向菩萨礼，各相谓言：‘未曾有也。’是故菩萨行七步已，作真实言：‘我于世中最尊最胜，离老病死苦。’是名菩萨摩诃萨行于方便。

“以何缘故，行七步已而便大笑？善男子，菩萨不为欲故笑，不为慢故笑，不为轻故笑。尔时，菩萨如是思惟：‘是诸众生，如本有欲恚痴及诸烦恼，今亦如是。我本已劝，令发阿耨多罗三藐三菩提。我今已成，而彼众生懈怠懒惰故，在生死苦恼海中未断烦恼。如此众生与我同时发菩提心，我今已成阿耨多罗三藐三菩提，而彼众生懈怠懒惰故，在生死苦恼海中。是下劣众生为利养故，不勤精进求一切智。是诸众生今犹礼敬供养于我，我于尔时生大悲心，我今已满所愿。’以是因缘菩萨大笑。是名菩萨摩诃萨行于方便。

“以何缘故，菩萨生时身体清净，先无垢秽，释提桓因及梵天王洗浴菩萨？善男子，菩萨欲令释梵诸天兴供养故，亦以世法如初生婴儿应洗浴故，是故菩萨虽身无垢，而令释梵洗浴。是名菩萨摩诃萨行于方便。

“以何缘故，菩萨在空闲处，时不即至道场而还入宫？善男子，欲令诸根具足故，示处宫殿五欲自娱，然后舍四天下而行出家；复为欲化余人令舍五欲，剃除须发，法服出家，故作是示现。是故菩萨复还入家，不于空闲之处即诣道场。是名菩萨摩诃萨行于方便。

“以何缘故，菩萨适生七日，摩耶夫人寻便命终？善男子，此是摩耶夫人命根尽故，非菩萨咎也。菩萨先在兜术天时，以天眼观摩耶夫人命根，满十月已余有七日在。尔时，菩萨便从兜术天来。菩萨以方便知摩耶夫人命根欲尽，故来下生，非菩萨咎。是名菩萨摩诃萨行于方便。

“以何缘故，菩萨善学书论、博弈、射御、军策、计谋种种伎艺？善男子，学世法故。菩萨于三千大千世界中，无有一事而不知者。若偈、若辞辩、若应辩、若咒术、若戏笑、若歌舞作乐、若工巧，菩萨生时，已一切善知。是名菩萨摩诃萨行于方便。

“以何缘故，菩萨纳妃婇女眷属？善男子，菩萨不以欲故。何以故？菩萨是离欲丈夫。尔时，菩萨若不示现妻妇男女者，众生当谓菩萨非是男子。众生若作是疑得无量罪，欲断彼疑故，娶释种女，示现有罗睺罗。若人谓罗睺罗是父母和合生者，莫造斯观！而罗睺罗天上命终，来下入胎，非是父母和合故生。又罗睺罗有本愿故：‘若有一生补处菩萨，我当为作子。’瞿夷本于燃灯佛时，作如是言：‘从今已后愿为此梵志，乃至一生补处，常为我夫，我为其妻。’尔时，菩萨即受七枝优钵罗华已，作如是言：‘我虽不受，今当满此善女人愿。’作是愿已，不离七华善根，是故菩萨纳以为妃。复次，一生菩萨成就示现处于宫殿婇女之中，尔时菩萨成就妙色，诸天供养，成就出家。释种女悉见如是众事具足，其心专一作如是愿发菩提心：‘愿我具足如是众事。’是故菩萨为令瞿夷发此心故，纳以为妻。复次，有大心众生处在居家，五欲、财宝、僮仆、眷属，种种受已。菩萨为彼众生，令舍居家五欲、财宝、僮仆、眷属而行出家，故示是事。是故菩萨示处居家，五欲、财宝、僮仆、眷属，舍而出家。众生见已如是思惟：‘菩萨所受五欲最妙无上，尚能舍之出家，何况我等而不出家？’复次，菩萨所有妻妇男女，皆是本行菩萨道时，以诸善法所可化者。此诸众生亦作是愿：‘若以此菩萨乃至一生，常当为作妻子眷属。’亦欲增益如是诸人白净法故，是故菩萨处妻子眷属。复次，菩萨处宫殿者，为欲教化四万二千婇女，令发阿耨多罗三藐三菩提心，亦令余人不堕恶道，是故菩萨处在宫殿、妻子、眷属。复次，一切女人尽为欲火所烧，若见菩萨即离淫欲。复次，菩萨变作诸身，颜貌修短与本无异，彼诸女人与化菩萨共相娱乐，各各自谓与实菩萨共相娱乐。彼时菩萨常在禅定修安乐行，如化菩萨受于五欲无有欲想；真实菩萨亦复如是，从燃灯佛来，乃至一生已离淫欲。是名菩萨摩诃萨行于方便。车匿、揵陟本愿亦复如是。

“以何缘故，菩萨在阎浮提树下思惟？善男子，为欲教化七亿诸天故。复次，菩萨欲令父母知菩萨必定剃除须发，法服出家。复次，菩萨欲示现增益智慧，阎浮树随荫菩萨，欲令众生增益善根故，是故菩萨在阎浮树下坐禅思惟。是名菩萨摩诃萨行于方便。

“以何缘故，菩萨不以五欲自乐而出城游观？善男子，欲示现见老病死人故，令诸眷属知菩萨畏老病死故出家学道，非为贡高损减眷属故出家，欲利益眷属故出家，菩萨见在家过患，是故出家。而此菩萨为示一切众生老病死苦，是故菩萨不乐五欲出城游观。是名菩萨摩诃萨行于方便。

“以何缘故，菩萨夜半出家？善男子，欲示现利益众生善根，菩萨随所住处增益众生善根。善男子，亦为白净法故舍离五欲，不告眷属而便出家，离诸欢乐终不离于白净之法，是故菩萨夜半出家。是名菩萨摩诃萨行于方便。

“以何缘故，菩萨以睡眠覆盖宫人伎女，然后出家？善男子，欲令出家之过悉在诸天故，有眷属诸亲或见菩萨出家，便生瞋愤之心。若菩萨如是思惟：‘是人有恶心于我，便当长夜受苦堕三恶道。’彼眷属诸亲作如是知，此是诸天以睡眠覆故，开门引道升空而去，非菩萨过也。尔时，诸人增益信心，于诸天所生不信心。是故菩萨见如是过，以睡眠覆盖宫人伎女，然后出家。是名菩萨摩诃萨行于方便。

“以何缘故，菩萨遣车匿、白马，及宝衣、璎珞而送还家？善男子，欲令眷属知菩萨不贪在家名衣上服及诸宝璎。复次，菩萨如是观：‘我今作如是学，亦令诸人学我，舍诸所有，于佛法出家。’诸人如是学已，远离一切所爱之物，持四圣种行；唯不听父母不放而得出家。是名菩萨摩诃萨行于方便。

“以何缘故，菩萨以刀自下其发？善男子，于三千大千世界中，无有天、龙、鬼、神、乾闼婆、人非人能当近菩萨威德者，何况能与剃发？复次，菩萨示现欲令众生深信菩萨欲出家故，自持刀下发。复次，菩萨为净饭王故。尔时，净饭王生于恶心，自恃豪族傲慢而言：‘谁剃我子发，我当诛戮！’尔时，净饭王闻菩萨自持刀下发，王闻是已恶心即灭。是名菩萨摩诃萨行于方便。

“善男子，汝今善听，以何缘故，菩萨苦行六年？善男子，非是菩萨宿业余报受此苦也，欲令众生于一切恶业报中能生患心归向菩萨。复次，善男子，昔迦葉佛时，菩萨尔时作如是言：‘我不欲见此秃头道人！何有秃人能得菩提？菩提之道甚深难得。’如此之辈亦是菩萨示行方便，此所说者当知其义。

“以何缘故，菩萨作是粗恶之言？善男子，尔时迦葉佛出于世时，有婆罗门子名曰树提，有亲友五人皆是大婆罗门子，先学大乘。彼时五人久来亲近恶知识故，失菩提心。善男子，彼时五人于迦葉佛时，奉事外道，不信佛法；解外道语，不解佛语；解外道法，不解佛法。彼时五人事外道师，彼师自言：‘我是佛世尊，是一切智，我亦有菩提道。’尔时，树提梵志行于方便，欲诱引五人还成宝器故，欲转彼五人外道邪心，以方便故至瓦师所，作如是言：‘我今欲见秃头道人！何有秃人能得菩提？菩提之道甚深难得。’善男子，说是语已复经少时，树提梵志与彼五人在一屏处。尔时，瓦师便至其所；至其所已，即向树提梵志，赞迦葉佛如来应正遍知，复向树提作如是言：‘汝可与我共至佛所。’善男子，尔时树提梵志如是思惟：‘此五人者善根未熟。若我当赞迦葉佛，非外道师者，而此五人心当生疑，若至佛所，无有是处。’尔时，树提自护本愿故，般若波罗蜜报行方便故，作如是言：‘我不欲见此秃头道人！何有秃人能得菩提？菩提之道甚深难得。’云何般若波罗蜜报菩萨行？般若波罗蜜，无有菩提想，无有佛想，尔时不见佛，不见菩提，亦不于内见菩提，亦不于外见菩提，亦不于内外见菩提，如是悉知菩提空无有法。尔时，树提知一切法无所有故行于方便，作如是言：‘我不欲见秃头道人！何有秃人能得菩提？菩提之道甚深难得。’

“善男子，复于异时，树提梵志与彼五人至河水边。尔时，瓦师承佛神力，为化五人故复至其所，向树提梵志作如是言：‘汝可共我至于佛所，礼拜供养恭敬，尊重赞叹。诸佛世尊出世甚难！’彼树提梵志，闻瓦师叹故不肯去。彼时，瓦师寻前以手捉梵志发，强牵将去向于佛所。彼时五人倾心随逐，树提梵志遂至佛所。时国常法，若捉他发，设其告官，捉者应死。尔时五人生邪见，见树提梵志，他捉其发，心倾随逐：‘彼如来法有何功德，乃令瓦师不计死罪，捉树提发将至佛所，礼拜供养恭敬，尊重赞叹？’尔时，五人其心倾向至迦葉佛所，既得见佛，本愿还发，生信敬心；生信敬心已，即于佛前呵责树提：‘如是，世尊，有如是威德，如本闻已，何得心不信敬？’善男子，尔时五人见迦葉佛威德，又闻辩才，还发阿耨多罗三藐三菩提心。尔时，迦葉佛见五人已得专心，为说菩萨藏不退转轮陀罗尼金刚句，无生法忍次第而说。尔时，五人即得无生法忍。

“善男子，我今已得具足佛智。彼时树提梵志，若当赞叹迦葉佛，不赞外道师，若彼五人到佛所者，无有是处，况生信敬心耶？善男子，树提梵志为化五人学菩萨乘，故以般若波罗蜜果报行于方便，作如是言：‘我不欲见秃头道人！何有秃人能得菩提？菩提之道甚深难得。’善男子，不退菩萨于佛无疑，于菩提无疑，于佛法无疑。是名菩萨摩诃萨行于方便。

“复次，菩萨为教化五人及自示业报，以业障故六年苦行。非如余众生不知不见持戒沙门、婆罗门故，说如是恶言，若知若不知，若解若不解，彼诸众生长夜受诸苦恼，不得利益，堕三恶道。为彼众生自现作业亦现受报，是故如来现受是报。菩萨无有一切障碍业报，以有众生诽谤持戒沙门、婆罗门，忧恼覆心不得解脱，不得道果；为除众生忧恼心故，现受如是业报。彼诸众生作如是念：‘一生菩萨诽谤迦葉佛，而彼菩萨尚得解脱，况我不知而作恶言！是故我今当自悔过，一切恶业更不得作。’复次，善男子，为调伏诸外道故六年苦行，非实业障碍。何以故？世间沙门、婆罗门，日食一麻一米，谓得清净解脱。菩萨为调伏彼故，示现日食一麻一米。菩萨若食粗涩，尚不能得圣道，何况清净解脱？是故菩萨作如是言：‘我不欲见秃头道人！何有秃人能得菩提？菩提之道甚深难得。’是故菩萨以此缘故现六年苦行，为调伏五十二百千粗行诸天，及外道神仙、粗行菩萨。是名菩萨摩诃萨行于方便。