## 大宝积经卷第三十五

### 菩萨藏会第十二之一开化长者品第一

如是我闻：一时，薄伽梵于室罗筏国雨安居，过三月恣举已，作衣服竟，与大苾芻众千二百五十人俱，游化诸国。是薄伽梵，成就广大微妙名称，出现世间，为诸天人之所赞颂，所谓如来、应、正等觉、明行圆满、善逝、世间解、无上丈夫、调御士、天人师、佛、薄伽梵。深住自证具足神通，威德映蔽诸天世间魔王、梵王、阿素洛等。常为众生说微妙法，开示初善、中善、后善，文义巧妙，纯一圆满，清白梵行。时四部众，国王、大臣，种种外道，沙门、婆罗门，及诸长者，天、龙、药叉、人非人等，以无量上妙衣服、饮食、卧具、医药种种供具，奉献如来。

尔时，世尊大众围绕，供养恭敬，尊重赞叹，渐次游行至摩揭陀国，诣王舍大城，住鹫峰山。时，王舍城中有大长者，名曰贤守，已曾亲觐过去诸佛，宿植善根，福感通被，大族大富，资产财宝无不具足。时，彼长者闻大沙门出释氏宫，证于无上正等菩提，与诸大众来游此国，彼佛世尊，有如是等广大名称出现世间，十号具足，成就通慧，说微妙法，乃至圆满清白梵行。时，彼长者作是思惟：“我今当往鹫峰山王，为欲奉见彼如来故。若我见者，必获善利。”作是念已，与五百长者出王舍城，将往佛所。

尔时，世尊于日初分，服僧伽胝，执持衣钵，诸苾芻僧侍从围绕，在大众前威仪严整，进止安庠，正智而行，顾视屈伸端严殊异，为化众生现乞食法，方欲入城处于中路。时，贤守等五百长者，遥见如来，威严超挺，众所乐观，成就金色之身大丈夫相三十有二，诸根寂定，神虑憺怕，逮得上胜调顺寂止，摄护诸根如大龙象，清净无挠如澄泉池，足蹈七宝所成百千亿叶红莲华上，为诸无数天、人、药叉之所供养，雨大天华散如来上，其华若流弥满于地。诸长者等既睹世尊，以无量百千功德庄严从远而来，叹未曾有，以清净心往如来所，顶礼佛足，却住一面。

尔时，贤守等五百长者白佛言：“世尊，未曾有也！如来神力，映夺天仙吉祥魔梵。如来威德具大名称，圆光妙色蔽诸大众。世尊体相如大金山，容貌端严无等等者。世尊成就一切世间甚希奇法。我惟世尊，威德如是，观何等相，弃舍家法，悟大菩提？”

尔时，贤守长者即于佛前，而说颂曰：

&nbsp;&nbsp;&nbsp;&nbsp;“我昔曾闻最胜尊，&nbsp;&nbsp;&nbsp;&nbsp;吉祥妙色大名称，

&nbsp;&nbsp;&nbsp;&nbsp;今睹威光胜所闻，&nbsp;&nbsp;&nbsp;&nbsp;如真金像备众德。

&nbsp;&nbsp;&nbsp;&nbsp;如来色像喻金山，&nbsp;&nbsp;&nbsp;&nbsp;高广严净观无厌，

&nbsp;&nbsp;&nbsp;&nbsp;威德庄严苾芻众，&nbsp;&nbsp;&nbsp;&nbsp;犹如满月处众星。

&nbsp;&nbsp;&nbsp;&nbsp;世尊顶相无能见，&nbsp;&nbsp;&nbsp;&nbsp;高显映发踰山王，

&nbsp;&nbsp;&nbsp;&nbsp;顶髻周圆渐次敛，&nbsp;&nbsp;&nbsp;&nbsp;其相平偃犹天盖。

&nbsp;&nbsp;&nbsp;&nbsp;绀发软腻而右旋，&nbsp;&nbsp;&nbsp;&nbsp;如安缮色帝青宝，

&nbsp;&nbsp;&nbsp;&nbsp;鲜净光踰孔雀项，&nbsp;&nbsp;&nbsp;&nbsp;我今瞻仰无厌足。

&nbsp;&nbsp;&nbsp;&nbsp;面貌端严额平正，&nbsp;&nbsp;&nbsp;&nbsp;眉相皎净若天弓，

&nbsp;&nbsp;&nbsp;&nbsp;白毫映彻无瑕秽，&nbsp;&nbsp;&nbsp;&nbsp;光洁照曜如星王。

&nbsp;&nbsp;&nbsp;&nbsp;发喜净眼甚微妙，&nbsp;&nbsp;&nbsp;&nbsp;众睹皆生欣乐心，

&nbsp;&nbsp;&nbsp;&nbsp;我今奉观无暂舍，&nbsp;&nbsp;&nbsp;&nbsp;顶礼净眼世间依。

&nbsp;&nbsp;&nbsp;&nbsp;鼻相高平修且直，&nbsp;&nbsp;&nbsp;&nbsp;渐广圆成如铸金，

&nbsp;&nbsp;&nbsp;&nbsp;唇相丹晖极清净，&nbsp;&nbsp;&nbsp;&nbsp;喻频婆果末尼等。

&nbsp;&nbsp;&nbsp;&nbsp;妙齿鲜白含光润，&nbsp;&nbsp;&nbsp;&nbsp;等鹤牛乳莲华根，

&nbsp;&nbsp;&nbsp;&nbsp;坚密齐平极明净，&nbsp;&nbsp;&nbsp;&nbsp;调顺奢摩他所感。

&nbsp;&nbsp;&nbsp;&nbsp;齿及随齿根深固，&nbsp;&nbsp;&nbsp;&nbsp;断际上下皆齐整，

&nbsp;&nbsp;&nbsp;&nbsp;佛牙光白最超胜，&nbsp;&nbsp;&nbsp;&nbsp;如彼雁行王处中。

&nbsp;&nbsp;&nbsp;&nbsp;善逝广长之舌相，&nbsp;&nbsp;&nbsp;&nbsp;覆面薄净如莲华，

&nbsp;&nbsp;&nbsp;&nbsp;赤铜赤色末尼宝，&nbsp;&nbsp;&nbsp;&nbsp;含晖皎镜如初日。

&nbsp;&nbsp;&nbsp;&nbsp;世尊耳相极端严，&nbsp;&nbsp;&nbsp;&nbsp;梵世天人不闻见，

&nbsp;&nbsp;&nbsp;&nbsp;乔答摩种狻猊颔，&nbsp;&nbsp;&nbsp;&nbsp;无畏犹如师子王。

&nbsp;&nbsp;&nbsp;&nbsp;我观善逝咽喉相，&nbsp;&nbsp;&nbsp;&nbsp;能引世间甘露味，

&nbsp;&nbsp;&nbsp;&nbsp;清净映彻无瑕秽，&nbsp;&nbsp;&nbsp;&nbsp;具大神力不思议。

&nbsp;&nbsp;&nbsp;&nbsp;颈前横约修且直，&nbsp;&nbsp;&nbsp;&nbsp;处中都无孅杂文，

&nbsp;&nbsp;&nbsp;&nbsp;现人中胜天中天，&nbsp;&nbsp;&nbsp;&nbsp;恒食味中第一味。

&nbsp;&nbsp;&nbsp;&nbsp;肩膊充圆悉成满，&nbsp;&nbsp;&nbsp;&nbsp;胸臆雄猛威容盛，

&nbsp;&nbsp;&nbsp;&nbsp;人中尊相世未闻，&nbsp;&nbsp;&nbsp;&nbsp;如山顶日光流照。

&nbsp;&nbsp;&nbsp;&nbsp;手足两肩及项后，&nbsp;&nbsp;&nbsp;&nbsp;七处光净恒平满。

&nbsp;&nbsp;&nbsp;&nbsp;修臂佣圆象王鼻，&nbsp;&nbsp;&nbsp;&nbsp;双掌垂下摩于膝，

&nbsp;&nbsp;&nbsp;&nbsp;上身广厚如兽王，&nbsp;&nbsp;&nbsp;&nbsp;瞿陀树相周圆满。

&nbsp;&nbsp;&nbsp;&nbsp;那罗延力合成身，&nbsp;&nbsp;&nbsp;&nbsp;具足大力及忍力，

&nbsp;&nbsp;&nbsp;&nbsp;无垢身毛皆上靡，&nbsp;&nbsp;&nbsp;&nbsp;随现一孔一毛生。

&nbsp;&nbsp;&nbsp;&nbsp;烟尘不污如莲华，&nbsp;&nbsp;&nbsp;&nbsp;右旋相成而细软，

&nbsp;&nbsp;&nbsp;&nbsp;我昔传闻隐密相，&nbsp;&nbsp;&nbsp;&nbsp;阴藏深如天马王。

&nbsp;&nbsp;&nbsp;&nbsp;髀腨周圆渐次敛，&nbsp;&nbsp;&nbsp;&nbsp;其相犹如天鹿王，

&nbsp;&nbsp;&nbsp;&nbsp;足厚隆起跟圆长，&nbsp;&nbsp;&nbsp;&nbsp;手相网鞔如雁王。

&nbsp;&nbsp;&nbsp;&nbsp;平满孅长二十指，&nbsp;&nbsp;&nbsp;&nbsp;赤铜甲色如莲华，

&nbsp;&nbsp;&nbsp;&nbsp;双跖千辐金轮相，&nbsp;&nbsp;&nbsp;&nbsp;光净微妙具庄严。

&nbsp;&nbsp;&nbsp;&nbsp;如来游步于世间，&nbsp;&nbsp;&nbsp;&nbsp;瞿拉坡相不相触，

&nbsp;&nbsp;&nbsp;&nbsp;去地四指蹈空行，&nbsp;&nbsp;&nbsp;&nbsp;众宝红莲随足现。

&nbsp;&nbsp;&nbsp;&nbsp;顾视安行象王步，&nbsp;&nbsp;&nbsp;&nbsp;进趣端肃如天主，

&nbsp;&nbsp;&nbsp;&nbsp;大圣威严无所畏，&nbsp;&nbsp;&nbsp;&nbsp;处众踰于师子王。

&nbsp;&nbsp;&nbsp;&nbsp;妙色映蔽毗沙门，&nbsp;&nbsp;&nbsp;&nbsp;威光超胜百千日，

&nbsp;&nbsp;&nbsp;&nbsp;梵世天人尚无等，&nbsp;&nbsp;&nbsp;&nbsp;何况出过如来者！

&nbsp;&nbsp;&nbsp;&nbsp;行住说法度众生，&nbsp;&nbsp;&nbsp;&nbsp;天仙龙神咸恭敬，

&nbsp;&nbsp;&nbsp;&nbsp;或散天华奏天乐，&nbsp;&nbsp;&nbsp;&nbsp;纷然繁会满虚空。

&nbsp;&nbsp;&nbsp;&nbsp;今睹世尊大神变，&nbsp;&nbsp;&nbsp;&nbsp;故我窃怀疑惑心，

&nbsp;&nbsp;&nbsp;&nbsp;本观何等胜功德，&nbsp;&nbsp;&nbsp;&nbsp;出家趣于无上道？”

尔时，世尊告贤守长者曰：“长者当知，我观世间一切众生，为十苦事之所逼迫。何谓为十？一者、生苦逼迫，二者、老苦逼迫，三者、病苦逼迫，四者、死苦逼迫，五者、愁苦逼迫，六者、怨恨逼迫，七者、苦受逼迫，八者、忧受逼迫，九者、痛恼逼迫，十者、生死流转大苦之所逼迫。长者，我见如是十种苦事逼迫众生；为得阿耨多罗三藐三菩提，出离如是逼迫事故，以净信心，舍释氏家，趣无上道。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“我观诸凡夫，&nbsp;&nbsp;&nbsp;&nbsp;闭流转牢狱；

&nbsp;&nbsp;&nbsp;&nbsp;常为生老病，&nbsp;&nbsp;&nbsp;&nbsp;众苦所逼迫；

&nbsp;&nbsp;&nbsp;&nbsp;愁忧及怨恨，&nbsp;&nbsp;&nbsp;&nbsp;死苦等所牵；

&nbsp;&nbsp;&nbsp;&nbsp;为除牢狱怖，&nbsp;&nbsp;&nbsp;&nbsp;令欣出离法。

“复次，长者，我观世间一切众生，为十恼害互相憎嫉。何谓为十？一者、曾于我身作不饶益，心生恼害；二者、今于我身作不饶益，心生恼害；三者、当于我身作不饶益，心生恼害；四者、曾于我之所爱作不饶益，心生恼害；五者、今于我之所爱作不饶益，心生恼害；六者、当于我之所爱作不饶益，心生恼害；七者、曾于我所不爱而作饶益，心生恼害；八者、今于我所不爱而作饶益，心生恼害；九者、当于我所不爱而作饶益，心生恼害；十者、于诸过失作不饶益，心生恼害。长者，我见如是十种恼害，恼害世间一切众生；为得阿耨多罗三藐三菩提，出离如是恼害事故，以净信心，舍释氏家，趣无上道。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“众生互憎嫉，&nbsp;&nbsp;&nbsp;&nbsp;皆由十恼生，

&nbsp;&nbsp;&nbsp;&nbsp;于我及我亲，&nbsp;&nbsp;&nbsp;&nbsp;三世俱恼害。

&nbsp;&nbsp;&nbsp;&nbsp;或于我非亲，&nbsp;&nbsp;&nbsp;&nbsp;起诸饶益相，

&nbsp;&nbsp;&nbsp;&nbsp;怨憎由此生，&nbsp;&nbsp;&nbsp;&nbsp;三世俱恼害。

&nbsp;&nbsp;&nbsp;&nbsp;第十诸过失，&nbsp;&nbsp;&nbsp;&nbsp;生长怨憎苦，

&nbsp;&nbsp;&nbsp;&nbsp;我观如是过，&nbsp;&nbsp;&nbsp;&nbsp;厌患故出家。

“复次，长者，我观世间一切众生，入于十种恶见稠林，由异见故不能自出。何谓为十？一者、我见恶见稠林，二者、有情见恶见稠林，三者、寿命见恶见稠林，四者、数取趣见恶见稠林，五者、断见恶见稠林，六者、常见恶见稠林，七者、无作见恶见稠林，八者、无因见恶见稠林，九者、不平等因见恶见稠林，十者、邪见恶见稠林。长者，我见众生，入于十种恶见稠林不能得出；为得阿耨多罗三藐三菩提，永断如是诸恶见故，以净信心，舍释氏家，趣无上道。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“一切愚凡夫，&nbsp;&nbsp;&nbsp;&nbsp;入恶见稠林，

&nbsp;&nbsp;&nbsp;&nbsp;我见有情见，&nbsp;&nbsp;&nbsp;&nbsp;及以寿命见，

&nbsp;&nbsp;&nbsp;&nbsp;断见与常见，&nbsp;&nbsp;&nbsp;&nbsp;依无作见等；

&nbsp;&nbsp;&nbsp;&nbsp;为安立正见，&nbsp;&nbsp;&nbsp;&nbsp;是故我出家。

“复次，长者，我观世间一切众生，于无数劫具造百千那庾多拘胝过失，常为十种大毒箭所中。何谓为十？一者、爱毒箭，二者、无明毒箭，三者、欲毒箭，四者、贪毒箭，五者、过失毒箭，六者、愚痴毒箭，七者、慢毒箭，八者、见毒箭，九者、有毒箭，十者、无有毒箭。长者，我见众生，为于十种毒箭所中；求阿耨多罗三藐三菩提，永断如是诸毒箭故，以净信心，舍释氏家，趣无上道。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“爱箭毒众生，&nbsp;&nbsp;&nbsp;&nbsp;过拘胝大劫，

&nbsp;&nbsp;&nbsp;&nbsp;无明之所盲，&nbsp;&nbsp;&nbsp;&nbsp;从闇入于闇。

&nbsp;&nbsp;&nbsp;&nbsp;欲箭中诸蕴，&nbsp;&nbsp;&nbsp;&nbsp;吸染名贪箭，

&nbsp;&nbsp;&nbsp;&nbsp;闷乱过失箭，&nbsp;&nbsp;&nbsp;&nbsp;被服愚痴箭，

&nbsp;&nbsp;&nbsp;&nbsp;陵高发慢箭，&nbsp;&nbsp;&nbsp;&nbsp;违诤起见箭，

&nbsp;&nbsp;&nbsp;&nbsp;因有无有箭，&nbsp;&nbsp;&nbsp;&nbsp;堕有及无有。

&nbsp;&nbsp;&nbsp;&nbsp;诸愚痴凡夫，&nbsp;&nbsp;&nbsp;&nbsp;锋刃由其口，

&nbsp;&nbsp;&nbsp;&nbsp;更相起诤论，&nbsp;&nbsp;&nbsp;&nbsp;此实此非实。

&nbsp;&nbsp;&nbsp;&nbsp;为拔毒箭故，&nbsp;&nbsp;&nbsp;&nbsp;如来兴世间，

&nbsp;&nbsp;&nbsp;&nbsp;救诸中箭者，&nbsp;&nbsp;&nbsp;&nbsp;出家成圣道。

“复次，长者，我观世间一切众生，由十种爱建立根本。何者为十？所谓缘爱故求，缘求故得，缘于得故便起我所，缘我所故起诸定执，缘诸定执故起欲贪，缘欲贪故起深耽著，缘深耽著故起悭吝，缘悭吝故起于聚敛，缘聚敛故起诸守护，缘守护故执持刀仗，诤讼讥谤起种种苦。又因此故兴别离语，长养诸恶不善之法。长者，我见众生，由此十种爱根本法之所建立；求于阿耨多罗三藐三菩提，为得无根无所依法故，以净信心，舍释氏家，趣无上道。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“爱所吞众生，&nbsp;&nbsp;&nbsp;&nbsp;寻逐于诸欲，

&nbsp;&nbsp;&nbsp;&nbsp;得利兴我所，&nbsp;&nbsp;&nbsp;&nbsp;从此生定执。

&nbsp;&nbsp;&nbsp;&nbsp;我当作所作，&nbsp;&nbsp;&nbsp;&nbsp;欲贪缚增长，

&nbsp;&nbsp;&nbsp;&nbsp;耽著悭吝等，&nbsp;&nbsp;&nbsp;&nbsp;相续次第生。

&nbsp;&nbsp;&nbsp;&nbsp;悭过染世间，&nbsp;&nbsp;&nbsp;&nbsp;能起坚积聚，

&nbsp;&nbsp;&nbsp;&nbsp;聚敛故守护，&nbsp;&nbsp;&nbsp;&nbsp;遍生无有间。

&nbsp;&nbsp;&nbsp;&nbsp;守护在愚夫，&nbsp;&nbsp;&nbsp;&nbsp;刀仗相加害，

&nbsp;&nbsp;&nbsp;&nbsp;种诸不善业，&nbsp;&nbsp;&nbsp;&nbsp;因此生众苦。

&nbsp;&nbsp;&nbsp;&nbsp;观爱因缘已，&nbsp;&nbsp;&nbsp;&nbsp;众苦则不生，

&nbsp;&nbsp;&nbsp;&nbsp;无根无住觉，&nbsp;&nbsp;&nbsp;&nbsp;诸觉中最上。

“复次，长者，我观世间一切众生，皆由十种恶邪性故建立邪定。何等为十？一者、邪见，二者、邪思惟，三者、邪语，四者、邪业，五者、邪命，六者、邪精进，七者、邪念，八者、邪定，九者、邪解脱，十者、邪解脱智见。长者，我观众生，由如是等十邪性故建立邪定；为欲证得阿耨多罗三藐三菩提，出离如是诸邪性故，以净信心，舍释氏家，趣无上道。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“怀邪见众生，&nbsp;&nbsp;&nbsp;&nbsp;邪思惟境界，

&nbsp;&nbsp;&nbsp;&nbsp;宣说于邪语，&nbsp;&nbsp;&nbsp;&nbsp;及行诸邪业，

&nbsp;&nbsp;&nbsp;&nbsp;邪命邪精进，&nbsp;&nbsp;&nbsp;&nbsp;邪念与邪定，

&nbsp;&nbsp;&nbsp;&nbsp;成就邪解脱，&nbsp;&nbsp;&nbsp;&nbsp;及趣邪智见。

&nbsp;&nbsp;&nbsp;&nbsp;邪性决定聚，&nbsp;&nbsp;&nbsp;&nbsp;愚夫之所依，

&nbsp;&nbsp;&nbsp;&nbsp;为令住正性，&nbsp;&nbsp;&nbsp;&nbsp;故趣无上道。

“复次，长者，我观世间一切众生，由于十种不善业道，而能建立安处邪道，多堕恶趣。何等为十？一者、夺命，二者、不与取，三者、邪淫，四者、妄语，五者、离间语，六者、粗语，七者、绮语，八者、贪著，九者、瞋恚，十者、邪见。长者，我见众生由是十种不善业故，乘于邪道，多趣多向多堕恶道；为欲证得阿耨多罗三藐三菩提，超出一切诸邪道故，以净信心，舍释氏家，趣无上道。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“诸害命众生，&nbsp;&nbsp;&nbsp;&nbsp;劫盗他财物，

&nbsp;&nbsp;&nbsp;&nbsp;行诸邪欲行，&nbsp;&nbsp;&nbsp;&nbsp;速堕于地狱。

&nbsp;&nbsp;&nbsp;&nbsp;粗言离间语，&nbsp;&nbsp;&nbsp;&nbsp;妄语乖寂静，

&nbsp;&nbsp;&nbsp;&nbsp;绮语等凡夫，&nbsp;&nbsp;&nbsp;&nbsp;愚痴之所缚。

&nbsp;&nbsp;&nbsp;&nbsp;贪著他资财，&nbsp;&nbsp;&nbsp;&nbsp;数起于瞋恚，

&nbsp;&nbsp;&nbsp;&nbsp;兴种种邪见，&nbsp;&nbsp;&nbsp;&nbsp;是人趣恶道。

&nbsp;&nbsp;&nbsp;&nbsp;三种由身起，&nbsp;&nbsp;&nbsp;&nbsp;四种语业生，

&nbsp;&nbsp;&nbsp;&nbsp;意能成三恶，&nbsp;&nbsp;&nbsp;&nbsp;故名恶行者。

&nbsp;&nbsp;&nbsp;&nbsp;行诸恶业已，&nbsp;&nbsp;&nbsp;&nbsp;牵趣恶道中，

&nbsp;&nbsp;&nbsp;&nbsp;吾今现世间，&nbsp;&nbsp;&nbsp;&nbsp;拔济令出离。

“复次，长者，我观世间一切众生，由于十种染污法故，处在烦恼，堕烦恼垢中。何谓为十？一者、悭垢染污，二者、恶戒垢染污，三者、瞋垢染污，四者、懈怠垢染污，五者、散乱垢染污，六者、恶慧垢染污，七者、不遵尊教垢染污，八者、邪疑垢染污，九者、不信解垢染污，十者、不恭敬垢染污。长者，我见众生，以如是等十染污法之所染污；为得阿耨多罗三藐三菩提，证于无染无上法故，以净信心，舍释氏家，趣无上道。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“世多分众生，&nbsp;&nbsp;&nbsp;&nbsp;十染所逼迫，

&nbsp;&nbsp;&nbsp;&nbsp;乐有为烦恼，&nbsp;&nbsp;&nbsp;&nbsp;曾不生厌离。

&nbsp;&nbsp;&nbsp;&nbsp;悭垢所染污，&nbsp;&nbsp;&nbsp;&nbsp;一切愚凡夫，

&nbsp;&nbsp;&nbsp;&nbsp;犯戒非寂静，&nbsp;&nbsp;&nbsp;&nbsp;不习三摩地。

&nbsp;&nbsp;&nbsp;&nbsp;瞋垢背忍辱，&nbsp;&nbsp;&nbsp;&nbsp;懈怠退正勤，

&nbsp;&nbsp;&nbsp;&nbsp;其心不专住，&nbsp;&nbsp;&nbsp;&nbsp;恶慧愚钝者。

&nbsp;&nbsp;&nbsp;&nbsp;于父母师长，&nbsp;&nbsp;&nbsp;&nbsp;不遵奉言教，

&nbsp;&nbsp;&nbsp;&nbsp;疑见网众生，&nbsp;&nbsp;&nbsp;&nbsp;不求照世觉。

&nbsp;&nbsp;&nbsp;&nbsp;诽谤于甚深，&nbsp;&nbsp;&nbsp;&nbsp;佛所说妙法，

&nbsp;&nbsp;&nbsp;&nbsp;被服无明蕴，&nbsp;&nbsp;&nbsp;&nbsp;圣蕴怀轻贱。

&nbsp;&nbsp;&nbsp;&nbsp;观是染污已，&nbsp;&nbsp;&nbsp;&nbsp;谁乐处有为，

&nbsp;&nbsp;&nbsp;&nbsp;当勤证寂灭，&nbsp;&nbsp;&nbsp;&nbsp;无为无染污。

“复次，长者，我观世间一切众生，为十种缠缚之所缠缚。何谓为十？一者、由悭嫉网之所缠缚，二者、由无明膜之所覆翳，三者、烦恼迷醉堕愚痴坎，四者、爱欲驶流之所漂没，五者、末摩死节邪箭所中，六者、忿恨密烟之所熏[火+孛]，七者、贪欲盛火之所烧燃，八者、过失毒药之所闷乱，九者、诸盖毒刺之所遮碍，十者、常处生死流转饥馑旷野正勤疲怠。长者，我观众生，为如是等十种缠缚所缠缚已；求阿耨多罗三藐三菩提，为证无缠无缚法故，以净信心，舍释氏家，趣无上道。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“老吞少盛年，&nbsp;&nbsp;&nbsp;&nbsp;老坏净妙色，

&nbsp;&nbsp;&nbsp;&nbsp;老损念定慧，&nbsp;&nbsp;&nbsp;&nbsp;终为死所吞。

&nbsp;&nbsp;&nbsp;&nbsp;病能摧势力，&nbsp;&nbsp;&nbsp;&nbsp;劫夺勇猛心，

&nbsp;&nbsp;&nbsp;&nbsp;坏诸根聚落，&nbsp;&nbsp;&nbsp;&nbsp;羸劣无依怙。

&nbsp;&nbsp;&nbsp;&nbsp;死如罗刹女，&nbsp;&nbsp;&nbsp;&nbsp;猛健甚可畏，

&nbsp;&nbsp;&nbsp;&nbsp;常随逐世间，&nbsp;&nbsp;&nbsp;&nbsp;饮竭众生命。

&nbsp;&nbsp;&nbsp;&nbsp;我已厌世间，&nbsp;&nbsp;&nbsp;&nbsp;老病死逼迫，

&nbsp;&nbsp;&nbsp;&nbsp;为求无老死，&nbsp;&nbsp;&nbsp;&nbsp;清安法出家。

&nbsp;&nbsp;&nbsp;&nbsp;世为三火烧，&nbsp;&nbsp;&nbsp;&nbsp;我观无救者，

&nbsp;&nbsp;&nbsp;&nbsp;雨甘露法雨，&nbsp;&nbsp;&nbsp;&nbsp;灭除三毒焰。

&nbsp;&nbsp;&nbsp;&nbsp;观诸失道者，&nbsp;&nbsp;&nbsp;&nbsp;生盲痴瞽等，

&nbsp;&nbsp;&nbsp;&nbsp;为与世间眼，&nbsp;&nbsp;&nbsp;&nbsp;示导故出家。

&nbsp;&nbsp;&nbsp;&nbsp;众生疑乳养，&nbsp;&nbsp;&nbsp;&nbsp;蕴盖所蔽障，

&nbsp;&nbsp;&nbsp;&nbsp;为彼除悔恼，&nbsp;&nbsp;&nbsp;&nbsp;说法故出家。

&nbsp;&nbsp;&nbsp;&nbsp;愚夫互违反，&nbsp;&nbsp;&nbsp;&nbsp;伺隙兴加害，

&nbsp;&nbsp;&nbsp;&nbsp;为和怨憎故，&nbsp;&nbsp;&nbsp;&nbsp;利世故出家。

&nbsp;&nbsp;&nbsp;&nbsp;于父母师长，&nbsp;&nbsp;&nbsp;&nbsp;力慢无恭敬，

&nbsp;&nbsp;&nbsp;&nbsp;为摧憍慢幢，&nbsp;&nbsp;&nbsp;&nbsp;是故我出家。

&nbsp;&nbsp;&nbsp;&nbsp;观贪障世间，&nbsp;&nbsp;&nbsp;&nbsp;由财相损害，

&nbsp;&nbsp;&nbsp;&nbsp;为得七圣财，&nbsp;&nbsp;&nbsp;&nbsp;断诸法贫者。

&nbsp;&nbsp;&nbsp;&nbsp;或致相刑残，&nbsp;&nbsp;&nbsp;&nbsp;利已终非益，

&nbsp;&nbsp;&nbsp;&nbsp;我观定舍身，&nbsp;&nbsp;&nbsp;&nbsp;求离三有狱。

&nbsp;&nbsp;&nbsp;&nbsp;三有昔未知，&nbsp;&nbsp;&nbsp;&nbsp;真实利益事，

&nbsp;&nbsp;&nbsp;&nbsp;为开真实益，&nbsp;&nbsp;&nbsp;&nbsp;是故我出家。

&nbsp;&nbsp;&nbsp;&nbsp;观趣地狱者，&nbsp;&nbsp;&nbsp;&nbsp;恶业因炽然，

&nbsp;&nbsp;&nbsp;&nbsp;受无边重苦，&nbsp;&nbsp;&nbsp;&nbsp;为脱故出家。

&nbsp;&nbsp;&nbsp;&nbsp;观诸畜生趣，&nbsp;&nbsp;&nbsp;&nbsp;互相加杀害，

&nbsp;&nbsp;&nbsp;&nbsp;无依为作依，&nbsp;&nbsp;&nbsp;&nbsp;悲心故出家。

&nbsp;&nbsp;&nbsp;&nbsp;观焰魔鬼趣，&nbsp;&nbsp;&nbsp;&nbsp;饥渴大苦逼，

&nbsp;&nbsp;&nbsp;&nbsp;为证妙菩提，&nbsp;&nbsp;&nbsp;&nbsp;施不死甘露。

&nbsp;&nbsp;&nbsp;&nbsp;人道追求苦，&nbsp;&nbsp;&nbsp;&nbsp;诸天舍命苦，

&nbsp;&nbsp;&nbsp;&nbsp;观苦遍三有，&nbsp;&nbsp;&nbsp;&nbsp;为济故出家。

&nbsp;&nbsp;&nbsp;&nbsp;我观耽欲者，&nbsp;&nbsp;&nbsp;&nbsp;远离诸惭愧，

&nbsp;&nbsp;&nbsp;&nbsp;凌逼于尊亲，&nbsp;&nbsp;&nbsp;&nbsp;荒淫甚猪狗。

&nbsp;&nbsp;&nbsp;&nbsp;又观诸愚夫，&nbsp;&nbsp;&nbsp;&nbsp;女媚所吞食，

&nbsp;&nbsp;&nbsp;&nbsp;放逸造非义，&nbsp;&nbsp;&nbsp;&nbsp;为舍故出家。

&nbsp;&nbsp;&nbsp;&nbsp;观劫浊众生，&nbsp;&nbsp;&nbsp;&nbsp;恶法娆魔使，

&nbsp;&nbsp;&nbsp;&nbsp;我为摧伏故，&nbsp;&nbsp;&nbsp;&nbsp;趣成无上觉。

&nbsp;&nbsp;&nbsp;&nbsp;在家众过本，&nbsp;&nbsp;&nbsp;&nbsp;出家趣菩提，

&nbsp;&nbsp;&nbsp;&nbsp;故舍大地等，&nbsp;&nbsp;&nbsp;&nbsp;为穷生死际。”

尔时，五百长者闻佛所说，得未曾有，方知如来是真觉者。即于佛前，异口同声，而说颂曰：

&nbsp;&nbsp;&nbsp;&nbsp;“我等怖畏老死逼，&nbsp;&nbsp;&nbsp;&nbsp;愿宣妙法尽其际。

&nbsp;&nbsp;&nbsp;&nbsp;世尊诸有趣清净，&nbsp;&nbsp;&nbsp;&nbsp;离有性净超诸有，

&nbsp;&nbsp;&nbsp;&nbsp;愿拔诸有令不有，&nbsp;&nbsp;&nbsp;&nbsp;及在禁闭有家者。

&nbsp;&nbsp;&nbsp;&nbsp;世雄离染最解脱，&nbsp;&nbsp;&nbsp;&nbsp;远离尘垢心清净，

&nbsp;&nbsp;&nbsp;&nbsp;调御法中大调御，&nbsp;&nbsp;&nbsp;&nbsp;愿开微妙甘露门。

&nbsp;&nbsp;&nbsp;&nbsp;备上妙色胜丈夫，&nbsp;&nbsp;&nbsp;&nbsp;天人世间无等者，

&nbsp;&nbsp;&nbsp;&nbsp;世无等等最胜尊，&nbsp;&nbsp;&nbsp;&nbsp;愿说妙法济群生。

&nbsp;&nbsp;&nbsp;&nbsp;三垢永灭吐诸过，&nbsp;&nbsp;&nbsp;&nbsp;慧眼清净翳障消，

&nbsp;&nbsp;&nbsp;&nbsp;净尘离闇开痴网，&nbsp;&nbsp;&nbsp;&nbsp;愿无等尊宣妙法。

&nbsp;&nbsp;&nbsp;&nbsp;众生苦聚无依怙，&nbsp;&nbsp;&nbsp;&nbsp;溺大有池无救者，

&nbsp;&nbsp;&nbsp;&nbsp;愿起慈悲广济心，&nbsp;&nbsp;&nbsp;&nbsp;速拔高升安隐岸。

&nbsp;&nbsp;&nbsp;&nbsp;有河憍慢痴回澓，&nbsp;&nbsp;&nbsp;&nbsp;斗讼病苦波涛盛，

&nbsp;&nbsp;&nbsp;&nbsp;众生漂没无依救，&nbsp;&nbsp;&nbsp;&nbsp;愿发慈心济有流。

&nbsp;&nbsp;&nbsp;&nbsp;朗日千亿曜金山，&nbsp;&nbsp;&nbsp;&nbsp;佛身光盛踰于彼，

&nbsp;&nbsp;&nbsp;&nbsp;愿以胜妙梵音声，&nbsp;&nbsp;&nbsp;&nbsp;宣布端严最上法。

&nbsp;&nbsp;&nbsp;&nbsp;诸法自性本清净，&nbsp;&nbsp;&nbsp;&nbsp;体相洞彻等明珠，

&nbsp;&nbsp;&nbsp;&nbsp;无有作者无受者，&nbsp;&nbsp;&nbsp;&nbsp;不从他闻遍照觉。

&nbsp;&nbsp;&nbsp;&nbsp;自然具足力无畏，&nbsp;&nbsp;&nbsp;&nbsp;行妙净行称无边，

&nbsp;&nbsp;&nbsp;&nbsp;无边智解如游空，&nbsp;&nbsp;&nbsp;&nbsp;愿大法王宣妙法。”

尔时，世尊作如是念：“是五百长者，善根已熟，堪任法化。我今当为如应说法，令诸长者即于此处，除舍俗相，以信出家，断诸烦恼，得漏尽慧。”作是念已，即升虚空，结跏趺坐。诸长者等既睹神变，叹未曾有，于如来所倍生敬重信仰之心。

尔时，世尊告诸长者：“汝等善听，世有十种逼迫苦事，所谓生苦、老苦、病苦、死苦、愁苦、怨苦、苦受、忧受、痛恼、生死，如是十种逼迫苦事逼迫众生。汝等今者，欲解脱不？

“复次，诸长者，世有十恼害事，所谓曾于我身作不饶益，今于我身作不饶益，当于我身作不饶益，于我曾爱作不饶益，于我今爱作不饶益，于我当爱作不饶益，我曾不爱而作饶益，我今不爱而作饶益，我当不爱而作饶益，又于一切不饶益过心生恼害，如是十种恼害之事。汝等今者，欲解脱不？

“复次，诸长者，世有十种异见恶见稠林，所谓我见、众生见、寿命见、数取见、断见、常见、无作用见、无因见、不平等见、邪见，如是十种恶见稠林。汝等今者，欲解脱不？

“复次，长者，世为十种大毒箭所中，所谓爱毒、无明毒、欲毒、贪毒、过失毒、愚痴毒、慢毒、见毒、有毒、无有毒，如是十种大毒之箭。汝等今者，欲解脱不？

“复次，诸长者，世有十种爱根本法，所谓缘爱故求，缘求故得，缘于得故便起我所，缘我所故起诸定执，缘诸定执故起欲贪，缘欲贪故起深耽著，缘深耽著便起悭吝，缘悭吝故起于聚敛，缘聚敛故便起守护，缘守护故执持刀仗，讥谤诤讼起别种语，种种诸苦恶不善法并因斯起，如是十种爱根本法。汝等今者，欲解脱不？

“复次，诸长者，世有十种邪性，所谓邪见、邪思惟、邪语、邪业、邪命、邪勤、邪念、邪定、邪解脱、邪解脱智见，如是十种邪性。汝等今者，欲解脱不？

“复次，诸长者，世有十种不善业道，所谓害命、不与取、行邪淫、妄语、离间语、粗恶语、绮语、贪恚邪见，如是十种不善业道。汝等今者，欲解脱不？

“复次，诸长者，世有十种染污垢法，所谓悭垢、恶戒垢、瞋垢、懈怠垢、散乱垢、恶慧垢、不遵尊教垢、疑垢、不信解垢、不恭敬垢，如是十种染污垢法。汝等今者，欲解脱不？

“复次，诸长者，世有十种生死流转大怖畏事，所谓缠缚悭嫉之网，覆翳无明之膜，堕坠愚痴深坑，漂没爱欲駃流，末摩邪箭所中，薰[火+孛]忿恨密烟，焚烧贪欲盛火，迷闷过失毒药，遮障诸盖毒刺，饥馑流转旷野，如是十种生死流转大怖畏事。汝等今者，欲解脱不？”

尔时，五百长者一心同声白佛言：“世尊，我等今者，愿欲解脱所说十种逼迫苦事，所谓生、老、病、死、愁、怨、忧、苦、恼害、生死；如是广说乃至流转饥馑旷野诸逼迫事，我等皆当愿得解脱。”

尔时，世尊告是五百诸长者曰：“汝等善听，吾今当说正法之要。诸长者，眼不求解脱。何以故？眼无作无用故。眼不能思、不能了别，是故，诸长者，眼非是我，应如是持。如是耳鼻舌身意、意不求解脱。何以故？意无作无用故。意不能思、不能了别，是故，诸长者，意亦非我，应如是持。

“复次，诸长者，色不求解脱。何以故？色无作无用故。色不能思、不能了别，是故，诸长者，色亦非我应如是持。如是声香味触法、法不求解脱。何以故？法无作无用故。法不能思、不能了别，是故，诸长者，法亦非我，应如是持。

“复次，诸长者，色蕴不求解脱。何以故？色蕴无作无用故。色蕴不能思、不能了别，是故，诸长者，色蕴非我，应如是持。如是受蕴想蕴行蕴识蕴、识蕴不求解脱。何以故？识蕴无作无用故。识蕴不能思、不能了别，是故，诸长者，识蕴非我，应如是持。

“复次，诸长者，地界不求解脱。何以故？地界无作无用故。地界不能思、不能了别，是故，诸长者，地界非我，应如是持。如是水界火界风界空界识界、识界不求解脱。何以故？识界无作无用故。识界不能思、不能了别，是故，诸长者，识界非我，应如是持。

“复次，诸长者，诸法不实分别所起依于众缘，无能无力从众缘转。若有众缘假设诸法，若无众缘则无假法。诸长者，一切诸法唯假施设，此中都无生者、老者、死者、尽者、起者，唯有永断诸趣，清净寂灭可以归依，是故汝等应如是知。是故，诸长者，一切诸法不实分别之所生起，依于众缘羸劣无力从众缘转。若有众缘假立诸法，若无众缘则无假法。诸长者，一切诸法唯是假立，此中都无生者、老者、死者、尽者、起者，唯有永断诸趣，清净寂静可以归依。如是，诸长者，若有不实分别，则有假立不正作意；若无不实分别，则无假立不正作意。若有不正作意，则有假立无明；若无不正作意，则无假立无明。若有无明，则有假立诸行；若无无明，则无假立诸行。若有诸行，则有假立于识；若无诸行，则无假立于识。若有假识，则有假立名色；若无有识，则无假立名色。若有名色，则有假立六处；若无名色，则无假立六处。若有六处，则有假立于触；若无六处，则无假立于触。若有于触，则有假立于受；若无于触，则无假立于受。若有于受，则有假立于爱；若无于受，则无假立于爱。若有于爱，则有假立于取；若无于爱，则无假立于取。若有于取，则有假立于有；若无于取，则无假立于有。若有于有，则有假立于生；若无于有，则无假立于生。若有于生，则有假立老死；若无有生，则无假立老死。

“如是，诸长者，云何为老？所谓情识惛耄，头白发落，皮缓面皱，寿命损减，诸根衰熟，诸行朽故，是名为老。云何为死？所谓丧灭转世，休废堕落，诸蕴散坏，委弃于地，舍众同分，是名为死。若老若死，合名老死。诸长者，生若是有，有假老死；生若是无，无假老死。云何为生？所谓是生等生趣起诸蕴出现，及得诸处会众同分，是名为生。诸长者，有若是有，则有假生；有若是无，则无假生。云何为有？所谓欲有、色有，及无色有。福及非福不动业等，是名为有。诸长者，取若是有，则有假有；取若是无，则无假有。云何为取？所谓欲取、见取、戒禁取、我取，故名为取。诸长者，爱若是有，则有假取；爱若是无，则无假取。云何为爱？所谓色爱、声爱、香爱、味爱、触爱、法爱，是名为爱。诸长者，受若是有，则有假爱；受若是无，则无假爱。云何为受？所谓眼触所生受，耳触、鼻触、舌触、身触、意触所生受，是名为受。诸长者，触若是有，则有假受；触若是无，则无假受。云何为触？所谓眼触、耳触、鼻触、舌触、身触、意触，是名为触。诸长者，六处若有，则有假触；六处若无，则无假触。云何为六处？所谓眼处、耳处、鼻处、舌处、身处、意处，是为六处。诸长者，名色若有，有假六处；名色若无，无假六处。云何为名色？所谓受想思触作意，四大界及四大界之所造色，是名名色。诸长者，识若是有，有假名色；识若是无，无假名色。云何为识？所谓眼识、耳识、鼻识、舌识、身识、意识，是名为识。诸长者，行若是有，则有假识；行若是无，则无假识。云何为行？所谓色思、声思、香思、味思、所触思、法思，是名为行。诸长者，无明若有，则有假行；无明若无，则无假行。云何为无明？所谓前际无知、后际无知、前后际无知，内无知、外无知、内外无知，苦无知、集无知、灭无知、道无知，缘无知、缘起无知。于缘生法，若黑若白，有缘无缘，有光影无光影，有罪无罪，可亲近不可亲近，无知无见，无对观无达解，如是等相，是名无明。

“诸长者，不正作意若有，则有假立无明；若无不正作意，则无假立无明。云何名为不正作意？所谓我于过去，是何等性，是何等处，是何等类；我往未来，是何等性，是何等处，是何等类；复于内身多起疑惑，云何名我，我为是谁，为有为无，为虚为实，是何等性，是何等处，是何等类，我昔何处住于彼处，起如是等不正作意。从六见中随生一见，执有我见，执无我见，或依我故而观我见，或不依我而观我见，又复虚妄起如是见，我即世间或当缘起，为常为恒不转不变，永正住止，如是诸见，是名不正作意。诸长者，不实分别若有，则有假立不正作意；不实分别若无，则无假立不正作意。云何名为不实分别？谓我、有情、命者、丈夫、数取、生者、意生、摩纳婆、作者、受者，是名不实。而诸无闻凡夫，妄起如是我分别、有情分别、命者分别、丈夫分别、数取分别、生者分别、意生分别、摩纳婆分别、作者分别、受者分别等分别故，是为不实分别。诸长者，如是不实分别若有，则有假立不正作意；不实分别若无，则无假立不正作意。

“诸长者，不正作意若有，则有假立无明；不正作意若无，则无假立无明。无明若有，则有假立诸行；无明若无，则无假立诸行。如是乃至生若是有，则有假立老死；生若是无，则无假立老死。”

尔时，佛告诸长者：“汝今当知，一切诸法不实分别所起，依于众缘，羸劣无力，从众缘转。众缘若有，则有假法；众缘若无，则无假法。诸长者，一切诸法唯是假立，此中都无生者、老者、死者、尽者及以起者，唯有永断诸趣，清净寂灭可以归依。诸长者，于意云何？譬如大池所生诸鱼水族之属，依何力住？”

长者白言：“世尊，此诸鱼等依水力住？”

佛言：“如是，如是，诸长者，此水颇有思念为有力不？”

长者白言：“世尊，此水无力无能，何所思念？”

佛言：“如是，如是，诸长者，不实分别所起诸法亦复如是，但假施设，无力无能，从众缘转。众缘若有，则有假法；众缘若无，则无假法。诸长者，一切诸法唯是假立，此中都无生者、老者、死者、尽者、起者，唯有永断诸趣，清净寂灭可以归依。是故，诸长者，汝等应正观察如是众缘，非安隐处，难可保持，深生怖惧逃走远避。复应观察此是何法，因怖何法而来至此？汝等如是正观察时，无法可得，无怖无舍。何以故？一切诸法皆不可得，一切种求不可得故；诸法无我，离尘垢故；诸法无众生，远离我故；诸法无命，出过生、老、病、死愁忧苦恼逼迫等故；诸法无数，取三世断故；诸法无字，一切言音不可说故；诸法无著，无所缘故；诸法寂静，寂灭相故；诸法普遍，虚空性故；诸法性空，无定属故；诸法无动，无所依故；诸法依实际住，善住无动相应故；诸法不可开阐，离相波浪故；诸法不可显示，无相无形，无有光影，离诸行故；诸法非我所有，离我所故；诸法不可分别，离心意识故；诸法无有爱藏，超过眼、耳、鼻、舌、身、意道故；诸法不可举移，离生住坏故；诸法无作无用，离心意识故；诸法属缘，性羸劣故。

“诸长者，我说是眼，四大所造，无常无住，无恒不坚之法，羸弱速朽，难可保信，众苦所集，多病多害。汝诸长者，眼为如是，不应依止；耳、鼻、舌、身、意亦复如是，不应依止，当如是观。复次，诸长者，眼如聚沫，不可撮摩；眼如浮泡，不得久住；眼如阳焰，业惑爱生；眼如芭蕉，性不坚固；眼如幻术，从颠倒起；是眼如梦，唯虚妄见；是眼如响，系属众缘；眼如光影，业光影现；眼如浮云，聚乱散相；眼如流电，刹那便灭；是眼无主犹如地；是眼无我犹如水；眼非有情犹如火；眼非寿命犹如风；眼非数取犹如空；眼为不实依藏诸大；是眼为空，离我我所；是眼无知，如草木土石；是眼无作，机关风转；是眼虚假，朽秽所聚；是眼浮伪，摧散破坏灭尽之法；眼如丘井，常为老逼；眼无住际，终归磨灭。诸长者，眼为多过，应如是观；乃至于意，一切诸法亦复如是。

“复次，诸长者，一切诸法唯有妄欲。异生愚夫不知妄欲故，妄谓是眼，妄谓是耳，乃至妄谓是意。诸长者，但有妄欲！异生愚夫不知妄欲故，谓此是色，谓此是声，香、味、触、法亦复如是。诸长者，但有妄欲！异生愚夫不知妄欲故，谓此色蕴，谓此受蕴，想、行、识蕴亦复如是。诸长者，但有妄欲！异生愚夫不知妄欲故，谓此地界，谓此水界，火、风、空、识亦复如是。诸长者，一切诸法唯有妄欲。异生愚夫不知妄欲故，谓此有为，谓此无为，乃至一切诸法亦复如是。诸长者，汝等今者，应舍妄欲，趣于无欲，于诸妻子、家宅、财物，深知虚妄，不应执著；不执著故，以净信心，舍离家法，趣于非家，当得无欲。诸长者，何等名为出家无欲？谓住尸罗别解脱戒，具足摄持威仪行处，见于小犯生大怖畏，受学律仪成就戒蕴。诸长者，汝等若能奉持戒已，于是六根、六境、五蕴、六界，深知虚假皆不执著；以不著故，是名出家无欲之法。诸长者，若不著眼乃至识界，以不著故则不保护。何者不保护？眼不保护，耳、鼻、舌、身、意不保护；色不保护，声、香、味、触、法不保护；色蕴不保护，受、想、行、识蕴不保护；地界不保护，水、火、风、空、识界不保护。以不保护，则无烦恼；若无烦恼，则名为轻。云何为轻？谓无所见。若无所见，则不依物起瞋害心；由无瞋害，则不自害，不思害他，不思俱害；以无害故，则于无余大涅槃界而便入证。诸长者，汝等应知，谁于寂灭而便入证？诸长者，眼不入寂灭，耳、鼻、舌、身、意不入寂灭。然因于眼起诸妄执，或计为我，或计我所；若远离者，即是寂灭。远离何等而为寂灭？若远离贪，即是寂灭；若远离瞋，即是寂灭；若远离痴，即是寂灭；若离无智，即是寂灭。

“复次，诸长者，过去无智不可远离，未来无智不可远离，现在无智不可远离；然要因于远离无智而正智起。诸长者，何等为智？所谓尽智。何等尽智？过去非尽智，未来非尽智，现在非尽智。然诸长者，因离无智而此智生。此智不远离智，因离眼无智而此智生。又诸长者，眼非我所，若非我所，则不取著；若不取著，即是最上；若是最上，即是解脱。何处解脱？于我执所而得解脱；有情执所、寿命执所、数取执所、断常执所，一切执所，乃至分别执所而得解脱。行者若能于执解脱，则不分别；若不分别，则非分别非不分别。何等不分别？所谓不分别我及以我所。行者尔时，于一切法离散不积，舍而不取，舍故寂灭，解脱除遣，最胜解脱，离诸系缚。于何等处名为除遣？一切苦处而得除遣。汝诸长者，若求出离，勿于一法而生取著。何以故？若有取著，则有怖畏；若无取著，则无怖畏。

“复次，诸长者，眼非寂灭，耳、鼻、舌、身、意亦非寂灭；色非寂灭，乃至识界亦非寂灭。然诸长者，因于识界起不实执，或计为我及以我所；若离于此，即是寂灭。远离何等而得寂灭？谓远离贪而得寂灭，离瞋、离痴及以无智而得寂灭。复次，诸长者，过去无智不可远离，未来无智不可远离，现在无智不可远离，然离无智而得智生。诸长者，何等为智？所谓尽智。何等尽智？过去非尽智，未来非尽智，现在非尽智。然诸长者，因离无智而智得生。此智不远离智，因离识无智故而智得生。而此识界非是我所，若非我所，则不取著；若不取著，即是最上；若是最上，是即解脱。何处解脱？于我执所而得解脱；有情、寿命乃至于一切分别执所而得解脱。行者若能于执解脱，则不分别；若不分别，则非分别非不分别。何等不分别？谓不分别我及我所。行者尔时，离散不积，舍而不取，舍故寂灭，解脱除遣，最胜解脱，离诸系缚。于何除遣？一切苦处而得除遣。汝诸长者，若求出离，勿于一法而生取著。何以故？若有取著，则有怖畏；若无著者，则无怖畏。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“取著生怖畏，&nbsp;&nbsp;&nbsp;&nbsp;由斯趣恶道，

&nbsp;&nbsp;&nbsp;&nbsp;观此有怖处，&nbsp;&nbsp;&nbsp;&nbsp;智者不应取。

&nbsp;&nbsp;&nbsp;&nbsp;汝修诸圣道，&nbsp;&nbsp;&nbsp;&nbsp;应当善观察，

&nbsp;&nbsp;&nbsp;&nbsp;如是观便得，&nbsp;&nbsp;&nbsp;&nbsp;异此则不可。

&nbsp;&nbsp;&nbsp;&nbsp;一切处皆空，&nbsp;&nbsp;&nbsp;&nbsp;虚动非坚实，

&nbsp;&nbsp;&nbsp;&nbsp;爱诳惑世间，&nbsp;&nbsp;&nbsp;&nbsp;勿于此生乱。

&nbsp;&nbsp;&nbsp;&nbsp;我已知空法，&nbsp;&nbsp;&nbsp;&nbsp;了诸法不坚，

&nbsp;&nbsp;&nbsp;&nbsp;湛然获安泰，&nbsp;&nbsp;&nbsp;&nbsp;证无动妙乐。

&nbsp;&nbsp;&nbsp;&nbsp;若如是了知，&nbsp;&nbsp;&nbsp;&nbsp;诸法唯空者，

&nbsp;&nbsp;&nbsp;&nbsp;彼解脱众苦，&nbsp;&nbsp;&nbsp;&nbsp;及灭于诤论。

&nbsp;&nbsp;&nbsp;&nbsp;欲摄受一切，&nbsp;&nbsp;&nbsp;&nbsp;生诸灾横者，

&nbsp;&nbsp;&nbsp;&nbsp;摄受故取著，&nbsp;&nbsp;&nbsp;&nbsp;著故生诸有。

&nbsp;&nbsp;&nbsp;&nbsp;从有生于生，&nbsp;&nbsp;&nbsp;&nbsp;由生远寂灭，

&nbsp;&nbsp;&nbsp;&nbsp;生者老病死，&nbsp;&nbsp;&nbsp;&nbsp;如是大苦逼。

&nbsp;&nbsp;&nbsp;&nbsp;无欲故无取，&nbsp;&nbsp;&nbsp;&nbsp;无取故无有，

&nbsp;&nbsp;&nbsp;&nbsp;无有故无生，&nbsp;&nbsp;&nbsp;&nbsp;老病死亦尔。

&nbsp;&nbsp;&nbsp;&nbsp;聚集资生具，&nbsp;&nbsp;&nbsp;&nbsp;一时皆弃舍，

&nbsp;&nbsp;&nbsp;&nbsp;并舍爱妻子，&nbsp;&nbsp;&nbsp;&nbsp;趣苾芻威仪。

&nbsp;&nbsp;&nbsp;&nbsp;勿贪亲与财，&nbsp;&nbsp;&nbsp;&nbsp;咄哉念知足，

&nbsp;&nbsp;&nbsp;&nbsp;勿如旃茶罗，&nbsp;&nbsp;&nbsp;&nbsp;下贱心来往。

&nbsp;&nbsp;&nbsp;&nbsp;勿自恃持戒，&nbsp;&nbsp;&nbsp;&nbsp;轻毁犯戒者，

&nbsp;&nbsp;&nbsp;&nbsp;恃戒凌于人，&nbsp;&nbsp;&nbsp;&nbsp;是名真破戒。

&nbsp;&nbsp;&nbsp;&nbsp;譬如鹿被弶，&nbsp;&nbsp;&nbsp;&nbsp;若缚若致死，

&nbsp;&nbsp;&nbsp;&nbsp;处魔罥慢者，&nbsp;&nbsp;&nbsp;&nbsp;缚害亦如是。

&nbsp;&nbsp;&nbsp;&nbsp;慢能坏善心，&nbsp;&nbsp;&nbsp;&nbsp;又损自他善，

&nbsp;&nbsp;&nbsp;&nbsp;故勿轻毁戒，&nbsp;&nbsp;&nbsp;&nbsp;况持戒梵行！

&nbsp;&nbsp;&nbsp;&nbsp;当学大仙子，&nbsp;&nbsp;&nbsp;&nbsp;常住空闲处，

&nbsp;&nbsp;&nbsp;&nbsp;勿顾于身命，&nbsp;&nbsp;&nbsp;&nbsp;趣寂静解脱。

&nbsp;&nbsp;&nbsp;&nbsp;应离无义本，&nbsp;&nbsp;&nbsp;&nbsp;顺世尼乾论，

&nbsp;&nbsp;&nbsp;&nbsp;爱敬演甚深，&nbsp;&nbsp;&nbsp;&nbsp;空相应妙法。

&nbsp;&nbsp;&nbsp;&nbsp;内外十二处，&nbsp;&nbsp;&nbsp;&nbsp;我说心为本，

&nbsp;&nbsp;&nbsp;&nbsp;彼复因业生，&nbsp;&nbsp;&nbsp;&nbsp;业由思久住。

&nbsp;&nbsp;&nbsp;&nbsp;眼色俱为缘，&nbsp;&nbsp;&nbsp;&nbsp;而生起于识，

&nbsp;&nbsp;&nbsp;&nbsp;缘阙则不生，&nbsp;&nbsp;&nbsp;&nbsp;譬无薪之火。

&nbsp;&nbsp;&nbsp;&nbsp;如是生诸法，&nbsp;&nbsp;&nbsp;&nbsp;和合互相生，

&nbsp;&nbsp;&nbsp;&nbsp;无作无受者，&nbsp;&nbsp;&nbsp;&nbsp;现作用如幻。

&nbsp;&nbsp;&nbsp;&nbsp;一切内外法，&nbsp;&nbsp;&nbsp;&nbsp;我已知空幻，

&nbsp;&nbsp;&nbsp;&nbsp;愚夫颠倒执，&nbsp;&nbsp;&nbsp;&nbsp;分别我我所。

&nbsp;&nbsp;&nbsp;&nbsp;眼中无有情，&nbsp;&nbsp;&nbsp;&nbsp;外诸处亦尔，

&nbsp;&nbsp;&nbsp;&nbsp;非我作寿者，&nbsp;&nbsp;&nbsp;&nbsp;诸法类应知。

&nbsp;&nbsp;&nbsp;&nbsp;眼不思解脱，&nbsp;&nbsp;&nbsp;&nbsp;耳鼻舌亦然，

&nbsp;&nbsp;&nbsp;&nbsp;身意等无作，&nbsp;&nbsp;&nbsp;&nbsp;诸法观如是。

&nbsp;&nbsp;&nbsp;&nbsp;譬如巨海中，&nbsp;&nbsp;&nbsp;&nbsp;鼓涛成沫聚，

&nbsp;&nbsp;&nbsp;&nbsp;明眼者察知，&nbsp;&nbsp;&nbsp;&nbsp;审其非坚实。

&nbsp;&nbsp;&nbsp;&nbsp;如是五蕴体，&nbsp;&nbsp;&nbsp;&nbsp;达者知非固，

&nbsp;&nbsp;&nbsp;&nbsp;当解脱生老，&nbsp;&nbsp;&nbsp;&nbsp;愁忧灾横等。

&nbsp;&nbsp;&nbsp;&nbsp;我法中出家，&nbsp;&nbsp;&nbsp;&nbsp;知诸法如幻，

&nbsp;&nbsp;&nbsp;&nbsp;不虚彼信施，&nbsp;&nbsp;&nbsp;&nbsp;即名供诸佛。”

尔时，五百长者闻是法已，即于此处远尘离垢，于诸法中得法眼净。如无黑净衣，置染器中速受染色；如是诸长者法眼清净，亦复如是。

尔时，世尊复为长者宣说妙法，示教赞善：“诸长者，我说此眼自性是苦而复炽然。何等炽然？所谓贪火、瞋火、痴火之所炽然，生老病死、愁叹忧苦、不安等法之所炽然。如是，诸长者，我说此耳、鼻、舌、身、意自性是苦而复炽然。何等炽然？所谓贪火、瞋火、痴火，生老病死、愁叹忧苦、不安等法之所炽然。诸长者，我说此色自性是苦而复炽然。何等炽然？所谓贪火、瞋火、痴火之所炽然，乃至声、香、味、触、法亦复如是。诸长者，我说色蕴自性是苦而复炽然。何等炽然？所谓贪火、瞋火、痴火之所炽然，乃至受、想、行、识蕴亦复如是。诸长者，我说地界自性是苦而复炽然。何等炽然？所谓贪火、瞋火、痴火之所炽然。如是乃至水、火、风、空、识界自性是苦而复炽然。何等炽然？所谓贪火、瞋火、痴火，生老病死、愁叹忧苦、不安等法之所炽然。

“是故，诸长者，我今不执眼耳、鼻、舌、身、意，汝等亦应如是随学。我今不执色、声、香、味、触、法，乃至不执色等诸蕴、地等诸界、此世他世，汝等亦应如是随学。诸长者，汝等若于眼耳、鼻、舌、身、意不执著者，则不依眼住，不依耳、鼻、舌、身、意住。汝等不依色、声、香、味、触、法时，汝等则不依于一切法住。汝等不依色蕴，乃至不依识蕴住者，则不依色蕴乃至识蕴住。汝等不依地、水、火、风、空、识界时，则不依地界乃至识界住。汝等不依此世他世及以一切世间住者，如是汝等不取一切法时，则不依于一切法住。若能不依一切法住者，是则名为非当有、非不当有。汝等若悟非当有、非不当有者，我说汝等解脱生老病死诸苦。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“生死所炽盛，&nbsp;&nbsp;&nbsp;&nbsp;烧燃诸世间，

&nbsp;&nbsp;&nbsp;&nbsp;受苦无能救，&nbsp;&nbsp;&nbsp;&nbsp;丧失于圣道。

&nbsp;&nbsp;&nbsp;&nbsp;照世诸如来，&nbsp;&nbsp;&nbsp;&nbsp;时乃一兴现，

&nbsp;&nbsp;&nbsp;&nbsp;无刹那远离，&nbsp;&nbsp;&nbsp;&nbsp;当起坚精进。

&nbsp;&nbsp;&nbsp;&nbsp;修习于正行，&nbsp;&nbsp;&nbsp;&nbsp;慧观应察知，

&nbsp;&nbsp;&nbsp;&nbsp;如慧观当得，&nbsp;&nbsp;&nbsp;&nbsp;异此非所获。

&nbsp;&nbsp;&nbsp;&nbsp;若于此修习，&nbsp;&nbsp;&nbsp;&nbsp;应知一切空，

&nbsp;&nbsp;&nbsp;&nbsp;了达空法已，&nbsp;&nbsp;&nbsp;&nbsp;非心空菩提。

&nbsp;&nbsp;&nbsp;&nbsp;贪瞋及与痴，&nbsp;&nbsp;&nbsp;&nbsp;是三毒大火，

&nbsp;&nbsp;&nbsp;&nbsp;烧诸世愚者，&nbsp;&nbsp;&nbsp;&nbsp;长眠而不觉。

&nbsp;&nbsp;&nbsp;&nbsp;生老病及死，&nbsp;&nbsp;&nbsp;&nbsp;愁叹诸苦等，

&nbsp;&nbsp;&nbsp;&nbsp;知世逼迫已，&nbsp;&nbsp;&nbsp;&nbsp;勿依诸法住。”

尔时，五百长者白佛言：“世尊，我等今者欲于佛所出家，受具足戒，修清净行，未审世尊垂愍听不？”

佛言：“善来苾芻！”即名出家，具足戒已，成苾芻法。

尔时，世尊欲重宣此义，而说颂曰：

&nbsp;&nbsp;&nbsp;&nbsp;“袈裟执受已，&nbsp;&nbsp;&nbsp;&nbsp;其发自然断，

&nbsp;&nbsp;&nbsp;&nbsp;一切皆持钵，&nbsp;&nbsp;&nbsp;&nbsp;即座成罗汉。

&nbsp;&nbsp;&nbsp;&nbsp;知得罗汉已，&nbsp;&nbsp;&nbsp;&nbsp;于苾芻众前，

&nbsp;&nbsp;&nbsp;&nbsp;及对诸天等，&nbsp;&nbsp;&nbsp;&nbsp;大师已问说。

&nbsp;&nbsp;&nbsp;&nbsp;昔于世依怙，&nbsp;&nbsp;&nbsp;&nbsp;广行诸布施，

&nbsp;&nbsp;&nbsp;&nbsp;随其所生处，&nbsp;&nbsp;&nbsp;&nbsp;常感多安乐。

&nbsp;&nbsp;&nbsp;&nbsp;彼今得见我，&nbsp;&nbsp;&nbsp;&nbsp;复生清净心，

&nbsp;&nbsp;&nbsp;&nbsp;由彼心清净，&nbsp;&nbsp;&nbsp;&nbsp;故为说妙法。

&nbsp;&nbsp;&nbsp;&nbsp;闻说得罗汉，&nbsp;&nbsp;&nbsp;&nbsp;永离于我见，

&nbsp;&nbsp;&nbsp;&nbsp;证空法现前，&nbsp;&nbsp;&nbsp;&nbsp;解脱诸生死。”