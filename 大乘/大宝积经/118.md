## 大宝积经卷第一百一十八

### 宝髻菩萨会第四十七之二

佛告族姓子：“何谓菩萨五根净行？不受诸法而修道义，是为信根；愿度彼岸，不须御人，为精进根；不舍道意为一切故，是为意根；执御大哀，欲济危厄，是为定根；若能奉受一切诸法而修寂寞，是智慧根。又族姓子，笃信一切诸佛之法，顺从道迹，是为信根；奉诸佛法未曾懈倦，是精进根；念诸佛法，圣义存心未曾忘舍，是为意根；修习佛定初不懈废，是为定根；能除一切众生疑结，无所念愿，是为慧根。又慕佛道不怀犹豫，是为信根；其性调柔，顺修精进无有退还，是精进根；劝助德本长而无损，是为意根；等演光明照于众生，救脱愦乱，是为定根；分别一切人之原本而为说法，是为慧根。超越一切诸所挂碍而无所著，是为信根；解众生结令无诸缚，是精进根；志所奉行而无所著，独步三界卓然有异，是为意根；知诸挂碍因缘所由，是为定根；了诸著猗智靡不达，是为慧根。又使所遵而无所惑，是为信根；化人不惑，舍于非时常怀悦豫，是精进根；所从法教常行清澄，微妙之法不迷众秽，不忘道义日日增修，是为意根；其心清净奉行平等，而以正受圣慧均平而得度矣，是为定根；若于法界了无所碍，去诸非时住解明法，是智慧根。灭除一切诸非善本，修行众德，是为信根；遵诸善本，顺从经典，是精进根；积累众善不违失法，是为意根；定意欢悦不贪乐安，分别众生诸德之本，是为定根；奉行众善从其方便，等修道法，是为慧根。又信勤修；舍诸懈废；意无所求，无所忘失；将护定意令不迷惑；奉行智慧，开化愚痴。又行信者，弃捐邪法；行精进者，放舍吾我；其心专一，度于贪身；以能行定，裂坏诸网六十二见；其慧智者，蠲除一切猗著恩爱。是族姓子，菩萨所修五根净行。”

佛告族姓子：“何谓菩萨行五力净？若计于此能立五根，奉行不舍降弃四魔，不从声闻、缘觉之乘，从于大乘未曾退还，消众爱欲尘劳之秽。其愿坚固，心得自在志存勇猛，其身康宁强而有势，诸根澹泊不坏笃信。是族姓子，名曰信力。所不当作而不为之，制御其性而令均调，是精进力；所当修者而皆行之，其意势强，是为意力；所造道业未曾忘失，以度一切，是为定力；不为色、声、香、味、细滑众念所危，超度一切犹豫众结，意之所住，是为慧力。又信力者，不从他教而有所受；精进力者，所当执持而不忘舍；其意力者，逮得总持不共道意；其定力者，说法平等不从偏党；其慧力者，决诸狐疑，解散众生结网之缚。又信力者，则能具足诚信之势；精进力者，解脱坚强度未度者；其意力者，具足解慧度知见力；其定力者，具足究竟志性之力；其慧力者，具足一切众行之原。又信力者，能制悭贪垢秽之难；精进力者，皆能放舍一切所有；其意力者，所显德本劝助道心；其定力者，等心遵行舍诸所求；其慧力者，诸可修行未曾望报。又信力者，释除一切毁戒之聚；精进力者，殷勤修禁未曾违失；其意力者，具足道心令不阙漏；其定力者，辄得归趣仁和之地；其慧力者，于诸所行皆断生死。又信力者，离于诤讼瞋恚之本；精进力者，正念所行遵修忍辱；其意力者，具足道行亦不毁法；其定力者，先自制心令不放逸，拥护一切众生之类；其慧力者，不计吾我亦无人想。又信力者，弃捐懈怠众秽尘垢；精进力者，皆得超度一切因缘，不为恶事之所见迷；其意力者，修行于道而令具足；其定力者，身得休息能谐降魔；其慧力者，于诸所作无不作。又信力者，消化诸垢众邪之行；精进力者，合会众生而开化之；其意力者，常一其志而劝助之；其定力者，常行静寂未曾愦乱；其慧力者，晓了诸人所行之法。又信力者，弃于诸见所识众垢；精进力者，常勤修行求于博闻；其意力者，严净思念所行如应；其定力者，心无所生乃能逮得；其慧力者，精学堪任令致成就。又信力者，常得至诚七财之货；精进力者，晓了分别致七觉意；其意力者，心常整齐未曾愦乱；其定力者，则致超度七识之住；其慧力者，过于八邪而无著也。无能破坏心常清净，是为信力；奉行清净而不退还，无净不净，无应不应，是精进力；清净其意合集群类道品之法，无意无念，是为意力；其心精进修于寂寞，乃为正受，是为定力；若能清净，不为诸见之所迷惑，奉诸德本，是为慧力。是族姓子，菩萨所行五力清净。”

佛告族姓子：“何谓菩萨七觉品净？彼以发显意觉品者，而得自在不共道慧；法觉品者，观察所行，则随应时而无所著；精进觉品，所勤修行至无挂碍；欢悦觉品者，心成无所乐；信觉品者，身意休息得至究竟；定觉品者，离于志味而得达至；观觉品者，所可造业而悉成办。又求道心，亦无所得，亦无所失，是意觉品；若将护法精进日新，是法觉品；开化众生不以厌倦，是精进觉品；设乐法乐殷勤思议，是悦觉品；若化人民，灭除尘劳建立于道，是信觉品；若住等意心不怀乱，是定觉品；若能察行圣贤之慧建立众人，是观觉品。无忧不念若如师子，过于声闻、缘觉之乘，是意觉品；一切诸法皆悉清净，晓了此者，是法觉品；其行清净，护身口意而无所犯，是精进觉品；净无所著，离于危害，是悦觉品；严修所行，所当为者而悉成办，是信觉品；未曾顺从世之同尘，平等色像，是定觉品；未曾住于二法之行，离于漂流，常见将护救于众生，是观觉品。”

佛告族姓子：“所以名曰觉品者何？了了晓诸法靡所不达，分别称量识知所趣，解其威仪礼节所归，开化众生。彼所住处，己身勤修广行道义，除去结缚诸所拘缀，是意觉品。斯则为是贤圣之行，非是愚夫所修，说其圣行非魔所行，非是贡高自大所行。圣贤行者，此则非是外道异学之所及逮。贤圣所行，不行色声香味细滑之法。贤圣行者，则无众想因缘之著。贤圣行者，便无选择处所方面有所忘失。贤圣行者，无心意识念言之行。贤圣行者，离于见闻念知识法。贤圣行者，无有泥洹造念思想。于一切法无所行者，是贤圣行。修于经典，一切无有应与不应、念与不念，亦无他想，是贤圣行。于一切法悉无所住，不慕尊处所，是贤者行。于一切法而不错乱，顺行正义各令得所，是贤圣行。于一切法未曾诤讼，和同止住，是贤圣行。奉行诸法无诸法想，不失道意，是贤圣行。此族姓子，修七觉品圣贤净之行。”

佛告族姓子：“何谓菩萨修八道法清净之行？所谓八道行者，一曰正见。何谓正见？若能奉行一切诸法，于我不我不住空观。所以者何？察身吾我等无差特，亦复不住观身人空。所以者何？身人及空亦复等耳！亦复不住观人、寿命与空别也。所以者何？人、寿命、空观心平等。亦复不观所有生死，离于终始空无之义。所以者何？所有生死及终始患，所见空者悉亦等耳！不住观空断灭、常见有吾有我。所以者何？断灭常见悉亦等矣！亦不计身及所观空，亦不住此。所以者何？身吾我空悉亦等耳！亦复不住见佛法众观空之行。所以者何？见佛法众及所观空悉亦等矣！是族姓子，有彼此见观至灭度，是为正见见佛法众。其邪见者，不离颠倒也。若于诸见无所想念，上妙中间，是谓正见。所以者何？如彼等观则亦无邪。以何为见？其见者当观平等。见凡夫法以为卑贱，所学法者以为尊高，如是观者则为邪观。见凡夫法秽行未消，菩萨法者无有尘劳，如是观者则为邪见。见凡夫法以为是漏，无所学法以为无漏，如是观者则为邪见。见凡夫法有求衣食，缘觉之法不望供养，如是观者则为邪见。见有小意有所希望，菩萨之意无所希望，如是观者则为邪见。见凡夫法以为放逸，菩萨之法以为无欲，如是观者则为邪见。见凡夫法悉有为事，佛之正法是无为道，如是观者则为邪见。”

佛告族姓子：“有能察凡夫法，一切法皆本净，其学法亦本净，观诸法悉自然，乃为正见也。凡夫法所学法亦空，了学法空，乃为正见。凡夫法者等于因缘，晓了如此缘觉之法，因缘亦等，乃为正见。凡夫法者则为静默，菩萨之法亦为澹泊，乃为正见。凡夫之法无所成就，诸佛之法亦无究竟，乃为正见。其正见者，心不入二不见二者，人亦无二不见吾我，则为正见。无若干见，不以若干为异见者，为平等观，则不想念一切诸法有上中下，于一切法无所想见，乃为正见。其正见者，无若干见亦无所见，无所见者乃为正见。所可察者无有形色，以见诸法无形色者，乃为正见。是族姓子，观一切法晓如是者，斯乃名曰班宣法律。”

说是语时，五百比丘漏尽意解。

佛告宝髻菩萨：“所谓正念，蠲除诸念与不念俱，合集寂然而观智德至澹泊法，晓了所观见于诸法。所念信者，何谓为法？何谓非法？解知诸法各各别异，不相亲近。以晓了是不念平等，况于信邪？未之有也！于一切念无念不念，无所复思，无应不应，是为正念。”

佛告族姓子：“所谓正言，其所说者不自见身，不见他人，不著彼我，不危己身亦不危他，是谓正言。又正言者，等解诸法，知一切法至于灭尽，知一切法归贤圣法及与解脱，是谓正言。奉行慈心，重加愍哀亲仇无别，正言亦空等演诸法，无相不愿悉无所作，不生不起，诸法言等，一切诸法无常、苦、空、非身之教。其正言者，一切诸法无人、寿命，等说诸法从意缘起，如其所种各得其实。菩萨等示众生，宣其经法令行佛道，其正言净，则为一切十方诸佛之所拥护，是为正言。”

佛告族姓子：“所谓正业，消化一切诸所造业，未曾复作诸所原基，所修业者灭众苦恼，诸可常业悉令立虚，不兴邪业，离于尘劳无有秽浊，是谓正业。若有菩萨，晓了此业及与诸法，于诸善本而无所造以修德行，是谓无作则为造行，为虚无要空虚之宅，是谓菩萨行上尊道，为正业也。”

佛告族姓子：“所谓正命，不计有我，不计有人，是谓正命。其正命者，亦不积聚一切尘劳。菩萨正命，则能净修众生志性，已净志性不自计身，亦无寿命等，为彼我及与法故行清净义，是谓正命。”

佛告族姓子：“所谓正便，于此不为非法之事，心不舍德，所作方便安无怯弱，修于正行淳淑近之，是谓正便。其正便者不为邪便，所作方便如其所言，不计诸法等与不等，无作不作，如诸法住，顺其所行而设方便。计如此法，诸佛之法亦复如是。如其寂然因为方便，诸法平等无有差特，所行亦等。为诸众生除其邪便，则以劝助于诸通慧，是为菩萨所行正便。”

佛告族姓子：“所谓正意，谓忆佛道，念施、持戒、忍辱、精进、一心、智慧、慈悲喜护，是谓正意。念于殷勤，不听一切尘劳之秽，不从魔便。其所念者，在所向生不堕邪见，工御其意制其所念，如监门者知闭开时，除去一切诸不善念所思想，不听邪念，是谓正意。菩萨已处于此正意，不于此中寂灭道性而取果证，是为菩萨正意净行。”

佛告族姓子：“所谓菩萨正定，随贤圣行，知于苦谛，断集谛种，证尽谛种，奉道谛种，是为正定。彼若正受，等于己身亦等诸法，己身清净诸法亦净，己身则空诸法亦空，定意正受能如是者，则入平等不堕灭尽，是为菩萨正定净行。发心之顷所行平等，具足智慧一切圣福觉了诸法，是为菩萨正定净行。”

佛说是正定觉时，千六百天与人弟子行者，好乐小乘已入其法，改发无上正真道意。

佛告族姓子：“何谓菩萨护觉意？将养其心令不起生，除淫怒痴去于色著、痛想行识，在于三处而无所著，独步三界过三脱门至三达智，睹去来今无所挂碍，开度众生除诸秽垢，犹如日明无所不曜，善权智慧随时示现，游于三世如水莲华，开化一切使发道意，是为菩萨护觉道意清净之行。”

佛告宝髻：“何谓菩萨成就神通为清净行？又以五事具备彻视。何谓为五？逮得光明，名曰天眼。普照十方消尽窈冥，靡不睹耀见一切佛，所可开化多所度脱，故曰天眼。遥睹众生终始所趣，庄严其志，名曰天眼，皆见十方一切形色像貌种类、好丑长短。其天眼者，无所挂碍，意念寂灭。其相无为，过诸天、龙、神及揵沓和、声闻、缘觉，见其本末靡所不达。是族姓子，如是比类致五神通。逮此天眼为菩萨眼，是为菩萨天眼之净。”

佛告族姓子：“复以五事，成其彻听靡所不闻。何谓为五？闻于人声，亦复彻闻非人之声，亦闻地狱、饿鬼、畜生辛苦之音，一切十方诸佛说法悉亦闻之，一切十方诸有言语音辞不同、各各别异亿万种音皆能听了。是为五事，菩萨神通彻听清净。”

佛告族姓子：“复以五事知人心念。何谓为五？悉能逮知诸天、人民、地狱、饿鬼、畜生之类，本末所因，心念善恶；方当来世若更受身，知去来今心念所趣，决定来处归于邪业，众生心念善恶所行，皆了知之；察其心意，或怀贪淫、瞋恚、愚痴，随其本行如应说法。是为菩萨知诸心念清净之行。”

佛告族姓子：“何谓菩萨知过去神通清净？谓以五事了知古世。其有受于淫怒痴者，悉自然受不熟思惟致此事耳！复解己身无央数世，便更专惟布施、持戒、忍辱、精进、一心、智慧、慈悲喜护，缘其定意而逮得此。亦从已致其受，吾我念心因缘诸相之观，其相因缘，亦从已为而自然受。思惟其心自观其志，其入痴门亦自然受。念识此已，随其色像、眷属、势力名称、豪贵、贫贱、苦乐，亦己身为，皆自然行而受此患。是为菩萨知往心念清净神通。”

佛告族姓子：“何谓菩萨具备神足？则以五事而逮神足。何谓为五？示现色身神通自在；神识音响神足悉达；心意所行神足普周；一切众生心所娱乐，神足皆别，亲近所见神足咸至；坐见十方无数国土，周遍一切诸佛境界，随其习俗现其形体，身遍一切十方众生，为其说法，令得开解发大道意。是族姓子，菩萨所行神足清净。”

佛告族姓子：“菩萨慧眼具天眼净。其天眼者，住于神识亦无所著，则致天耳本末清净；住无挂碍，寻即知众生心念，靡不通达，悉知过去当来处所，悉能证明；住无所行，皆尽诸漏生死之行，便净神足诸通明彻。所谓神通，则诸漏尽圣慧之门。菩萨于彼，以此五通而自娱乐，其心不住，尽诸漏慧。”

佛告族姓子：“譬如去于居邑，百千俞旬玄回之路，有大国城，其路艰险，众难难计，阻邃曲隘，寇贼抄掠，师子、虎、狼还相食啖。若出此路能到彼国，入大城者悉脱众患，安隐无量。时有一人，闻彼国城恩德功勋，快乐远著。其人生年唯有一子，甚爱重念视之无厌，闻彼国名舍子而往；尽力勤行，忍诸艰苦众难之患，昼夜不懈，得值阴凉，六艺备体，执持五兵，便得越度，到其城门住门捆上；稍复进前至第二门，开其城门而独住立，即便忆念：‘所生一子独不得来。’以子恩情不入大城，寻更还反将其子来，共至乐国。”

佛告族姓子：“菩萨如是被无极铠，以大精进坚固志性，精诚所致显发大道，净治心业淳淑之行，诸漏得尽兴大哀心，开化众生为其说法，慧断生死，得至无漏究竟成就。哀愍众生欲救护故，则复来还现凡夫地。”

佛告族姓子：“其城者，喻圣慧巍巍，诸漏已尽。涉难远行百千俞旬玄迥路者，谓游无量生死诸难，救脱众生不以为拘。盗贼、虎、狼者，谓众魔邪见非法之难。相食啖者，谓三界中阴衰之患。值阴凉者，谓平等行。六艺、五兵，谓六度无极、五神通也。其人者，菩萨也。到其城住门捆上，从外门稍复进至中门，住不前者，谓菩萨而从有为至于无为，诸漏已尽其心明彻，不舍本愿欲度十方。如念一子也，不入城还反者，菩萨愍伤一切众生，中心念之如一子父，灭除生死诸漏之难，超住法顶虽出生死，不尽诸漏寻复来还，在于五趣开化众生，是为菩萨善权方便大哀之行。”

尔时，宝髻菩萨前白佛言：“至未曾有！天中天，菩萨大士，志怀大哀不乐解脱，欲度众生如观己掌，反还生死而不恶厌。”复问佛言：“菩萨遵修何法不厌生死？”

佛告族姓子：“菩萨有二十事不厌生死。何谓二十事？奉行德本至无极慈，执持大慈以摄大危，怀抱大哀摄不弘愍，开化众生度脱一切，常以精进摄诸怯劣，以和调性摄诸怀结，以权方便摄不知节，则以智慧摄诸愚冥，而以一心摄诸放逸，能以神通摄诸不畅，能以圣明摄诸闇塞，能以随时摄诸无义，其意专惟摄诸烦愦，遵奉道心摄诸不学，而行四恩摄诸无护，以布施摄贫穷，以敬戒摄无礼，以博闻摄少智，以总持摄喜忘，以辩才摄顽讷，以上德摄少福，由是之故乃成大慧。是族姓子，菩萨所行二十事不厌生死也。”

宝髻菩萨复问佛言：“何谓菩萨宜于生死，为无数人而有加益？”

佛告族姓子：“若使菩萨，以德庄严宜于生死，以福润泽穷乏危厄；博闻庄严宜于生死，则以辩才多所饶益，能执其意而不忽忘；逮得总持宜于生死，令一切人各各闻慧；逮得宝掌以好布施，而自庄严财不耗减，用此财宝多所饶益；又不放逸宜于生死，讲法不倦，多所饶益于一切人；又等集诸相宜于生死，修慧庄严于诸众生；言行相应宜于生死，所为应时不失其节，多所饶益于诸众生；一切所有施而不吝宜于生死，随时开化各得其所，施度无极，多所饶益于诸众生；奉清净戒宜于生死，庄严持戒，多所饶益于诸众生；忍辱、精进、一心、智慧宜于生死，六度无极，多所饶益于诸众生。”

佛告族姓子：“乃去往古无央数劫，长远无量，尔时有佛，名普坏世如来、至真、等正觉、明行成为、善逝、世间解、无上士、道法御、天人师，号佛、世尊，世界名曰天观，劫名欣豫。何故其劫名曰欣豫？于彼劫中六万佛兴。时，净居天闻无数音班宣佛德，于是劫中有六万佛。时天世人皆共歌颂，此咨嗟声其有闻之，靡不欢喜善心生焉！以是之故，劫名欣豫。”

佛告族姓子：“其佛世界安隐快乐，其德巍巍，诸天人民观之无厌，以故世界名曰天观。其土微妙至诚庄严，以杂种香而成其地，堪任执本于千世界。又其佛土所出香熏，则能周遍十方无量无数之国，栴檀烟阴。于其土地，自然生起无极莲华，名光明曜。其莲华光，常以大晖照彼世界。人民大小皆有神足，宿德所居香为楼观、讲堂精舍、轩户窗牖，床榻茵蓐微妙綩綖。其佛之土，亦无国邑郡县村落。又彼人民，悉得神通经行虚空，楼阁讲堂亦处于空，坐斯楼堂，专精念道，讽诵讲论。彼无女人亦无胞胎，人皆化生，不闻女名，亦无三塗恶趣之名，又无众恼勤苦之患。一切众人，禅定欢悦以为饮食，笃信微妙志求大乘。彼无异乘声闻、缘觉之名也。其土人民皆著冠帻衣服，颜色犹如天人。假使出学，尘劳爱欲寻皆舍离，无有忧累。又彼如来，亦不敕告诸菩萨等使被法服。所以者何？其人不生秽浊心故。而彼如来形体威颜现如梵天，诸菩萨众威仪礼节靡不备悉，坐起安详讲说经道。设使十方诸佛之土，有无极变神通菩萨，诣天观世界者，通过诸国来觐如来，稽首归命听说经典，见彼佛土无有伦匹，其德超殊巍巍无量，怪未曾有举声嗟叹，尔乃舍去。”

佛告族姓子：“若彼如来，为诸菩萨班宣道化，踊升虚空，去地六十六丈，坐于微妙清净庄严师子之座，为诸菩萨论上法教，粗举其要；不广分别屡练中义，如吾于此多说殷勤。所以者何？斯诸正士悉入圣慧，以一章句辄能解入百千之义。是故如来约宣经教，不以多言。其佛为说四清净行，度无极净、道品法净、神通行净、化众生净，是为四也。”

佛告宝髻：“时彼佛土，有一菩萨名曰珍宝，即自启问坏世如来：‘何谓菩萨宜在生死，多所饶益于诸众生？’于时如来便为菩萨，广分别说此两句义：‘于斯大慧道莫能当！菩萨所行恒在生死，逮得慧曜多所润益。’佛适说是，六万菩萨得柔顺忍。”

佛告宝髻：“珍宝菩萨复问：‘何谓菩萨严净道场坐于佛树？’坏世如来告珍宝曰：‘以无放逸严净道场坐于佛树。’‘于彼何谓无放逸者？’其佛告曰：‘奉行经典。’又问：‘何谓奉行经典？’告曰：‘言行相应是无放逸。又无放逸不自驰骋，修于无量大德之铠，不与阴合越于五阴。布施无量，不可尽故；持戒无量，为未学故；忍辱无量，堪众苦故；精进无量，正士业故；禅定无量，无退落故；智慧无量，无挂碍故；慈心无量，开化众生不可限故；悲哀无量，愍伤众生济匮乏故；行喜无量，以法欢悦众生之故；行护无量，救济将养群生之故；生死无量，长育一切佛道法故；化无量人，安彼我故；正法无量，将顺随时坚精进故；德慧无量，执权方便等应时故；奉无量佛，具足慧故；求无量闻，智卓然故；心入无量，睹见众生志性行故；节德无量，志存闲静有限之故；闲居无量，将顺心故；寂默无量，所察广普，速疾具成诸通慧故。’

“佛告珍宝：‘是无放逸所当遵法！菩萨行此无放逸者，严净道场坐于佛树，则其义也。又族姓子，其无放逸，诸道品法所立之本，致无放逸圣慧之原，逮坚要法。以无放逸积累德本，能不放逸，未曾忘失往古久远所听闻法，普能执怀一切经典，消化尘劳无量阴盖，于诸道义无所挂碍。无放逸者，则能烧尽旷野积聚愚痴之冥，悉能将护一切经法，灭除众相抑制诸根。无放逸者，退舍邪径，奉行众善，力势超殊具足十力，力如虚空而无等双。无放逸者，得无所畏，具足成就一切佛法，归其原顶。无放逸者，便能获致佛诸通慧。’”

佛告族姓子：“彼佛说此无放逸时，万二千菩萨逮得无所从生法忍。于族姓子，所忆云何？时珍宝菩萨岂异人乎？莫作是观！所以者何？则汝身是。由斯缘故，当作此观：若使菩萨无放逸者，乃为应宜严净道场，坐佛树下，入如来道不可限量。”

佛复告宝髻菩萨：“所谓菩萨开化众生，若菩萨行清净者，见众生行心怀善恶，便能开化无量难限不可思议众生之类，各使奉行无极之法。其菩萨者，志性调柔入于审详，自在开化几何人民。彼族姓子，人根不同，所见各异。是故，菩萨，随时示现而诱进之：或能有人坚正禁戒，乃成开化；或从毁戒因得受教；或以衣物往来交接，缘受道化；或以柔软，或以粗犷，或怀毒心，或以恐怖，或以苦恼，或以安隐而受开化；或在言语，或从得胜，或从因生，或从志性，或从逼恼，或从顺意，或从所有，或从无所有，或从兴盛，或从所受，或无所受，或从财业治生，或从静然无所易取，或从贪慕求妙颜容，或从恶色，或从色声香味细滑之法，而致开化；或从瞋骂、臭气恶味粗坚秽法，而得开解；或从共居宿止受化；或从往来数数相见，或从闻佛法圣众，或从欢喜，或从忧戚，或从无我，或从寂音，或从布施、持戒、忍辱、精进、一心、智慧之音，而受开化；或从众生有为之恼，或从听闻天上世间所遭安隐，而受开化；或听声闻所说乘教，或缘觉乘，或闻大乘而受开化；或从常喜不以忧恼，或从愁戚不因欣豫，或从货利，或从踊跃不见爱敬，或从得利，或因衰耗，或复有人而从四恩因而开化；或从内业，或从外业，或从眼、耳、鼻、口、身体手足，而受开化；或以娱乐歌戏，或以华香，而受开化；或从其身专遭苦患，或从常乐而受开化；或从其心得静方便，或从化作比丘形像，或复变现比丘尼、优婆塞、优婆夷像，而受开化；或复现作佛像容貌，而开化之；或如释、梵、转轮圣王像貌，而开化之。”

佛告族姓子：“若使不现若干种变，观其性行行其心念，而开化者不能度之。当晓了知众生性行，应病与药，所度乃广。设令菩萨行度无极，则能奉受佛道品法，亦能明了神通之慧，然后寂然开化众生。菩萨有四事法开化众生。何谓为四？一曰、不厌终始之患导示未及；二曰、不贪安己，愿安一切；三曰、常以时宜宣示道教；四曰、分别众类心性所行。是为四。复有四：一曰、所说柔和，言辞可敬；二曰、奉戒清净，犹如日明；三曰、颜色常悦，未曾怀恨；四曰、常怀慈心。复有四：一曰、心不怀害，二曰、志于大哀，三曰、意多愍伤，四曰、常调其心。复有四：一曰、性行清净，二曰、无有谀谄，三曰、精进坚强，四曰、忍于苦乐善恶。是为菩萨四法开化众生，当作此观，乃能堪任救济一切。”

佛告族姓子：“往昔过去无央数劫，长远无量不可思议，尔时有佛，名离垢光如来、至真、等正觉、明行成为、善逝、世间解、无上士、道法御、天人师，号佛、世尊，世界曰寂然，劫名爱敬。寂然世界丰乐安隐，五谷平贱，快乐难量，天人孳盛。离垢光佛，其声闻众九十六亿，菩萨八万四千，其佛寿三十三万六千岁。时有梵志为大国王，王有太子名曰业首，端正姝好见者无厌，厥年十六，惑于颜貌，迷于豪贵，荒乱自大，不肯往诣离垢光佛，不修恭敬稽首为礼。佛心念言：‘太子业首，云何忽失无上正真道意，劝助德本？不识宿本而计吾我，荒迷容色、财业、豪贵，及怀自大不数诣佛；既来至此不肯归命，违失礼节。设为殷勤宣其本行者，必识宿命，数诣如来稽首受教。’于时，离垢光如来，皆悉请会八万四千菩萨，使行法筹，谁能堪任诣太子业首所，八万四千岁教化说法者？而不患厌一切苦恼所见逼迫，虽往教彼，不见接待、座席言谈，但得骂詈毁辱诽谤耳！”

佛告族姓子：“时虽行此筹，八万四千诸菩萨中，无一菩萨肯受法筹。时彼会中有一菩萨，名极妙精进，即从坐起，偏露右肩，长跪叉手，前白佛言：‘我能堪任八万四千岁，往来太子业首数数相见，舍一切安，皆忍众苦，虽遭诸厄不以为患。’极妙精进适发此言，三千大千世界应时六返震动。百千天人住于虚空，举声叹曰：‘善哉！善哉！无极精进，被弘誓铠。’于时，极妙精进菩萨，往诣业首太子门前而住。太子方见，骂詈毁辱，瞋恚诽谤，言语冲口无有其限，撮土坌之，瓦石打之，刀杖加之。于时，菩萨被辱如是，不怀瞋恚，不以为恨，亦不悔还，遂坚其心被精进铠，智力益增，兴发大哀而愍伤之。如是千岁，乃得自前入第一门；从所苦困轻毁之难，不以患厌至千万岁，转复进至王宫第一之庭；又二万岁至第二庭；如是之比，八万四千岁至第七庭，七日七夜。太子业首，时复见之，寻便质问：‘比丘何来诣此所求？’菩萨答曰：‘故来相诣相称名勋。’于时，太子心自念言：‘怪未曾有！今此比丘戒德难量无能逮者，被诸毁辱未曾懈耻。’极妙精进欢悦业首，寻说颂曰：

&nbsp;&nbsp;&nbsp;&nbsp;“‘太子吾今无所求，&nbsp;&nbsp;&nbsp;&nbsp;不用饮食及衣服，

&nbsp;&nbsp;&nbsp;&nbsp;宜当显发无怖心，&nbsp;&nbsp;&nbsp;&nbsp;吾以法来故至此。

&nbsp;&nbsp;&nbsp;&nbsp;人中尊号离垢光，&nbsp;&nbsp;&nbsp;&nbsp;大圣现世多所益，

&nbsp;&nbsp;&nbsp;&nbsp;讲说经法除苦患，&nbsp;&nbsp;&nbsp;&nbsp;若有人闻逮甘露。

&nbsp;&nbsp;&nbsp;&nbsp;诸佛兴出甚难值，&nbsp;&nbsp;&nbsp;&nbsp;无数千劫难可遇，

&nbsp;&nbsp;&nbsp;&nbsp;执御众人令受法，&nbsp;&nbsp;&nbsp;&nbsp;则为世间之炬曜。

&nbsp;&nbsp;&nbsp;&nbsp;反以欲得而放逸，&nbsp;&nbsp;&nbsp;&nbsp;贪于财色自娱乐，

&nbsp;&nbsp;&nbsp;&nbsp;迷荒豪贵及王位，&nbsp;&nbsp;&nbsp;&nbsp;不肯往诣见法王。

&nbsp;&nbsp;&nbsp;&nbsp;财业无常命难保，&nbsp;&nbsp;&nbsp;&nbsp;佛说人寿如朝露，

&nbsp;&nbsp;&nbsp;&nbsp;太子自察亦常然，&nbsp;&nbsp;&nbsp;&nbsp;云何闻佛复放逸？

&nbsp;&nbsp;&nbsp;&nbsp;仁者以曾志佛道，&nbsp;&nbsp;&nbsp;&nbsp;召请众生欲度脱，

&nbsp;&nbsp;&nbsp;&nbsp;于今何因为欲使，&nbsp;&nbsp;&nbsp;&nbsp;放逸安可度众生？

&nbsp;&nbsp;&nbsp;&nbsp;吾且欲还诣最胜，&nbsp;&nbsp;&nbsp;&nbsp;当降伏心灭尘欲，

&nbsp;&nbsp;&nbsp;&nbsp;仁兴精进愍一切，&nbsp;&nbsp;&nbsp;&nbsp;将无后恨怀忧恼。’

&nbsp;&nbsp;&nbsp;&nbsp;时国王子闻斯颂，&nbsp;&nbsp;&nbsp;&nbsp;即自下意发恭敬，

&nbsp;&nbsp;&nbsp;&nbsp;礼极精进稽首足：&nbsp;&nbsp;&nbsp;&nbsp;‘吾今自悔辱仁罪，

&nbsp;&nbsp;&nbsp;&nbsp;我当弃舍一切士，&nbsp;&nbsp;&nbsp;&nbsp;不慕豪贵贪国土。

&nbsp;&nbsp;&nbsp;&nbsp;吾当往至安住所，&nbsp;&nbsp;&nbsp;&nbsp;弃捐瑕秽求见益。’

&nbsp;&nbsp;&nbsp;&nbsp;“即与一亿八万人，&nbsp;&nbsp;&nbsp;&nbsp;各执众华擎诸香，

&nbsp;&nbsp;&nbsp;&nbsp;俱往诣于最胜所，&nbsp;&nbsp;&nbsp;&nbsp;见离垢光人中上。

&nbsp;&nbsp;&nbsp;&nbsp;已皆悉到安住所，&nbsp;&nbsp;&nbsp;&nbsp;前稽首足而供养，

&nbsp;&nbsp;&nbsp;&nbsp;退在一面住佛边，&nbsp;&nbsp;&nbsp;&nbsp;于时太子说此言：

&nbsp;&nbsp;&nbsp;&nbsp;‘极妙精进是我师，&nbsp;&nbsp;&nbsp;&nbsp;心不患厌和颜劝，

&nbsp;&nbsp;&nbsp;&nbsp;此之恩德无以加，&nbsp;&nbsp;&nbsp;&nbsp;如是供养不足报。

&nbsp;&nbsp;&nbsp;&nbsp;归悔首过救护世，&nbsp;&nbsp;&nbsp;&nbsp;违失法王之教命，

&nbsp;&nbsp;&nbsp;&nbsp;我今都悉自归诚，&nbsp;&nbsp;&nbsp;&nbsp;愿佛纳受所首情。

&nbsp;&nbsp;&nbsp;&nbsp;于是发意悉求佛，&nbsp;&nbsp;&nbsp;&nbsp;用一切故兴愍伤，

&nbsp;&nbsp;&nbsp;&nbsp;不复造邪为放逸，&nbsp;&nbsp;&nbsp;&nbsp;今我立德成佛道。’

&nbsp;&nbsp;&nbsp;&nbsp;“尔时太子弃荣位，&nbsp;&nbsp;&nbsp;&nbsp;与人一亿八万四，

&nbsp;&nbsp;&nbsp;&nbsp;于最胜所作沙门，&nbsp;&nbsp;&nbsp;&nbsp;发意志求于佛道。

&nbsp;&nbsp;&nbsp;&nbsp;时佛知其所志愿，&nbsp;&nbsp;&nbsp;&nbsp;为说最上佛道业，

&nbsp;&nbsp;&nbsp;&nbsp;诸闻净法逮柔顺，&nbsp;&nbsp;&nbsp;&nbsp;诸高士住无我法。”

佛告宝髻菩萨：“欲知尔时极妙精进，我身是。太子业首，弥勒是。族姓子，过去菩萨，开化众生不以懈倦，威德巍巍无量如此，所学日深精进无侣。是故菩萨欲度众生，当念修学，如彼往世极妙精进菩萨之德。”

佛告族姓子：“菩萨有四业而得自在，以此四业摄取诸佛道法。何谓为四？一曰、超越诸魔靡不归伏，二曰、念净佛土令修净教，三曰、严身口意顺开士本，四曰、合集一切诸佛道品。是为四法自在之业。复有四事为菩萨业。何谓为四？一曰、其慧晓了所入志性；二曰、普见众生根原所归；三曰、分别一切诸趣所由，应病与药；四曰、明识一切径路所行，令得寂寞不怀瞋恚。是为四事菩萨所行自在道业。”

于是，宝髻菩萨从无数劫，植于难限百千德本髻中明月珠，其价当此三千佛土，以奉如来，口宣此言：“以顶上宝贡献如来！因是德本，致无能睹其顶相者，逮成诸佛不可思议圣慧之顶。”

佛即时笑，五色光明从其口出，照无央数诸佛国土，寻即来还，绕佛三匝，忽没顶上。

于是，会中有菩萨，名曰捷辩，从坐而起，偏露右肩，长跪叉手，赞叹世尊，以颂问曰：

&nbsp;&nbsp;&nbsp;&nbsp;“最尊无等伦，&nbsp;&nbsp;&nbsp;&nbsp;超世俗之上，

&nbsp;&nbsp;&nbsp;&nbsp;无垢以离秽，&nbsp;&nbsp;&nbsp;&nbsp;三界称其德。

&nbsp;&nbsp;&nbsp;&nbsp;其慈无俦匹，&nbsp;&nbsp;&nbsp;&nbsp;超越须弥山，

&nbsp;&nbsp;&nbsp;&nbsp;今者何欣笑？&nbsp;&nbsp;&nbsp;&nbsp;愿慧为我说。

&nbsp;&nbsp;&nbsp;&nbsp;真谛戒调定，&nbsp;&nbsp;&nbsp;&nbsp;执性人敬言，

&nbsp;&nbsp;&nbsp;&nbsp;令我志趣安，&nbsp;&nbsp;&nbsp;&nbsp;善修快寂然。

&nbsp;&nbsp;&nbsp;&nbsp;天人尊在此，&nbsp;&nbsp;&nbsp;&nbsp;其志甚坚妙，

&nbsp;&nbsp;&nbsp;&nbsp;为以何感应，&nbsp;&nbsp;&nbsp;&nbsp;哀愍而今笑？

&nbsp;&nbsp;&nbsp;&nbsp;十方总势强，&nbsp;&nbsp;&nbsp;&nbsp;光明福曜威，

&nbsp;&nbsp;&nbsp;&nbsp;勇师子坏冥，&nbsp;&nbsp;&nbsp;&nbsp;游众无所畏。

&nbsp;&nbsp;&nbsp;&nbsp;三界无有侣，&nbsp;&nbsp;&nbsp;&nbsp;何能有殊者？

&nbsp;&nbsp;&nbsp;&nbsp;法宅为解说，&nbsp;&nbsp;&nbsp;&nbsp;何故而欣笑？

&nbsp;&nbsp;&nbsp;&nbsp;离垢性游安，&nbsp;&nbsp;&nbsp;&nbsp;颜色常和悦，

&nbsp;&nbsp;&nbsp;&nbsp;名德通虚空，&nbsp;&nbsp;&nbsp;&nbsp;驰逸不可限。

&nbsp;&nbsp;&nbsp;&nbsp;消除诸窈冥，&nbsp;&nbsp;&nbsp;&nbsp;光明靡不照，

&nbsp;&nbsp;&nbsp;&nbsp;安住唯为解，&nbsp;&nbsp;&nbsp;&nbsp;何故而欣笑？

&nbsp;&nbsp;&nbsp;&nbsp;修德心清净，&nbsp;&nbsp;&nbsp;&nbsp;愿如金宝山，

&nbsp;&nbsp;&nbsp;&nbsp;常训诲不及，&nbsp;&nbsp;&nbsp;&nbsp;世人普供养。

&nbsp;&nbsp;&nbsp;&nbsp;则为最良田，&nbsp;&nbsp;&nbsp;&nbsp;众祐圣超世，

&nbsp;&nbsp;&nbsp;&nbsp;释师子现要，&nbsp;&nbsp;&nbsp;&nbsp;所演如虚空。

&nbsp;&nbsp;&nbsp;&nbsp;诸天及人民，&nbsp;&nbsp;&nbsp;&nbsp;无与妙等者，

&nbsp;&nbsp;&nbsp;&nbsp;等心甚坚强，&nbsp;&nbsp;&nbsp;&nbsp;惭愧祥丰盛。

&nbsp;&nbsp;&nbsp;&nbsp;巍巍德百千，&nbsp;&nbsp;&nbsp;&nbsp;相如华茂盛，

&nbsp;&nbsp;&nbsp;&nbsp;最胜能仁笑，&nbsp;&nbsp;&nbsp;&nbsp;愿为发遣之。

&nbsp;&nbsp;&nbsp;&nbsp;其慧无挂碍，&nbsp;&nbsp;&nbsp;&nbsp;流布于三世，

&nbsp;&nbsp;&nbsp;&nbsp;处若干身意，&nbsp;&nbsp;&nbsp;&nbsp;其心无所著。

&nbsp;&nbsp;&nbsp;&nbsp;一时悉晓了，&nbsp;&nbsp;&nbsp;&nbsp;如应当行化，

&nbsp;&nbsp;&nbsp;&nbsp;仁师子属笑，&nbsp;&nbsp;&nbsp;&nbsp;其义为何义？

&nbsp;&nbsp;&nbsp;&nbsp;诸天住空中，&nbsp;&nbsp;&nbsp;&nbsp;意内怀悦豫，

&nbsp;&nbsp;&nbsp;&nbsp;地上诸人民，&nbsp;&nbsp;&nbsp;&nbsp;叉手而自归。

&nbsp;&nbsp;&nbsp;&nbsp;能仁胜唯说，&nbsp;&nbsp;&nbsp;&nbsp;殊特甘露味，

&nbsp;&nbsp;&nbsp;&nbsp;诸天神人闻，&nbsp;&nbsp;&nbsp;&nbsp;消灭尘劳冥。”

佛告捷辩菩萨：“汝为岂见宝髻不乎？以此宝髻珠奉上如来，志愿无上正真道意，则为供养佛之原慧。”

对曰：“唯然已见，世尊。”

佛言：“是族姓子，宝髻菩萨于恒河沙劫，供养恒沙如来至真，常修梵行，开化无数众生之类立于三乘，过十阿僧祇劫，当得作佛，号曰宝成如来、至真、等正觉、明行成、为善逝、世间解、无上士、道法御、天人师，号佛、世尊，世界名离垢光，劫曰无垢。其离垢光世界，七宝合成，咸出光明，照于十方无量佛土。其光紫金，假使众生值此光者，一切尘劳悉蒙消灭。其土丰乐，皆诸菩萨悉无所著，无有异学相发起者，普修道宝，以故如来名曰宝成。此诸菩萨皆得神通，咸有辩才。其土诸天人民，悉当淳淑，遵平等觉，无有不及无智之名。其土亦无君主，唯以世尊为无上法王。诸天人民自然化生，无有女人，无爱欲名。其土人民皆植德本，无无福者，诸根悉具，皆以相好庄严其身。

“尔时，如来诸菩萨众不可称数，佛寿十四劫。初无异谈，所说唯宣菩萨之慧诸度无极，辩才大哀淳一品教。是诸菩萨皆曾被训，诸根明达，能以一句普入一切诸佛之道。如来为说总持言教，慈心如地。何谓总持言教？以一绝句普入诸章。何谓一句？谓妙圣句，不可究尽道品之法。何谓无尽句？谓于佛道不可穷尽。何谓无尽？论于无者，谓无尽句。已能入无，普入文字，是为一句，一切文字而不可尽。复有二字，本所未闻，亦未行也，而宣说言出于一字。其一字者，不与二字而同势也，是以一字而宣训诲。设使宣布斯训诲者，无念不念，无应不应，此句无念亦无不念，以无念句而成开化。是为，族姓子，入总持教。宝成如来，为诸菩萨说总持言句，于彼学入此一句者，便得普入一切佛意。我于一劫若复过劫，分别咨嗟离垢光世界功德之称，不能究尽得其边际。宝成如来讲说经道德称之慧，不可思议亦不可赐。其佛大德，国土清净，巍巍超绝，上不可及。”

宝髻菩萨闻佛授决，欢喜踊跃，以颂赞佛：

&nbsp;&nbsp;&nbsp;&nbsp;“普知悉能见，&nbsp;&nbsp;&nbsp;&nbsp;度诸法无极，

&nbsp;&nbsp;&nbsp;&nbsp;如来皆超越，&nbsp;&nbsp;&nbsp;&nbsp;一切诸瑕秽。

&nbsp;&nbsp;&nbsp;&nbsp;大慧未曾有，&nbsp;&nbsp;&nbsp;&nbsp;皆知我往古，

&nbsp;&nbsp;&nbsp;&nbsp;供养诸佛数，&nbsp;&nbsp;&nbsp;&nbsp;佛悉具说之。

&nbsp;&nbsp;&nbsp;&nbsp;去来今现在，&nbsp;&nbsp;&nbsp;&nbsp;本末为如是，

&nbsp;&nbsp;&nbsp;&nbsp;复知鄙末世，&nbsp;&nbsp;&nbsp;&nbsp;及与一切人。

&nbsp;&nbsp;&nbsp;&nbsp;为佛所授决，&nbsp;&nbsp;&nbsp;&nbsp;不复怀狐疑，

&nbsp;&nbsp;&nbsp;&nbsp;开化度世间，&nbsp;&nbsp;&nbsp;&nbsp;诸根之本末。

&nbsp;&nbsp;&nbsp;&nbsp;于是一切地，&nbsp;&nbsp;&nbsp;&nbsp;日月尚可堕，

&nbsp;&nbsp;&nbsp;&nbsp;佛口所可宣，&nbsp;&nbsp;&nbsp;&nbsp;终不有改变。

&nbsp;&nbsp;&nbsp;&nbsp;佛出至诚言，&nbsp;&nbsp;&nbsp;&nbsp;所演无有虚，

&nbsp;&nbsp;&nbsp;&nbsp;授以尊觉道，&nbsp;&nbsp;&nbsp;&nbsp;成佛人中上。

&nbsp;&nbsp;&nbsp;&nbsp;如我志所愿，&nbsp;&nbsp;&nbsp;&nbsp;严净于佛土，

&nbsp;&nbsp;&nbsp;&nbsp;所言亦如是，&nbsp;&nbsp;&nbsp;&nbsp;悉知我心念。

&nbsp;&nbsp;&nbsp;&nbsp;彼闻此教已，&nbsp;&nbsp;&nbsp;&nbsp;悦颜无犹豫，

&nbsp;&nbsp;&nbsp;&nbsp;所修行为尊，&nbsp;&nbsp;&nbsp;&nbsp;欲度众生故。

&nbsp;&nbsp;&nbsp;&nbsp;如我之所行，&nbsp;&nbsp;&nbsp;&nbsp;当复增无量，

&nbsp;&nbsp;&nbsp;&nbsp;严治其本际，&nbsp;&nbsp;&nbsp;&nbsp;我身奉净行。

&nbsp;&nbsp;&nbsp;&nbsp;兴发行得佛，&nbsp;&nbsp;&nbsp;&nbsp;度诸法无极，

&nbsp;&nbsp;&nbsp;&nbsp;勤力无怯弱，&nbsp;&nbsp;&nbsp;&nbsp;由从精进至。

&nbsp;&nbsp;&nbsp;&nbsp;堪任所布施，&nbsp;&nbsp;&nbsp;&nbsp;皆知我往古，

&nbsp;&nbsp;&nbsp;&nbsp;未曾舍精进，&nbsp;&nbsp;&nbsp;&nbsp;至大哀如来。

&nbsp;&nbsp;&nbsp;&nbsp;为以诸众生，&nbsp;&nbsp;&nbsp;&nbsp;本末为如是，

&nbsp;&nbsp;&nbsp;&nbsp;吾当悉开化，&nbsp;&nbsp;&nbsp;&nbsp;得佛度异学。”

宝髻菩萨说此偈时，七万二千人皆发无上正真道意，悉愿生彼离垢光世界，同时发声俱说是言：“宝成如来得佛道时，普令吾等生彼佛土。”佛皆记说当生其国。

尔时，世尊告贤者阿难：“受是经典，持讽诵说，广为众人宣传其旨，殷勤劝助。是经典要，天上世间之所归伏而共供养。所以者何？其闻此经，我悉授决。其不信者本宿德薄，其受是经德本非凡。趣闻此经，世世值佛，何况闻持而奉行说，功勋无限！族姓子、族姓女，若以七宝满此三千大千世界，随时布施，如是比类于百千岁；其闻此经欢喜信持，功德踰彼！”

阿难白佛：“此经名何？云何奉持？”

佛言：“名曰《菩萨净行宝髻所问》，当奉持之。”

佛说如是，宝髻及十方诸会菩萨，贤者阿难，天、龙、鬼、神、揵沓和、阿须伦、世人，闻佛所说，莫不欢喜。