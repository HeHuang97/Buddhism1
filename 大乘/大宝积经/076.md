## 卷第七十六

### 菩萨见实会第十六之十六四转轮王品第二十六之二

“大王，过去有王名曰地天，如法为王，名为法王；七宝具足，所谓轮宝、象宝、马宝、明珠宝、玉女宝、长者宝、主兵宝，是名七宝。大王，彼地天王，父名曰地生。彼地生王临命终时，其地天最为长子。其地生命终之后，辅相大臣，灌地天顶以为大王，即为刹利灌顶大王。时地天王，既为刹利灌顶王已，于十五日月盛圆满受斋之日，沐浴洗头，剪除须鬓及以爪甲已，著新净衣，以诸华鬘、种种璎珞、天冠臂印、环钏耳磲庄严其身，在高楼上婇女围绕。即于东方有金轮宝，千辐不减，毂辋具足，光明照耀，纵广七肘纯是真金。大王，时地天王见是事已，即作是念：‘我昔曾闻先旧人说：若刹利灌顶王，于十五日月圆满时受斋之日，沐浴洗头，剪除须鬓及除爪甲，著不污衣，以诸华鬘、种种璎珞、天冠臂印、环钏铒磲庄严其身，在高楼上婇女围绕。若于东方有金轮宝，毂辋具足，千辐不减而来应者，当知是王定当得作转轮圣王。’复作是念：‘我今岂可作轮王耶？我今当试。’

“大王，尔时地天王即从坐起，偏袒右肩，整理衣服，右膝著地，对轮合掌，向彼天轮作如是言：‘宝轮可下在地而住。’作是语已，彼天宝轮从空下地，住在王前。时地天王，即以妙香用涂其手，胜妙好衣以拭轮宝，以其右手接取轮宝置左手中，复以右手摩拭其轮，作如是言：‘汝今应当降伏东方。’作是语已，时金轮宝飞升虚空左右旋转，即往东方至彼往昔转轮王道。其道平正，布散诸华甚可爱乐，轮所经处皆悉平正无有高下。以王福力，河池井泉枯竭之处，八功德水悉皆盈满，一切所有树林华果枯悴之者悉皆敷荣，已敷荣者更增郁茂。大王，尔时地天转轮圣王，即与四兵随轮而去。轮宝若住，王亦随住。王所至处所有国土，大小诸王与其臣民，各以金盘盛满银粟，或以银盘盛满金粟，奉迎大王各作是言：‘善哉！大王。善来！大王。此诸国土安隐丰乐，人民炽盛，唯愿大王，受此国土摄化人民。我等皆当奉给左右，唯愿止住。’尔时，地天转轮圣王，告彼诸国王及臣民等，作如是言：‘我今不须国土宝物，汝自受用。汝今若欲随顺我者，应离杀生，亦莫偷盗，亦莫邪淫，亦莫妄语，亦莫两舌，亦勿恶口，亦莫绮语，亦莫贪欲，亦莫瞋恚，亦莫邪见。汝等应当自住十善，亦教他人令住十善，我则知汝归从于我，受我教敕，我观汝等犹如我子。汝等常应供养父母、师长及诸沙门、婆罗门等，莫作非法不善恶行，亦劝他人令行善法。若能如是，我知汝等一切国土所有人民，悉皆归从降伏于我。’又复告言：‘汝等常应孝养父母，恭敬师长及诸沙门、诸婆罗门，莫作非法不善恶行，亦劝他人令行善法。若能如是，我知汝等一切国土所有人民，悉皆归从降属于我。’尔时，圣王及诸四兵，如是渐渐渡于大海，降弗婆提过尽人境轮宝乃住。如是乃至南西北方，及郁单越悉降伏已，渡彼北海尽人境已，王及轮宝还阎浮提，本宫门上在虚空中停住不动。尔时，地天转轮圣王，如是降伏四天下已，还阎浮提即便止住。地天大王及与轮宝还来至此阎浮提，时彼四天下变成七宝，端严姝特。何谓七宝？所谓金、银、琉璃、玻瓈、砗磲、赤珠、玛瑙。尔时，轮宝于四天下，周回旋转已，一切地狱、畜生、饿鬼八难消灭，于四天下所有一切不善恶声悉皆除灭，况有造作诸恶业者？何以故？皆是地天圣王本愿力故。又复轮宝周旋转时，四天下中不假种植，处处皆生自然粳米，净无糠糩。又复轮宝天下中自然而生天树宝衣。又复轮宝周旋转时，四天下中一切病患，悉皆除愈；唯除三患。何等为三？一者、求欲，二者、段食，三者、衰老。又复轮宝旋转之时，四天下中所有人民寿千万岁。又复轮宝周旋转时，四天下中一切人民，所有苦恼自然消灭。如是等无量无边，希有不可思议之事，出现于世。

“尔时，地天大王，复于久时作如是念：‘我今于此受诸快乐，五欲众具颇更有处胜此以不？’复自思念：‘我昔曾闻须弥顶上，有三十三天五欲资具，其事云何？’尔时，地天大王未除爱欲，厌恶人间所有五欲资财之具，欣彼天中上妙之乐：‘我今宁可往彼天上。’尔时，地天大王作是念已，王及四兵，忽然之顷至忉利天。尔时，帝释遥见地天大王，作如是言：‘善来！大王。善哉！大王。’即分半座命王令坐，王即就坐。尔时，地天在彼天上，经无量百千岁分位而治。尔时，地天大王，复于久时生大贪心，作如是念：‘我今应当退彼天主，独为天王。’作是念已，即从帝释半座而堕，并及四兵，至阎浮提安隐城中。尔时，地天大王，久在天上受胜妙乐，心生耽乐；忽至人间，不能堪受人中资具，身心沉没。犹如醍醐置热沙中，寻即消化莫知所在；地天大王身心沉没，不能堪忍人中所有饮食精气，亦复如是。尔时，地天大王身心疲顿，而说偈言：

&nbsp;&nbsp;&nbsp;&nbsp;“‘诸王大自在，&nbsp;&nbsp;&nbsp;&nbsp;不能除渴爱，

&nbsp;&nbsp;&nbsp;&nbsp;如干草遇火，&nbsp;&nbsp;&nbsp;&nbsp;是故应舍欲

&nbsp;&nbsp;&nbsp;&nbsp;常行于淫欲，&nbsp;&nbsp;&nbsp;&nbsp;未曾满足时，

&nbsp;&nbsp;&nbsp;&nbsp;如渴饮碱水，&nbsp;&nbsp;&nbsp;&nbsp;终不能除渴

&nbsp;&nbsp;&nbsp;&nbsp;如众流归海，&nbsp;&nbsp;&nbsp;&nbsp;终无有满足，

&nbsp;&nbsp;&nbsp;&nbsp;爱欲亦如是，&nbsp;&nbsp;&nbsp;&nbsp;曾无满足时

&nbsp;&nbsp;&nbsp;&nbsp;如火焚草木，&nbsp;&nbsp;&nbsp;&nbsp;无有厌足时，

&nbsp;&nbsp;&nbsp;&nbsp;爱欲亦如是，&nbsp;&nbsp;&nbsp;&nbsp;终无有满足

&nbsp;&nbsp;&nbsp;&nbsp;犹如深谷响，&nbsp;&nbsp;&nbsp;&nbsp;随声无休息，

&nbsp;&nbsp;&nbsp;&nbsp;闻声亦如是，&nbsp;&nbsp;&nbsp;&nbsp;亦无休息时

&nbsp;&nbsp;&nbsp;&nbsp;亦如盛香箧，&nbsp;&nbsp;&nbsp;&nbsp;受香无简择，

&nbsp;&nbsp;&nbsp;&nbsp;嗅香亦如是，&nbsp;&nbsp;&nbsp;&nbsp;亦无有厌足

&nbsp;&nbsp;&nbsp;&nbsp;如杓挠美食，&nbsp;&nbsp;&nbsp;&nbsp;终无知止足，

&nbsp;&nbsp;&nbsp;&nbsp;舌贪嗜美味，&nbsp;&nbsp;&nbsp;&nbsp;亦无于止足

&nbsp;&nbsp;&nbsp;&nbsp;如镜现面像，&nbsp;&nbsp;&nbsp;&nbsp;亦无有厌足，

&nbsp;&nbsp;&nbsp;&nbsp;如是行欲人，&nbsp;&nbsp;&nbsp;&nbsp;于欲无厌足

&nbsp;&nbsp;&nbsp;&nbsp;如虚空受风，&nbsp;&nbsp;&nbsp;&nbsp;未曾有厌足，

&nbsp;&nbsp;&nbsp;&nbsp;身常受诸触，&nbsp;&nbsp;&nbsp;&nbsp;终无厌足时

&nbsp;&nbsp;&nbsp;&nbsp;如梦中饮水，&nbsp;&nbsp;&nbsp;&nbsp;终不能除渴，

&nbsp;&nbsp;&nbsp;&nbsp;意所受诸法，&nbsp;&nbsp;&nbsp;&nbsp;亦无有厌足

&nbsp;&nbsp;&nbsp;&nbsp;贪求爱欲人，&nbsp;&nbsp;&nbsp;&nbsp;复增长爱欲，

&nbsp;&nbsp;&nbsp;&nbsp;观于诸境界，&nbsp;&nbsp;&nbsp;&nbsp;爱无厌足时

&nbsp;&nbsp;&nbsp;&nbsp;见欲增苦恼，&nbsp;&nbsp;&nbsp;&nbsp;犹如火焚薪，

&nbsp;&nbsp;&nbsp;&nbsp;灭除诸爱欲，&nbsp;&nbsp;&nbsp;&nbsp;亦如水灭火。’”

佛言：“大王，汝知尔时地天大王，岂异人乎？大王当知，勿作异观，地天王者即我身是。大王当知，彼地天大王，往昔之时豪富自在，贪求无厌，遂便命终。何以故？诸根无厌，境无能满；诸根如镜，境如光影；诸根如幻，境界如梦。大王，应当安心此法，深自观察，勿随他教。大王，此法乃是过去、未来、现在诸佛世尊无上菩提。大王，应当远离一切豪贵，应当消竭一切渴海，倒憍慢山，远离一切衰祸，于一切法平等；非一切凡夫地，亦非声闻之所能行，又非一切缘觉境界，乃是一切菩萨所行，一切诸佛正觉所证。王当安心勿令散乱，应作是念：‘我当云何于未来世，一切世间天人之中，得为灯明、为炬、为光、为船、为导、为师，得为商主、为首、为无上，自度度彼，自脱脱彼，自安安彼，自得涅槃令他涅槃？’大王，莫观先际所更豪富自在。大王当知，诸根如幻，无有厌足，无能满者；境界如梦，不能令满。”

佛言：“大王，过去有王名曰顶生，有大威德，有大神足，有大威势，从父乌哺沙王顶上而生；久积善根，曾见无量无数诸佛，修诸善根，于诸世尊恭敬供养，积集善本，于四天下豪贵自在。大王，时顶生王，灌顶受位七日已，得七宝具足，为转轮王。何者为七？一者、金轮宝，千辐不减，毂辋具足，自然而有，纵广七肘而来应之。二者、白象宝，六牙具足，七肢拄地，白如雪山自然而至。三者、马宝，其色绀艳而来应之。此上象、马从旦至食，于四天下周遍八方，尽大海际还住本处。四者、珠宝，大如人髀，纯青琉璃，其光照曜，周匝八方各一由旬。五者、长者宝，丰饶财宝，巨富无量，随王所念皆能办之自然而应。六者、玉女宝，形容端正微妙第一，不长不短，不白不黑；身诸毛孔出栴檀香，口气净洁如青莲华；其舌广大出能覆面，形色细薄如赤铜鍱；身体柔软犹如无骨，冬温夏凉；其心慈悲，常出软语；以手触王，即知王心所念之处。七者、主兵宝，自然而出，勇猛策谋武略第一，预知王心七日所念，善知四兵斗战之法，未集者令集，已集者令散。千子具足，勇健端正，能降怨敌。大王，尔时顶生转轮圣王，七宝具足，王四天下如法化世，令四天下丰乐安隐，人民炽盛；城邑聚落次第相近，鸡飞相及。尔时大地，一切无有沙砾荆棘，多饶众宝，具足无量园林泉池，端严姝妙甚可爱乐。何以故？皆是顶生圣王安住法力。当尔之时，若天若人，受欲乐中最为第一。

“大王，尔时顶生大王所住之城，名阿踰阇。其城东西十二由旬，南北长七由旬。其城七宝众宝罗网弥覆其上，悬众宝铃。其城内外种种庄严悉皆如上，无量称王宝庄严城等无有异，亦如忉利得胜之堂。大王，顶生大王造三种殿：一名月出殿，于盛夏热时王居其中；其第二殿名毗琉璃藏，于春月时王居其中；其第三殿名日威德起，于冬寒时王居其中。尔时，顶生与玉女宝并诸婇女，前后围绕入月出殿，时身体清凉，犹如牛头栴檀涂其身体。王与眷属前后围绕，若入彼毗琉璃殿时，身心调适，犹如多摩罗叶香用涂其身。大王，其顶生大王，复与眷属婇女围绕，入彼日威德殿时，身体和暖，犹如沉水香用涂其身，入彼殿时身体和暖亦复如是。大王，是顶生王随欲自在，令诸殿等随其时节而生乐触，随意出风，随意出雨，种种音乐随意而至，资生所须亦随意现。大王，尔时顶生于其宫内，七日之中天雨金银，过七日已作如是念：‘甚奇希有不可思议！如此清净之业，所获果报随意而现充满我意，福德所致无差违也。谁有得见如是果报，于修福德而生知足？’

“大王，顶生圣王于阎浮提，经百千岁已，作如是念：‘我今于此阎浮大洲，安隐丰乐，人民炽盛，悉皆归属，于我宫内七日雨宝。我今当往西瞿陀尼。’作是念已，顶生大王即与四兵上升虚空，从阎浮提渐次至彼西瞿陀尼。王既至彼，于无量百千岁，在彼王领。顶生大王依报过人，未得天报。大王，顶生圣王于瞿陀尼，随意雨宝满其宫内，如阎浮提等无有异。大王，尔时顶生复于后时，作如是念：‘我王阎浮提，丰乐安隐，人民炽盛，又于宫内随意雨宝。此瞿陀尼，亦皆安隐丰乐，人民炽盛，又于宫内随意雨宝。我今亦知东有大洲，名弗婆提，我今当往。’作是念已，即与四兵俱升虚空，从瞿陀尼渐次而往东弗婆提。王既至彼，于弗婆提止住王领，无量千岁受五欲乐，依报过人，未得天报。大王，顶生圣王，于弗婆提随意雨宝满其宫内，如阎浮提等无有异。大王，尔时顶生复于后时，作如是念：‘我阎浮提丰乐安隐，人民炽盛，又于宫内随意雨宝。及瞿陀尼，亦皆安隐丰乐，人民炽盛，亦于宫内随意雨宝。此弗婆提，皆悉安隐丰乐，人民炽盛，亦于宫内随意雨宝。我今亦知北有大洲名郁单越，其中人民无我我所，虽复如此，我当往彼自试眷属。’顶生大王作是念已，与其四兵俱升虚空，从弗婆提渐次而往北郁单越。王既至彼，于郁单越，无量千岁教诫眷属，复于久时作如是念：‘我阎浮提丰乐安隐，已雨七宝；及瞿陀尼人民炽盛，安隐雨宝；东弗婆提亦皆如是，随意雨宝；此郁单越悉亦安隐。我曾闻有三十三天住须弥顶，我今当往躬自观之。’尔时顶生作是念已，即与四兵俱升虚空，住须弥山顶。当尔之时，释提桓因与三十三天，集善法堂论人天事。尔时，帝释遥见顶生从远而来，即出迎之，作如是言：‘善来！大王，善来至此！’即分半座命王令坐，王即就座。时顶生王坐半座时，即有十种胜事映蔽诸天。何等为十？一者、寿命胜天，二者、容色胜天，三者、名称胜天，四者、受乐胜天，五者、王领自在胜天，六者、形貌胜天，七者、音声胜天，八者、香气胜天，九者、食味胜天，十者、细触胜天。大王，尔时顶生与彼帝释，形容相貌、行动威仪等无差别，饮食衣服资生之具悉无有异，唯有视瞬为别异耳！而诸天等分别识知天王、人王二种之别。”

佛言：“大王，甚奇希有！帝释、顶生人天既别，形容相貌等无有异。大王当知，福德之力其事如是，谁于福德而生足也？大王，尔时顶生在忉利天，无量千岁为增上自在。大王，尔时顶生于四天下豪富自在，复于忉利天上豪富自在，帝释分治犹不厌足，复作是念：‘我今宁可独为天主，何用帝释？宜应退之。’大王，尔时顶生作是念已，从天退下还阎浮提，于阿踰阇城最上园中。王当下时，威光照曜遍阎浮提，一切诸方映蔽日光；亦如日出月无光明，日光在空无复光明，王光映蔽亦复如是；如日轮出映蔽月轮，顶生威光映彼日轮亦复如是。大王，尔时阿踰城人出城游观，见彼顶生并及四兵，从天而退堕其园中。彼人见已怪未曾有，即入城中遍告城人言：‘今有天子并及四兵，从空而下，堕彼王最上园中。’大王，尔时城中王及臣民，办具种种歌舞伎乐、涂香、末香、宝幢、幡盖、华鬘、璎珞，身体衣服悉皆清净，速疾出城诣彼园中。大王，尔时顶生从天堕时，一切大地六种震动。当尔之时，一切人中所有庄严，最胜妙香用涂其身，悉至园中顶生王所。尔时，顶生耽著天中上妙资产，不能堪忍人中资具所有香气，沉惛在地。喻如生酥醍醐投极热沙中，不得停住；尔时，顶生沉惛不住亦复如是。尔时，城中王及臣民内外人众，见顶生王在彼园中沉惛在地，即便问言：‘天为是谁？’尔时，顶生即告彼王及诸人民言：‘汝昔曾闻有顶生大王不？’尔时，国王及诸人民咸皆答言：‘我昔曾从耆旧人所，闻有大王名曰顶生，不舍人身，将诸眷属并及四兵而升天上。’尔时，顶生告诸人言：‘昔顶生者，我身是也。我及四兵从天而堕。’尔时，国王及城内外所有人众，即以偈颂，问顶生曰：

&nbsp;&nbsp;&nbsp;&nbsp;“‘我从旧人所，&nbsp;&nbsp;&nbsp;&nbsp;闻有威德王，

&nbsp;&nbsp;&nbsp;&nbsp;号名曰顶生，&nbsp;&nbsp;&nbsp;&nbsp;极有大名称

&nbsp;&nbsp;&nbsp;&nbsp;已身及四兵，&nbsp;&nbsp;&nbsp;&nbsp;从此升天上，

&nbsp;&nbsp;&nbsp;&nbsp;并及诸眷属，&nbsp;&nbsp;&nbsp;&nbsp;法王如法治。’

&nbsp;&nbsp;&nbsp;&nbsp;“人天胜王言：&nbsp;&nbsp;&nbsp;&nbsp;‘无常力所害，

&nbsp;&nbsp;&nbsp;&nbsp;退天乐受苦，&nbsp;&nbsp;&nbsp;&nbsp;顶生者我是。’

&nbsp;&nbsp;&nbsp;&nbsp;“诸人皆合掌，&nbsp;&nbsp;&nbsp;&nbsp;顶礼大王足：

&nbsp;&nbsp;&nbsp;&nbsp;‘有何希有事，&nbsp;&nbsp;&nbsp;&nbsp;未来当传说？’

&nbsp;&nbsp;&nbsp;&nbsp;“从天而退者，&nbsp;&nbsp;&nbsp;&nbsp;受苦王说言：

&nbsp;&nbsp;&nbsp;&nbsp;“‘汝听希有事，&nbsp;&nbsp;&nbsp;&nbsp;欣乐莫放逸：

&nbsp;&nbsp;&nbsp;&nbsp;顶生大王者，&nbsp;&nbsp;&nbsp;&nbsp;统领四天下，

&nbsp;&nbsp;&nbsp;&nbsp;受乐过天人，&nbsp;&nbsp;&nbsp;&nbsp;欲无厌致死

&nbsp;&nbsp;&nbsp;&nbsp;于其后宫内，&nbsp;&nbsp;&nbsp;&nbsp;七日雨珍宝，

&nbsp;&nbsp;&nbsp;&nbsp;如法治天下，&nbsp;&nbsp;&nbsp;&nbsp;欲无厌而死

&nbsp;&nbsp;&nbsp;&nbsp;与彼天帝释，&nbsp;&nbsp;&nbsp;&nbsp;分半座而坐，

&nbsp;&nbsp;&nbsp;&nbsp;恶觉所恼乱，&nbsp;&nbsp;&nbsp;&nbsp;多欲故退堕

&nbsp;&nbsp;&nbsp;&nbsp;于其生死海，&nbsp;&nbsp;&nbsp;&nbsp;无智故沉没，

&nbsp;&nbsp;&nbsp;&nbsp;乐著五欲者，&nbsp;&nbsp;&nbsp;&nbsp;天欲无厌死

&nbsp;&nbsp;&nbsp;&nbsp;如渴梦饮水，&nbsp;&nbsp;&nbsp;&nbsp;不能除其渴，

&nbsp;&nbsp;&nbsp;&nbsp;受五欲亦尔，&nbsp;&nbsp;&nbsp;&nbsp;终无有厌足

&nbsp;&nbsp;&nbsp;&nbsp;智慧诸众生，&nbsp;&nbsp;&nbsp;&nbsp;断除愚痴闇，

&nbsp;&nbsp;&nbsp;&nbsp;彼智者知足，&nbsp;&nbsp;&nbsp;&nbsp;正观诸有趣

&nbsp;&nbsp;&nbsp;&nbsp;智观察有趣，&nbsp;&nbsp;&nbsp;&nbsp;慧见老病死，

&nbsp;&nbsp;&nbsp;&nbsp;断除诸渴爱，&nbsp;&nbsp;&nbsp;&nbsp;舍有趣无著

&nbsp;&nbsp;&nbsp;&nbsp;观触如火烧，&nbsp;&nbsp;&nbsp;&nbsp;便舍于渴爱，

&nbsp;&nbsp;&nbsp;&nbsp;观受亦如是，&nbsp;&nbsp;&nbsp;&nbsp;知受是非善

&nbsp;&nbsp;&nbsp;&nbsp;如击众音乐，&nbsp;&nbsp;&nbsp;&nbsp;根境界亦然，

&nbsp;&nbsp;&nbsp;&nbsp;圣教中调伏，&nbsp;&nbsp;&nbsp;&nbsp;能舍根自性

&nbsp;&nbsp;&nbsp;&nbsp;一切五种入，&nbsp;&nbsp;&nbsp;&nbsp;从于名色生，

&nbsp;&nbsp;&nbsp;&nbsp;识于中分别，&nbsp;&nbsp;&nbsp;&nbsp;则生于思觉

&nbsp;&nbsp;&nbsp;&nbsp;圣者作是观，&nbsp;&nbsp;&nbsp;&nbsp;于趣有不著，

&nbsp;&nbsp;&nbsp;&nbsp;智者慧满足，&nbsp;&nbsp;&nbsp;&nbsp;证灭如薪尽。’

&nbsp;&nbsp;&nbsp;&nbsp;“顶生向彼王，&nbsp;&nbsp;&nbsp;&nbsp;臣民说是已，

&nbsp;&nbsp;&nbsp;&nbsp;示诸有无常，&nbsp;&nbsp;&nbsp;&nbsp;即便取终没。”

佛告大王：“汝知尔时顶生王者，岂异人乎？勿作异观，莫生疑惑，我身是也。我昔曾为顶生王时，统领人天豪贵自在，贪欲无厌而取终没。是故，大王，应舍豪富、憍漫自在、住不放逸。若能住于不放逸行，是人即能修诸善根。大王，若不放逸者，复能入于法界平等。大王，若人能离放逸者，成就利益。大王，有为无为界，非男非女，非过去、非未来、非现在。大王，当于此法安住自心，勿随他教。大王，此法乃是过去、未来、现在诸佛世尊无上菩提。大王，应当远离一切豪贵，消竭一切渴海，倒憍慢山，远离一切衰祸，于一切平等；非一切凡夫地，亦非声闻之所能行，又非一切缘觉境界，乃是一切菩萨所行，一切诸佛正觉所证。王当安心，勿令散乱，应作是念：‘我当云何于未来世一切世间天人之中，得为灯明、为炬、为光、为船、为导、为师，得为商主、为首、为无上，自度度彼，自脱脱彼，自安安彼，自得涅槃令他涅槃？’大王，观先际所经豪富自在。大王当知，诸根如幻，无有厌足，无能满者；境界如梦，不能令满。

“大王，过去有王，名曰尼弥，了达诸法，如法为王，重不放逸，若所作事离诸放逸。大王，是尼弥王，常观三世平等。又观一切诸法，犹如三世平等。观过去一切诸法，远离自性；观未来一切诸法，远离自性；观现在法亦复如是，远离自性。大王，彼尼弥王，观一切三世法平等已，于诸法不生取著。彼尼弥王，观一切世间，为四颠倒之所颠倒：于不净法中而起净想，于苦法中而生乐想，于无常法中而起常想，于无我法中而生我想。见世如是，便作是念：‘世间则坏！甚大败坏！如此众生，一切诸法自性空寂而不觉知。’大王，尔时尼弥王，复作如是念：‘我当以四摄法摄诸众生。若我四法摄众生者，是诸众生随顺于我，受我言教。’尔时，尼弥大王先作是方便已，即以四摄摄诸众生；摄诸众生已，尼弥大王即教人民，一切诸法平等，作如是言：‘汝诸众生，一切诸法离于自性。若一切法离自性者，彼法亦非过去、非未来、非现在。何以故？彼法自性无实故。若法离自性者，彼法亦不可说是过去、未来、现在。’大王，尔时彼尼弥王，于彼众生所，教是三世平等法已。彼诸众生，八十千万那由他无量百千众生，得无生法忍。

“大王，尔时三十三天在善法堂，聚集而坐作是议言：‘善哉！善哉！鞞提呵国人大获善利。是尼弥王，解了诸法，如法为王，具足方便；于颠倒众生所，以善方便示不颠倒法也。’尔时，释提桓因在于余处，去善法堂远，即以天耳闻彼天说；闻已，寻来诣善法堂就座而坐；既就座已，问彼天言：‘汝诸天等在善法堂，何所论说？’作是问已，时诸天等报帝释言：‘唯然！天主，听我所说：我等向来集善法堂所论之事，说彼鞞提呵国人善得利益。是尼弥王，解了诸法，如法为王，具足方便；于颠倒众生所，以善方便示不颠倒法也，所谓显示诸法自性。’彼诸天等作是语已，尔时，帝释报诸天子作如是言：‘是尼弥王，具足成就不可思议善巧方便。汝等在此忉利天上，欲得见彼尼弥王不？’尔时，诸天咸皆同声作如是言：‘唯然！天主，我等在此欲得见彼尼弥大王。’尔时，帝释天主即告御臣名摩多梨言：‘汝当前来，可疾严备诸天千马宝车，往阎浮提鞞提呵国尼弥王所，说如是言：“此是诸天千调马车，遣来迎王。唯愿大王，升此宝车勿生怖畏！三十三天悉皆愿乐欲见。”大王若上车已，作如是言：“大王，我今将王从何道去，诣彼天上？为从住颠倒地众生道而去，为从住不颠倒地众生道而去也？”’尔时，摩多梨答帝释言：‘唯然受教。’闻此语已，即便严备千调马车，自升其上，从彼忉利下阎浮提，至鞞提呵国尼弥王所，语尼弥王，作如是言：‘忉利诸天今送千调马车，王可升车，勿生怖畏！忉利诸天愿乐见王。’尔时，尼弥大王以无畏心便即登之；既升车已，摩多梨作如是言：‘我今将王从何道去？为从住颠倒地众生道去，为从住不颠倒地众生道去？’王即报言：‘汝可将我从彼二道中间而去。’尔时，摩多梨即将尼弥王，从颠倒地众生所、不颠倒地众生所二处而去。

“大王，尔时，尼弥王语摩多梨言：‘汝可少时停车而住，我当观彼颠倒众生所住之处。’时摩多梨即受王教，暂止马车。尔时，尼弥王于少时间，令八十千万众生安住见实三昧中。何以故是王于少时间，令如是众住见实三昧中？此王善习不放逸行故。令此众生住三昧者，于后悉得无生法忍。是时，摩多梨都不觉知王所为作。尔时，摩多梨又复将王到须弥顶。尔时，尼弥王遥见青茂丛林，告摩多梨言：‘彼林定是不颠倒众生所居之处。’摩多梨言：‘大王，此是忉利诸天善法之堂。彼忉利天众集在堂上欲得见王。惟愿大王，勿生怖畏，当升此堂。’尔时，尼弥王心不恐惧，便升堂上。尔时，帝释遥见尼弥王来，即作是言：‘善来！大王。’便分半座命王令座，时尼弥王即就帝释半座而坐。尔时，帝释即以美言共相慰问言：‘大王，快获善利，能令佛法炽然增长。’尔时，帝释向忉利天众，作如是言：‘此尼弥王，成就具足不可思议善巧方便。是王于少时间，能令八十千万众生住佛法中，然摩多梨都不觉知。’尔时，尼弥王即为忉利诸天，广说种种胜妙之法，利益天众已，白帝释言：‘我今欲得还阎浮提。何以故？于阎浮提为欲护持佛正法故。’帝释报言：‘今正是时。’复敕御臣摩多梨言：‘汝可还驾千调马车送尼弥王还归阎浮。’其尼弥王到阎浮提已，成就大悲善巧方便，令无量众生安住佛法。大王，莫作异疑，勿生异观，昔尼弥王者，我身是也。大王，当观不放逸力难可思议，尼弥大王升帝释座，尚无贪著！是故，大王，于佛法中，当勤精进修不放逸。大王，何谓佛法？大王，一切诸法皆是佛法。”

尔时，净饭王闻此语已，即白佛言：“若一切法是佛法者，一切众生亦应是佛。”

佛言：“若不颠倒见众生者，即是其佛。大王，所言佛者，如实见众生也。如实见众生者，即是见实际，实际者即是法界。大王，法界者不可显示，但名但俗，但是俗数，但有言说，但假施设，应如是观。大王，一切法无生，此是陀罗尼门。何以故？此名陀罗尼门，于此一切法无动无摇，无取无舍，是名陀罗尼门。大王，一切诸法不灭，是陀罗尼门。何以故？不灭是陀罗尼门，于中一切法无动无摇，无取无舍。彼陀罗尼门，无有相貌，无有自性，无可施设，无作无造，无来无去，无众生、无命、无人、无养育，非对治，无形无状，无缠无离，无秽无净，无爱无憎，无缚无解，无命者，无出无退，无得无住，无定无乱，无知非无知，非见非不见，非戒非犯，非悔非不悔，非喜非不喜，非猗非不猗，非苦非乐，非定非不定，非实非倒，非涅槃非不涅槃，非爱非离爱，非见非不见，非解脱非不解脱，非智非不智，非视非不视，非业非不业，非道非不道。大王，应当以此六十七法门，入一切法。

“大王，是色自体，非曾有、非当有、非今有；如是受、想、行、识体性亦复如是，非曾有、非当有、非今有。大王，如镜中像，非有非无。是色体性亦复如是，非曾有、非当有、非今有；受、想、行、识亦复如是，非曾有、非当有、非今有。大王，譬如响声，非曾有、非当有、非今有。大王，如是色体性亦复如是，非曾有、非当有、非今有；受、想、行、识亦复如是，非曾有、非当有、非今有。大王，譬如阳焰，非曾有、非当有、非今有；是色体性亦复如是，非曾有、非当有、非今有。大王，譬如聚沫无有坚实，非曾有、非当有、非今有；是色体性亦复如是，非曾有、非当有、非今有。大王，如是受、想、行、识体性，亦复如是，非曾有、非当有、非今有。大王，譬如梦中，梦见国中最胜女人，是梦所见，亦非曾有、非当有、非今有。是色体性亦复如是，非曾有、非当有、非今有；如是受、想、行、识体性亦复如是，非曾有、非当有、非今有。大王，譬如石女梦见生子，是梦所见，亦非曾有、非当有、非今有。是色体性亦复如是，非曾有、非当有、非今有；如是受、想、行、识亦复如是，非曾有、非当有、非今有。

“大王，色无所依，乃至识亦无所依。大王，譬如虚空无所依。如是，大王，色无所依，乃至识亦无所依。大王，色无有生，乃至识亦无有生。大王，色无有灭，乃至识亦无有灭。大王，如涅槃界，无有生亦无有灭。大王，如是色亦无生无灭，乃至识亦无生无灭。大王，譬如法界亦无生无灭。大王，如是色亦无生无灭，乃至识亦无生无灭。如是，大王，一切法是如来境界，不可思议亦是如来境界，不共法亦是如来境界。不共一切凡夫境界故，是故一切声闻、缘觉，不毁不赞，不得不失，非觉非不觉，非知非不知，非识非不识，非舍非不舍，非修非不修，非说非不说，非证非不证，非显示非不显示，非可闻非不可闻。何以故？大王，彼法无有如是法，可得扶举，可得摧倒。何以故？一切诸法离自性故。大王，今可于此法中而安其心，深观此法，勿信于他。”

尔时，净饭王作是念：“于诸法中无法可得，无有如是法得证是法号为佛者。诸法实不可得，佛为众生但假言说。”

尔时，世尊说是法时，净饭王等七万释种，得无生法忍。

尔时，世尊知诸释种得深信已，而现微笑。尔时，慧命马胜比丘，以偈问曰：

&nbsp;&nbsp;&nbsp;&nbsp;“大雄尊导师，&nbsp;&nbsp;&nbsp;&nbsp;为世现微笑，

&nbsp;&nbsp;&nbsp;&nbsp;惟愿世明炬，&nbsp;&nbsp;&nbsp;&nbsp;演说微笑事。

&nbsp;&nbsp;&nbsp;&nbsp;十力一切智，&nbsp;&nbsp;&nbsp;&nbsp;何因现微笑？

&nbsp;&nbsp;&nbsp;&nbsp;愿说彼笑因，&nbsp;&nbsp;&nbsp;&nbsp;断世诸疑网。

&nbsp;&nbsp;&nbsp;&nbsp;佛为释众故，&nbsp;&nbsp;&nbsp;&nbsp;而现微笑瑞，

&nbsp;&nbsp;&nbsp;&nbsp;为诸人天众，&nbsp;&nbsp;&nbsp;&nbsp;速除诸疑网。

&nbsp;&nbsp;&nbsp;&nbsp;得闻大雄说，&nbsp;&nbsp;&nbsp;&nbsp;世间离诸疑，

&nbsp;&nbsp;&nbsp;&nbsp;其心皆欣喜，&nbsp;&nbsp;&nbsp;&nbsp;安住佛法中。

&nbsp;&nbsp;&nbsp;&nbsp;世尊诸子等，&nbsp;&nbsp;&nbsp;&nbsp;得知微笑事，

&nbsp;&nbsp;&nbsp;&nbsp;坚固住誓愿，&nbsp;&nbsp;&nbsp;&nbsp;智慧必通达。

&nbsp;&nbsp;&nbsp;&nbsp;唯愿尊导师，&nbsp;&nbsp;&nbsp;&nbsp;断除大众疑，

&nbsp;&nbsp;&nbsp;&nbsp;众等除疑已，&nbsp;&nbsp;&nbsp;&nbsp;必得广大乐。”

尔时，世尊以偈答马胜曰：

&nbsp;&nbsp;&nbsp;&nbsp;“我现寂灭笑，&nbsp;&nbsp;&nbsp;&nbsp;马胜当谛听，

&nbsp;&nbsp;&nbsp;&nbsp;我今如实说，&nbsp;&nbsp;&nbsp;&nbsp;释种决定智。

&nbsp;&nbsp;&nbsp;&nbsp;诸法不可得，&nbsp;&nbsp;&nbsp;&nbsp;释种皆得知，

&nbsp;&nbsp;&nbsp;&nbsp;是故于佛法，&nbsp;&nbsp;&nbsp;&nbsp;决定心安住。

&nbsp;&nbsp;&nbsp;&nbsp;名称大释种，&nbsp;&nbsp;&nbsp;&nbsp;依于无所得，

&nbsp;&nbsp;&nbsp;&nbsp;当得上菩提，&nbsp;&nbsp;&nbsp;&nbsp;晓知一切法。

&nbsp;&nbsp;&nbsp;&nbsp;人中命终已，&nbsp;&nbsp;&nbsp;&nbsp;此释种决定，

&nbsp;&nbsp;&nbsp;&nbsp;得生安乐国，&nbsp;&nbsp;&nbsp;&nbsp;面奉无量寿。

&nbsp;&nbsp;&nbsp;&nbsp;住安乐国已，&nbsp;&nbsp;&nbsp;&nbsp;无畏成菩提，

&nbsp;&nbsp;&nbsp;&nbsp;能趣十方界，&nbsp;&nbsp;&nbsp;&nbsp;供养无量佛。

&nbsp;&nbsp;&nbsp;&nbsp;安住一佛土，&nbsp;&nbsp;&nbsp;&nbsp;能供十方佛，

&nbsp;&nbsp;&nbsp;&nbsp;愍诸众生故，&nbsp;&nbsp;&nbsp;&nbsp;而求无上道。

&nbsp;&nbsp;&nbsp;&nbsp;游历诸佛国，&nbsp;&nbsp;&nbsp;&nbsp;供养彼佛等，

&nbsp;&nbsp;&nbsp;&nbsp;皆已神力到，&nbsp;&nbsp;&nbsp;&nbsp;随佛所出处。

&nbsp;&nbsp;&nbsp;&nbsp;无量僧祇劫，&nbsp;&nbsp;&nbsp;&nbsp;供养诸导师，

&nbsp;&nbsp;&nbsp;&nbsp;以种种妙供，&nbsp;&nbsp;&nbsp;&nbsp;后当成佛道。

&nbsp;&nbsp;&nbsp;&nbsp;一一成佛已，&nbsp;&nbsp;&nbsp;&nbsp;能度无量众，

&nbsp;&nbsp;&nbsp;&nbsp;令得成佛道，&nbsp;&nbsp;&nbsp;&nbsp;复化诸众生。

&nbsp;&nbsp;&nbsp;&nbsp;彼国众生辈，&nbsp;&nbsp;&nbsp;&nbsp;皆当成佛道，

&nbsp;&nbsp;&nbsp;&nbsp;彼诸世尊等，&nbsp;&nbsp;&nbsp;&nbsp;不度声闻众。

&nbsp;&nbsp;&nbsp;&nbsp;一一诸佛等，&nbsp;&nbsp;&nbsp;&nbsp;俱寿一劫岁，

&nbsp;&nbsp;&nbsp;&nbsp;彼佛正法住，&nbsp;&nbsp;&nbsp;&nbsp;无量阿僧祇。

&nbsp;&nbsp;&nbsp;&nbsp;彼佛灭度后，&nbsp;&nbsp;&nbsp;&nbsp;大智菩萨众，

&nbsp;&nbsp;&nbsp;&nbsp;持法化于世，&nbsp;&nbsp;&nbsp;&nbsp;亿岁阿僧祇。

&nbsp;&nbsp;&nbsp;&nbsp;彼诸佛子等，&nbsp;&nbsp;&nbsp;&nbsp;教化无量众，

&nbsp;&nbsp;&nbsp;&nbsp;置于无上道，&nbsp;&nbsp;&nbsp;&nbsp;说法悉空寂。

&nbsp;&nbsp;&nbsp;&nbsp;令住不放逸，&nbsp;&nbsp;&nbsp;&nbsp;修集空寂法，

&nbsp;&nbsp;&nbsp;&nbsp;能得一切智，&nbsp;&nbsp;&nbsp;&nbsp;乐不放逸事。

&nbsp;&nbsp;&nbsp;&nbsp;闻是释种趣，&nbsp;&nbsp;&nbsp;&nbsp;世尊所说者，

&nbsp;&nbsp;&nbsp;&nbsp;天人咸欣喜，&nbsp;&nbsp;&nbsp;&nbsp;志求于佛道。”

尔时，世尊告慧命舍利弗：“舍利弗，此是菩萨见真实三昧，汝当为阿毗跋智诸菩萨说之。何以故？舍利弗，此三昧不可得说，而如来于彼三昧中不得一法；若不得者，彼不可觉；若不可觉者，彼则不可说；若不可说者，彼则不可知；彼不可知者，即是过去、未来、现在诸佛之法。舍利弗，我今付嘱于汝，此是菩萨见实三昧，应当受持读诵、广为显说。

“舍利弗，若有善男子、善女人住大乘者，经历十劫修行五波罗蜜，离般若波罗蜜；若复有人得闻是菩萨见实三昧者，所得福德复过于彼。若复有善男子、善女人，暂得闻菩萨见真实三昧；若复有人得闻是菩萨见真实三昧已，为一人说者，此人得福复胜于彼。若复善男子、善女人，经历十劫闻已为他解说；若复有人，乃至一刹那间，修此菩萨见真实三昧者，所得福德复过于彼。是故，舍利弗，汝应以此菩萨见真实三昧经，为诸菩萨说教示修行。舍利弗，若修此菩萨见实三昧者，当获无生法忍。舍利弗，于此会中，我所授记无上道中诸菩萨者，悉得安住此菩萨见真实三昧中。”

是时，一切诸菩萨，声闻、天、人一切大众，阿修罗、乾闼婆、人非人等，闻佛所说，欣喜奉行。
