## 大宝积经卷第五

### 第二无边庄严会无上陀罗尼品第一之二

尔时，佛告无边庄严菩萨言：“我当说彼陀罗尼门理趣差别智慧善巧，令诸菩萨得陀罗尼善巧方便。由证此故，当能了知随法秘密善巧理趣。云何了知？无边庄严，于眼所见色陀罗尼，乃至意所知法陀罗尼门。无边庄严，云何六内诸法所取外法陀罗尼门？

“无边庄严，若诸菩萨眼见色已，而由不可映夺智力，及念善巧不迷忘故，了知遍持色是无常、生灭不住、皆尽离灭。由此复能于内眼界，而不执著我及非我，善巧安住眼处清净。于色攀缘不摄受故，而能清净陀罗尼门，善能观见尽厌离灭则无戏论。由不戏论总持善巧，住无妄念无有积集，所行道中而能舍离眼与眼识及所知法，无有分别。由如实见得清净故，亦能随念诸法如幻。于能所识，清净善巧得总持时，善能摄取不共世间广大智蕴。如是略说，乃至意所知法陀罗尼门。菩萨以意了知法已，而由不可映夺智力，及念善巧不迷忘故，而能总持诸法无常、生灭不住、尽厌离灭。于内意处安住总持，亦不执著我及非我。善于内住意识地者，随能妙观总持善巧，次善安住意处清净，于外法处不摄受故，能得清净陀罗尼门。由内外法及余结使不相应故，能随观见尽厌离灭不作戏论。由不戏论总持善巧，住无妄念无有积集，趣行之道而能舍离。意及意识并所知法，无有戏论不起分别。以如实见得清净故，而能随念诸法如幻，亦能总持于识所识清净善巧，而能摄取不共世间殊胜福慧。又能如是，于去来今及诸内外一切法中，由随义觉，摄取方便善巧智力，不于少法起无因见，而不于因起于缘见，亦不于缘而起因见，了一切法各不相应，如实随入诸法本性。此一切法本性清净，展转寂静。若一切法展转依持随种类持，由于遍持共相应故得安住者，应知彼法不由依持共相应故而得安住，不生不起而不流转，亦非言说之所能得。彼所有义一切诸法，各不同分，非共相应，非不相应。以一切法无有作者令作者故，无有寿者，无有众生，无补特伽罗。此说法句，非如其实，非不如实。一切诸法不摄受故，同于涅槃，无有执著，断于执著，远离执著。

“无边庄严，此是诸菩萨演说陀罗尼差别善巧。如内外法，于一切法应当了知。如是说时，彼诸菩萨舍离内句，亦不取外，及能观察无有始终，乘生死轮堕在世间，入无明室，处无明[穀-禾+卵]，周遍流转。彼虽如是生死轮转，于中亦无生死可得，亦无真实生死之轮。虽复随顺生死轮转，堕在世间于中可得。然诸众生不能了知此诸法故，于生死中游行驰走，周遍驰走，又不能了虚妄颠倒，于非众生起众生想。若众生想所系缚者，彼于诸法不能了知，随入破坏极破坏法，为虚空执之所执著。”

佛告无边庄严：“若诸菩萨于此法中能解了者，速疾获得智慧光明，随证法门，辩才清净，修习忍辱；而能精勤起大慈悲，志无懈倦；善能安住秘密言词演说方便，亦能了知一切诸法异名差别最胜语言，随所忆念往昔住处能善赞说，无少相违，令诸众生住无诤论；能坏一切外道诸论，为破众生诸黑闇故；宣说法时，而为十方无量世界诸佛如来之所称叹，放法光明，作不思议法之施主；善能开示诸佛法藏，无有迷惑；及能摄取殊胜大愿，如其所愿皆令满足，得不思议方便善巧，令诸众生意乐开发；及能示现前后际因，亦能示现去来方便。

“无边庄严，是中菩萨于能发起三摩地门，应勤修习；既修习已，而能证入陀罗尼门；于陀罗尼门得自在已，于诸秘密广大异名，而能演说；及能入于异名之智，能随顺入甚深理趣，善能了知言说示现，令无少处而生疑惑，不由他教住于忍地。

“无边庄严，若诸菩萨能善发起勇猛精进，为欲哀愍诸众生故，求诸法智证入通达；无有余乘而不成就，得佛大智，超过一切世间之智，究竟清净，一切智智未足为难。

“无边庄严，于此演说陀罗尼门甚深方便法品之中所有诸法，为欲摄取诸菩萨故开示发起。我今当说，令诸菩萨普遍开悟，善能摄取秘密言教，凡有所作皆能了知一切语言音声之义，复能证入差别觉慧善巧之智。何者是彼所有之法？

“无边庄严，是诸菩萨具净尸罗，安住实谛加持之力，则能增长布施方便，求无我所、无摄受法修习方便，证一切法真实理趣，得不退法及善安住不退转地，速疾具足无碍辩才智慧，增广犹如大海。

“无边庄严，当于后时，无有余人颇能恭敬受持此法，唯除菩萨希求甚深如实法者，为欲开示如来法藏希求乐欲增上心者，调善意乐正思惟者。彼等于此甚深法中，精勤修学入此理趣，则能了知异名演说，亦能了知一切诸法自性本性。

“无边庄严，假使如来以种种名演说诸法，然于诸法本性自性亦不相违。如来开示诸法本性不相违法，说一切法无所造作；凡所演说，无有所说及能说者。

“无边庄严，如来已得演说善巧胜波罗蜜。如来亦无少法可得，亦无随得，亦不遍得。如来不为少法安住故，不舍离故，不为生故，而能说法；亦不为得少分法故，亦非不得故。如来行无所得，如来不行、亦非不行，亦不应说诸佛如来行如实行。何以故？无有少法说名如来。此是如来住如是住，行如是行。若彼如来以名字故名如来者，如来与名非异、非不异。非异、非不异故，不应说言如来若来若去。如来非戏论者，超过戏论，亦无超过。如来无有超过，超过亦无如来。如是如来与如来性，非即非离，不虚妄性、不变异性，亦复如是。如是称扬如来体性，无有少法开示演说，亦无示现。如来证得一切诸法如实本性，然一切法所有本性不可宣说，一切诸法无所有故。如是如来说一切法，无有所作，亦无变异，不生不灭，不出不离。一切诸法究竟清净故，非得、非遍得。于一切法无有所得，无所得故无有可证，如是无有少法可得。若法可得，于诸法中应有受者；既无受者，是故当知一切诸法由不生故无有得者，如来名号亦由圣教假名施设。如是言说性清净故，圣者于中不得少法。然于圣者，亦无有法及与非法，亦无有法名为圣者及非圣者，无有少法与彼相应或当相应。于此如来所有演说，皆应了知，亦复不应随俗而转。如来能说法及非法，亦不建立有法、非法。如来能说善不善法，亦不建立有善不善。如来能说一切诸法，亦不建立有一切法。如来能说法无表示，亦不建立有无表示。

“无边庄严，如来所说此甚深法，无净业者不能了知。若有乐求无上菩提，于生死中求解脱者，应当觉了诸佛如来所演说法。

“无边庄严，若诸菩萨于此法中能解了者，应无犹豫，不取不舍，亦不见有少法生灭。无有戏论，非无戏论，则能演说此真实法。于此演说真实法中，亦不执著。

“无边庄严，譬如须弥山王，与诸福德善根众生所用宫殿作依止处，众生于彼而受欢乐。如是，如是，作善根者诸菩萨等，于此法宝积集教中而能听受；由此法宝，菩萨能得一切智智。

“无边庄严，此契经法，能随顺入无上法智，为欲开示如来法藏陀罗尼故。如是流布此陀罗尼，能摄一切所有广大真实之法。诸佛如来所说之法，皆悉从此无边陀罗尼门之所流出。此陀罗尼，为欲清净一切法门。是故如来开示演说此陀罗尼，能摄一切契经等法，不成不坏，无初中后。此陀罗尼，如来护念，遍于十方诸佛世界，能作无量无边佛事。

“无边庄严，于此最初陀罗尼品、说义品、理趣品中，而能摄受一切诸法。

“无边庄严，彼中诸菩萨等，欲随觉了此教法者，欲流注法令不断者，欲入诸法无住印者，欲随觉了无有障碍秘密门者，欲随发起趣向加行大精进者，欲随觉了诸法性相说此法者，应当受持诸佛如来所演言教，既受持已，随应了知一切所有秘密言词。欲随趣入总相演说文字智者，欲随觉了演说诸法差别理趣者，欲随忆念一切诸法简择智者，为欲利益安乐一切诸众生故，施设胜义，善随机根授与众生令得利益。若称扬法，若流传法，若演说法，以资粮心哀愍利益，求佛之智，不于少法而生执著。由不执著无有所取，亦不观察无二法智，亦不示现内智、外智，不于少法而生厌足，亦不应以下劣精进希求上智。勤修一切甚深之法，所有难问随义而说，应住自利及以利他，应善观察自他之想，入一切法皆悉无我。我清净已，随入一切诸法清净，爱乐开示演说言教，若问不问乃至少法不生悭吝。菩萨应作如是四无量心：我为利益诸众生故，随与胜施最上之施，所谓无上法宝之藏；我今当令一切众生与不可说法宝相应；假令众生作诸重恶，终不于彼生悭法心，离诸悭惜，能为舍施，为法施主；我今当作如来之事、一切智事，令诸众生舍离重担，于大瀑流当以法船运度群品，能令众生得于一切安乐资具。菩萨当以如是悲心发生觉慧，速疾证于殊胜之法。于此契经陀罗尼门，演说诸法差别总持，当得成就舍离生死；不为他论之所摄受，能破一切外道诸论，降伏魔军。为欲灭坏诤论法故，应如是住。

“无边庄严，此陀罗尼门，一切如来之所摄受，善作忆念。譬如后身菩萨，住于三十三天、夜摩天、兜率陀天、乐变化天、他化自在天中，兜率陀宫一切诸天承事供养，一切众生咸生爱乐，成熟善根，摄诸胜福；余有一生，施戒福蕴具足清净，成就一切殊胜智蕴，于此三千大千世界，一切众生所不能及，而能映蔽一切有情所有善根，亦为一切诸有情等恭敬赞叹，现前获得一切智智。若彼菩萨从兜率宫下阎浮时，即于中国无怖畏地最胜妙处，在大城内一切众生众会之中，降生出现，为诸众生瞻仰礼拜，供养恭敬。此陀罗尼契经之门，亦复如是，入于一切诸法之中而得安住。一切诸法皆从此生，亦从此灭。菩萨于此得安住已，成熟增长，于一切法而得安住。一切法中而得自在为其主故，菩萨最后受身生于人中，以无观视一切法印三摩地力，普遍观察一切有情，及遍观察一切三千大千世界。由得法陀罗尼醍醐之味，以广大心善住广大智慧境界，终不贪爱一切欲乐玩好资具，亦不希求一切染法端严相续。由住彼空三摩地觉，能善观察一切诸法，随得无相方便善巧，而于一切无所执著；能善了知一切三界有为之法，无非过患，安可贪著，应求出离，速得寂静极寂静界，及胜解脱、胜出离界。然于彼识不住不著，观察生灭积集散坏，于诸有情起大慈悲。为成熟故生出离觉，以觉理趣随宜方便，能随顺入最胜智慧，随念一切有情善巧方便而得自在，随得诸法无有障碍陀罗尼善巧理趣，以善巧智简择观察一切有情，及善观察不思议法决定理趣。虽复少年端严美丽，于诸欲境曾不爱乐，舍离所有一切资财、珍玩、众具、亲戚、眷属，思惟观察，以厌离心希求寂静，从家出已趣于非家。既出家已，而能成就不思议觉甚深方便，随所作业积集资粮，趣向无上菩提道场，随愿庄严获得无上陀罗尼印甚深方便最胜尊顶。由是清净陀罗尼门善巧理趣，得一切法自然之智，及无障碍一切智智遍持善巧。彼既得于一切智智陀罗尼门，随得决定一切智智善清净已，安住无上一切智智，加持之力能转无上清净法轮，亦能随得一切法智巧妙言词诸法。譬如盛日光明照曜，如是法声光明遍示一切天人之类。

“无边庄严，菩萨住于一切智智陀罗尼已，得阿耨多罗三藐三菩提。彼陀罗尼门句义差别，诸余菩萨所不能知。若一生补处菩萨坐于道场，以清净觉无师自悟，此陀罗尼而得现前。亦犹菩萨为菩提故，无量劫中积集善根，于其长夜久修梵行，得深法忍，哀愍一切诸众生故，大慈悲心方得现前。

“无边庄严，菩萨由是陀罗尼故，坐于道场，当证阿耨多罗三藐三菩提。我今于汝不可示说。汝得菩萨智慧现前，能证彼法。当于尔时，诸菩萨等自应解了。尔时菩萨得无边门、无量门、因门、无譬喻门，悉皆现前。而得门者不可宣说，超过世间，不共一切天、人、魔、梵及诸沙门、婆罗门等，逮得最上清净之法，一切智智及自然智。菩萨由是能入清净自然之智，能转无上清净法轮，渐次为于无量众生，摄取无上一切智智。于诸法门及涅槃门得清净故，开示演说无量种种善巧理趣，而能发生持蕴善巧，亦能示现持蕴清净善巧之智；界、处缘起，亦复如是。又令众生发生趣入圣谛法门，亦能示现圣谛清净善巧之智。又能发生三十七品菩提分法差别善巧，亦能示现菩提分法清净之智。而能发起持奢摩他、毗钵舍那善巧之智，亦能示现持奢摩他、毗钵舍那清净善巧。又能发起持三摩地、三摩钵底善巧之智，亦能示现禅三摩地、三摩钵底清净善巧。又能发起持无迷惑、功不唐捐善巧之智，亦能示现持无迷惑、功不唐捐清净智慧。又能发起持厌离尽、无生之智。亦能示现持厌离尽、无生清净善巧之智。又能发起持明解脱善巧之智，亦能示现持明解脱清净善巧。而能演说大涅槃门，亦能住持一切句义，舍离清净善巧方便，于有为无为、有漏无漏、世出世法，以无量名表示宣说。法门清净故，为诸众生开示无上决定之法，及持清净微妙智因。

“无边庄严，如来说此大陀罗尼遍持方便，为一切智陀罗尼善巧之力，得安住故，随诸众生一切本愿，示如是行；令入随觉理趣差别，善能开示陀罗尼威力无上法藏，而能流注降洒法雨，润洽一切枯槁有情，施以妙法咸令满足。汝等应当随如来学，于此甚深决定之法，不应违逆。汝等于此一切智智大陀罗尼，不久当得遍持自在住陀罗尼。为诸众生，当作如是无量义利，如我今者。汝等当以无量异名开示演说此陀罗尼，决定诸法甚深智慧。

“无边庄严，此中应当希求胜解，不应舍离菩提资粮。云何应当希求胜解？谓诸菩萨，应当解了一切诸法不生不灭、不动不住、不来不去、自性空寂。于彼空性亦不执著，何况于相起执著想？彼空性中无有相想。若彼空中无有相者能入，如来说有为空，无我、我所、一切我人众生寿者。如是空性非染著非不染著、非污非不污、非迷惑非不迷惑、非爱非不爱，不住于空，亦不遍住，亦不建立。若空厌离，彼即寂灭无有分别，无遍分别，无胜分别，无普分别，无有功用，乃至无有少法可取，自性清净。彼即诸法本性自性，一切有为本性皆空，乃至一切善不善法、有为无为、世出世间亦复如是。菩萨摄受如是胜解，得入解脱、解脱智见，及能摄受普净无垢解脱之处菩提资粮。云何名为菩提资粮？谓戒清净、智慧清净、三昧清净、解脱清净、解脱智见清净、施波罗蜜清净、戒波罗蜜清净、忍波罗蜜清净、精进波罗蜜清净、禅波罗蜜清净、慧波罗蜜清净。若彼清净即普清净，若普清净即无垢法门。性净之心，光明照耀无有烦恼。彼心常住本性空寂，亦无照曜。客随烦恼三种染污，彼皆不实，空无所有。如是心性，不与烦恼、清净相应。何以故？是心无二，亦无二分，本性清净。若能如是了知心性，非烦恼染之所染污，非内非外，不在中间，皆不可得，唯除妄想因缘和合。虽有心生亦不可见，十方推求了不可得，亦无有心能见于心。如是攀缘非心和合，心亦不与攀缘和合；亦非因缘与心相应，心亦不与因缘相应。唯由心故，彼一切法与心相应。凡所有法，与心相应非互相知，亦不可见，何况诸法非心相应？以第一义思惟观察，无有少物可相应者及不相应。何以故？无有少法与少法相应及不相应。一切诸法自性寂静，自性亦不与少物相应及不相应。一切诸法所有自性即是本性，若是本性彼无自性。汝今当知，若以言说得一切法本性自性，无有是处。于诸法中无有少法名为诸法本性自性，一切诸法本性皆空，一切诸法自性无性。若空无性，彼则一相所谓无相，以无相故彼得清净。若空无性，彼即不可以相表示；如空无性不可以相表示，乃至一切诸法亦复如是。是空无性非染非净，然是一切诸法本性。若是一切诸法本性，非由染净之所建立，无住无起。

“无边庄严，汝今当观一切诸法，无住无起，无所建立，本性清净。云何众生于中迷惑？此由世间乘虚妄轮，为虚妄轮之所迷惑。所言乘者，亦无有乘，亦非无乘，而此世间乘虚空轮，为虚空轮之所系缚，然虚空轮亦无所有。此诸众生，为大愚痴之所迷惑，而于其中无有愚痴，亦无迷惑。

“无边庄严，汝观众生以愚痴故，于此法中不能了知，住于诤论。

“无边庄严，住诤论者即为非住。然诸世间，以迷惑故，不能了知彼即清净。若不住者即名为住，是则不住清净善根。

“无边庄严，如是如来秘密法门难解难入，唯除汝等能于长夜修行善法而得了知。

“无边庄严，如来尝说住诤论者则为非住。云何为住？所谓不善。然不善者是无所有，若有于此无所有中，不能了知住与不住无有别异，是则名为住于诤论。若复有住清净善根则不名住，若不住者无有过失，无过失故则能了知。如是法门若不清净，无有是处。若诸众生无有智慧，为大烦恼之所覆蔽。无智慧故，假使少有明了顺说，尚不能解，何况秘密非随顺说？若不住者是则清净。云何不住？谓不住善法及出离界。何以故？无出离界及界施设。于涅槃界若不住者，名得涅槃。此涅槃名但假施设，如是涅槃无有所得，亦复无有得涅槃者。若有得者，则应灭后更有如来；若无得者，则应灭后无有如来。若灭度后，言有如来及无如来，俱不可说；此不可说亦是如来假施设句。有诸众生，于甚深法不勤修行而生疑惑：‘若有说言如来有色，灭度之后应有如来；若有说言如来无色，灭度之后应无如来；乃至灭后非有如来、非无如来，亦复如是。’若法不生不灭，彼法灭后，不应说有说无；如是如来不生不灭，彼亦灭后，不应说有说无。乃至边、无边等，如来说彼俱不可说。若说有边则无有中，若说有中则无有边，所言中者非有非无。若复于中实有实无，是则便与缘起相违。若复有法非从缘起，及非缘起，彼法不灭，若有若无俱不相违。所有一切从缘起法，及缘起法，此无中边非有非无。若非有无，云何可说？

“无边庄严，如来以大方便安住彼中，为诸众生破无明[穀-禾+卵]，开示演说不违缘起。一切诸法皆入缘起，若入缘起，是则无有中边之说。若离言说，乃至无有少法可得。

“无边庄严，汝今当观无所有法、无有边法说名中道。以于方便说有觉慧能持诸法，然持法者亦不可得；不可得故，无有言说。

“无边庄严，汝等智者应如是知，一切诸法真实之相，不来不去，无分无断，不一性、不异性，到一切法第一彼岸，无有少法不到彼岸。到彼岸者即是涅槃，一切诸法悉涅槃相。是故当知不可宣说，唯除世俗说为中道。如是中道，彼即趣向大涅槃路，亦无涅槃是彼所趣。若有涅槃是彼所趣，而于诸法应有去来。一切诸法性皆平等，是故涅槃名无所趣。

“无边庄严，此名中道。然此中道即非中道。何以故？无增无减故，无边无取故。法若无边，云何有边？谓无处所是无边法。凡夫众生，于无处所执为边处，见边处故不得解脱，以于真实无处所故。

“无边庄严，汝观如来以善方便决定觉慧，乃能演说如是中道。

“无边庄严，诸佛如来于一切法无有疑惑，无忘失念。诸佛世尊心常在定，得三摩地无碍自在，常善观察，安住最胜三摩呬多，而说语言。无量知见不住非处，说清净法，说究竟法，说寂静法，如来所说无有遗余。

“无边庄严，如有宝珠，名种种色在大海中，虽有无量众多駃流入于大海，以珠火力令水销灭而不盈溢。如是如来应正等觉证菩提已，由智火力能令众生烦恼销灭，亦复如是。

“无边庄严，若复有人于日日中，称说如来名号功德。是诸众生能离黑闇，渐次当得烧诸烦恼。如是称念南无佛者，语业不空。如是语业，名执大炬能烧烦恼。若复有人，得闻如来及佛名号，离诸黑闇，与彼众生为涅槃因。

“无边庄严，我为信于如来众生，及诸众生烦恼灭故，降澍法雨。

“无边庄严，如来所说是法真实。以真实故，无有少法开示演说，而于是法无实无虚。

“无边庄严，如来是实语者，住真实法，能演说此陀罗尼门。

“无边庄严，此真实法谁当能了？唯除菩萨如实见者，具足见者，作善业者。于甚深法，余无能了。

“无边庄严，于此义中应当随顺。自于此法，系念现前；不信乐余，从他生智。为欲利益安乐众生，于此法中应生随顺。若于此中生随顺忍，是则不住不随顺中。

“无边庄严，无闻众生无随顺忍，于此法教不能了知。或复有余异见所行乘异路者，趣恶道者，不作善者，亲近诸余行异行者，彼等不能入此法门。

“无边庄严，汝今当观，若有说此无障碍藏法光明时，所有一切无闻众生，未善调伏凡夫心故，无有威仪，由此远离如是法教。若有众生能修习身于此法中，假使无有能随顺忍，尚不远离，何况有能生无漏忍，无有执著，于此众会能转无障无碍法轮！何以故？此等皆住无障碍地。

“无边庄严，我为成就善根众生，及为如来加持众生，于无碍法见清净故，亦欲利益哀愍一切故，演说此陀罗尼门。

“无边庄严，若有于此法门能悟入者，应知彼已住菩萨地，能速疾证无生法忍，不久当得授菩提记。

“无边庄严，汝等于此甚深法门，应生胜解。

“无边庄严，汝今当知如是法门，无执著者，无得忍者，以之为地。若有供养往昔诸佛，能于长夜勤心修习，善身威仪，善护语业，善调伏心，平等智慧随忆念者，心无所住，于此法中善受持者，不顾身命，彼人则能流传此经。当于后时，若有众生于此法中为听闻故，勤修习者尚难可得，何况有能书写、受持、读诵、通利、开示流布、为他广说？是人不久获得清净陀罗尼门，速疾逮得清净智慧，当能入于一切智智。

“无边庄严，汝观如来，为诸菩萨得一切智智故，开示演说如是法藏。然于其中，无有少法而不演说。如是所说，无说而说，能生清净，及能开示清净法门，一切诸法等虚空相。云何为等？以一切法与虚空等，而是虚空非等不等，一切诸法亦复如是。如空无边，诸法亦尔，一切诸法边不可得，不可得故无有边际，无边际故说为无边。若能于中如是住者，是即名为住如来法，住如来法则无所说。若无所说，于一切法以假名相随应了知，不应于中而起执著。若不执著即不堕边，若不堕边则不堕中。若堕于边则堕于中，是故应当离于中、边。若离中、边即离一切，若离一切则无所说。由此获得清净智慧，于一切法无所取著，无有所取及能取者。何以故？诸法无我，我无所得故，我性自性无所有故。

“如是，如是，无边庄严，如佛所说诸行无常，如是演说无变异义、不相应义。如佛所说诸有苦义，如是演说涅槃义、厌离义。如佛所说涅槃寂静，如是演说一切有为皆舍离义。或无常故，或诸苦故，或无我故，或涅槃故，如是等门，此是如来之所演说，此亦开示一切诸法本性自性。

“无边庄严，如来以种种名，以种种门、种种语言，演说诸法。如来亦不异于诸法，本性施设，非一性、非异性。一切诸法非一非异，不可见故。速疾证入虚空自性，趣一切法无所有相。

“无边庄严，此陀罗尼门，为诸菩萨本性清净，自性调伏，是故发起。言调伏者，为欲调伏贪瞋痴故，调无明故，及令趣入如是平等。以贪瞋痴能调伏者，亦不可得；若不可得，即是调伏。

“无边庄严，或贪瞋痴，如理推求，亦不可得。以贪瞋痴空无所有，虚空不实，诳惑愚夫，无所安住，彼亦如是，无有住处，亦不可得。是贪瞋痴，从于彼生即于彼灭，本性空寂应如是知。云何应知？如其不生，彼则不实，亦不颠倒。是贪瞋痴皆以无明黑闇为首，从彼所生，由彼所生，一切皆悉虚妄不实。是贪瞋痴本性清净，如是见者，能生清净不思议门，及能获得陀罗尼门。若有能于如是法中思惟观察，是名获得陀罗尼业及智慧业，是名平等了知之智，是名清净菩提资粮，是名精进不放逸地，是名调伏憍放逸地，是名不坏戒见威仪，是名清净身语意业，是名随顺无我智相，是名能断能灭离相，是名出生无量无边善巧方便。

“无边庄严，汝今当观，于此信解出离法中，开示演说一切诸法本性自相，及能开示此诸法门，说一切法等虚空性，能说法者亦不可说，所为说者亦不可得。

“无边庄严，我今说此诸菩萨等悟入句门。若诸菩萨于此学已，能得甚深如海智慧，一切他论无能摧伏；随得一切智所趣行，善说法要不由他教，得不思议平等智慧；由智慧故无有所著，能演说此无名无相一切法门；能得邻近诸佛如来，一切智智及自然智所有名号，逮得一切名相清净；随证速疾普遍音声，得悦意声，得殊妙声，得清净声，为诸众生信受语言，亲近咨问；以决定慧能善巧答，所谓时语、如理语、利益语、柔软语、义决定语，以一义说，能令众生了知多义。

“无边庄严，汝今当观诸菩萨等，于此修行而能觉了诸佛菩提，能得如是无量功德，断诸爱、恚、忧恼、愚痴，能办所作得差别智，于一切处已善修学，获具足忍不退失法，意乐清净住于大愿，于诸众生善言问讯。

“无边庄严，若诸菩萨于此法中，已不勤修，今不勤修，当不勤修，于诸如来殊胜功德无有少分。

“无边庄严，若有菩萨于此法中，能勤修习，志求一切，如其所愿，如其所行，如所发趣，如所意乐，当满足者，少极少难，得极难得！若有于此甚深法中，能住能忍观察简择者，当得证于无尽神通大神通智，超过一切世间智、自然智、无边智、无量智。

“无边庄严，此出离法陀罗尼门，若有于此勤修学者，当得近于菩提道场，为诸众生安住发起大慈大悲，作诸佛事。”