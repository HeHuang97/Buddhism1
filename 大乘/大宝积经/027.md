## 大宝积经卷第二十七

### 法界体性无分别会第八之二

文殊师利言：“天子，觉了身见之体性故，名佛出世。天子，示现无明有爱体性，名佛出世；觉了贪瞋痴体性故，名佛出世。天子，示现颠倒体性平等，名佛出世。天子，觉了诸见之体性故，名佛出世。天子，示阴、界、入法界体性，名佛出世。天子，佛出世者，诸法无生，是名演说无生法也。是无生法，都无生死，亦无涅槃。”

天子言：“文殊师利，当为众生说庄严无上正真道法。何以故？文殊师利，诸佛出世无所增长。”

文殊师利言：“天子，知恩报恩者。”

天子言：“有所作者，当知报恩。”

文殊师利言：“天子，汝欲使如来有所作也。”

天子言：“文殊师利，如来者无有所作，诸佛如来到于无为，无为之道无有所作。”

文殊师利言：“天子，汝许无为者，无报恩非不报恩。”

天子言：“文殊师利，如此法者，不应为初发意者说。何以故？若闻是法生于惊畏，便当退转。”

文殊师利言：“天子，若有菩萨初发无上菩提之心，惊畏退转，是人则住于退转也。”

天子言：“文殊师利，何故说是？”

文殊师利言：“天子，若有菩萨初发道心，惊畏声闻、缘觉地，则便退转。若悭惜、破戒、瞋怠、乱痴，住于不退。”

天子言：“文殊师利，云何住也？”

文殊师利言：“天子，若有菩萨初发道心，安住法界平等中故是名善住，初发心菩萨名之为住。”

天子言：“文殊师利，菩萨齐几名初发心？”

文殊师利言：“天子，若有菩萨初发心者，修行于空无相无作，解一切法无生无灭，是名菩萨初发心也。”

天子言：“文殊师利，云何菩萨名为久行？”

文殊师利言：“天子，一切凡夫名为久行，于生死中不知始故。”

天子复问文殊师利：“云何菩萨名久行者？”

文殊师利言：“天子，若有菩萨行于爱染，为化爱染诸众生故，而亦不共是爱染住，名菩萨久行。行于瞋恚，为化瞋恚诸众生故，不共瞋住；亦行愚痴，为化愚痴诸众生故，不共痴住；亦行等分，为化等分诸众生故，而亦不共一切结住。天子，若有菩萨，化众生故观一切相，亦不分别法界体相，名菩萨久行者。”

天子言：“文殊师利，云何菩萨名为不退转？”

文殊师利言：“天子，若有菩萨观一切法无灾无不灾，观法界体性无灾无不灾，是名菩萨不退转也。复次，天子，若有菩萨亦退不退，是名菩萨不退转也。所以者何？退者，欲界退诸善故。复次，天子，菩萨不知不解故退；以知解故无有诤讼，是名不退。何以故？解一切性法性。我以能解了一切法性更不复退，是名不退。于佛法无疑，不信他语，离是不是，初心清净，无有嫉妒亦无动摇，智慧明照，于一切法而得自在，解了佛法，是名菩萨不退转也。”

天子言：“文殊师利，云何菩萨名为一生？”

文殊师利言：“天子，菩萨若知一切诸生而亦不生，亦知一切众生生死，于诸生中善能说法，教化众生生处无取，亦取诸生离生死取，不去不来，不上不下，一切诸法悉平等故；亦知因缘和合增长，一切众生身口心意悉皆平等，一切众生无有境界，住佛境界，入于法界，法界平等故；平等解了众生之心，善解知时至于道场，是名一生。天子，是则名为菩萨一生。”

尔时，宝上天子问于文殊师利童子：“云何名菩萨不生，亦于一切而得自在？”

文殊师利言：“天子，若有菩萨知于行业，非憍慢故。是菩萨不生，亦于一切而得自在。复次，天子，菩萨能舍一切所有菩提之心，毕竟不退，是名不生；若不共诸嫉妒结住，是名一切而得自在。若有菩萨威仪法则，诸功德戒具成就行，是名不生；不共犯戒住，是名一切而得自在。心不舍背一切众生，是名不生；不共一切无明瞋恚诸结使住，是名一切而得自在。于诸善根坚住不动，是名不生；于善根中发勤进勇意，是名一切而得自在。入诸禅定及次第定，是名不生；不味禅乐，是名一切而得自在。若勤精进求般若慧学问无厌，是名不生；不共痴住，是名一切而得自在。不瞋恼诤，是名不生；不共瞋恼诸诤讼住，是名一切而得自在。若如实语，是名不生；若如实住，名得自在。若内寂静，是名不生；若不污染外诸境界，名得自在。若能究竟一切智心，是名不生；不求下乘，名得自在。觉诸业果，是名不生；降伏魔业，名得自在。得世光明，是名不生；世法不污，名得自在。不逆所住，是名不生；不堕所作，名得自在。若离诸慢放逸势力，是名不生；若智慧识成就圣乐，名得自在。不退所誓，是名不生；所誓出世，名得自在。顺行缘生，是名不生；不执缘生法，名得自在。若以尽智观一切空，是名不生；具诸善根，名得自在。若方便智发起所作，生大悲心修勤进行，是名不生；若能安住诸解脱法，名得自在。若不污染于一切法，名为不生；若断诸见而为说法，名得自在。若善思惟不见诸法，是名不生；得力不证一切诸法，名得自在。若观一切诸法性空，是名不生；若不放舍一切众生，名得自在。若不住三界，是名不生；为众生故不入涅槃，名得自在。

“复次，天子，若有言语，是动摇语，是妄想语，是执著语，是有发起。天子，于一切法无有言语，不行不动，无诸戏论语，不舍众生亦不灭度，无所言说。天子，若无言说，亦无文字，则无所说。若有用者，则有发起言说文字。天子，以是义故，菩萨之行，不可说用，不可行念，是名慈心，是名不杀，于诸圣中得名自在。”

说是法已，世尊赞言：“善哉！善哉！文殊师利，善为诸菩萨说不生自在。文殊师利，若菩萨行如是法自在无碍，是菩萨疾得诸佛授无上道。”

闻此法时，于是众中，有五百菩萨得无生法忍。尔时，世尊即与无上正真道记，各各佛土、各各名字、某甲如来。

尔时，众中有一天子，如是思念：“是宝上天子，当于几时成无上道？佛名何等？佛土云何？”

以佛力故，尔时，大德阿难白佛言：“世尊，是宝上菩萨，当于几时得成无上正真之道？佛土云何？得成道已，其佛何名？”

佛告阿难：“是宝上天子，于百千劫，当成无上正真之道，号宝庄严如来，于此东方，其佛国土名宝庄严，劫名宝来。阿难，是宝庄严佛土丰乐，甚可欣乐，饶诸财宝，多诸人民，无有诸难，亦无恶道。阿难，是佛土中，无诸瓦石、沙土、荆棘、山谷、堆阜，地平如掌，三宝所成，阎浮檀金、琉璃、玻瓈，互相间错甚可爱乐，以金网覆上。阿难，如化乐天宫殿，园池衣服丰饶，行来往返；是宝庄严佛土人民亦复如是。土无声闻、缘觉乘名，唯有菩萨，受种种法乐，入种种禅定庄严，作于种种神通，以自娱乐无有余乐，唯除法喜悦预之乐，是故世界名宝庄严。彼佛寿命六十六亿岁，出家菩萨僧六十六亿，在家菩萨无量无边。是庄严如来，为诸菩萨演说法时，上升虚空高八十亿多罗之树，结跏趺坐满千国土，出千光明照彼佛土，雨于天华、天香、末香，天乐各各有百千种，说法音声普闻佛土，说无尽主陀罗尼法。

“何谓无尽主陀罗尼法？一切诸法寂静主故，显示身心寂静之想。一切诸法观照主故，显示分别于一切法。一切诸法善思惟主故，显示一切诸法寂静。一切诸法善行主故，显示一切可作之法光明照曜。一切诸法智光明照平等主故，显示诸法无有增减。一切诸法决定主故，显示一切诸法增长。一切诸法智慧主故，显示一切法无诤讼。一切诸法善观主故，显示一切诸法无瞋。一切诸法正念主故，显示一切法不失念。一切诸法导引主故，显示一切诸法相义。一切诸法慧分别主故，显示一切法清净意。一切诸法空寂主故，显示诸法断诸见道。一切诸法无相主故，显示一切诸法寂静。一切诸法无愿主故，显示诸法断于诸道。一切诸法无作主故，显示诸法离于作者。一切诸法无出主故，显示一切诸法无出。一切诸法无生主故，显示一切诸法无尽。一切诸法离欲主故，显示一切诸法无错。一切诸法无二主故，显示一切法现在智。一切诸法无二主故，显示一切诸法离二。一切诸法无依主故，显示一切诸法不动。一切诸法无众生主故，显示诸法众生平等。一切诸法寂静主故，显示一切诸法不变。一切诸法不得主故，显示一切诸法无行。一切诸法无居主故，显示一切诸法离处。一切诸法无定主故，显示一切无法自在。一切诸法因缘生故，显示一切诸法出过。一切诸法勇猛主故，显示一切诸法不出。一切诸法无过主故，显示一切诸法无起。一切诸法如主故，显示一切法无不如。一切诸法如始宝主故，显示一切诸法无坏。一切诸法法性主故，显示一切诸法一味。一切诸法如实主故，显示诸法三世平等。一切诸法不可说主故，显示不执一切诸法言语谈论。一切诸法禅定主故，显示一切诸法寂静。一切诸法法性主故，显示一切诸法无人。一切诸法菩提主故，显示一切诸法平等，一切诸法愿主故。阿难，宝庄严如来坐空未起，此无尽主陀罗尼、陀罗尼主，为诸菩萨广演说之，彼土无量阿僧祇菩萨摩诃萨皆得法忍。”

尔时，大德阿难白佛言：“世尊，未曾有也。若诸如来自然无作，过去、未来、现在法中得无碍智。”

佛言阿难：“我今为汝说诸如来自然无作，过去、未来、现在法中得无碍智。”

尔时，大德阿难语宝上天子言：“天子，汝得大利，如来说汝无上道记。”

天子言：“大德阿难，都无有法不说受记。何以故？色非菩萨，非说色记；受、想、行、识非菩萨，非说识记。地界非菩萨，非说地界记；水、火、风界亦非菩萨，非说风界记。眼非菩萨，非说眼记；耳、鼻、舌、身、意非菩萨，非说意记。名色非菩萨，非说名色记；过去、未来、现在非菩萨，非说三世平等之记。因见非菩萨，非说因见记。生灭非菩萨，非说生灭记。大德阿难，菩萨名者即是假名，是寂静句；若法究竟是寂静者，无有受记。

“大德阿难，夫受记者，摄取一切言所说法。大德阿难，亦无有法菩萨可执，若内若外、若善若不善、若有为无为，然后受记。大德阿难，菩萨记者，一切诸法无有所属，名为受记；一切法不取，是名受记；一切法无处，是名受记；一切法无居，是名受记；一切法无出，是名受记；一切诸法无有妄想，是名受记。大德阿难，夫菩萨者，如是受记。”

尔时，世尊赞宝上天子言：“善哉！善哉！天子，菩萨通达是诸法故，则能如是说于受记，如诸佛世尊说于无上菩提道记。”

说是法时，魔王波旬与诸眷属，各有所乘来至佛所，到已却住一面，说如是言：“世尊，何因缘故说菩萨记，不说声闻？”

波旬问已，佛即答言：“波旬，是菩萨者，三千大千世界国土，所有人天悉善知之，以是因缘故说菩萨记。声闻者，非人天所识，是故不记说。菩萨记，多诸众生发菩提心，以是缘故说菩萨记。说声闻记者，菩萨退转，是故不说。”

尔时，文殊师利童子语波旬言：“汝今何故来至此众？”

波旬答言：“文殊师利，以佛世尊为宝上天子说无上道记：‘汝当作佛，号宝庄严如来应供正遍知。’不说记声闻。我宫殿、楼观、栏楯、宝树、园林娱乐处，互相枨触出如是音云：‘释迦如来应供正遍知，为宝上天子说无上道记。’又闻是音：‘波旬，汝今往至众所，勿令更受记菩萨来生汝宫。’”

文殊师利语波旬言：“说菩萨记，汝今不喜也。”

魔言：“文殊师利，我实不喜！为阎浮提一切众生，说罗汉记，我无愁恼。说一菩萨无上道记，我之愁恼不可言也！何以故？文殊师利，若说菩萨无上道记，我诸魔宫闇蔽不明。而是菩萨以三乘法，拔济无量阿僧祇诸众生等出于三界。文殊师利，我以是事受诸忧恼。”

文殊师利言：“波旬，汝还所止，汝无力势能留难遮，毕竟向于菩提之道，成就方便具足般若波罗蜜行者。何以故？是诸菩萨离诸魔缚，成毕竟行，善知方便，行般若波罗蜜。”

时，佛神力令魔波旬问：“文殊师利，云何菩萨修毕竟行，善知方便，行般若波罗蜜？”

文殊师利答言：“波旬，若有菩萨离于一切诸少分行，是名菩萨成毕竟行。若见一切结使魔业，悉能利益于无上道，是名菩萨善知方便。不共一切诸结使行，是名菩萨行般若波罗蜜。

“复次，波旬，若菩萨心毕竟拔济诸众生故，以大庄严而自庄严，是名菩萨毕竟心行。若以四摄摄诸众生，是名菩萨善知方便。若毕竟观一切众生体性寂灭，是名菩萨行般若波罗蜜。

“复次，波旬，若有菩萨舍于内外一切能施，菩提之心毕竟究竟，是名菩萨毕竟心行。菩萨若为一切众生起受者心，是名菩萨善知方便。若有菩萨乞者受者，知如实始行平等行，是名菩萨行般若波罗蜜。

“复次，波旬，若有菩萨于诸善法，从初发心终不退转，是名菩萨毕竟行于菩提之心。若有菩萨不为他逼能舍自利，是名菩萨善知方便。菩萨念义，不念文字，是名菩萨行般若波罗蜜。

“复次，波旬，若见乞者不背舍之，是名菩萨毕竟心行。若有菩萨集诸善根愿求一切智，是名菩萨善知方便。菩萨善知诸法体性，是名菩萨行般若波罗蜜。”

尔时，宝上天子语文殊师利言：“是魔波旬、眷属及乘，可以神力内之腹中，或能令诸善男子、善女人向大乘者，为作留难。”

文殊师利言：“天子，不如汝言，内魔波旬置菩萨腹。复次，天子，汝所受持佛相庄严第一受乐，令魔波旬坐师子座，以佛力故，佛辩说法。”尔时，波旬闻是语已，欲隐身出众而不能隐，文殊师利之所持故。

尔时，文殊师利作是念已，魔王波旬作佛身相，坐师子座。是时，一切大众见知是魔波旬。

文殊师利复言：“波旬，汝今得诸如来道耶？”

成佛色身坐师子座，以文殊师利力所持故，魔波旬言：“文殊师利，世尊尚不得于菩提，况我得也？所以者何？菩提者是报恩相，非离欲得，非解向得。又菩提者得无为相，彼得无为相故，觉知空相，是名菩提，非空觉知空故。觉知无相相，是名菩提，非以无相觉知无相相故。觉知无愿相，是名菩提，非无愿相觉知无愿相故。觉知法界之体性者，是名菩提，非以体性觉知体性故。觉知于如无分别相，是名菩提，非如觉知如故。觉知住于如实始故，是名菩提，非住如实始觉知住于如实始故。觉无我、无有众生、无命、无人丈夫体性，是名菩提，无觉知者故。文殊师利，若有菩萨闻说如是菩提之相，闻已能于诸法体性无所分别，即名为佛。”

魔以佛辩说是法时，五百菩萨得无生法忍。

尔时，大德舍利弗，语文殊师利言：“未曾有也！汝力持故，令魔波旬作如来身，身相具足坐师子座，说是深法。”

文殊师利言：“大德舍利弗，一切草木树林无心，可作如来身相具足，悉能说法。我亦能令大德舍利弗作如来身，身相具足，以佛辩说法。”

尔时，大德舍利弗即作是念：“我今可于此众中没。文殊师利或能使我作如来身身相具足，戏弄于我，令声闻人作世尊相。”文殊师利神力持故而不能隐。

时，文殊师利知大德舍利弗心所念，变大德舍利弗为如来身，身相具足坐师子座，一切众会亦悉见知。

尔时，文殊师利童子语大德舍利弗：“汝可与魔波旬共说，犹如如来共如来说。”

尔时，大德舍利弗，如是问言：“波旬，夫菩提者，何等体性？”

波旬答言：“觉知一切诸法平等，是菩提体性。觉知二法，是菩提体性。一切智观，是菩提体性。非不体性，非行非不行，永断一切诸行非行，非道非不道，是名诸佛世尊菩提。”

波旬问言：“大德舍利弗，诸佛如来住于何处？”

舍利弗言：“住生死中平等，住涅槃不动，住一切诸见如实之性，住于一切众生结使，亦住一切诸法根本，住于有为、无为二法，诸住不住无有住故。波旬，诸佛如来如是住也。”

时，舍利弗问波旬言：“菩提者，当何处求？”

波旬答言：“大德舍利弗，从身见根本求于菩提，无明有爱求于菩提，颠倒起结求于菩提，障碍覆盖求于菩提。”

舍利弗言：“波旬，何因缘故如是说也？”

波旬答言：“大德舍利弗，如实觉知如是诸法，是名菩提。”

说是法时，八百比丘悉断诸漏，得无漏心。诸天子等信舍利弗、魔波旬故，三万二千诸天子等发阿耨多罗三藐三菩提心。为欲调伏诸天子故，文殊师利童子令魔波旬及大德舍利弗，作如来身身相具足。文殊师利还摄神力，大德舍利弗及魔波旬，身复本相。

尔时，四方出千菩萨，从诸佛土乘空而来，至于佛所，顶礼佛足，右绕如来，住一面已，白佛言：“世尊，我等闻说法界体性无分别经，闻已来此守护正法。世尊，我等受持守护此经，读诵通利，为他广说，摄取正法。”

尔时，大德阿难白佛言：“世尊，是诸菩萨从何处来？”

佛告阿难：“是诸菩萨各各集在诸佛国土。此等菩萨，皆是文殊师利童子本所教化，常为说此法界体性无分别经，以开化之。是诸菩萨知报经恩故来至此，及见如来礼敬围绕，亦欲供养礼拜文殊师利童子，又愿护此经是故来此。阿难，我涅槃后，是诸菩萨于此阎浮提，当广流布护此正法。阿难，是诸菩萨于百千佛所，志意勇猛护持正法。”

是时，众中有释、梵、护世诸天王等，白言：“世尊，我等若此若彼有护持法者，是善丈夫、善男子女人等，我当守护供给，使令得无苦恼。”

尔时，世尊赞释、梵、护世诸天王言：“善哉！善哉！汝能勇猛守护是诸爱护正法善丈夫等，即是供养过去、未来、现在诸佛，并爱护正法。”

尔时，佛即告于文殊师利童子：“汝受持此经，后末世时，于阎浮提当广流布。”

文殊师利言：“世尊，火灾起时而此虚空，都无受持，亦不被烧。世尊，如虚空体性，是一切法亦复如是。而是诸法不生不灭，若法无生无有灭者，亦无受持，诸法体性无受持故。如法体性，受持诸法亦复如是。”

文殊师利即白佛言：“唯愿世尊，受持此经，为善男子、善女人等种善根故。若供养法者，贪乐此经。世尊，如是如是受持此经，调伏憍慢诸怨憎故，无能留难，于当来世此阎浮提广行流布。”

尔时，世尊身放光明。是光遍照三千大千佛之世界，皆作金色。尔时，佛告文殊师利童子：“如来光明一切普照，而此经者亦复如是。心行无碍者，于佛法究竟，是善男子、善女人等手执此经。”

尔时，世尊复告阿难：“阿难，受持此经，读诵通利，为他广说。阿难，汝则供养去来现在诸佛世尊。”

尔时阿难白佛言：“世尊，此经何名？云何受持？”

佛告阿难：“汝受持此经，名《说法界体性无分别》，亦名《宝上天子所问》，亦名《文殊师利童子所说》，善受持之。”

佛说是经已，大德阿难、文殊师利童子、宝上天子，及诸佛土诸来菩萨，天、人、阿须罗及世间人，皆大欢喜，顶戴奉行。
