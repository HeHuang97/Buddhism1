## 演道俗业经

闻如是。一时佛在舍卫国祇树给孤独园。与大比丘众千二百五十。菩萨无数。四辈之众。天龙鬼神阿须伦会。时给孤独氏与五百居士。出舍卫城行诣佛所。稽首足下却坐一面。叉手问佛。居处治家财有几辈。出家修道行异同乎。当奉何法疾成无上正真之道。复以何宜化众生耶。佛言。善哉问也。开发曈曚将来学施。佛言。财有三辈。一曰下财。二曰中财。三曰上财。

何谓下财。有人治产积聚钱财。不敢衣食不修经戒。不能孝顺供养二亲。不乐随时给足妻子。欲其消息充饶饱赐。奴客徒使衣裁蔽形食系口腹。抱愚守惜如蜂爱蜜。不信先圣不奉高士沙门道人。不好布施种福为德。心自计常不虑对至。合者必散祸福自追。贪慕身地不觉恼恨。咄嗟没过入泥黎门。其身缘食四大虺盛。神寄其中假号为名。羸弱犹化危脆不固。不解非常倚世之荣。心怀万忧谓亦长生。心存吾我不达悉空。三界尚虚况人物乎。汲汲迭惑贪淫嫉妒。如斯行者。

奉养父母安和至心。出辞还返不失颜色晨定暮省小心翼翼。念二亲恩而无穷极。给足妻子应时衣食。恩情归流与共同欢。妻子如是也终无私行。瞻视奴客眷属徒使不令饥乏。不信死后当复更生。谓死灭尽归于无形。供孝所生念乳养恩。给足妻子恋恩爱情。瞻视仆使欲得其力。不能奉敬沙门道人。不肯行善布恩施德。后当得福与众殊特。是谓中财。佛于是颂曰。

&nbsp;&nbsp;&nbsp;&nbsp;常能念乳养&nbsp;&nbsp;&nbsp;&nbsp;孝顺供二亲

&nbsp;&nbsp;&nbsp;&nbsp;给足其妻子&nbsp;&nbsp;&nbsp;&nbsp;随时不失节

&nbsp;&nbsp;&nbsp;&nbsp;奴客及徒使&nbsp;&nbsp;&nbsp;&nbsp;慰劳不加恶

&nbsp;&nbsp;&nbsp;&nbsp;下侍皆顺从&nbsp;&nbsp;&nbsp;&nbsp;遣行不违教

&nbsp;&nbsp;&nbsp;&nbsp;不信后世生&nbsp;&nbsp;&nbsp;&nbsp;闻之惊不喜

&nbsp;&nbsp;&nbsp;&nbsp;自计身有常&nbsp;&nbsp;&nbsp;&nbsp;长存不终亡

&nbsp;&nbsp;&nbsp;&nbsp;三界如幻化&nbsp;&nbsp;&nbsp;&nbsp;当识此辞章

&nbsp;&nbsp;&nbsp;&nbsp;己所为罪福&nbsp;&nbsp;&nbsp;&nbsp;从本而受之


佛复告长者。上财业者。谓其人若有财宝能自衣食。孝顺父母不失时节。恒瞻颜色不令怀戚。出不犯禁入不违礼。造行清白不使污染。恭敬尊长谦逊智者。启受博闻等心不邪。下劣贫厄咸蒙仗荷。给赡妻子常令备丰。除诸邪念修以正治。消息奴使不令穷匮。不妄挝骂加之慈愍。奉敬先圣至学正士出家顺法沙门贤明。夙夜行礼不失其意。布施所乏使成道德。恣讲经典并化痴冥。以善方便不失其时。自安护彼一切众生。犹如牸牛食刍出乳。乳出酪酪出酥酥出醍醐。醍醐最柔特妙。其自安身愍哀十方。多所慈念多所安隐。诸天人民皆得蒙度。是人最尊无上无比为无俦匹为世大雄独步无侣。佛于是颂曰。

&nbsp;&nbsp;&nbsp;&nbsp;若有众财业&nbsp;&nbsp;&nbsp;&nbsp;以自好衣食

&nbsp;&nbsp;&nbsp;&nbsp;供养孝父母&nbsp;&nbsp;&nbsp;&nbsp;不失其颜色

&nbsp;&nbsp;&nbsp;&nbsp;出游不犯禁&nbsp;&nbsp;&nbsp;&nbsp;还返不违礼

&nbsp;&nbsp;&nbsp;&nbsp;造行常清白&nbsp;&nbsp;&nbsp;&nbsp;顺法不荒迷

&nbsp;&nbsp;&nbsp;&nbsp;供敬奉尊长&nbsp;&nbsp;&nbsp;&nbsp;谦逊明智者

&nbsp;&nbsp;&nbsp;&nbsp;启受博闻士&nbsp;&nbsp;&nbsp;&nbsp;等心不慕邪

&nbsp;&nbsp;&nbsp;&nbsp;随时给妻子&nbsp;&nbsp;&nbsp;&nbsp;各令得其所

&nbsp;&nbsp;&nbsp;&nbsp;慈赐奴仆使&nbsp;&nbsp;&nbsp;&nbsp;衣食常丰足

&nbsp;&nbsp;&nbsp;&nbsp;奉沙门学士&nbsp;&nbsp;&nbsp;&nbsp;布施授供养

&nbsp;&nbsp;&nbsp;&nbsp;从受深妙法&nbsp;&nbsp;&nbsp;&nbsp;弃捐痴聋盲

&nbsp;&nbsp;&nbsp;&nbsp;愍伤十方人&nbsp;&nbsp;&nbsp;&nbsp;不独为身行

&nbsp;&nbsp;&nbsp;&nbsp;常自安其已&nbsp;&nbsp;&nbsp;&nbsp;亦解一切厄

&nbsp;&nbsp;&nbsp;&nbsp;譬如酥醍醐&nbsp;&nbsp;&nbsp;&nbsp;本从刍草出

&nbsp;&nbsp;&nbsp;&nbsp;既可用安身&nbsp;&nbsp;&nbsp;&nbsp;身和无疾疹

&nbsp;&nbsp;&nbsp;&nbsp;普哀众生类&nbsp;&nbsp;&nbsp;&nbsp;其心常平一

&nbsp;&nbsp;&nbsp;&nbsp;以是四等行&nbsp;&nbsp;&nbsp;&nbsp;速逮成至佛


佛告长者。出家修道学有三品。一曰声闻。二曰缘觉。三曰大乘。何谓声闻。畏苦厌身。思无央数生死之难周旋之患视身如怨。四大犹虺五阴处贼。坐禅数息安般守意。观身恶露不净之形。畏色欲本痛想行识。怖地狱苦。饿鬼之厄。畜生恼结。人中之难。天上别离。不可称计。轮转无休如狱中囚。欲断生死勤劳之罪。求无为乐泥洹之安。但自为己不念众生。常执小慈不兴大哀。倚于音声不解空慧。三界犹幻。趣自济己不顾恩慈。是为声闻学。佛于是颂曰。

&nbsp;&nbsp;&nbsp;&nbsp;畏无量生死&nbsp;&nbsp;&nbsp;&nbsp;周旋之艰难

&nbsp;&nbsp;&nbsp;&nbsp;心已怀恐惧&nbsp;&nbsp;&nbsp;&nbsp;唯欲求自安

&nbsp;&nbsp;&nbsp;&nbsp;坐禅而数息&nbsp;&nbsp;&nbsp;&nbsp;专精志安般

&nbsp;&nbsp;&nbsp;&nbsp;观身中恶露&nbsp;&nbsp;&nbsp;&nbsp;不净有若干

&nbsp;&nbsp;&nbsp;&nbsp;弃捐三界色&nbsp;&nbsp;&nbsp;&nbsp;断欲得自安

&nbsp;&nbsp;&nbsp;&nbsp;不能修大慈&nbsp;&nbsp;&nbsp;&nbsp;唯志乐泥洹


佛告长者。缘觉者。本发大意。为菩萨业。布施持戒忍辱精进一心智慧。以用望想求为尊豪天上天下咸令自归。三十二相八十种好。威神德重巍巍堂堂无能及者。不解如来色身所现。因世愚人不识大道。断生死流不能反原。尽生死本故为现身。相好严容。文辞言教以化愚冥。显示大明及着相好。谓审有色像。虽行四等四恩六度无极三十七品。观十二缘欲拔其原。不解本无悕望大道。正使积德如虚空界不得至佛。所以者何。用不达故。何谓不达。布施持戒忍辱精进一心智慧。四等四恩有所悕望。念救一切五趣生死。解空无想不愿诸法。晓一切法如幻化梦野马影响芭蕉泡沫皆无所有。道慧无形等如虚空。无所增坏普度众生。佛于是颂曰。

&nbsp;&nbsp;&nbsp;&nbsp;本发菩萨意&nbsp;&nbsp;&nbsp;&nbsp;志慕大乘业

&nbsp;&nbsp;&nbsp;&nbsp;但欲着佛身&nbsp;&nbsp;&nbsp;&nbsp;不了无适莫

&nbsp;&nbsp;&nbsp;&nbsp;布施戒忍辱&nbsp;&nbsp;&nbsp;&nbsp;精进禅息智

&nbsp;&nbsp;&nbsp;&nbsp;四等恩六度&nbsp;&nbsp;&nbsp;&nbsp;惟己乐无为

&nbsp;&nbsp;&nbsp;&nbsp;慕三十二相&nbsp;&nbsp;&nbsp;&nbsp;八十好巍巍

&nbsp;&nbsp;&nbsp;&nbsp;天上天下尊&nbsp;&nbsp;&nbsp;&nbsp;脱五阴六衰

&nbsp;&nbsp;&nbsp;&nbsp;但察其粗事&nbsp;&nbsp;&nbsp;&nbsp;不能观深微

&nbsp;&nbsp;&nbsp;&nbsp;虽欲度十方&nbsp;&nbsp;&nbsp;&nbsp;心口自相违

&nbsp;&nbsp;&nbsp;&nbsp;不了如幻化&nbsp;&nbsp;&nbsp;&nbsp;水沫泡野马

&nbsp;&nbsp;&nbsp;&nbsp;芭蕉如梦影&nbsp;&nbsp;&nbsp;&nbsp;妄想甚众多

&nbsp;&nbsp;&nbsp;&nbsp;正使作功德&nbsp;&nbsp;&nbsp;&nbsp;犹如江河沙

&nbsp;&nbsp;&nbsp;&nbsp;心怀无上真&nbsp;&nbsp;&nbsp;&nbsp;不解除众魔


佛告长者。其大乘学。发无上正真道意。行于大慈等如虚空。而修大悲无所适莫。不自忧身但念五趣。一切众生普欲使安。奉四等心慈悲喜护。惠施仁爱益义等利救济十方。布施持戒忍辱精进一心智慧。六度无极无所悕望。以施一切众生之类。观于三界往返周旋。勤苦艰难不可称计。念之如父如母如子如身。等而无异。为之雨泪。欲令度厄至于大道。佛于是颂曰。

&nbsp;&nbsp;&nbsp;&nbsp;发无上大意&nbsp;&nbsp;&nbsp;&nbsp;行慈悲喜护

&nbsp;&nbsp;&nbsp;&nbsp;大哀如虚空&nbsp;&nbsp;&nbsp;&nbsp;行等无适莫

&nbsp;&nbsp;&nbsp;&nbsp;立德不为己&nbsp;&nbsp;&nbsp;&nbsp;唯为十方施

&nbsp;&nbsp;&nbsp;&nbsp;度脱诸群生&nbsp;&nbsp;&nbsp;&nbsp;使至大道智


又有四事得至大乘。一曰布施给诸穷乏。二曰不择豪劣行轻重心。三曰所可施与无所悕望不求还报。四曰以此功德施于众生。佛于是颂曰。

&nbsp;&nbsp;&nbsp;&nbsp;布施摄贫穷&nbsp;&nbsp;&nbsp;&nbsp;不行轻重心

&nbsp;&nbsp;&nbsp;&nbsp;志慧无悕望&nbsp;&nbsp;&nbsp;&nbsp;不求还得报

&nbsp;&nbsp;&nbsp;&nbsp;愍念于群黎&nbsp;&nbsp;&nbsp;&nbsp;往来周旋者

&nbsp;&nbsp;&nbsp;&nbsp;以此功德施&nbsp;&nbsp;&nbsp;&nbsp;悉令至大道


佛告长者。奉戒有四事疾成大乘。一曰守口护身心不念非。二曰出入行步不失礼节。三曰不愿生天转轮圣王释梵之位。四曰以是禁戒惠施众生。佛于是颂曰。

&nbsp;&nbsp;&nbsp;&nbsp;常护身口意&nbsp;&nbsp;&nbsp;&nbsp;心坚如太山

&nbsp;&nbsp;&nbsp;&nbsp;若出入行步&nbsp;&nbsp;&nbsp;&nbsp;未曾失礼节

&nbsp;&nbsp;&nbsp;&nbsp;不愿生天上&nbsp;&nbsp;&nbsp;&nbsp;释梵转轮王

&nbsp;&nbsp;&nbsp;&nbsp;则以此正行&nbsp;&nbsp;&nbsp;&nbsp;用惠一切人


佛告长者。忍辱有四事疾成大乘。一曰若骂詈者不计音声。二曰若挝捶者计如无形。三曰若毁辱者谓如风吹。四曰有加害者常怀大哀。佛于是颂曰。

&nbsp;&nbsp;&nbsp;&nbsp;挝骂令默然&nbsp;&nbsp;&nbsp;&nbsp;自计本无形

&nbsp;&nbsp;&nbsp;&nbsp;设有恨意起&nbsp;&nbsp;&nbsp;&nbsp;心辄还自止

&nbsp;&nbsp;&nbsp;&nbsp;和心颜色悦&nbsp;&nbsp;&nbsp;&nbsp;众人咸恭敬

&nbsp;&nbsp;&nbsp;&nbsp;用是得成佛&nbsp;&nbsp;&nbsp;&nbsp;三十二相明


佛告长者。精进有四事。一曰夙夜奉法未曾懈废。二曰宁失身命不违道教。三曰勤讽深典不以懈惓。四曰广欲救济诸危厄者。是为四。佛于是颂曰。

&nbsp;&nbsp;&nbsp;&nbsp;夙夜奉大法&nbsp;&nbsp;&nbsp;&nbsp;未曾有忽忘

&nbsp;&nbsp;&nbsp;&nbsp;宁自失身命&nbsp;&nbsp;&nbsp;&nbsp;不敢违道教

&nbsp;&nbsp;&nbsp;&nbsp;诵习深经典&nbsp;&nbsp;&nbsp;&nbsp;不以为懈惓

&nbsp;&nbsp;&nbsp;&nbsp;救济众危厄&nbsp;&nbsp;&nbsp;&nbsp;不使心怀怨


佛告长者。禅思有四事。一曰乐习精修闲居独处。二曰静身口心令不愦乱。三曰虽在众闹常能定己。四曰其心旷然而无所著。佛于是颂曰。

&nbsp;&nbsp;&nbsp;&nbsp;恒好于精修&nbsp;&nbsp;&nbsp;&nbsp;志闲居独处

&nbsp;&nbsp;&nbsp;&nbsp;静其身口意&nbsp;&nbsp;&nbsp;&nbsp;未曾念愦闹

&nbsp;&nbsp;&nbsp;&nbsp;数处众乱中&nbsp;&nbsp;&nbsp;&nbsp;心定无忽变

&nbsp;&nbsp;&nbsp;&nbsp;一心见十方&nbsp;&nbsp;&nbsp;&nbsp;道慧起神足


佛告长者。智慧有四事。一曰解于身空。四大合成散坏本无主名。二曰其生三界皆心所为。心如幻化倚立众形。三曰了知五阴本无处所。随其所著因有斯情。四曰晓十二缘本无根原因对而对现。是为四。佛于是颂曰。

&nbsp;&nbsp;&nbsp;&nbsp;悉解其身空&nbsp;&nbsp;&nbsp;&nbsp;四大而合成

&nbsp;&nbsp;&nbsp;&nbsp;散灭无处所&nbsp;&nbsp;&nbsp;&nbsp;从心而得生

&nbsp;&nbsp;&nbsp;&nbsp;五阴本无根&nbsp;&nbsp;&nbsp;&nbsp;所著以为名

&nbsp;&nbsp;&nbsp;&nbsp;十二缘无端&nbsp;&nbsp;&nbsp;&nbsp;了此至大安


佛告长者。智慧复有六事。一曰解色如聚沫。二曰了痛痒如水泡。三曰思想如野马。四曰晓生死如芭蕉。五曰察识如幻。六曰心神如影响。计本悉空皆无处所。佛于是颂曰。

&nbsp;&nbsp;&nbsp;&nbsp;解色如聚沫&nbsp;&nbsp;&nbsp;&nbsp;痛痒如水泡

&nbsp;&nbsp;&nbsp;&nbsp;思想犹野马&nbsp;&nbsp;&nbsp;&nbsp;生死若芭蕉

&nbsp;&nbsp;&nbsp;&nbsp;了识假譬幻&nbsp;&nbsp;&nbsp;&nbsp;三界无一好

&nbsp;&nbsp;&nbsp;&nbsp;分别悉空无&nbsp;&nbsp;&nbsp;&nbsp;尔乃至大道


佛告长者。慈有四事。一曰慈念十方。二曰如母育子。三曰极愍念之。四曰如身无异。是为四。佛于是颂曰。

&nbsp;&nbsp;&nbsp;&nbsp;慈念于十方&nbsp;&nbsp;&nbsp;&nbsp;如母育赤子

&nbsp;&nbsp;&nbsp;&nbsp;常怀极愍念&nbsp;&nbsp;&nbsp;&nbsp;如身等无异


佛告长者。哀有四事。一曰愍之。二曰为之雨泪。三曰身欲代罪。四曰以命济之。喜有四事。一曰和颜。二曰善言。三曰说经。四曰解义。护有四事。一曰教去恶就善。二曰常训诲归命三宝。三曰使发道意。四曰开化众生。是为四。佛于是颂曰。

&nbsp;&nbsp;&nbsp;&nbsp;愍念为雨泪&nbsp;&nbsp;&nbsp;&nbsp;身欲代其罪

&nbsp;&nbsp;&nbsp;&nbsp;舍命而济之&nbsp;&nbsp;&nbsp;&nbsp;不以为怀恨

&nbsp;&nbsp;&nbsp;&nbsp;和颜演善言&nbsp;&nbsp;&nbsp;&nbsp;讲法分别义

&nbsp;&nbsp;&nbsp;&nbsp;教去恶就善&nbsp;&nbsp;&nbsp;&nbsp;诲归命三宝


佛告长者。有四法疾。成无上正真之道。一曰解空学无所求。二曰无想无所悕望。三曰无愿不慕所生。四曰常等三乘之业无去来今。是为四。佛于是颂曰。

&nbsp;&nbsp;&nbsp;&nbsp;解空无所求&nbsp;&nbsp;&nbsp;&nbsp;无想悕望报

&nbsp;&nbsp;&nbsp;&nbsp;不慕愿所生&nbsp;&nbsp;&nbsp;&nbsp;常等三世行


佛告长者。有四事法疾成佛道。一曰一切皆悉本净。二曰而解万物普如幻化。三曰生死断灭皆从缘对。四曰计其缘对本亦无形。佛于是颂曰。

&nbsp;&nbsp;&nbsp;&nbsp;一切悉本净&nbsp;&nbsp;&nbsp;&nbsp;解物如幻化

&nbsp;&nbsp;&nbsp;&nbsp;生死从缘对&nbsp;&nbsp;&nbsp;&nbsp;计本亦无形


佛告长者。有六法疾成正觉。一曰身常行慈无怨无结。二曰口常行慈演深慧义。三者心慈仁和调隐哀念十方。四曰护戒不造想求大乘之业。五曰正观见十方空道俗不二。六曰供足乏食救身之业以济危厄。是为六。佛于是颂曰。

&nbsp;&nbsp;&nbsp;&nbsp;身常行慈心&nbsp;&nbsp;&nbsp;&nbsp;未曾捶怨结

&nbsp;&nbsp;&nbsp;&nbsp;口恒修言愍&nbsp;&nbsp;&nbsp;&nbsp;演深慧之谊

&nbsp;&nbsp;&nbsp;&nbsp;心和仁调隐&nbsp;&nbsp;&nbsp;&nbsp;哀念诸十方

&nbsp;&nbsp;&nbsp;&nbsp;护戒不起想&nbsp;&nbsp;&nbsp;&nbsp;正观十方空


佛告长者。有四事疾成佛道。一曰奉精进业悉无所著。二曰教化众生道心不断。三曰游于生死不以患厌。四曰大慈大哀不舍权慧。是为四。佛于是颂曰。

&nbsp;&nbsp;&nbsp;&nbsp;精进无所著&nbsp;&nbsp;&nbsp;&nbsp;教化未曾断

&nbsp;&nbsp;&nbsp;&nbsp;不患厌生死&nbsp;&nbsp;&nbsp;&nbsp;不废舍权慧


佛告长者。开化众生有四事。一曰不信生死者则以现事祸福喻之。二曰不信三宝显示大道。三曰迷惑邪径指语三乘。佛道独尊而无有侣。四曰三界所有悉如幻化无一真谛。是为四。佛于是颂曰。

&nbsp;&nbsp;&nbsp;&nbsp;不信生死祸福示&nbsp;&nbsp;&nbsp;&nbsp;堕邪见者显大道

&nbsp;&nbsp;&nbsp;&nbsp;佛道独尊而无侣&nbsp;&nbsp;&nbsp;&nbsp;三界悉空如幻化

佛告长者。开化复有七事。一曰悭贪者教令布施。二曰犯恶者诲令奉戒。三曰嗔恚者劝令忍辱。四曰懈怠者化令精进。五曰心乱者诲令定意。六曰愚冥者教令至学智度无极。七曰不知随时显权方便。是为七。佛于是颂曰。

&nbsp;&nbsp;&nbsp;&nbsp;悭者教布施&nbsp;&nbsp;&nbsp;&nbsp;犯恶令奉戒

&nbsp;&nbsp;&nbsp;&nbsp;嗔恚劝忍辱&nbsp;&nbsp;&nbsp;&nbsp;懈怠劝精进

&nbsp;&nbsp;&nbsp;&nbsp;乱者使定意&nbsp;&nbsp;&nbsp;&nbsp;愚冥教令学

&nbsp;&nbsp;&nbsp;&nbsp;智慧度无极&nbsp;&nbsp;&nbsp;&nbsp;随时发善权


随时菩萨问佛。何故学者有上中下。不悉普等至大乘乎。佛言。学者其心见有远近解有深浅志有优劣故示三乘。计本无三假引为喻。譬如有人为国大臣聪明智慧。王之所重参谊国事。一以委托不怀疑虑。又斯大臣有三亲友。一曰太子。二曰尊者。三曰凡人。大臣举治国之政颇有漏失。众人潜入白之于王。谓图逆辟王闻怀疑问诸臣曰。当何罪之诸臣得便各重罪之。或言斫头。或言截手断足或言割耳及鼻。挑眼去舌。王察众臣所议甚重。告曰不然。此人明达偶有小失。不宜乃尔当捉闭着狱。诸臣唯从不敢复言。告边臣曰。速下文书令收敕臣闭在刑狱。时凡亲友闻之悲念。欲使出狱力劣不任。唯以衣被饮食所乏日日供之。亦不能令不见考治。尊者又闻心用辛酸。往至其所解喻狱吏。不令搒笞痛苦休息不堪出狱。至太子闻以为罔然。是吾亲亲无有重罪。众臣憎之谗之于王。不宜取尔。往诣王所具陈本末谓无逆肆。当用我故愿赦其殃。王用爱子即赦使出狱。与王相见令业如故。其国王者谓如来。其太子者智慧度无极善权方便菩萨。逮得无所从生法忍权慧之宜。乃能得出于三界狱。得成为佛广济众生。尊者亲友谓行净戒。免三恶趣不助三界。可受天上人间福不得至道。凡知友者。谓布施业。此适能脱饿鬼之界。不免地狱畜生之厄。所以者何。如其所种各得其类。发无上正真道意。奉于大慈无极大哀。开化一切故得至佛道。本典大道不达深法。不解进退中止自废。故为缘觉。畏生死难往返周旋。但欲自济不念苦人故堕声闻。各随本行而获致之。说是经时。给孤独氏居士五百长者。皆发无上正真道意。有数千人远尘离垢诸法眼生。箜篌乐器不鼓自鸣。飞鸟走兽相和悲声。当是之时。莫不欢喜自归佛者。

居士复问。初学道者始以何志。佛言。先习五戒自归于三。何谓五戒。一曰慈心恩仁不杀。二曰清廉节用不盗。三者贞良鲜洁不染。四曰笃信性和不欺。五曰要达志明不乱。何谓三自归。一曰归佛无上正真。二曰归法以自御心。三曰归众圣众之中所受广大。犹如大海靡所不包。复有四法。一曰道迹。二曰往还。三曰不还。四曰无著。缘觉至佛无上大道。得天人身皆由之生。次行四等四恩四辩六度无极大慈大哀得成大道。前知无穷却睹无极。教训十方何智不逮。阿难问曰。此经何名。云何奉行。佛言名曰解俗家。业三品之财出家修道无上正真。其要号曰演道俗业。佛说如是。贤者阿难。给孤独居士。五百清信士。莫不欢喜。