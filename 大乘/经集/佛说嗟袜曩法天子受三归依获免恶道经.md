# 佛说嗟袜曩法天子受三归依获免恶道经

如是我闻。一时世尊。在舍卫国。祇树林给孤独园。与大苾刍众俱。是时有一天子。名嗟袜曩法。天报将尽。唯余七日。而乃先现五衰之相。身无威德。垢秽旋生。头上花鬘。咸悉萎萃。诸身分中。臭气而出。两腋之下。悉皆汗流。时嗟袜曩法。由是之故。不乐本座。宛转于地。悲哀啼泣。而作是言。苦哉苦哉。曼那吉尔池。苦哉苦哉。洗浴之池。苦哉苦哉。宝车与粗恶欢喜杂林等。如是诸园苑。不复更游戏。苦哉苦哉。跛里耶多罗迦花。永不采摘。杂宝柔软之地。永不履践。苦哉苦哉。天众妓女端严殊妙。常所侍卫。今相舍离。是时有余天子。见斯事已。往帝释所。白言天主。彼嗟袜曩法。五衰现前。命余七日。宛转在地。悲哀啼泣。作如是言。苦哉苦哉。曼那吉尔。洗浴等池。苦哉苦哉。宝车及粗恶欢喜杂林等。如是诸园苑。不复更游戏。苦哉苦哉。跛里耶多罗迦花。永不采摘。杂宝柔软之地。永不履践。苦哉苦哉。天众妓女。端严殊妙。常所侍卫。今相舍离。天主。我见是已。心甚伤切。故来告白。

尔时帝释天主。心悲愍故。往嗟袜曩法所。而告之言。天子云何。而汝贤者。宛转于地。悲哀啼泣。说诸苦事。伤动见者。时嗟袜曩法。忽闻是语。从地而起。整服肃容。合掌而立。白帝释言。天主。我今寿命唯余七日。命终之后。堕阎浮提王舍大城。以宿业故而受猪身。天主。既受彼身。于多年中。食啖粪秽。我观此苦。是故愁忧。

尔时帝释天主。闻是语已。心甚悲愍。告嗟袜曩法天子言。贤者。汝可诚心归命三宝。应作是言。归依佛两足尊。归依法离欲尊。归依僧众中尊。时彼嗟袜曩法天子。以死怖故。畏傍生故。白帝释言。憍尸迦。我今归依佛两足尊。归依法离欲尊。归依僧众中尊。时彼天子。受三归已心不间断。以至命终。诸天之法。下智有见。不能观上。时帝释天主。观彼天子。生于何处。为生南阎浮提王舍大城受猪身耶。为不受猪身。尽彼天眼。观之不见。又观傍生鬼界。亦复不见。又观娑诃世界人间。亦复不见。乃至四大王众天。及忉利天。尽彼观察。都不能见。

尔时帝释天主。既不见已。心生疑虑。于是帝释往祇树林。诣世尊所。顶礼佛足。退坐一面。白佛言。世尊。彼嗟袜曩法天子。五衰现前。命在七日。宛转在地。悲哀啼泣。说诸苦事。伤动见者。我时到彼。见此事已。而问之言。云何贤者。悲啼懊恼。憔悴若此。时嗟袜曩法。而告我言。我今寿命。唯余七日。命终之后。堕阎浮提。生王舍城。而受猪身。于多年中以诸粪秽而为食啖。我闻此说。心极悲愍。乃告之言。今汝贤者。欲脱斯苦。当归命三宝。作如是言。归依佛两足尊。归依法离欲尊。归依僧众中尊。时嗟袜曩法。以死怖故。畏傍生故。而白我言。我今归依佛两足尊。归依法离欲尊。归依僧众中尊。时嗟袜曩法。受三归竟。而后命终。世尊。我今不知。彼嗟袜曩法。托生何处。

尔时世尊。以正遍知。告帝释言。憍尸迦。今嗟袜曩法天子。已生睹史多天。受五欲乐。尔时帝释天主。闻佛语已。欢喜踊跃。心意快然。诸根圆满。即于佛前。说伽陀曰。

&nbsp;&nbsp;&nbsp;&nbsp;若归依于佛&nbsp;&nbsp;&nbsp;&nbsp;彼不堕恶道

&nbsp;&nbsp;&nbsp;&nbsp;弃舍人身已&nbsp;&nbsp;&nbsp;&nbsp;当获得天身

&nbsp;&nbsp;&nbsp;&nbsp;若归依于法&nbsp;&nbsp;&nbsp;&nbsp;彼不堕恶道

&nbsp;&nbsp;&nbsp;&nbsp;弃舍人身已&nbsp;&nbsp;&nbsp;&nbsp;当获得天身

&nbsp;&nbsp;&nbsp;&nbsp;若归依于僧&nbsp;&nbsp;&nbsp;&nbsp;彼不堕恶道

&nbsp;&nbsp;&nbsp;&nbsp;弃舍人身已&nbsp;&nbsp;&nbsp;&nbsp;当获得天身

复说伽陀曰。

&nbsp;&nbsp;&nbsp;&nbsp;诚心归命佛&nbsp;&nbsp;&nbsp;&nbsp;彼人当所得

&nbsp;&nbsp;&nbsp;&nbsp;若昼若夜中&nbsp;&nbsp;&nbsp;&nbsp;佛心常忆念

&nbsp;&nbsp;&nbsp;&nbsp;诚心归命法&nbsp;&nbsp;&nbsp;&nbsp;彼人当所得

&nbsp;&nbsp;&nbsp;&nbsp;若昼若夜中&nbsp;&nbsp;&nbsp;&nbsp;法力常加持

&nbsp;&nbsp;&nbsp;&nbsp;诚心归命僧&nbsp;&nbsp;&nbsp;&nbsp;彼人当所得

&nbsp;&nbsp;&nbsp;&nbsp;若昼若夜中&nbsp;&nbsp;&nbsp;&nbsp;僧威常覆护

尔时帝释天主。说伽陀已。世尊印言。如是如是。

&nbsp;&nbsp;&nbsp;&nbsp;归命佛法僧&nbsp;&nbsp;&nbsp;&nbsp;定不堕恶道

&nbsp;&nbsp;&nbsp;&nbsp;弃舍人身已&nbsp;&nbsp;&nbsp;&nbsp;当获得天身

尔时世尊。说伽陀曰。

&nbsp;&nbsp;&nbsp;&nbsp;若佛陀二字&nbsp;&nbsp;&nbsp;&nbsp;得到于舌上

&nbsp;&nbsp;&nbsp;&nbsp;同彼归命等&nbsp;&nbsp;&nbsp;&nbsp;不虚过一生

&nbsp;&nbsp;&nbsp;&nbsp;若达磨二字&nbsp;&nbsp;&nbsp;&nbsp;得到于舌上

&nbsp;&nbsp;&nbsp;&nbsp;同彼归命等&nbsp;&nbsp;&nbsp;&nbsp;不虚过一生

&nbsp;&nbsp;&nbsp;&nbsp;若僧伽二字&nbsp;&nbsp;&nbsp;&nbsp;得到于舌上

&nbsp;&nbsp;&nbsp;&nbsp;同彼归命等&nbsp;&nbsp;&nbsp;&nbsp;不虚过一生

又说偈言。

&nbsp;&nbsp;&nbsp;&nbsp;佛法僧名若不知&nbsp;&nbsp;&nbsp;&nbsp;彼人最下故不获

&nbsp;&nbsp;&nbsp;&nbsp;轮回宛转而久处&nbsp;&nbsp;&nbsp;&nbsp;如迦尸花住虚空

佛说是经已。诸苾刍众。天帝释等。一切大众欢喜。信受作礼而退。