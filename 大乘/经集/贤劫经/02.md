## 贤劫经卷第二

### 法师品第四

佛语喜王菩萨。乃往过去无央数劫不可称计。尔时有佛。号辩严净雷音吼如来至真等正觉。彼佛世时有一法师。名无量德辩幢英变音。曾闻如来说是三昧定。学是三昧而分别说用化众生。齐无数亿百千诸天人民。以度一切。有王太子名净福报众音。闻是三昧心中欣然。则百千贾妙好衣以覆法师。口发是言。普使三界厄一切众生皆悉兴立得是三昧。以是德本。见八十亿江沙诸佛。造立众行奉平等法。在诸佛所闻是三昧。皆以颁宣。悉能堪任奉是定意。所生之处常识宿命。在于无量德净佛刹。成最正觉。净福报众音王太子者。则今现在西方阿弥陀佛是也。其法师教化度脱众生者。则大月如来是也。其王太子。供养自归无量。德辩幢英变音法师。乃能终竟至七万劫消众罪盖。用闻说是三昧定故。为其太子除众僧傧。雪诸挂碍敷演道品。在在所生逮无量门总持之行。发意一时弹指之顷不离佛法。佛言。时复有佛。号曰面悦离垢月首藏威如来至真等正觉。出现在世讲是三昧。有长者子名曜净广心。闻说斯法以家之信不贪居业出为沙门。舍七万婇女。宝多若斯有四宝藏及众珍琦。若布积地。各遍三十万有千八百游观之处。未曾举足妄蹈于地。不用系心弃国捐王行作沙门。已作沙门万六千岁。一心经行常修精进未曾废息。初不生心念为懈怠也。除其左右饭食澡手洗口。未尝睡眠恒自觉悟。亦不极坐竟万六千岁。即时悉受佛所说法。讽诵通利音响和雅逮得总持。名普入诸声。皆令稽首为佛作礼。六十六垓诸天之众。从其咨受为之给使。身心精进随时之安。不失所养奉事如来。今现南方得成正觉。名一切德严。世界曰德净。于彼土地成最正觉。尔时世尊。说此颂曰。

&nbsp;&nbsp;&nbsp;&nbsp;我忆宿命时&nbsp;&nbsp;&nbsp;&nbsp;无数江沙劫

&nbsp;&nbsp;&nbsp;&nbsp;佛号辩严净&nbsp;&nbsp;&nbsp;&nbsp;雷音吼如来

&nbsp;&nbsp;&nbsp;&nbsp;有比丘持法&nbsp;&nbsp;&nbsp;&nbsp;时在师子座

&nbsp;&nbsp;&nbsp;&nbsp;讲说是三昧&nbsp;&nbsp;&nbsp;&nbsp;王太子闻之

&nbsp;&nbsp;&nbsp;&nbsp;好究竟衣被&nbsp;&nbsp;&nbsp;&nbsp;以供养法师

&nbsp;&nbsp;&nbsp;&nbsp;普见诸佛尊&nbsp;&nbsp;&nbsp;&nbsp;得佛阿弥陀

&nbsp;&nbsp;&nbsp;&nbsp;其前世有罪&nbsp;&nbsp;&nbsp;&nbsp;往宿之所犯

&nbsp;&nbsp;&nbsp;&nbsp;闻说斯慧味&nbsp;&nbsp;&nbsp;&nbsp;皆尽无有余

&nbsp;&nbsp;&nbsp;&nbsp;有佛离垢月&nbsp;&nbsp;&nbsp;&nbsp;说是三昧定

&nbsp;&nbsp;&nbsp;&nbsp;长者子闻之&nbsp;&nbsp;&nbsp;&nbsp;敬尊便出家

&nbsp;&nbsp;&nbsp;&nbsp;于万六千岁&nbsp;&nbsp;&nbsp;&nbsp;奉进是三昧

&nbsp;&nbsp;&nbsp;&nbsp;未曾有睡眠&nbsp;&nbsp;&nbsp;&nbsp;亦不住懈怠

&nbsp;&nbsp;&nbsp;&nbsp;逮斯尊圣道&nbsp;&nbsp;&nbsp;&nbsp;用听受闻故

&nbsp;&nbsp;&nbsp;&nbsp;不复还乐家&nbsp;&nbsp;&nbsp;&nbsp;亦不慕恩爱

&nbsp;&nbsp;&nbsp;&nbsp;见不可计佛&nbsp;&nbsp;&nbsp;&nbsp;皆从讲咨受

&nbsp;&nbsp;&nbsp;&nbsp;悉入诸道业&nbsp;&nbsp;&nbsp;&nbsp;疾逮成佛道

&nbsp;&nbsp;&nbsp;&nbsp;诸愿尽具足&nbsp;&nbsp;&nbsp;&nbsp;其名悦人意

&nbsp;&nbsp;&nbsp;&nbsp;逮时得佛道&nbsp;&nbsp;&nbsp;&nbsp;谁不勤是业

&nbsp;&nbsp;&nbsp;&nbsp;于将来之世&nbsp;&nbsp;&nbsp;&nbsp;闻是慧印已

&nbsp;&nbsp;&nbsp;&nbsp;财业亦无安&nbsp;&nbsp;&nbsp;&nbsp;出家无所贪

&nbsp;&nbsp;&nbsp;&nbsp;骂詈若挝打&nbsp;&nbsp;&nbsp;&nbsp;诽谤来加之

&nbsp;&nbsp;&nbsp;&nbsp;各各闻知法&nbsp;&nbsp;&nbsp;&nbsp;宣布佛所说

&nbsp;&nbsp;&nbsp;&nbsp;遭厄百千恼&nbsp;&nbsp;&nbsp;&nbsp;能忍淫欲难

&nbsp;&nbsp;&nbsp;&nbsp;观察尘劳患&nbsp;&nbsp;&nbsp;&nbsp;自说成佛道

&nbsp;&nbsp;&nbsp;&nbsp;梦中见于佛&nbsp;&nbsp;&nbsp;&nbsp;自喜我正觉

&nbsp;&nbsp;&nbsp;&nbsp;而乐斯及法&nbsp;&nbsp;&nbsp;&nbsp;我不疑佛道

&nbsp;&nbsp;&nbsp;&nbsp;倚求音响利&nbsp;&nbsp;&nbsp;&nbsp;以闻斯经典

&nbsp;&nbsp;&nbsp;&nbsp;自晓喻其心&nbsp;&nbsp;&nbsp;&nbsp;不久成佛道

&nbsp;&nbsp;&nbsp;&nbsp;听是经要理&nbsp;&nbsp;&nbsp;&nbsp;闻若干事业

&nbsp;&nbsp;&nbsp;&nbsp;无复有挂碍&nbsp;&nbsp;&nbsp;&nbsp;所止如虚空

&nbsp;&nbsp;&nbsp;&nbsp;于是以出家&nbsp;&nbsp;&nbsp;&nbsp;得无数利养

&nbsp;&nbsp;&nbsp;&nbsp;以用亲族秽&nbsp;&nbsp;&nbsp;&nbsp;生心相诽谤

&nbsp;&nbsp;&nbsp;&nbsp;分厄除患业&nbsp;&nbsp;&nbsp;&nbsp;依闻而存意

&nbsp;&nbsp;&nbsp;&nbsp;反轻易他人&nbsp;&nbsp;&nbsp;&nbsp;我以成佛道

&nbsp;&nbsp;&nbsp;&nbsp;得逮见成光&nbsp;&nbsp;&nbsp;&nbsp;供养大圣主

&nbsp;&nbsp;&nbsp;&nbsp;行步自惊喜&nbsp;&nbsp;&nbsp;&nbsp;谓己得佛道

&nbsp;&nbsp;&nbsp;&nbsp;其有谀谄者&nbsp;&nbsp;&nbsp;&nbsp;离道甚玄远

&nbsp;&nbsp;&nbsp;&nbsp;数数怀愁忧&nbsp;&nbsp;&nbsp;&nbsp;因轻他人故

&nbsp;&nbsp;&nbsp;&nbsp;若有闻此经&nbsp;&nbsp;&nbsp;&nbsp;则知得佛道

&nbsp;&nbsp;&nbsp;&nbsp;不久成正觉&nbsp;&nbsp;&nbsp;&nbsp;得见阿弥陀

&nbsp;&nbsp;&nbsp;&nbsp;依猗颠倒者&nbsp;&nbsp;&nbsp;&nbsp;亦去道迥远

&nbsp;&nbsp;&nbsp;&nbsp;若有不顺本&nbsp;&nbsp;&nbsp;&nbsp;佛不授彼决

&nbsp;&nbsp;&nbsp;&nbsp;观斯长者子&nbsp;&nbsp;&nbsp;&nbsp;施与财宝藏

&nbsp;&nbsp;&nbsp;&nbsp;然后行出家&nbsp;&nbsp;&nbsp;&nbsp;家家而行乞

&nbsp;&nbsp;&nbsp;&nbsp;从定光如来&nbsp;&nbsp;&nbsp;&nbsp;曾闻如斯义

&nbsp;&nbsp;&nbsp;&nbsp;如是像三昧&nbsp;&nbsp;&nbsp;&nbsp;精勤敬奉行

佛言。菩萨行道。以大慈悲护于十方。及化他人诸不逮者。以六度无极四等四恩六通善权。化众生类。所度无底使长安隐。各舍家业兴隆道法。为雨甘露宣传经典。犹如良医以药疗众风寒热病三合之病悉为消除。心有四病。一曰贪淫。二曰瞋恚。三曰痴冥。四曰吾我。以慧正义刈斯四病悉消无余。致十种力四无所畏。譬如日出众冥消灭不知所去。以善权慧振大圣耀照于三界。五阴六衰十二牵连。自然为消不知所趣。犹月在冥消夜众闇自然为明。菩萨如是。以道慧明处生死界。三垢之秽心无所著。开化终始无穷之患。逮得三昧无所从生。度脱一切。犹若大海出诸珍琦殊异之宝。其入采者靡不充备各得盈满。菩萨如是。入大乘海择取开士玄妙之法。严治道场三脱之门。周旋三世救济危厄。犹转轮王典主四域天下戴仰。菩萨如是。周流一切生老病死。具四等心化此四病永使无余。终始朽亡忽然没尽不知所处。譬如船师度人往反而无穷极。以菩萨藏总持之箧。敷演深要道法之真。游无数劫不以为劳。犹如二亲生养其子至令长大成就为人。菩萨如是。以法权智行大慈悲。劝化愚冥使发道心。五戒十善四等四恩。六度无极。行权方便普至十方。具足十住一生补处。无上正真成最正觉。度脱一切溺在生死。使心坦然反流达源。犹如种树渐生根芽茎节枝叶华实结茂。菩萨如是。从初发心便得喜意。身意休息无有五阴三涂之患八难之苦备悉六度。施戒忍进禅思智慧。无所从生永无所猗悉无众计。不复睹我人身寿命有无之元。在所而现多所救济。生老病死经存在世。六事法住善权随时导利众生。不使迷惑为愚痴冥罪盖所覆。净如虚空不畏众难。殊胜之慧不死之药。以疗一切往来之厄。犹如长者生子众多。各为兴起十重高阁。使诸太子游戏阁上作众伎乐以娱上下诸游观者。世尊如是。以无盖慈无极大哀。行权方便化导三界众生之类。开示阶路。十住本末从初发心。见者喜悦莫不发意。从一住起行菩萨道。布施救穷。三界之匮贫于道者。施以七财。以一切智正真之戒。坚住菩萨无极之慧。不中取证。学仁和意笃信三宝入无极慈。立无尽哀具四等心。四等已具成就五通。五通已成备悉六度。六度已达得柔顺忍。已逮斯忍名曰第二。第三响忍。解一切响本悉空寂。三界之音皆虚无实无一真谛。以了是义。因斯渐入无所从生法忍。悉畅三界皆无根本五趣无元。了斯慧者。乃逮无所从生法忍。入诸所生心无所生。犹如虚空无憎无爱。因便受决。已得受决致现在定见十方佛。犹如明人其目清彻。虚空无云夜观星宿。东西南北仰瞻虚空。星宿无限悉知其处。菩萨如是。得现在定睹于十方一切诸佛。悉知处所名号教训。菩萨弟子眷属多少。说法所度悉知其数。从三昧起为人说法行众空慧。其闻所说。皆发无上正真道意。从是积行正领国土。教训众生见其根本。应病与药令得服行。上中下心而开化之各令得所。犹如圣王有子众多随才叙用。或为太子。后立国主典四天下。或为大臣。侍其左右以自卫身。或为使者宣帝王命。菩萨如是教化一切。随上中下而开导之。或显菩萨无上正真。解本际一定之慧。有佛无佛相住如故。心不入深不了是教。或示缘觉诱进前之。至无穷慧乃达圣明。本无二故。犹水众流会归于海合为一味。见畏生死三界之患。地狱饿鬼畜生之厄。畏苦厌身而求声闻。故为宣示生死之难轮转无际。展转五趣而无竟已。咨嗟赞叹泥洹之快。不生不老不病不死。不饥不渴不寒不热。无怨无结。不开不闭无忧无喜。无尊无卑不连不断。无往无反无合无散。长离众难与道通同。因咏难易苦安之路。使学无为稍稍牵前乃至大道。犹如四渎入海一味无若干别。三乘如是至竟穷达会致一至。无上正真无际本净。逮至十住名曰勇伏。所以名曰勇伏者何。犹如猛将大军之师。将诸兵众降伏严敌靡不折伏。菩萨如是逮勇伏定。周旋三界有无之上。以道昭心莫不通彻。各自归之咸发道心。坐佛树下降伏众魔度脱十方。佛尔时颂曰。

&nbsp;&nbsp;&nbsp;&nbsp;菩萨行大慈&nbsp;&nbsp;&nbsp;&nbsp;常自调其心

&nbsp;&nbsp;&nbsp;&nbsp;并化他众生&nbsp;&nbsp;&nbsp;&nbsp;所开度常安

&nbsp;&nbsp;&nbsp;&nbsp;医疗风寒热&nbsp;&nbsp;&nbsp;&nbsp;菩萨消三毒

&nbsp;&nbsp;&nbsp;&nbsp;日出众冥尽&nbsp;&nbsp;&nbsp;&nbsp;导化消牵连

&nbsp;&nbsp;&nbsp;&nbsp;长者十重阁&nbsp;&nbsp;&nbsp;&nbsp;十住转进然

&nbsp;&nbsp;&nbsp;&nbsp;如树渐长茂&nbsp;&nbsp;&nbsp;&nbsp;初发成道如

&nbsp;&nbsp;&nbsp;&nbsp;愚出为沙门&nbsp;&nbsp;&nbsp;&nbsp;心存亲里眷

&nbsp;&nbsp;&nbsp;&nbsp;利物负重担&nbsp;&nbsp;&nbsp;&nbsp;心乐在家中

&nbsp;&nbsp;&nbsp;&nbsp;不以闻净法&nbsp;&nbsp;&nbsp;&nbsp;不出家无戒

&nbsp;&nbsp;&nbsp;&nbsp;成就至佛道&nbsp;&nbsp;&nbsp;&nbsp;是学无放逸

&nbsp;&nbsp;&nbsp;&nbsp;末世若学此&nbsp;&nbsp;&nbsp;&nbsp;得闻斯经典

&nbsp;&nbsp;&nbsp;&nbsp;以供养利故&nbsp;&nbsp;&nbsp;&nbsp;求名行诽谤

&nbsp;&nbsp;&nbsp;&nbsp;在前稽首礼&nbsp;&nbsp;&nbsp;&nbsp;叹言甚善哉

&nbsp;&nbsp;&nbsp;&nbsp;与其别去后&nbsp;&nbsp;&nbsp;&nbsp;便当说其恶

&nbsp;&nbsp;&nbsp;&nbsp;佯愁而雨泪&nbsp;&nbsp;&nbsp;&nbsp;自归念其身

&nbsp;&nbsp;&nbsp;&nbsp;因在众会中&nbsp;&nbsp;&nbsp;&nbsp;传说其恶行

&nbsp;&nbsp;&nbsp;&nbsp;不欲敬奉师&nbsp;&nbsp;&nbsp;&nbsp;不顺长圣命

&nbsp;&nbsp;&nbsp;&nbsp;己身求其胜&nbsp;&nbsp;&nbsp;&nbsp;乱寂常谓净

&nbsp;&nbsp;&nbsp;&nbsp;欲毁他功德&nbsp;&nbsp;&nbsp;&nbsp;自叹勋无限

&nbsp;&nbsp;&nbsp;&nbsp;知尊而怀嫉&nbsp;&nbsp;&nbsp;&nbsp;妒他得供养

&nbsp;&nbsp;&nbsp;&nbsp;华香及衣被&nbsp;&nbsp;&nbsp;&nbsp;伎乐幢幡盖

&nbsp;&nbsp;&nbsp;&nbsp;供养佛舍利&nbsp;&nbsp;&nbsp;&nbsp;自谓已见佛

&nbsp;&nbsp;&nbsp;&nbsp;若闻斯经典&nbsp;&nbsp;&nbsp;&nbsp;乃为真供养

&nbsp;&nbsp;&nbsp;&nbsp;捐舍一切乐&nbsp;&nbsp;&nbsp;&nbsp;常学是要行

&nbsp;&nbsp;&nbsp;&nbsp;用为奉己身&nbsp;&nbsp;&nbsp;&nbsp;能舍斯阴盖

&nbsp;&nbsp;&nbsp;&nbsp;当恭敬于经&nbsp;&nbsp;&nbsp;&nbsp;犹如须菩提

&nbsp;&nbsp;&nbsp;&nbsp;弃忽贪爱命&nbsp;&nbsp;&nbsp;&nbsp;常习在闲居

&nbsp;&nbsp;&nbsp;&nbsp;勤修是道经&nbsp;&nbsp;&nbsp;&nbsp;寿在世且尽

&nbsp;&nbsp;&nbsp;&nbsp;今告于喜王&nbsp;&nbsp;&nbsp;&nbsp;闻斯所行业

&nbsp;&nbsp;&nbsp;&nbsp;自知伏其意&nbsp;&nbsp;&nbsp;&nbsp;既信奉顺行

&nbsp;&nbsp;&nbsp;&nbsp;常诽谤于佛&nbsp;&nbsp;&nbsp;&nbsp;是言真不真

&nbsp;&nbsp;&nbsp;&nbsp;在于四部众&nbsp;&nbsp;&nbsp;&nbsp;还自谓真谛

&nbsp;&nbsp;&nbsp;&nbsp;其贪利养业&nbsp;&nbsp;&nbsp;&nbsp;不乐佛正道

&nbsp;&nbsp;&nbsp;&nbsp;是等谓见敬&nbsp;&nbsp;&nbsp;&nbsp;去解脱甚远

&nbsp;&nbsp;&nbsp;&nbsp;其吾大神足&nbsp;&nbsp;&nbsp;&nbsp;于是现大势

&nbsp;&nbsp;&nbsp;&nbsp;皆以护禁法&nbsp;&nbsp;&nbsp;&nbsp;奉行故得道

&nbsp;&nbsp;&nbsp;&nbsp;总持尊戒法&nbsp;&nbsp;&nbsp;&nbsp;行如愚不及

&nbsp;&nbsp;&nbsp;&nbsp;悉舍于贪利&nbsp;&nbsp;&nbsp;&nbsp;习寂在闲居

&nbsp;&nbsp;&nbsp;&nbsp;今佛建立斯&nbsp;&nbsp;&nbsp;&nbsp;佛所说不虚

&nbsp;&nbsp;&nbsp;&nbsp;后将来末世&nbsp;&nbsp;&nbsp;&nbsp;是经在其所

&nbsp;&nbsp;&nbsp;&nbsp;值光明无量&nbsp;&nbsp;&nbsp;&nbsp;复见无怒觉

&nbsp;&nbsp;&nbsp;&nbsp;六十二亿佛&nbsp;&nbsp;&nbsp;&nbsp;众会咸共见

&nbsp;&nbsp;&nbsp;&nbsp;佛悉嘱累是&nbsp;&nbsp;&nbsp;&nbsp;然后护是法

&nbsp;&nbsp;&nbsp;&nbsp;以是经见印&nbsp;&nbsp;&nbsp;&nbsp;然后共将护

&nbsp;&nbsp;&nbsp;&nbsp;时雨细微华&nbsp;&nbsp;&nbsp;&nbsp;三千世天人

&nbsp;&nbsp;&nbsp;&nbsp;悉咸咨嗟之&nbsp;&nbsp;&nbsp;&nbsp;用闻斯法故

尔时喜王菩萨三万人俱。闻佛所说目为泪出。恭恪悚栗衣毛为竖。偏出右臂从坐而起。叉手同音白佛。我等世尊。将来末俗五浊恶世不轻法师。若有不敬欲坏普明一切智者。临法欲尽少于学识明不能多。清白政法垂欲尽时。畏法无常。法欲乱时没其身寿。护是如来一切智典。使永弘安独处专学。一心如犀。当受将护如是像经。如来至道若干品藏。其有学智诸辩才印。晓了无量众德之本。当劝化之法印印之。总持种性降魔官属。解一切智所行功勋。受持是典书着竹帛。若在地狱为一切众。皆忍苦患不以为厌。用是三昧故周旋三界五趣之难不以为惓。行四等心。慈悲喜护四恩惠施。仁爱利人。等利救济十方愚冥之辈。皆发道意。地狱休息。饿鬼饱满。畜生得脱生天人间。天人心开乐于道法。五趣心解信敬三宝不贪世荣。观察三界犹如幻化影响野马芭蕉见梦水泡水沫。畅一切法悉知无真。皆发道意。欲度十方危厄之难。于是喜王菩萨心中悲喜即说颂曰。

&nbsp;&nbsp;&nbsp;&nbsp;我以知是业&nbsp;&nbsp;&nbsp;&nbsp;从意好道义

&nbsp;&nbsp;&nbsp;&nbsp;不轻如是明&nbsp;&nbsp;&nbsp;&nbsp;咨嗟于世护

&nbsp;&nbsp;&nbsp;&nbsp;捐弃其身命&nbsp;&nbsp;&nbsp;&nbsp;求是佛至道

&nbsp;&nbsp;&nbsp;&nbsp;于后恐惧世&nbsp;&nbsp;&nbsp;&nbsp;持是三昧定

&nbsp;&nbsp;&nbsp;&nbsp;若无央数劫&nbsp;&nbsp;&nbsp;&nbsp;在于地狱中

&nbsp;&nbsp;&nbsp;&nbsp;乐持是三昧&nbsp;&nbsp;&nbsp;&nbsp;常当忍是苦

&nbsp;&nbsp;&nbsp;&nbsp;请一切众生&nbsp;&nbsp;&nbsp;&nbsp;说法无所冀

&nbsp;&nbsp;&nbsp;&nbsp;布施众财物&nbsp;&nbsp;&nbsp;&nbsp;行愍诸群生

&nbsp;&nbsp;&nbsp;&nbsp;假使身命肉&nbsp;&nbsp;&nbsp;&nbsp;骨髓血脉断

&nbsp;&nbsp;&nbsp;&nbsp;终不行懈怠&nbsp;&nbsp;&nbsp;&nbsp;后世所生处

&nbsp;&nbsp;&nbsp;&nbsp;习在空闲居&nbsp;&nbsp;&nbsp;&nbsp;弃一切所有

&nbsp;&nbsp;&nbsp;&nbsp;慈遍众生类&nbsp;&nbsp;&nbsp;&nbsp;疾者给医药

&nbsp;&nbsp;&nbsp;&nbsp;不曾学此业&nbsp;&nbsp;&nbsp;&nbsp;如返邪之行

&nbsp;&nbsp;&nbsp;&nbsp;当修是真言&nbsp;&nbsp;&nbsp;&nbsp;从斯经中教

&nbsp;&nbsp;&nbsp;&nbsp;常奉无放逸&nbsp;&nbsp;&nbsp;&nbsp;随佛之所诲

&nbsp;&nbsp;&nbsp;&nbsp;众生故忍之&nbsp;&nbsp;&nbsp;&nbsp;我等之伴类

&nbsp;&nbsp;&nbsp;&nbsp;独处若众中&nbsp;&nbsp;&nbsp;&nbsp;所宿无所畏

&nbsp;&nbsp;&nbsp;&nbsp;不贪求利养&nbsp;&nbsp;&nbsp;&nbsp;颁宣尊佛道

佛说是经时。七十江河沙等众生。从不可计诸佛国来者。闻是经典皆得不退转。当成无上正真之道。时万菩萨皆悉逮得是三昧定。其自要誓当来末世奉事法师以供养之。三十垓诸天人咸已逮立不退转地。当成正觉。六十垓诸天人得法眼净。十八亿人及是四辈。诸法眼生。三涂之恶皆已灭尽。佛演光明照于十方。各江河沙等诸佛世界。遍无择狱上至极界。三十三天一切众生。皆得安隐无复众患。从其光明各自然化生无量宝净亿垓百千莲花。一一莲华皆如来坐。其眷属众诸来坐会。亦复如是等无有异。是诸佛边各有喜王菩萨。长跪叉手。劝诸如来使说是三昧定。是一切佛化无央数不可计会众生无底。悉令众人了无边际。无所挂碍至平等觉。

### 法供养品第五

尔时佛告喜王菩萨。勿以衣食之施奉事如来用为第一也。欲供养佛。当以法供养而奉事之。所以者何。乃往过去无央数劫不可称载。有佛号金龙决光。其寿不可限量。国名无量净。众会不可称计。有法师名无限量宝音。行在末世最后穷俗学是三昧。其余一切诸比丘众皆共摈之。时彼法师不怀怯弱不贪身命。故复勤精讲斯三昧。入于山中服众果实。时四天王天上诸天人。上至二十四阿迦尼吒天人。皆来听经。时无数众咸共念之。心悉恋恨愁思欲见之。欲服声名闻其法音。时世有王名使众无忧悦音。为转轮圣王。往诣其所听是三昧。已得闻之欢悦法师。王白比丘。恣意宣传勿怀恐畏。吾自遣人共相宿卫。遣三万人在于左右。今与仁此勿以畏难。吾当护卫。是佛所说甚难得闻。时转轮王。遣其千子勇猛杰异一人当千而卫护之。三万众人皆以甘膳而供养之。一切施安从其所便。常以和心无伤害意。而授所当一切所足。其彼法师建立威神已之力势。于半劫中演是三昧。以是德本则悉和同。王诸太子及众眷属。更八十劫。见六十亿三那术垓诸佛世尊。皆从诸佛逮是三昧。如心所愿受取佛国。喜王。欲知彼时法师岂异人乎。莫造斯观。则今现在阿弥陀佛是也。其时国王名无忧悦音者。阿閦佛是也。其王千子颰陀劫中千佛兴者是也。佛言。喜王。尔时三万人王使宿卫彼法师者。今喜王等菩萨三万人是也。彼时种德。于此如愿获其果报。致安顺供是三昧定诸菩萨业。是故喜王菩萨。欲学逮是三昧。当以恭恪受持书诵分别说之至意奉行。佛尔时说此颂曰。

&nbsp;&nbsp;&nbsp;&nbsp;欲施一切安众生&nbsp;&nbsp;&nbsp;&nbsp;具足诸藏满亿千

&nbsp;&nbsp;&nbsp;&nbsp;其有发心存尊道&nbsp;&nbsp;&nbsp;&nbsp;斯功德福不可喻

&nbsp;&nbsp;&nbsp;&nbsp;正使十方众生类&nbsp;&nbsp;&nbsp;&nbsp;皆令成就缘觉道

&nbsp;&nbsp;&nbsp;&nbsp;一劫之中备供养&nbsp;&nbsp;&nbsp;&nbsp;其福不比发道心

&nbsp;&nbsp;&nbsp;&nbsp;皆使众生成佛道&nbsp;&nbsp;&nbsp;&nbsp;随其所安供一劫

&nbsp;&nbsp;&nbsp;&nbsp;其有发心在尊道&nbsp;&nbsp;&nbsp;&nbsp;斯福甚多不可喻

&nbsp;&nbsp;&nbsp;&nbsp;若有志求诸佛法&nbsp;&nbsp;&nbsp;&nbsp;而不发起兴道意

&nbsp;&nbsp;&nbsp;&nbsp;不如取是四句颂&nbsp;&nbsp;&nbsp;&nbsp;其福如顺护道心

&nbsp;&nbsp;&nbsp;&nbsp;正使是世众生类&nbsp;&nbsp;&nbsp;&nbsp;皆建立之存佛道

&nbsp;&nbsp;&nbsp;&nbsp;若闻是句而稽受&nbsp;&nbsp;&nbsp;&nbsp;心不恐畏其福超

&nbsp;&nbsp;&nbsp;&nbsp;亿百千劫如江沙&nbsp;&nbsp;&nbsp;&nbsp;一切珍宝满诸刹

&nbsp;&nbsp;&nbsp;&nbsp;常以供养诸菩萨&nbsp;&nbsp;&nbsp;&nbsp;护一颂偈是殊特

&nbsp;&nbsp;&nbsp;&nbsp;是三昧者不可议&nbsp;&nbsp;&nbsp;&nbsp;若能受护四句颂

&nbsp;&nbsp;&nbsp;&nbsp;其以护道佛功德&nbsp;&nbsp;&nbsp;&nbsp;一切尽叹不能竟

&nbsp;&nbsp;&nbsp;&nbsp;临命终时无数佛&nbsp;&nbsp;&nbsp;&nbsp;悉自然现在其前

&nbsp;&nbsp;&nbsp;&nbsp;十方佛土诸佛尊&nbsp;&nbsp;&nbsp;&nbsp;将护四句之颂起

&nbsp;&nbsp;&nbsp;&nbsp;临寿终时无数佛&nbsp;&nbsp;&nbsp;&nbsp;来护其心不忽忘

&nbsp;&nbsp;&nbsp;&nbsp;随其所欲受所生&nbsp;&nbsp;&nbsp;&nbsp;用以喜是三昧故

&nbsp;&nbsp;&nbsp;&nbsp;身常永安心以和&nbsp;&nbsp;&nbsp;&nbsp;往至天上贤圣安

&nbsp;&nbsp;&nbsp;&nbsp;不知苦痛至佛道&nbsp;&nbsp;&nbsp;&nbsp;而劝助之名勇猛

&nbsp;&nbsp;&nbsp;&nbsp;入亿百千无量门&nbsp;&nbsp;&nbsp;&nbsp;最胜光藏明无限

&nbsp;&nbsp;&nbsp;&nbsp;我住势力颂宣斯&nbsp;&nbsp;&nbsp;&nbsp;当勤修是三昧定

&nbsp;&nbsp;&nbsp;&nbsp;诸佛于此能颁宣&nbsp;&nbsp;&nbsp;&nbsp;是故由斯奉精进

&nbsp;&nbsp;&nbsp;&nbsp;曼佛现在勤修行&nbsp;&nbsp;&nbsp;&nbsp;无得后世复怀恨

&nbsp;&nbsp;&nbsp;&nbsp;便见是法执在手&nbsp;&nbsp;&nbsp;&nbsp;清和奉行甚清净

&nbsp;&nbsp;&nbsp;&nbsp;皆是我子化无际&nbsp;&nbsp;&nbsp;&nbsp;承佛前后行慈仁

尔时世尊说是三昧已。以是三昧而复正受。喜王亦三昧定。选择因入七十正法。这选择竟是三昧威神。于时维耶离城中八万四千人。城外亦复八万四千人。各心念言。如来至真甚难得值。久远世时乃有佛耳。希可见闻。多所哀念多所安隐。愍伤诸天及十方人。今在静室而三昧定。我等方便劝助如来从三昧起。于时维耶城中内外众人。各八万四千。先诣舍利弗。谓舍利弗。佛兴希有。信者甚难。人命难得。平等正觉三昧正受。谁为我等能觉兴乎。使最正觉从三昧起。惟见愍念施一切护。时舍利弗。闻维耶离众人所说。即从坐起往诣佛所。住于佛前謦扬其音。极力弹指手拍两膝。欲令如来从三昧觉。因其正受。不知如来三昧所如。时舍利弗诣目连所。以是本末语目连。维耶离城内外众人。欲愿如来从三昧起。时目揵连以力神足。动三千大千世界。住于梵天畅其大音。欲使如来从三昧觉。不能使起。时舍利弗及大目连。辄诣贤者阿若拘伦。及波提。披破。大称。憍恒钵。罗云。分耨。须菩提。迦旃延。迦葉。阿难。分那。余大。劫宾奴。和利。弥勒菩萨。五千菩萨俱行诣佛所围绕世尊。各各就立己之常位。四大天王天帝释炎天兜术天化自在天。其欲界中不可限计诸天人等。各各严驾皆诣佛所稽首佛足退住一面。各自叉手。咸归命佛愁感恋慕。梵天光音天清净天离界天乃至净身天。不可计数诸天子等。一切同心稽首归佛欲令尊兴。

### 诸度无极品第六

尔时喜王菩萨。燕坐七日无他异念。七日已后试自思惟。从燕坐起往诣高座。稽首礼佛及谒一切。现诸化佛并众菩萨。则往佛前叉手礼座。于时世尊寂然庠序。从三昧起普观众会。已观众会默然而住稽首自归。时喜王菩萨前白佛言。道法玄妙不可攀逮。无上正真不可譬喻。一切菩萨比丘圣众诸尊神天皆来集会。一切渴仰饥虚于法。会来甚久。时以欲过愿有所问。若见听者乃敢发言。佛告喜王。在所乐问。狐疑众结。如来悉当分别说之。令心解脱无余挂碍喜王菩萨复白佛言。唯然世尊。我向在斯独处燕坐。心自念言。斯诸菩萨积功累德习志调心。好慕佛道诸度无极。殖众善本以求至真。或有菩萨为众生故行度无极。以成佛道。或以诸菩萨故行度无极。或以生死众漏之故行度无极。或有无漏行度无极。合集此已。随其所志行度无极。长益菩萨而成正觉。如是弘普以成因缘。初中至竟习法典目。谛受兴发诸菩萨众善权方便。显隆道法惟说其意。时世尊倍加咨叹喜王菩萨言。善哉善哉。喜王菩萨。乃能发意。咨问如来如是异义殊特之慧。仁以昔曾问过去百千亿佛之所致。佛言。谛听善思念之。喜王菩萨与诸大众受教而听。佛言。菩萨有六事业。习进行法修度无极有六事。光曜度无极亦有六事。世度无极亦有六事。为众生故行度无极亦有六事。住度无极亦有六事。生死度无极亦有六事。有所著度无极亦有六事。益他人度无极。亦有六事。所处度无极亦有六事。道度无极亦有六事。慧度无极亦有六事。已修立行度无极亦有六事。有逮得度无极亦有六事。有念度无极亦有六事。有离三世度无极亦有六事。有所业度无极亦有六事。休息度无极亦有六事。有不置远度无极亦有六事。有应慎度无极亦有六事。有造作度无极。亦有无作度无极。有意度无极。有勤修度无极。有正真度无极。有健度无极。有深奥度无极。有杂度无极。有清净度无极。有无际度无极。有信度无极。有为众生故行度无极。有法故度无极。有寂乐度无极。有乐观察度无极。有一切所入度无极。有说处度无极。有无害度无极。有无败度无极。有贫度无极。有不回还度无极。有回转度无极。有严净度无极。有坚强度无极。有兴成度无极。有充满度无极。有为世度无极。有度世度无极。有无上度无极。有不乱度无极。有无怨度无极。有怨敌度无极。有摄持度无极。有无摄度无极。有报应度无极。有无报度无极。有自然度无极。有无所有度无极。有广普度无极。有华度无极。有无量度无极。有慕求度无极。有所厌度无极。有妙乐度无极。有无乐度无极。有闻持度无极。有生死长度无极。有无断度无极。有乐纯熟度无极。有禅度无极。有神通度无极。有世巧便度无极。有慈愍护度无极。有行哀度无极。有欢喜度无极。有劝邪正见度无极。有劝住无住见度无极。有劝无猗度无极。有劝意度无极。有劝忍度无极。有造无造业度无极。有无余度无极。有佛兴盛度无极。有明度无极。有时住明度无极。有成就度无极。有意不忽度无极。有佛立家度无极。有出家来度无极。有愍哀博闻来度无极。有出家不断戒度无极。有住神通度无极。有神通意不断度无极。有入欲度无极。有立度无极。有应度无极。有众报无报度无极。有无乐度无乐。有时进度无极。有光明无量光度无极。有报安光度无极。有不回还度无极。有娱乐度无极。有鲜洁度无极。有成世法度无极。有净世度无极。有成种度无极。有成眷属度无极。有不坏眷属度无极。有除尘来净度无极。有观土度无极。有宣誓度无极。有无逸度无极。有周旋度无极。有灭度度无极。有豪贵度无极。有理眷属度无极。有无所忘失度无极。有三十二相度无极。有顺时度无极。有知时度无极。有分别世度无极。有顺世度无极。有边际度无极。有蠲除度无极。有金刚度无极。有造救度无极。有自然度无极。有伏魔度无极。有无退度无极。有一时度无极。有无所著度无极。有三昧度无极。有训诲度无极。有佛道度无极。有一切智度无极。有无余有余度无极。有可止度无极。有诸佛度无极。有方便度无极。有愁戚度无极。有真陀度无极。有异度无极。有四意断度无极。有四神足试神足度无极。有四禅度无极。有四意止度无极。有四谛度无极。有信根。精进根。意根。智慧根。定根度无极。有信力。精进力。意力。定力。智慧力。度无极。有七觉意。八品道行度无极。有寂然度无极。有观度无极。有乐明度无极。有来解脱度无极。有比丘圣众度无极。有八部会度无极。有分别度无极。有系解法度无极。有分别顺理度无极。有辩才度无极。有无厌度无极。有六度无极。有眼耳鼻口身心度无极。有愍他劝助度无极。有愍已度无极。有法度无极。有宣度无极。有[邱-丘+半]伴度无极。有劝乐度无极。有三脱门度无极。有异行度无极。有解他度无极。有勤用意度无极。有十种力度无极。有四无所畏度无极。有大哀度无极。有五眼肉眼。天眼。慧眼。法眼。佛眼。度无极。有自在度无极。有娱乐度无极。有难得自归度无极。有十八不共诸佛之法度无极。有晓了方便度无极。有纯熟度无极。有自然度无极。有三界行度无极。有观清白行度无极。有法种度无极。有八等度无极。有道迹。往来。不还。无著。度无极。有缘觉度无极。有菩萨度无极。有尽慧度无极。有无所生慧度无极。有建立慧度无极。有天眼。天耳。心知。自在见过世事。知他人念。神足。漏尽。六通度无极。有威仪度无极。有愍伤度无极。有行空度无极。有捐舍度无极。有灭度度无极。有变化度无极。有流布教度无极。有分舍利度无极。是诸比丘菩萨所行。二千一百寂然度无极。菩萨大士若逮解是。皆致得一切诸法殊特玄妙无际之行。无等无伦怀来圣哲。无所恃仰消一切尘。无所至凑断诸狐疑。是二千一百。其中别一百度无极。主除四大去六衰令无有余。独步三界往来周旋。遍入三世。犹如日月不畏众冥。成就万物百谷草木。仰天之茂皆因地生。菩萨如是。二千一百诸度无极。及是百度无极。其二千一百诸度无极。贪淫怒痴等分四事。各二千一百。合八千四百。八千四百各别有十事。合八万四千。以能具足度无极。便已备悉八万四千众要上业。八万四千诸总持门自然达矣。便通诸佛五百圣功品第各别。以娱乐化一切众生。晓成一切所行境界。随时发起靡不济安至无极慧本际法身。