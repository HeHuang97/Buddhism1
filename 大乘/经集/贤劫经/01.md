## 贤劫经卷第一

### 问三昧品第一

闻如是。一时佛在舍卫国祇树给孤独园。终竟三岁。始初三年。悉具衣服。所化已周。着衣执钵游维耶离。与大圣众无数百千诸比丘俱。菩萨八十亿。尔时世尊处在闲居。安然庠序从燕室兴。慧王菩萨。喜王开士。精专独处。亦寻起出奉迎如来。严治场地布设众座。彼时四辈诸比丘比丘尼清信士清信女。天龙鬼神阿须伦迦留罗真陀罗摩休勒及人非人。咸来云集。一切诸会蒙众菩萨光明所照。皆得安和。诸会菩萨一切大圣。神智畅达逮得总持。已成三昧具足五通。目睹众生一切心念。悉分别知所思道俗。不怀妄想。普布弘训布施和意。自持戒忍精进一心智慧善权靡不开化。逮不退转。颁宣道法慈愍群生。不抱瞋害。不慕利养。所演经句不冀衣食。无所著故。逮深法忍无所从生。度诸所生。皆为一切无请之友。为师子吼十方启受。济诸终始使度彼岸。勇猛无畏越众魔事。消诸阴盖无挂碍业。了本清净不疑诸法。积功累德不可称载。深入玄妙无极道元。意和面悦先发问讯。言谈庠序除去愠色。弃捐伪谄歌颂正真。无际心行逮致圣忍。辩才不断游无限会。强而有势心如虚空。功勋普流行如金刚。无所不入。所至到处未曾有难。识无数劫周游所历。所说方便。一切诸法犹如幻化野马影响。如梦所见水中之月芭蕉泡沫。众变无数。黎庶没溺无所归依。往反五处而救济之。明达众生所趣善恶。随心所喜演真功勋。常怀愍伤无粗害心。积无量德庄严佛土。无限弘誓成就无际。诸佛境界觉意常定未曾忘归。归叹十方现在诸佛。体解众结尘积自大。志乐圣慧神通自娱。以善权业游亿百千江沙佛土。十方所讲皆遥闻见。明智所修悉能履之。雨法甘露润泽一切。道意无量一切普备。其名曰慈氏菩萨。溥首菩萨。光势音菩萨。雨音菩萨。善德百千菩萨。华严菩萨。自大菩萨。明焰成菩萨。畅音菩萨。奉无数亿劫行菩萨。觉意雷音王菩萨。见正邪菩萨。净紫金菩萨。其心坚重菩萨。威光王菩萨。照四千里菩萨。越所见菩萨。辩积菩萨。慧王菩萨。不虚见菩萨。颰陀和等八大正士。又有众香手菩萨。无量真宝菩萨。智积菩萨。大净菩萨。师子吼菩萨。音王菩萨。净珠严行菩萨。师子步畅音菩萨。无量辩无畏菩萨。如是等菩萨八十亿俱。于是三千大千世界。天下正主四大天王。释梵自在天王。大梵天王。诸龙王诸鬼神王。诸阿须伦王。诸迦留罗王。诸真陀罗王。诸摩休勒王。诸揵沓和王。皆往诣佛所。各以华香供养散佛上。还坐一面或坐或住。尔时喜王菩萨睹众会集。即从坐起更正衣服。长跪叉手白佛。愿有所问听乃敢宣陈。佛言。恣汝所启问。佛当事事分别宣之。喜王即问。何谓菩萨常备道心断除非法。奉行等业消除众结。修三品。一经行。二住立。三坐定。化诸不调从是超越。令其精进而无瑕秽。何谓菩萨成就具足。晓知众生心性所行。言常至诚入诸佛业不论诤讼。随其众生音声言辞。入诚谛慧。今现在世睹见十方一切诸佛。而无挂碍。见真妙法乃致诸佛至圣誓愿。愍念俗法。虽游世俗永无所著。修行禅定一心三昧。不从此教而有所生。从泥洹法不取灭度。不以不具诸佛至愿而中懈废乃复现求缘觉之法。不以此乘而退转堕落取灭度也。意修无量不可限慧。心未曾乱。入于若干诸种境界。造无限业。若有所问。以辩才慧悉为宣畅。摄取无量清净佛土。逮得无余智慧圣达。开化众生心无所著。不有人想颁宣经典。不住颠倒显示灭度。不永寂灭修行得道。亦无所猗如有所好。慕于内行以弃有无。今天中天。惟见愍念。性虽不敏不敢重启垂哀宣布。尔时喜王菩萨叹歌此颂。

&nbsp;&nbsp;&nbsp;&nbsp;咨问殊妙月&nbsp;&nbsp;&nbsp;&nbsp;救世演光明

&nbsp;&nbsp;&nbsp;&nbsp;诸菩萨所行&nbsp;&nbsp;&nbsp;&nbsp;渐行至成就

&nbsp;&nbsp;&nbsp;&nbsp;入无量限众&nbsp;&nbsp;&nbsp;&nbsp;诸天人乐法

&nbsp;&nbsp;&nbsp;&nbsp;闻最得道行&nbsp;&nbsp;&nbsp;&nbsp;无数人发意

&nbsp;&nbsp;&nbsp;&nbsp;信乐微妙勋&nbsp;&nbsp;&nbsp;&nbsp;问普名闻度

&nbsp;&nbsp;&nbsp;&nbsp;无量称智心&nbsp;&nbsp;&nbsp;&nbsp;见胜无余证

&nbsp;&nbsp;&nbsp;&nbsp;十方散说行&nbsp;&nbsp;&nbsp;&nbsp;尊解脱功德

&nbsp;&nbsp;&nbsp;&nbsp;佛勋最无伦&nbsp;&nbsp;&nbsp;&nbsp;大圣训慧行

&nbsp;&nbsp;&nbsp;&nbsp;念俗结黑冥&nbsp;&nbsp;&nbsp;&nbsp;速演道光耀

&nbsp;&nbsp;&nbsp;&nbsp;疾睹三千界&nbsp;&nbsp;&nbsp;&nbsp;行道讲如是

&nbsp;&nbsp;&nbsp;&nbsp;相好犹众华&nbsp;&nbsp;&nbsp;&nbsp;持道无量音

&nbsp;&nbsp;&nbsp;&nbsp;三昧等须弥&nbsp;&nbsp;&nbsp;&nbsp;菩萨行如是

&nbsp;&nbsp;&nbsp;&nbsp;无等伦无谄&nbsp;&nbsp;&nbsp;&nbsp;不我无三垢

&nbsp;&nbsp;&nbsp;&nbsp;最寂众所叹&nbsp;&nbsp;&nbsp;&nbsp;问人中尊行

&nbsp;&nbsp;&nbsp;&nbsp;意坚言和妙&nbsp;&nbsp;&nbsp;&nbsp;所说不阙漏

&nbsp;&nbsp;&nbsp;&nbsp;圣正士烧尘&nbsp;&nbsp;&nbsp;&nbsp;如佛道告我

&nbsp;&nbsp;&nbsp;&nbsp;归命入佛道&nbsp;&nbsp;&nbsp;&nbsp;昼夜勤无异

&nbsp;&nbsp;&nbsp;&nbsp;闻此顺法最&nbsp;&nbsp;&nbsp;&nbsp;常正如道训

&nbsp;&nbsp;&nbsp;&nbsp;若持常定意&nbsp;&nbsp;&nbsp;&nbsp;神足辩智惠

&nbsp;&nbsp;&nbsp;&nbsp;见十方诸佛&nbsp;&nbsp;&nbsp;&nbsp;问圣致寂然

&nbsp;&nbsp;&nbsp;&nbsp;讲慧无等伦&nbsp;&nbsp;&nbsp;&nbsp;晓无数定门

&nbsp;&nbsp;&nbsp;&nbsp;所说不懈惓&nbsp;&nbsp;&nbsp;&nbsp;故问十方行

&nbsp;&nbsp;&nbsp;&nbsp;不问入乐处&nbsp;&nbsp;&nbsp;&nbsp;不咨境界限

&nbsp;&nbsp;&nbsp;&nbsp;妙胜大圣顶&nbsp;&nbsp;&nbsp;&nbsp;惟宣十方行

佛告喜王菩萨。善哉善哉。所问甚深愍念一切。有三昧名了诸法本。菩萨若行此三昧定。得是功勋。辄逮此行威神巍巍。具足成就二千一百诸度无极事。致八万四千诸三昧门八万四千诸总持门。体解众生遍入诸行。疾逮无上正真之道成最正觉。佛言喜王。何谓了诸法本三昧。若有菩萨行六坚法。身口心慈言行相应。不违三乘不失要誓。知三乘行。如所造业开示人民。言亦如是。身清行净口言柔和犹如甘露。心念解明犹如日光。常行愍哀恒怀慈心。无有害意不舍大悲。无恋一切不慕贪淫。身行清明志乐法宜。不失笃信尚至诚。不废己愿及一切。分别寂灭不永寂灭。度脱众生随其本行。晓了罪福不乱世俗。未曾贪身不务驰骋。愍众苦恼欲度脱之。劝众施安不造危殆。化诸自大自大消伏。懈者使勤转进道教。修法藏无上慧。不立想人。心无弊碍。不计所有拔诸根本。断除家业志定无为。剖判诸想无所悕望。不舍正受常求智慧。离俗言谈志惟逮住。讲度世业无俗计念。意不忽忘消除荫蔽。常思经法心不慌。入所应宜。不失节立所行法。晓知世无所犯负。具诸业以六度行。弃无信多怀诚信。笃佛道常念佛法。勤悔过乐助功德。施众生因劝诸佛转法轮。应嗟叹圣不谀谄。积功累德常精进。心不懈废习勤修。遵行道业菩萨法。好布施众念怜伤。常抱弘意。求止业不缺止度顺如教。身口心净无沾污。如是至诚。所依言教奉不违废。不住欲界不猗色界。寂无色界。从其所行可怙果报而信乐之。坚住大乘而不退转入愚冥处。若在悭吝心不习此等心供养。教化众生令无谀谄。不欺诸佛不抱害心向众菩萨。不乱圣业虚妄之言。见诸精进若懈怠者而无二心。不嫉他供具足弘誓。弃捐憍慢瞋恚之想愚颠邪行以消无明。常省己身不讼彼短。惭愧自责不如佛法。枝身行道又知止足。弃舍亲族。厌于衰耗不务利养。若有所得以分与人。戒无所犯不习众人睡眠之尤。这被粗言常能含忍。恒慎口言常立道化。叹咏精进常悦和心。与诸解脱亲近相习。勤数咨问修学闲居。不舍独燕常行节限。功勋之德乐习空义。不慕有为不猗阴身。不乐诸种不受衰入。不志财利不住境界。去于颠倒心行坚强。修圣贤行观明心本。得众枯地休息众行。施无悕望。戒无所念。忍无所想。精进不失。禅无所生。智慧无导。奉正真法诸度无极入平等住。不称己德不毁他功。不依生死不得泥洹。是为解脱。消雪情爱建立真谛。面常和悦舍其愠色而先问讯。恭敬长幼中年之士。心常咨赞。怀仁恩宜无所娆害。不在言说。常叹寂然惔怕之行。所在和同合众别离。等心怨友无憎爱矣。求于总持哀愍众生如父如母如身如子如师和上尊长无异。奉佛菩萨充满顺风。供事如来好乐严净。不挟怯弱敬重三宝。所在游居无所蓄积。度衣限食不贪身命。性常清净恒行乞食。不舍止足弃于众会。不慕家业不乐舍居。不在校饰无有虚伪。言辞可爱闻莫不欢。劝助众人使发道意。无惑所行行入顺教。数数咨叹诸佛至真。心习道法敬重圣众。尊顺慧明习从智达。护众禅思开化精进。常宣道德恒遵行法。信功德本开化众生。好乐笃信讲导众苦。威仪清净常立弘仁。而有惭愧畏难羞耻。弃捐恶人不贤之党。习究竟业。志行脱门。求贤圣行。奉四意止。习平等断。兴发诸根。遵修诸力。观察觉意。不舍道行。度于寂灭。昭耀所观心无望想。欣乐法典不犯精舍。无所羞无所惭。不颠倒无欲想。慕菩萨行。佛道旷然而无边际。患厌邪行。消灭往古无数劫时所习邪业。修身自净而无沾污。志寂行律尊承重教。而无瑕疵。所行随时捐弃非时。晓了从宜往来周旋。孝顺二亲。又知节限衣食供具。畅达神通鲜明定意。不毁正行度脱众生。奉受如来所宣经典。将护随顺净众瑕秽。导诸佛子施众菩萨诸佛游居。修众明智从仁和行。乐奉正真。劝化一切使志好导。多乐道义睹护三世。惟好净业国土报应严净之元。常乐痂痏如敬二亲。以逮总持用为游观。得致三昧则是浴池。清白之法为所生母。以得坚住一切无为。专心定意。虽有所度为无所度。无缚无脱无相不相。所遵导化亦无众好。建立佛土以得总持。[邱-丘+半]伴诸觉所说清明。度魔境界战斗勇猛。杀害众尘刈除不善。志愿净光魔不能坏。所宣道慧而无穷尽。世莫能称。外众邪业所不能知。过声闻法缘觉之等。所可归仰立一切智。解众生趣所导真谛。好喜乐法。欲开众生。乐众垢者令慕无为。以导法船度于彼岸。载筏相济。愍伤诸天颁宣一法。所立之处无所侵欺。欲布施净其心化悦解诸好戏使务道径。若欲博闻。恭敬谦顺不为放恣。得三昧定志行高妙超须弥山。乐于五根观察众无。心好精进游不退转。是则名曰无从生忍。新学菩萨所当奉行。众正士等执持慧憧务求尊圣。以勇力士了无吾我住一切智。普解众生所当度脱。诸天所咨嗟。龙神所奉仰。人民所承事。疾得造立若干品业。诸不学者咸共归命。诸菩萨等佥共赞叹。一切法主悉共宣畅。诸根寂定以为城郭。善权方便导利一切。逮得精思决众狐疑。断诸犹豫去于尘劳。过度济脱无数众生。若有病者为设众药。疗治诸病消除疮痛。常好思惟通大精进造建无畏。欲师子吼。入分别辩敷演义理。神足变化乐闻众法。净其道眼照至泥洹。弃众恶趣度于欲界色界无色界。建诸佛土。兴发如是。如幻三昧坐师子床。具足成就至阿惟颜。未曾忘失众德之本。化悦懈废拔诸欲僻。建立勤修念济懒堕。将导众生等化三乘。弃捐居业一切所有。具一切智。得无量门御第一义。其于法律解通空行。则断诤讼。好信佛道无上誓愿。虽在众念不怀邪想。等见三世不堕邪观。善权方便普入一切。兴显大道不轻得度。乐于法师犹如犊子不厌其母。虽从法师不贪利养。观察说法不慢众会。不断法施所问仁和。敬三宝本决众疑网。奉行殷勤而不休废。终不违失圣明之业。依摄脱门和悦调定。消化尘垢心无所著。思当所念兴隆三事诸菩萨业。以此三事显示众会甘美道味。若欲变化颁宣道业音如雷鸣。训诱生死十二缘起。开通止门向泥洹门。愍入弘路其身安隐心永无患。众圣所爱未曾违失。坚固平等如来功勋无能回转。习恩德本消灭无福。示众善元学于圣慧。恃怙毕竟鲜明之业。所行相好不自侵欺。遵修佛道显耀慧品。讲说佛土咨问答报。所难无际生清白法。不厌佛道不弃少智。与难学俱爱敬和同。趣勇猛宝心存在行。欲有所说将护都讲好喜若干。一切报应以示众生使无所犯晓了诸法行善方便。心念吉祥所见审谛。常自省己可悦他人。裂坏罗网消去无明。离于诸行。蠲除诸识。刈于名色。寂灭六入。断去众受。截于痛痒。消化恩爱。而舍所受。尽于所有。拔害所生度老病死。永散苦恼无有众难。已离苦罪心无所著。所行究畅长济三厄。所观无秽宣布法典。独步男子洗浴众垢消去贪身。闻法执持摄御诸法。学道不惓入众德元未曾回旋。积不可计功勋真义。怀来佛道光显法目。咨嗟圣众降伏外学。叹咏法训行菩萨业。不戏乐用消化日利。使远罪福学行犹日。恭敬国王开导众圣。积清白因致不死果。所行威仪识其宿命。所生之处常念不忘。患厌愚法好诸如来。功德真正而建立之。无量道勋所执法教归一切智。若以颁宣致安住典书写经文。皆弃恐畏不堕边际。坚住不动有所讲说。一切世间咸共讽诵。过去诸佛悉说是法。常得亲近。现在诸佛当来诸佛。所愿具足无上功祚。入于一切众生所行。耀声闻乘现缘觉乘。奉持佛法。而不忘失一切行门。则生佛乎。宣畅真正速成正慧。咨问佛德覆护三世。开化寂然危害之难。逮权方便分别地种。入于水种火种三昧建立风种。又以空种至脱道门。净空种慧导利三界。不含众患消除诸结令无有余。弃捐诸着没众阴盖令心憺怕。晓修身行游居永安。亦了他人所行存没所立之处。若演文字不猗言辞。弃捐吾我。心已离此诸所依欲。虽在其中察如臭犬。入于微妙稍稍开寤懈废众劳。越度诸流不坏他党。善进道法而无所著。恭恪善师。舍于睡眠过诸碍岸。断狐疑散贪淫舍懈惓。将护吾我光导众生。不立在命不贪求法。所语不多言辞清和。常谛思惟宣当速行。仁明道业不用生心。喜乐闲居行于众中。不怀怯弱不求他短。自惟身行常奉佛道。应遵平等。不久游居在一土地。释诸所贪所在皇平。灭身众冥心不羸劣。所修方便将养意念。亦无所思。不以识着求于解脱。心常专惟兴发梵行。等遵慈心。悲哀布恩。常以行喜。和颜悦色以法乐之。依蒙观护救众堕害。常以戒禁因济于人。入三昧定。以是智慧畅入诸法。晓了文字思惟究畅。解诸结缚令不恐畏。入诸音声获致利义。恒好敷演道法所施。乐佛法众不厌燕处。志存于道无有上下。不缺诸法显扬随顺不欺众生。志乐坚强以为具足。夙夜精进而不休懈。是则名曰了诸法本三昧正定。菩萨行是遍入一切众生境界。奉一切智。佛尔时说是颂曰。

&nbsp;&nbsp;&nbsp;&nbsp;行清净大圣道&nbsp;&nbsp;&nbsp;&nbsp;心信乐无惑业

&nbsp;&nbsp;&nbsp;&nbsp;自觉意辩才要&nbsp;&nbsp;&nbsp;&nbsp;是三昧安住施

&nbsp;&nbsp;&nbsp;&nbsp;降诸魔除诸垢&nbsp;&nbsp;&nbsp;&nbsp;断因缘生死欲

&nbsp;&nbsp;&nbsp;&nbsp;智名称富德勋&nbsp;&nbsp;&nbsp;&nbsp;护三界度无极

&nbsp;&nbsp;&nbsp;&nbsp;增慧圣道方便&nbsp;&nbsp;&nbsp;&nbsp;贤明种消恩情

&nbsp;&nbsp;&nbsp;&nbsp;度众患佛所叹&nbsp;&nbsp;&nbsp;&nbsp;是三昧安住施

&nbsp;&nbsp;&nbsp;&nbsp;入微妙本际门&nbsp;&nbsp;&nbsp;&nbsp;以觉了无瞋恨

&nbsp;&nbsp;&nbsp;&nbsp;断苦恼入永安&nbsp;&nbsp;&nbsp;&nbsp;是三昧诸佛行

&nbsp;&nbsp;&nbsp;&nbsp;心中解觉意华&nbsp;&nbsp;&nbsp;&nbsp;受圣文摄善权

&nbsp;&nbsp;&nbsp;&nbsp;诸安住觉念鬘&nbsp;&nbsp;&nbsp;&nbsp;说是胜三昧定

&nbsp;&nbsp;&nbsp;&nbsp;觉意华脱照门&nbsp;&nbsp;&nbsp;&nbsp;犹月盛耀众星

&nbsp;&nbsp;&nbsp;&nbsp;道所照遍三界&nbsp;&nbsp;&nbsp;&nbsp;是法超叹喻月

&nbsp;&nbsp;&nbsp;&nbsp;三达疗令清净&nbsp;&nbsp;&nbsp;&nbsp;在闲居静树下

&nbsp;&nbsp;&nbsp;&nbsp;弃利养乃谀谄&nbsp;&nbsp;&nbsp;&nbsp;积行求是三昧

&nbsp;&nbsp;&nbsp;&nbsp;捐他非不蔽善&nbsp;&nbsp;&nbsp;&nbsp;不以利叹身德

&nbsp;&nbsp;&nbsp;&nbsp;被三衣常乞食&nbsp;&nbsp;&nbsp;&nbsp;亲求是行三昧

&nbsp;&nbsp;&nbsp;&nbsp;纯行禁习贤圣&nbsp;&nbsp;&nbsp;&nbsp;问明智常独叹

&nbsp;&nbsp;&nbsp;&nbsp;以咨讲奉行要&nbsp;&nbsp;&nbsp;&nbsp;疾逮是三昧定

&nbsp;&nbsp;&nbsp;&nbsp;众生等劳诸味&nbsp;&nbsp;&nbsp;&nbsp;远众会乐寂然

&nbsp;&nbsp;&nbsp;&nbsp;常求是妙三昧&nbsp;&nbsp;&nbsp;&nbsp;勿谀谄慕斯藏

&nbsp;&nbsp;&nbsp;&nbsp;依惭愧食解味&nbsp;&nbsp;&nbsp;&nbsp;禅床卧居观寂

&nbsp;&nbsp;&nbsp;&nbsp;乐无我常欢悦&nbsp;&nbsp;&nbsp;&nbsp;讲明哲意永安

&nbsp;&nbsp;&nbsp;&nbsp;忍他骂犹空响&nbsp;&nbsp;&nbsp;&nbsp;在真业心不怨

&nbsp;&nbsp;&nbsp;&nbsp;欲逮得是三昧&nbsp;&nbsp;&nbsp;&nbsp;当信知罪福报

&nbsp;&nbsp;&nbsp;&nbsp;勿习倒恶趣业&nbsp;&nbsp;&nbsp;&nbsp;常修空贤圣元

&nbsp;&nbsp;&nbsp;&nbsp;夙夜勤精进力&nbsp;&nbsp;&nbsp;&nbsp;逮三昧至慧门

&nbsp;&nbsp;&nbsp;&nbsp;俱舍斯无益路&nbsp;&nbsp;&nbsp;&nbsp;志平等道真实

&nbsp;&nbsp;&nbsp;&nbsp;立无生睹法义&nbsp;&nbsp;&nbsp;&nbsp;行是者佛哀念

### 行品第二

佛言。是喜王菩萨。以逮得是了诸法本三昧。解一切法无有颠倒。诸法无动不可倾故。所行志慕救脱五趣。降化众魔自然为伏。为天下人。众生爱敬智者钦仰。求畅诸法及与非法。其德明慧。犹月盛满众星中明。在生死久众生所知。劝化一切。志性清净。舍诸所受。则为三千大千世界之所救护。成致道地。分别无我觉无所归。见三难界而化导之为众生护。逮得恭恪不以自大。越诸阴盖。晓了诸佛其所颁宣。演说灭度应时之宜。以复逮致三十二相。有利无利若苦若乐。有名无名叹毁之事。以解是世所有八法悉无所著。救诸众生慰以甘露。显示灭度开悟一切。去其恼热断斯挂碍。未曾猗着迷惑六根。入十六文字总持之门识其所至。能颁宣斯便逮总持。何谓十六。一曰无。二曰度。三曰行。四曰不。五曰持。六曰碍。七曰作。八曰坚。九曰势。十曰生。十一曰摄。十二曰尽。十三曰盖。十四曰已。十五曰住。十六曰烧。是十六事文字之教。若解行是十六文字之教。逮得无量总持门地。解一切法而得自在。择求一切众生慧意。消众尘劳悉宣佛道。受大势力畅达真法。度脱黎庶开化导利。其音和雅犹如哀鸾。逮得普住平等之地。为师子吼致妙巍巍。忍度无极具足大哀。越魔境界。备通哀音至真之声。去自大得忍辱。了深奥义禅定无非。所至到处宣无上法。摄取一切众要经典力势难及。分别一切诸法道门。知众生行之所归趣。识念无数所更历劫。常持诸法灭一切病。净除结网逮断狐疑。速成正觉咨嗟光显。普入一切诸法圣慧。能以方便擿去恼热。讲说诸法己身奉行。服甘露食裂众犹豫。舍所居土显无盖哀以覆众生。念于宿命所更生处。志泥洹德晓众愚騃。诸行所趣获至尊慧。摄一切想建立诸住。不失道地超若干变。达诸言声而却一切。结解所在周满佛土。远离五阴而不自大。疾了言辞。用是之故便降伏魔。弃诸外学见不可计。十方国土现在诸佛。闻所说法受持不忘。如其所愿得是三昧而自娱乐。若有菩萨得是三昧。则当谓之逮一切智。所以者何。以致此定。发意之顷。一生补处成最正觉。从一本起二。二至三。三至四。从其发意辄得佛道。所以者何。又斯定者则一切智。尔时世尊。说此颂曰。

&nbsp;&nbsp;&nbsp;&nbsp;无量无训漏&nbsp;&nbsp;&nbsp;&nbsp;而无有等伦

&nbsp;&nbsp;&nbsp;&nbsp;所出无所归&nbsp;&nbsp;&nbsp;&nbsp;以脱诸所趣

&nbsp;&nbsp;&nbsp;&nbsp;降化无所著&nbsp;&nbsp;&nbsp;&nbsp;殊胜兴无限

&nbsp;&nbsp;&nbsp;&nbsp;执持斯景摸&nbsp;&nbsp;&nbsp;&nbsp;十方之妙行

&nbsp;&nbsp;&nbsp;&nbsp;弃诤以娱乐&nbsp;&nbsp;&nbsp;&nbsp;心患众垢尘

&nbsp;&nbsp;&nbsp;&nbsp;人中上喜真&nbsp;&nbsp;&nbsp;&nbsp;言辞甚流利

&nbsp;&nbsp;&nbsp;&nbsp;胜遵无著勋&nbsp;&nbsp;&nbsp;&nbsp;捐舍所生冥

&nbsp;&nbsp;&nbsp;&nbsp;总持是法曰&nbsp;&nbsp;&nbsp;&nbsp;建立在十方

&nbsp;&nbsp;&nbsp;&nbsp;晓了过解说&nbsp;&nbsp;&nbsp;&nbsp;劝乐度彼岸

&nbsp;&nbsp;&nbsp;&nbsp;天人所重敬&nbsp;&nbsp;&nbsp;&nbsp;所施济第一

&nbsp;&nbsp;&nbsp;&nbsp;诸行度无极&nbsp;&nbsp;&nbsp;&nbsp;勇猛而宣德

&nbsp;&nbsp;&nbsp;&nbsp;所修奉章句&nbsp;&nbsp;&nbsp;&nbsp;至于十力种

&nbsp;&nbsp;&nbsp;&nbsp;捐杂难往来&nbsp;&nbsp;&nbsp;&nbsp;乃能致本无

&nbsp;&nbsp;&nbsp;&nbsp;随心之所好&nbsp;&nbsp;&nbsp;&nbsp;而开化众人

&nbsp;&nbsp;&nbsp;&nbsp;得行游正路&nbsp;&nbsp;&nbsp;&nbsp;所宿止无垢

&nbsp;&nbsp;&nbsp;&nbsp;以斯施眼明&nbsp;&nbsp;&nbsp;&nbsp;所行游无行

&nbsp;&nbsp;&nbsp;&nbsp;意强多愍爱&nbsp;&nbsp;&nbsp;&nbsp;视人如赤子

&nbsp;&nbsp;&nbsp;&nbsp;人尊诸所至&nbsp;&nbsp;&nbsp;&nbsp;劝教众邪业

&nbsp;&nbsp;&nbsp;&nbsp;永无所破坏&nbsp;&nbsp;&nbsp;&nbsp;而众中畅吼

&nbsp;&nbsp;&nbsp;&nbsp;于是造立行&nbsp;&nbsp;&nbsp;&nbsp;无有众等伦

&nbsp;&nbsp;&nbsp;&nbsp;得护于十方&nbsp;&nbsp;&nbsp;&nbsp;及他诸不逮

&nbsp;&nbsp;&nbsp;&nbsp;劝乐人无底&nbsp;&nbsp;&nbsp;&nbsp;长永修闲定

&nbsp;&nbsp;&nbsp;&nbsp;仁舍其家业&nbsp;&nbsp;&nbsp;&nbsp;兴法如甘露

&nbsp;&nbsp;&nbsp;&nbsp;奉持是经典&nbsp;&nbsp;&nbsp;&nbsp;归于最胜德

&nbsp;&nbsp;&nbsp;&nbsp;积累多功勋&nbsp;&nbsp;&nbsp;&nbsp;训讲无数人

&nbsp;&nbsp;&nbsp;&nbsp;劝悦众愚等&nbsp;&nbsp;&nbsp;&nbsp;终不久戏逸

&nbsp;&nbsp;&nbsp;&nbsp;谛解于六趣&nbsp;&nbsp;&nbsp;&nbsp;寂胜而觉善

&nbsp;&nbsp;&nbsp;&nbsp;好和安众人&nbsp;&nbsp;&nbsp;&nbsp;在此功德行

&nbsp;&nbsp;&nbsp;&nbsp;得殊特名勋&nbsp;&nbsp;&nbsp;&nbsp;如月游无尘

&nbsp;&nbsp;&nbsp;&nbsp;度脱天人众&nbsp;&nbsp;&nbsp;&nbsp;居前无所畏

&nbsp;&nbsp;&nbsp;&nbsp;名称普流胜&nbsp;&nbsp;&nbsp;&nbsp;施殊妙甘露

&nbsp;&nbsp;&nbsp;&nbsp;游此所当行&nbsp;&nbsp;&nbsp;&nbsp;疾致得佛道

&nbsp;&nbsp;&nbsp;&nbsp;立于所应住&nbsp;&nbsp;&nbsp;&nbsp;在十方佛所

&nbsp;&nbsp;&nbsp;&nbsp;颁宣所当说&nbsp;&nbsp;&nbsp;&nbsp;以化诸天人

&nbsp;&nbsp;&nbsp;&nbsp;所讲甚微妙&nbsp;&nbsp;&nbsp;&nbsp;亦宣至真行

&nbsp;&nbsp;&nbsp;&nbsp;奉修是行业&nbsp;&nbsp;&nbsp;&nbsp;常乐甘露法

&nbsp;&nbsp;&nbsp;&nbsp;以降伏魔力&nbsp;&nbsp;&nbsp;&nbsp;仁和安立之

&nbsp;&nbsp;&nbsp;&nbsp;超度众苦趣&nbsp;&nbsp;&nbsp;&nbsp;归至佛正路

&nbsp;&nbsp;&nbsp;&nbsp;所到极善处&nbsp;&nbsp;&nbsp;&nbsp;弃捐周旋径

&nbsp;&nbsp;&nbsp;&nbsp;行勇猛方便&nbsp;&nbsp;&nbsp;&nbsp;成就执持德

佛言。若有菩萨学斯定意。十方诸佛皆拥护之。以慧照心使得开明。不为阴盖所见覆蔽。逮得神通所睹无极。诸菩萨众悉共将养。使得成就一生补处。众声闻党普来嗟叹。欲使早成十方蒙度。上第七天梵具足王。典诸梵天身自遥护。遣诸天众悉来将顺。忉利天上天帝释王。宿命有德。识其至心学斯定者。遣诸天人悉下宿卫使行安隐无妄犯者。其四天王身自临之。亦遣官属护于法师。四千里外令无伺求得其便者。令其正法安徐讲诵开化一切生死五趣。四辈宗之供养无厌听受无惓。为人说经得同学意靡不坦然。各得其所无怨望者。虽怀嫉心欲有所乱。不能办之。又是菩萨常自忍辱心怀仁和。若向瞋者不念其恶。若有逆人欲来危害。不与共诤。惟避舍去不与相见。既路相见如不相睹。慈念十方皆降归佛。勿有恶心诽谤法师。念法无恶。惟愍其人用怀毒心堕于恶趣三涂之难。伤之愚惑横生毒害还自危身。犹如树木风起相揩忽然火生还自烧形。毒蛇含毒日日增多还自害身。铁生众垢自葬其形。愚闇闭塞心不开解。不念菩萨法师之恩。反生害心逆其师父。欲危灭之贪妒怀嫉。一时自可放心自大。不顾大难甚怜伤。诸天鬼神虚空天神。阿须伦迦留罗真陀罗摩休勒。悉往作礼稽首归命。欲见无厌数数奉迎。听受经典问义受解。思惟奉行曾无懈惓。诸神爱敬奉事供养。尊重道德如孝子与父母别。积年弥久饥虚无已。诸天神明人与非人。爱重至德无穷竟已。皆是菩萨精进至心。学是三昧慈愍所致。故有是德。

佛告喜王菩萨。若有菩萨积功累德。开化无数百千众生。欢悦踊跃。这等无异。不以戏笑。因斯逮得殊特功勋。名德远着十方咨嗟。行如须弥安然不动。明如日月普曜天下。德重如地主生万物。道尊位高生诸道品。六度无极。菩萨法藏心如虚空而无所著。独步三界无所挂碍。犹如飞鸟飞行虚空无有足迹。犹如莲华不着尘水。十方诸佛悉令菩萨行斯定意。今佛故宣。汝等精进勿得疑惑。若有比丘比丘尼优婆塞优婆夷。及诸凡庶九十六术六十二见。蜎[虫\*非]蠕动蚑行喘息。人与非人。学是三昧若闻欢喜各得如愿。然后会当逮是三昧。于是颂曰。

&nbsp;&nbsp;&nbsp;&nbsp;常光显佛正法&nbsp;&nbsp;&nbsp;&nbsp;信根乐第一慧

&nbsp;&nbsp;&nbsp;&nbsp;行如犀无吾我&nbsp;&nbsp;&nbsp;&nbsp;持是寂妙三昧

&nbsp;&nbsp;&nbsp;&nbsp;得自在觉忍辱&nbsp;&nbsp;&nbsp;&nbsp;覆三世犹如盖

&nbsp;&nbsp;&nbsp;&nbsp;化建立无数人&nbsp;&nbsp;&nbsp;&nbsp;习是慧犹如海

&nbsp;&nbsp;&nbsp;&nbsp;消吾我尘劳厄&nbsp;&nbsp;&nbsp;&nbsp;说佛道诸灭度

&nbsp;&nbsp;&nbsp;&nbsp;以断秽化三世&nbsp;&nbsp;&nbsp;&nbsp;疾修行是寂然

&nbsp;&nbsp;&nbsp;&nbsp;识身命及他人&nbsp;&nbsp;&nbsp;&nbsp;志存念诸佛道

&nbsp;&nbsp;&nbsp;&nbsp;立存念一切业&nbsp;&nbsp;&nbsp;&nbsp;及逮是妙三昧

&nbsp;&nbsp;&nbsp;&nbsp;多开导御本际&nbsp;&nbsp;&nbsp;&nbsp;常讲安灭苦恼

&nbsp;&nbsp;&nbsp;&nbsp;化布施甘露味&nbsp;&nbsp;&nbsp;&nbsp;奉行斯佛种性

&nbsp;&nbsp;&nbsp;&nbsp;好至明显耀辞&nbsp;&nbsp;&nbsp;&nbsp;称流布普功祚

&nbsp;&nbsp;&nbsp;&nbsp;在众中甚巍巍&nbsp;&nbsp;&nbsp;&nbsp;如月满秋盛明

&nbsp;&nbsp;&nbsp;&nbsp;诸眷属财名德&nbsp;&nbsp;&nbsp;&nbsp;在生死佛所知

&nbsp;&nbsp;&nbsp;&nbsp;其辩才犹水王&nbsp;&nbsp;&nbsp;&nbsp;习三昧逮斯功

&nbsp;&nbsp;&nbsp;&nbsp;法自然无无我&nbsp;&nbsp;&nbsp;&nbsp;不久达敷演义

&nbsp;&nbsp;&nbsp;&nbsp;如是周三千世&nbsp;&nbsp;&nbsp;&nbsp;真谛行是三昧

&nbsp;&nbsp;&nbsp;&nbsp;思惟计三千世&nbsp;&nbsp;&nbsp;&nbsp;众生满如江沙

&nbsp;&nbsp;&nbsp;&nbsp;若学归甘露道&nbsp;&nbsp;&nbsp;&nbsp;所获慧过于此

&nbsp;&nbsp;&nbsp;&nbsp;毒不行及刀火&nbsp;&nbsp;&nbsp;&nbsp;无虫蛇无杖畏

&nbsp;&nbsp;&nbsp;&nbsp;王罗刹不能害&nbsp;&nbsp;&nbsp;&nbsp;以和心精修是

&nbsp;&nbsp;&nbsp;&nbsp;不失财不亡家&nbsp;&nbsp;&nbsp;&nbsp;无病忧无罪患

&nbsp;&nbsp;&nbsp;&nbsp;若持是四句法&nbsp;&nbsp;&nbsp;&nbsp;目不盲不重听

&nbsp;&nbsp;&nbsp;&nbsp;六十二亿佛劝&nbsp;&nbsp;&nbsp;&nbsp;设有学思惟是

&nbsp;&nbsp;&nbsp;&nbsp;若常奉斯总持&nbsp;&nbsp;&nbsp;&nbsp;精进行是三昧

&nbsp;&nbsp;&nbsp;&nbsp;若有欲速成道&nbsp;&nbsp;&nbsp;&nbsp;乐第一功德田

&nbsp;&nbsp;&nbsp;&nbsp;当学是经典本&nbsp;&nbsp;&nbsp;&nbsp;一切致寂然无

### 四事品第三

菩萨有四事。疾逮斯定。何谓四。一曰布施。不怀望想福施一切。二曰持戒。不犯诸禁以志大道。三曰常抱慈心。怨憎亲友无有二心。四曰察于三界众生之类悉我亲族未曾外之。是为四。菩萨复有四事。疾逮斯定。何谓为四。一曰常行大慈加于众生。二曰常行大悲。见于三涂众生苦恼。为之雨泪欲拔济之。三曰睹众迷惑展转五趣不能自免。显示正路志德自出。四曰察众三流往反终始曾无断绝身苦心恼。故愍念之为宣罪福生死之本无为之根。是为四。菩萨复有四事。得斯定意。何谓为四。一曰观众邪迷六十二见。犹豫沉吟堕于罗网如鸟自投。贪小小利不觉自害。二曰九十六种迷惑之径自造痴冥。犹如蜚蛾自投灯火。已溺三涂五趣周旋轮转无际不能脱身。惟有诸佛众大菩萨。乃能济之。三曰外众盖业符咒害人。菩萨愍之。如狂溺水然后乃悔当何所及。四曰如射猎师弹射众鸟。罗网捕鱼积其罪盖。无数亿载堕三恶趣。舍身之安而往救之。为宣罪福生死之患。示无为业。或复显之无上正真各使得安。是为四。菩萨复有四事。疾逮斯定。何谓为四。一曰作佛形像坐莲华上。若摸画壁缯氎布上。使端政好。令众欢喜由得道福。二曰取是经卷书着竹帛若长妙素。令其文字上下齐正。三曰讽诵是经昼夜精进。不舍经文使其通利。无一踬碍听者得解。四曰持是三昧诸佛本末一一分别为人畅义。善开菩萨无上正真。使一切众咸共咨受。不生疑心各得开达。是为四。佛于是颂曰。

&nbsp;&nbsp;&nbsp;&nbsp;闻是经乐至德&nbsp;&nbsp;&nbsp;&nbsp;若有人求此道

&nbsp;&nbsp;&nbsp;&nbsp;善哉学斯四句&nbsp;&nbsp;&nbsp;&nbsp;故获致十力种

&nbsp;&nbsp;&nbsp;&nbsp;八十亿人中王&nbsp;&nbsp;&nbsp;&nbsp;诸六十垓安住

&nbsp;&nbsp;&nbsp;&nbsp;常咸护斯学人&nbsp;&nbsp;&nbsp;&nbsp;能讽诵是三昧

&nbsp;&nbsp;&nbsp;&nbsp;若闻是获善利&nbsp;&nbsp;&nbsp;&nbsp;已得听能信乐

&nbsp;&nbsp;&nbsp;&nbsp;是等成不疑道&nbsp;&nbsp;&nbsp;&nbsp;等皆见生死无

&nbsp;&nbsp;&nbsp;&nbsp;行佛道得闻是&nbsp;&nbsp;&nbsp;&nbsp;乐功勋不懈怠

&nbsp;&nbsp;&nbsp;&nbsp;一切智如观掌&nbsp;&nbsp;&nbsp;&nbsp;书写持是经典

&nbsp;&nbsp;&nbsp;&nbsp;识念住百千劫&nbsp;&nbsp;&nbsp;&nbsp;辩才英得至佛

&nbsp;&nbsp;&nbsp;&nbsp;彼说斯最定意&nbsp;&nbsp;&nbsp;&nbsp;王子月详得闻

&nbsp;&nbsp;&nbsp;&nbsp;弃国土作沙门&nbsp;&nbsp;&nbsp;&nbsp;昼夜勤听受法

&nbsp;&nbsp;&nbsp;&nbsp;最后世命向终&nbsp;&nbsp;&nbsp;&nbsp;便往生他佛国

&nbsp;&nbsp;&nbsp;&nbsp;若江沙复过是&nbsp;&nbsp;&nbsp;&nbsp;诸天咸供养佛

&nbsp;&nbsp;&nbsp;&nbsp;从其所闻三昧&nbsp;&nbsp;&nbsp;&nbsp;三劫中成佛道

&nbsp;&nbsp;&nbsp;&nbsp;有佛名无厌宝&nbsp;&nbsp;&nbsp;&nbsp;定光佛所开化

&nbsp;&nbsp;&nbsp;&nbsp;彼闻是得德果&nbsp;&nbsp;&nbsp;&nbsp;是故闻勿懈怠

&nbsp;&nbsp;&nbsp;&nbsp;为十方常所救&nbsp;&nbsp;&nbsp;&nbsp;今我属殷勤累

&nbsp;&nbsp;&nbsp;&nbsp;仁贤者言柔和&nbsp;&nbsp;&nbsp;&nbsp;是增法道珍藏