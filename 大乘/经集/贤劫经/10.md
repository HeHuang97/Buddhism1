## 贤劫经卷第十

### 千佛发意品第二十二

喜王菩萨。复白佛言。善哉世尊。唯垂愍哀。说此劫中千佛本末。昔始作行得为菩萨时。在何佛所初发道意。积功累德每生自克供养诸佛。自致正觉度脱一切。佛告喜王菩萨。谛听谛听善思念之。当为汝说发意本末。喜王菩萨与诸大众受教而听。佛言。拘留孙佛本宿命时。见月意如来。心中亘然如冥睹明。知道无上三界最尊。则求宝盖贡上其佛。初发道意精进不懈。自致正觉度脱一切。钩那含佛本宿命时。见师子如来。贡上宝璎及须漫花。因初发道心积功累德。自致正觉度脱一切。其迦葉佛本宿命时。生梵志家作幼童子。见思夷最如来心中解悦。脱身所著妙好宝带贡上其佛。初发道意行菩萨法不中懈废。自致正觉度脱一切。佛言。今我成佛号释迦文。本宿命时作良医师。主治人病得医功夫宝物衣具。见往古佛。与吾同号亦字能仁如来。知之至尊因持衣物贡上其佛。初发道意行四等心。四恩六度空无相愿。不中取证逮得无所从生法忍。见定光佛示现受决。欲济一切三界众生。自致正觉度脱一切。慈氏如来本宿命时。作转轮圣王。见佛名逮无极。因发道心请佛圣众供以甘膳。贡上光宝以施一切。所在仁慈愍诸不逮。周旋生死如恒河沙劫不以为劬。自致至佛度脱一切。值其上寿人命八万四千岁时。师子如来本宿命时。从初发心。佛名晃昱音。因其发心。以五寸五纳衣奉上其佛。供事世尊行菩萨法。自致成佛。光焰如来本宿命时。曾作贾客入海获致琦珍。从无量光佛所初发道心。时见世尊心中忻然。以明月珠贡上其佛。因其道心行菩萨法。自致成佛度脱一切。牟尼如来本宿命时。从悦意如来初发道心。时作凡人财富无量。见佛心开。珠挍饰盖贡上其佛。因其道心行菩萨法。心中愿言。以是功德归流十方皆见覆护。精进不懈自致正觉度脱一切。善目如来本宿命时。从琦妙佛初发道心。于时见佛心中[火\*霍]然贡上华香。因其道意行菩萨法。奉四等心四恩四辩六度无极。愍伤十方致最正觉。度脱一切危厄众生蒙济弘安。善宿如来本宿命时。从安悦如来初发道心。时为长者见佛欢悦。贡上珓珞妙好重阁。供养其佛。因其道意行菩萨法。欲度十方自致成佛度脱一切。华氏如来本宿命时。见导御佛初发道心。时本贫厄。因其发心知三界空。便脱死人衣贡上其佛。奉菩萨法欲度脱众生。富以七财使诸众生莫致贫厄。十方覆护。自致成佛度脱一切。第二华氏如来至真等正觉。本宿命时。从超越首佛初发道心。持洗口柳枝一枚贡上其佛。因其道意行菩萨法。度脱众生自致正觉。救众危厄三界之难也。道师如来本宿命时。见至诚佛从初发道心。时作凡人。以身所有好床坐具及赤栴檀。贡上其佛。因其道心行菩萨法。欲济十方自致得佛度脱一切。大多如来本宿命时。从供称佛初发道心。时欲入城见佛出城。因为稽首归命供养。贡上至心而奉好竹。心自念言。使诸众生行直如竹莫有邪志。由是之故常遇三宝。自致正觉救济十方。大力如来本宿命时。从师意佛所初发道心。时生香家作子。卖众好香。见佛入城心中大悦。贡上其佛木榓澡罐。手执美香殊异杂薰。随尊侍卫。愿一切众生悉入道门。因是自致得成正觉度脱一切。星宿王如来本宿命时。从施意佛初发道心。时在其国贫无所有。为人客作放牛使令。见佛欣然。以时节花贡上其佛。行菩萨道精进不懈。自致正觉度脱一切。修药如来本宿命时。从微妙香佛初发道心。时作御师见佛世尊。供顺归命无上大圣。以卑逊心与佛谈言。以是之故除三界难。自致成佛一切蒙恩。名称英如来本宿命时。从灯电佛初发道心。见佛说法则以幢幡上其如来。即夜然灯夙夜勤修。自致成佛。度脱三界之难五趣之患。皆恃福庆靡不得安。英妙如来本宿命时。从莲华佛初发道心。其身尔时适行犁种。见佛欢喜舍犁牛去稽首佛足。以解脱华供养上佛。愿使众生犁道德田自致得佛。由是遵行四等四恩三脱六度。便成正觉度脱一切。大光如来本宿命时。从大锭光佛初发道心。时在其国最为贫厄。入行旷野见佛僧众。以钱上佛供养至尊。在旷野中烧香然灯。愿三界众生心空意净由如旷野。三世普明无三毒冥。故自致得佛度脱一切。解阴如来本宿命时。从梵音佛初发道心。时作皮师。贡上其佛妙好履屣。愿使一切近致车乘。然后皆成五通之驰。由是功德自致成佛度脱一切。照明如来本宿命时。从离慢意佛初发道心。时作转轮圣王。以八万四千行树。贡上施佛使造精舍。经行其中精进不懈。自致成佛度脱一切。日藏如来本宿命时。从无量成佛所初发道心。时为大性梵志作子。以拘翼华贡上其佛。缘是之故自致正觉度脱一切。

月氏如来本宿命时。从名称叶佛所初发道心。时为金师家作子。以好宝杖贡上其佛。由是之故自致正觉度脱一切。光曜如来本宿命时。从无量明佛初发道心。时生其国最为贪匮辈。负草行欲于市卖。见佛欣然无以贡上。以草奉佛。愿使功德归流十方。自致成佛度脱一切。善照如来本宿命时。从悦意成佛所初发道心。时作园监见佛欣然。以思夷华贡上至尊。行菩萨法心自念言。使诸众生心软如华。因从精进自致成佛度脱一切。无忧如来本宿命时。从离意称佛所初发道心。时生尊者家为长者子。取最上华以散佛上。慕求大道无上正真。缘是之故自致正觉度脱一切。威神如来本宿命时。从德铠佛所初发道心。时作长者子。以明月珠及红莲华贡上其佛。精进不懈自致正觉。度脱三界五趣之患。焰光如来本宿命时。从善见佛所初发道心。时作贾客数入大海。以赤栴檀好床卧具贡上其佛。因行菩萨道自致成佛。度脱三世生死之厄。执华如来本宿命时。从悦意威佛所初发道心。生彼世时为长者子。以身好衣用乳浣之。烧好名香贡上其佛。欲令功德归流十方一切蒙济。缘是之故自致正觉度脱一切。勋光佛如来本宿命时。从不藏威佛所初发道心。时作凡人。见佛悦豫稽首归命。则以明镜众珍琦宝贡上其佛行菩萨法。缘是之故自致正觉度脱一切。现义如来本宿命时。从无量音佛所初发道心。往昔世时作转轮圣王。见佛至尊无上大道。以若干挍珞重阁精舍贡上其佛。愿使众生德犹虚空。缘致正觉度脱一切。锭曜如来本宿命时。从明娱乐佛所初发道心。在彼世时香家作子。采众华香以上圣尊。伏心制意。与其家室六十亿眷属俱供养其佛。咨受道法行菩萨法。自致正觉度脱一切。光威如来本宿命时。从普称佛所初发道心。时作仙人居在山中。以好白毡布经行处贡上其佛。知之甚尊行菩萨法。自致正觉度脱一切。医氏如来本宿命时。从离种佛初发道心。时为医家作子。以持丸药众香华物贡上其佛。愿一切众生除三毒病。缘是兴意行菩萨法。自致正觉度脱一切。善乐如来本宿命时。从其柔顺佛初发道心。时为油家子。以油然灯贡上其佛。愿令十方各蒙道明。缘是之故自致正觉救济一切。兴盛如来本宿命时。从广普称佛所初发道心。贡上其佛细好白氎。布经行处劝助所施。因是兴意奉菩萨行。愍念群生。自致正觉度脱一切。医所如来本宿命时。从离垢佛初发道心。生在医家学医弟子。见佛欣喜。贡上其佛若干丸药。缘行开士自致正觉度脱一切。顶髻施如来本宿命时。从普现佛初发道心。时作挍饰璎珞家子。贡上其佛御乘将护及宝璎珞。供养奉事。行菩萨法精进不懈自致正觉度脱一切。坚固如来本宿命时。从莫能胜佛初发道心。时作转轮圣王。见佛世尊。八万四千七宝床席坐具机筵贡上其佛。因兴道意行菩萨法。自致正觉度脱一切。首威如来本宿命时。从威王光佛所初发道心。曾为贾客入大海中。以明月珠贡上其佛。斯珠光明照四十里。缘是精进自致正觉无上大道度脱一切。难胜如来本宿命时。从坚步越佛初发道心。时主载财见佛欣然。以杨柳枝贡上其佛洗口及齿。缘是净行自致正觉度脱一切。德幢如来本宿命时。从柔称佛所初发道心。贡上其佛水器大釜。以用洗浴。身垢消除令体汗清净。造立光明普行施德。自致正觉度脱一切。闲静如来本宿命时。从无上佛所初发道心。其人时作宝璎珞师家子。庄严璎珞贡上其佛。以紫金色履屣床香布施奉上。愿一切众生皆得定意。缘是之故自致正觉度脱一切。坚重如来本宿命时。从大清悦佛发道心。供养其佛清白细[疊\*毛]。温其浴室洗浴圣众及奉杂香。缘兴道意行菩萨道。自致正觉救济十方。梵音如来本宿命时。从柔音佛所初发道心。时为国王监放牧羊。时梵音佛始成正觉在野泽中。见其如来心怀悦豫。分所服麨半奉如来。缘行菩萨无上大道精进不懈。自致正觉度脱一切。坚强如来本宿命时。从无动步佛所。以手撮最杂宝珍琦供散其佛。作大导师家子因施发意。缘斯功德自致正觉度脱一切。极上欣如来本宿命时。从无量清净佛所初发道心。时为王太子。王名娱乐在沙竭国。佛成正觉振其光明普照十方。缘行菩萨自致正觉度脱一切。兴光如来本宿命时。从威首光佛初发道心。时作转轮圣王。以好衣服琦珍异宝。贡上其佛福施一切。缘是精进自致正觉无上大道度脱一切。大明山如来本宿命时。从往道佛所初发道心。以无忧华贡上其佛。积功累德每生自克。以大慈悲愍念一切。自致正觉度脱一切。金刚如来本宿命时。从坚固佛所。生忉利天作天帝释。以天意华缦陀勒华。雨下纷纷贡散其佛。缘是行道自致正觉度脱一切。忆识如来本宿命时。从爱解脱佛所初发道心。用紫金宝珠璎珞盖用贡上佛。供散佛身而发道意。自致正觉度脱一切。无畏如来本宿命时。从不恐佛所初发道心。作性[怡-台+龍]悷而喜戏笑。以作伎乐击鼓歌叹供养乐佛。自致正觉度脱一切。宝氏如来。本宿命时。从无量音佛所初发道心。时作大臣。以好华香贡上其佛。缘行菩萨自致正觉度脱一切。莲华目如来本宿命时。从普观佛所初发道心。以自己身所著宝带床卧贡奉用上如来。欲令一切众生功德。自致正觉度脱一切。力将如来本宿命时。从大御佛所初发道心。时作医王。持一阿摩勒果贡上其佛。缘其成行自致正觉度脱一切。华光如来本宿命时。从一切威佛所初发道心。时作金师。以宝华饰贡上其佛。缘斯具行自致正觉度脱一切。爱伏如来本宿命时。从诲供佛所初发道心。曾作博戏家子。以好香鑢贡上其佛。缘斯积行自致正觉度脱一切。大威如来本宿命时。从照曜首佛所初发道心。时作尊者子。以好衣服贡上其佛。缘斯积行自致正觉度脱一切。梵氏如来本宿命时。从颁宣尊佛所初发道心。时作大官。令以石蜜甘蔗饧贡上其佛。缘斯积德自致正觉度脱一切。无量曜如来本宿命时。从净光明佛所初发道心。时为他贾作。以有好盖贡上其佛。缘斯积德自致正觉度脱一切。龙施如来本宿命时。从师子频申佛所初发道心。时为髻华师家作子。以华宝器贡上其佛。缘斯积德自致正觉度脱一切。坚步如来本宿命时。从离意胜佛所初发道心。时为珠师家生作子。以宝珠璎珞床席坐具贡上其佛。缘斯积德自致正觉度脱一切。不虚见如来本宿命时。从善见佛所初发道心。时家作医师疗生治病。以好杂药贡上圣众使治众病。缘斯积德自致正觉度脱一切。精进施如来本宿命时。从度无量佛所初发道心。时作转轮圣王。兴起精舍楼阁房室其数百千。以赤栴檀以为众床布好坐具贡上其佛。缘斯积德自致正觉度脱一切。贤力如来本宿命时。从名闻光佛所初发道心。时作凡人。以百味供贡进其佛及与圣众。而常饭食十垓弟子。缘斯积德自致正觉度脱一切。欣乐如来本宿命时。从弘称佛所初发道心。时为豪贵长者梵志作子。以真珠挍饰妙好[弗\*毛]及琦异扇贡上其佛。缘斯积德自致正觉度脱一切。无退没如来本宿命时。从寂根佛所初发道心。时作使者。以五比罗果贡上其佛。缘斯积德自致正觉度脱一切。师子幢如来本宿命时。从清和音佛所初发道心。时作凡人将犁耕田。以一呵摩勒果贡上其佛。缘斯积德自致正觉度脱一切。胜知如来本宿命时。从无能毁转法轮佛所初发道心。时作履屣师。以呵梨勒果贡上其佛。缘斯积德自致正觉度脱一切。法氏如来本宿命时。从无量响佛所初发道心。时作力士。求以好幢贡上其佛。缘斯积德自致正觉度脱一切。喜王如来本宿命时。从降念佛所初发道心。时作香师。以好杂香贡上其佛。缘斯积德自致正觉度脱一切。妙御如来本宿命时。从神足威佛所初发道心。时为幼童。以三品果贡上其佛。缘斯积德自致正觉度脱一切。爱英如来本宿命时。从功勋王佛所初发道心。时为国王明智太子。以华贡佛。缘斯积德自致正觉度脱一切。妙天如来本宿命时。从叹度无极佛所初发道心。时作贾客。贡上甘美蜜钵。缘斯积德自致正觉度脱一切。多勋如来本宿命时。从大力佛所初发道心。时为国贫人。贡上其佛一丈六尺经行之处。缘斯积德自致正觉度脱一切。

众香手如来本宿命时。从曜妙净佛所初发道心。时为卖香家子。因香水洒其世尊。经行之处。缘斯积德自致正觉度脱一切。顺观如来本宿命时。从见无挂碍佛所初发道心。时在山居。以好缯氎作挍饰盖。贡上其佛。缘斯积德自致正觉度脱一切。雨音如来本宿命时。从师子步佛初发道心。时作陶师。而以澡罐贡上其佛。缘斯积德自致正觉度脱一切。善思如来本宿命时。从普观佛所初发道心。作采华家子。以一莲华贡上其佛。缘斯积德自致正觉度脱一切。快意如来本宿命时。从施超度佛所初发道心。时作尊者子。须曼华鬘贡上其佛。缘斯积德自致正觉度脱一切。离垢如来本宿命时。从善见佛所初发道心。时夜卧精舍。贡上其佛拭手手巾。缘斯积德自致正觉度脱一切。名闻如来本宿命时。染家作子。从善哉像佛所初发道心。盛诃醯勒取满手华供散佛上。缘斯积德自致正觉度脱一切。大称如来本宿命时。从意称佛所初发道心。时在其国最为穷匮。以拘须摩好柔妙华贡上其佛。缘斯积德自致正觉度脱一切。明珠髻如来本宿命时。从宝净佛所初发道心。时作幼童。以满手杂香供散其佛。缘斯积德自致正觉度脱一切。坚强如来本宿命时。从炽盛光佛所初发道心。时作天上神妙天子。以天好扇贡上其佛。缘斯积德自致正觉度脱一切。师子步如来本宿命时。从度超越佛所初发道心。曾为盖师。盛阳暑时贡上其佛盖及履屣。缘斯积德自致正觉度脱一切。神树如来本宿命时。从宝净佛所初发道心。时作牧羊人于野牧羊。在途路见佛欣然。即取树皮贡上其佛。缘斯积德自致正觉度脱一切。辄胜如来本宿命时。从决了觉佛所初发道心。曾作牧羊人。以取好钵盛满中乳贡上其佛。缘斯积德自致正觉度脱一切。智积如来本宿命时。从慧英佛所初发道心。时作凡夫。布设法座一日供养佛比丘众。缘斯积德自致正觉度脱一切。善住如来本宿命时。从动觉佛所初发道心。曾为治皮家作子。贡上其佛满一抱毛。缘斯积德自致正觉度脱一切。虚空如来本宿命时。从行意佛所初发道心。时作客作人。以美水浆贡上其佛。断所作务己所食具上佛供养。缘斯积德自致正觉度脱一切。有承乐如来本宿命时。从善根佛所初发道心。贡上其佛施服上尊。下黑良衣不用细[疊\*毛]。缘斯积德自致正觉度脱一切。

无量觉如来本宿命时。从威音佛所初发道心。在其方面贡上其佛所可坐树。缘斯积德自致正觉度脱一切。善颜如来本宿命时。从光音佛所初发道心。时采众果以青莲华五茎贡上其佛。缘斯积德自致正觉度脱一切。圣慧如来本宿命时。从善住佛所初发道心。时作比丘处在闲居。净除其佛所经行处。缘斯积德自致正觉度脱一切。光明佛如来本宿命时。从无量威佛所初发道心。居在城市。直百千价坐具床褥贡上其佛。缘斯积德自致正觉度脱一切。坚誓如来本宿命时。从缘思佛所初发道心。作华鬘师以华贡上其佛。缘斯积德自致正觉度脱一切。吉祥如来本宿命时。从闲称佛所初发道心。时负薪行道值风雨。因入精舍见佛弟子。以殊胜华贡上其佛。缘斯积德自致正觉度脱一切。诚英如来本宿命时。从勋华如来初发道心。时适洗浴以已发心。贡上其佛好香手自施与。缘斯积德自致正觉度脱一切。青莲华如来本宿命时。从妙华光如来所初发道心。时生尊者家作子。聪明勇慧。以红莲华贡上其佛。缘斯积德自致正觉度脱一切。钩锁如来本宿命时。从难胜佛所初发道心。时主香市众事贩卖。以赤栴檀涂佛经行地。缘斯积德自致正觉度脱一切。安氏如来本宿命时。从软向佛所初发道心。时国王遣行作使者。以三法衣与众眷属贡上其佛。缘斯积德自致正觉度脱一切。慧业如来本宿命时。从善见佛所初发道心。与大众俱以大幢盖。和心同意贡上其佛。缘斯积德自致正觉度脱一切。尔时世尊。粗举千佛都较本末。使诸一切大会集众。知其至要欲叹其德。因而颂曰。

&nbsp;&nbsp;&nbsp;&nbsp;在诸佛所&nbsp;&nbsp;&nbsp;&nbsp;建立福祚

&nbsp;&nbsp;&nbsp;&nbsp;所修行功&nbsp;&nbsp;&nbsp;&nbsp;少不足言

&nbsp;&nbsp;&nbsp;&nbsp;而获报应&nbsp;&nbsp;&nbsp;&nbsp;果实如是

&nbsp;&nbsp;&nbsp;&nbsp;何所明知&nbsp;&nbsp;&nbsp;&nbsp;不发道心

&nbsp;&nbsp;&nbsp;&nbsp;虚空尚可&nbsp;&nbsp;&nbsp;&nbsp;尽度其际

&nbsp;&nbsp;&nbsp;&nbsp;其大海水&nbsp;&nbsp;&nbsp;&nbsp;亦可计量

&nbsp;&nbsp;&nbsp;&nbsp;少少信喜&nbsp;&nbsp;&nbsp;&nbsp;乐向佛所

&nbsp;&nbsp;&nbsp;&nbsp;其德之报&nbsp;&nbsp;&nbsp;&nbsp;无能限量

&nbsp;&nbsp;&nbsp;&nbsp;不堕八难&nbsp;&nbsp;&nbsp;&nbsp;不值蔽碍

&nbsp;&nbsp;&nbsp;&nbsp;缘斯乃致&nbsp;&nbsp;&nbsp;&nbsp;无为安乐

&nbsp;&nbsp;&nbsp;&nbsp;是故遇佛&nbsp;&nbsp;&nbsp;&nbsp;最胜福田

&nbsp;&nbsp;&nbsp;&nbsp;恭恪奉事&nbsp;&nbsp;&nbsp;&nbsp;行无放逸

&nbsp;&nbsp;&nbsp;&nbsp;今我现在&nbsp;&nbsp;&nbsp;&nbsp;若灭度后

&nbsp;&nbsp;&nbsp;&nbsp;取佛舍利&nbsp;&nbsp;&nbsp;&nbsp;犹如芥子

&nbsp;&nbsp;&nbsp;&nbsp;信尊怀喜&nbsp;&nbsp;&nbsp;&nbsp;若供奉者

&nbsp;&nbsp;&nbsp;&nbsp;其福无底&nbsp;&nbsp;&nbsp;&nbsp;德不可思

&nbsp;&nbsp;&nbsp;&nbsp;虚空之界&nbsp;&nbsp;&nbsp;&nbsp;及众生界

&nbsp;&nbsp;&nbsp;&nbsp;发一切智&nbsp;&nbsp;&nbsp;&nbsp;心施佛德

&nbsp;&nbsp;&nbsp;&nbsp;有斯四法&nbsp;&nbsp;&nbsp;&nbsp;谁敢底边

&nbsp;&nbsp;&nbsp;&nbsp;唯佛独智&nbsp;&nbsp;&nbsp;&nbsp;无能尽限

&nbsp;&nbsp;&nbsp;&nbsp;犹如贫匮&nbsp;&nbsp;&nbsp;&nbsp;虚乏穷厄

&nbsp;&nbsp;&nbsp;&nbsp;喜得大藏&nbsp;&nbsp;&nbsp;&nbsp;周四十里

&nbsp;&nbsp;&nbsp;&nbsp;若发道心&nbsp;&nbsp;&nbsp;&nbsp;其德如是

&nbsp;&nbsp;&nbsp;&nbsp;所住救济&nbsp;&nbsp;&nbsp;&nbsp;一切众生

&nbsp;&nbsp;&nbsp;&nbsp;其十力尊&nbsp;&nbsp;&nbsp;&nbsp;以八娱乐

&nbsp;&nbsp;&nbsp;&nbsp;斯以恩加&nbsp;&nbsp;&nbsp;&nbsp;五百佛护

&nbsp;&nbsp;&nbsp;&nbsp;曾见八万&nbsp;&nbsp;&nbsp;&nbsp;上首诸佛

&nbsp;&nbsp;&nbsp;&nbsp;佛以颁宣&nbsp;&nbsp;&nbsp;&nbsp;四可悦义

&nbsp;&nbsp;&nbsp;&nbsp;晓了分别&nbsp;&nbsp;&nbsp;&nbsp;八十四义

&nbsp;&nbsp;&nbsp;&nbsp;乃至六万&nbsp;&nbsp;&nbsp;&nbsp;诸法之门

&nbsp;&nbsp;&nbsp;&nbsp;敷演七十&nbsp;&nbsp;&nbsp;&nbsp;六慧道地

&nbsp;&nbsp;&nbsp;&nbsp;佛以解畅&nbsp;&nbsp;&nbsp;&nbsp;十八诸行

&nbsp;&nbsp;&nbsp;&nbsp;其十吉祥&nbsp;&nbsp;&nbsp;&nbsp;意五方便

&nbsp;&nbsp;&nbsp;&nbsp;斯十行本&nbsp;&nbsp;&nbsp;&nbsp;变百一亿

&nbsp;&nbsp;&nbsp;&nbsp;诸缘觉等&nbsp;&nbsp;&nbsp;&nbsp;所不能逮

&nbsp;&nbsp;&nbsp;&nbsp;何况倚音&nbsp;&nbsp;&nbsp;&nbsp;众声闻党

&nbsp;&nbsp;&nbsp;&nbsp;其余诸相&nbsp;&nbsp;&nbsp;&nbsp;众好八十

&nbsp;&nbsp;&nbsp;&nbsp;诸佛威仪&nbsp;&nbsp;&nbsp;&nbsp;功勋所达

&nbsp;&nbsp;&nbsp;&nbsp;不可穷极&nbsp;&nbsp;&nbsp;&nbsp;无以为喻

&nbsp;&nbsp;&nbsp;&nbsp;是故名佛&nbsp;&nbsp;&nbsp;&nbsp;不可思议

&nbsp;&nbsp;&nbsp;&nbsp;若有发心&nbsp;&nbsp;&nbsp;&nbsp;最尊佛道

&nbsp;&nbsp;&nbsp;&nbsp;虽处世间&nbsp;&nbsp;&nbsp;&nbsp;永安之业

&nbsp;&nbsp;&nbsp;&nbsp;既游方俗&nbsp;&nbsp;&nbsp;&nbsp;为大财富

&nbsp;&nbsp;&nbsp;&nbsp;所至无倚&nbsp;&nbsp;&nbsp;&nbsp;无所系属

&nbsp;&nbsp;&nbsp;&nbsp;降伏众魔&nbsp;&nbsp;&nbsp;&nbsp;逮得甘露

&nbsp;&nbsp;&nbsp;&nbsp;以七宝业&nbsp;&nbsp;&nbsp;&nbsp;济饱众厄

&nbsp;&nbsp;&nbsp;&nbsp;愿在世间&nbsp;&nbsp;&nbsp;&nbsp;必过度俗

&nbsp;&nbsp;&nbsp;&nbsp;犹如大雨&nbsp;&nbsp;&nbsp;&nbsp;普润天下

&nbsp;&nbsp;&nbsp;&nbsp;虽复遭苦&nbsp;&nbsp;&nbsp;&nbsp;无数百千

&nbsp;&nbsp;&nbsp;&nbsp;不久当成&nbsp;&nbsp;&nbsp;&nbsp;功勋威德

&nbsp;&nbsp;&nbsp;&nbsp;一切世间&nbsp;&nbsp;&nbsp;&nbsp;皆归斯无

&nbsp;&nbsp;&nbsp;&nbsp;是以行道&nbsp;&nbsp;&nbsp;&nbsp;勿以为劳

&nbsp;&nbsp;&nbsp;&nbsp;皆能含忍&nbsp;&nbsp;&nbsp;&nbsp;众苦之患

&nbsp;&nbsp;&nbsp;&nbsp;若以罪报&nbsp;&nbsp;&nbsp;&nbsp;堕于恶趣

&nbsp;&nbsp;&nbsp;&nbsp;承功勋德&nbsp;&nbsp;&nbsp;&nbsp;必生天上

&nbsp;&nbsp;&nbsp;&nbsp;何所明智&nbsp;&nbsp;&nbsp;&nbsp;与愚诤讼

&nbsp;&nbsp;&nbsp;&nbsp;无明迷惑&nbsp;&nbsp;&nbsp;&nbsp;知慧志安

&nbsp;&nbsp;&nbsp;&nbsp;智致道果&nbsp;&nbsp;&nbsp;&nbsp;痴不觉之

&nbsp;&nbsp;&nbsp;&nbsp;是故行道&nbsp;&nbsp;&nbsp;&nbsp;悉以忍之

&nbsp;&nbsp;&nbsp;&nbsp;愚喜诤乱&nbsp;&nbsp;&nbsp;&nbsp;智无所讼

&nbsp;&nbsp;&nbsp;&nbsp;由斯弃捐&nbsp;&nbsp;&nbsp;&nbsp;众不应业

&nbsp;&nbsp;&nbsp;&nbsp;修其精修&nbsp;&nbsp;&nbsp;&nbsp;智明之行

&nbsp;&nbsp;&nbsp;&nbsp;以能舍斯&nbsp;&nbsp;&nbsp;&nbsp;不倚利养

&nbsp;&nbsp;&nbsp;&nbsp;常当勤修&nbsp;&nbsp;&nbsp;&nbsp;奉此三昧

&nbsp;&nbsp;&nbsp;&nbsp;一一思念&nbsp;&nbsp;&nbsp;&nbsp;诸佛道德

&nbsp;&nbsp;&nbsp;&nbsp;忍无央数&nbsp;&nbsp;&nbsp;&nbsp;亿垓劫难

&nbsp;&nbsp;&nbsp;&nbsp;佛之功勋&nbsp;&nbsp;&nbsp;&nbsp;不可思议

&nbsp;&nbsp;&nbsp;&nbsp;虽更众苦&nbsp;&nbsp;&nbsp;&nbsp;固习道慧

&nbsp;&nbsp;&nbsp;&nbsp;以忍为铠&nbsp;&nbsp;&nbsp;&nbsp;及行定意

&nbsp;&nbsp;&nbsp;&nbsp;立精进幢&nbsp;&nbsp;&nbsp;&nbsp;乐种禁戒

&nbsp;&nbsp;&nbsp;&nbsp;智慧为药&nbsp;&nbsp;&nbsp;&nbsp;力无等伦

&nbsp;&nbsp;&nbsp;&nbsp;降伏众魔&nbsp;&nbsp;&nbsp;&nbsp;逮甘露果

&nbsp;&nbsp;&nbsp;&nbsp;慈氏徒党&nbsp;&nbsp;&nbsp;&nbsp;奉行道友

&nbsp;&nbsp;&nbsp;&nbsp;劝度无极&nbsp;&nbsp;&nbsp;&nbsp;无所毁坏

&nbsp;&nbsp;&nbsp;&nbsp;行空室宅&nbsp;&nbsp;&nbsp;&nbsp;惔怕为食

&nbsp;&nbsp;&nbsp;&nbsp;所习行业&nbsp;&nbsp;&nbsp;&nbsp;一切智德

&nbsp;&nbsp;&nbsp;&nbsp;是故常志&nbsp;&nbsp;&nbsp;&nbsp;无放逸行

&nbsp;&nbsp;&nbsp;&nbsp;决解奉训&nbsp;&nbsp;&nbsp;&nbsp;如上所教

&nbsp;&nbsp;&nbsp;&nbsp;犹如雁鸣&nbsp;&nbsp;&nbsp;&nbsp;毁散云雨

&nbsp;&nbsp;&nbsp;&nbsp;当得普智&nbsp;&nbsp;&nbsp;&nbsp;势不得久

### 叹古品第二十三

于时佛复告喜王菩萨。乃往过去久远世时。有佛号无量精进如来至真等正觉明行成为善逝世间解无上士道法御天人师号佛世尊。为百千亿诸弟子众天龙鬼神。说是定意。时有国王王名德华。闻佛所说是定意义。告其八万四千诸后婇女及其千子。是深要定难可分别。斯义所趣甚多巍巍。而不可逮既不可了。虽不能行当求开解。唯口誓愿心思本行当劝斯定。佛之所演甚快无量。一切等心咸共劝助。世尊所讲甚善甚善。以是劝助超八十劫生死之难。在于居家逮得总持。名曰事业。无复疑结皆共笃信如佛所说。以斯德本值见三垓诸佛世尊。皆从诸佛逮此三昧。不堕恶趣勤苦之路三恼之患。不遭八难无闲之厄。因是行业逮成无上正真之道为最正觉。方当成佛道度脱十方莫不蒙济。于喜王意所趣云何。尔时德华王岂异人乎。莫造斯观。所以者何。见今现在无量光如来是也。其王千子。今贤劫中千佛兴者是也。劝助斯定神足威德巍巍如是。何况讽诵奉行习持如上法教。佛复告喜王菩萨。乃往过去无央数劫。时有佛号乐无量施。与十垓众眷属。围绕而为说法。其紫金光在所照曜。斯光所照入赤栴檀。木榓美香展转相勋普周十方。因己精勤慈愍一切。奉清白行致是功报。时转轮王名曰择明。以是比像供养之具。奉行平等正觉。普悉并周一切圣众。一一精舍皆与给使。彼亦咸闻是三昧定意。因行斯业并悉普周。一切正法佛所宣布。亦共一心咨受要义。时佛侍者名曰无损智。博闻最上不失佛意。随时之宜不违绳墨。其佛应时告彼侍者。佛晓了解是三昧定。如吾本学此三昧法不可居家。能分别畅斯义甚远。时转轮王闻此至教心自念言。在国秽浊出乃清净。宁可弃国除去须发舍家捐业。服着袈裟行作沙门。释浊就清乃应佛教。辄如所计弃国舍城不贪四方。除去须发被法袈裟行作沙门。及与千子八万大臣八万四千诸后婇女。皆从出家悉作沙门。咸往诣佛稽首足下。长跪叉手咨问世尊此三昧定。时佛知心性。以是三昧具足七日广为解说。斯等闻之展转相谓。是三昧法甚难见闻。我等宁可好谛书写此三昧定。持讽诵学为人具说。咸共书写供养奉事各执经卷少能讽诵。寿终之后皆共和同。见六十垓诸佛正觉。各诸佛所闻是三昧。皆弃捐家出作沙门普得斯定。以是德本悉当得佛。如本所誓不违正愿。佛言。喜王。欲知尔时普广意转轮圣王。则定光如来是也。其佛侍者。名曰无捐智比丘者。维卫佛是也。其王千子。是贤劫中过千佛已。六十五劫当断无佛。然后有劫号大名称。皆同斯劫成最正觉。其彼世时八万大臣。在大名称劫而复学道。过是劫已中间断绝。竟八十劫都无佛兴。然后有劫名喻星宿。其八万大臣于斯劫中成最正觉。过星宿劫中间断绝。竟三百劫中久无佛兴。然后有劫名重清净。此转轮圣王后妃婇女八万四千。当于其劫成最正觉各各异号。佛言。喜王。斯三昧定果报无极巍巍如是。是故喜王。今佛嘱累一切菩萨。若有菩萨志性仁和。心无所慕不贪身命。唯念当求是三昧定。若有菩萨。至欲速成无上正真之道为最正觉。当勤精进学斯三昧定意。受持讽诵一心奉行。为他人说广解其义。佛于是颂曰。

&nbsp;&nbsp;&nbsp;&nbsp;欲志求道义&nbsp;&nbsp;&nbsp;&nbsp;逮得佛正觉&nbsp;&nbsp;&nbsp;&nbsp;

&nbsp;&nbsp;&nbsp;&nbsp;当慕勤学此&nbsp;&nbsp;&nbsp;&nbsp;天中天尊业&nbsp;&nbsp;&nbsp;&nbsp;

&nbsp;&nbsp;&nbsp;&nbsp;其余诸学业&nbsp;&nbsp;&nbsp;&nbsp;无有如斯利&nbsp;&nbsp;&nbsp;&nbsp;

&nbsp;&nbsp;&nbsp;&nbsp;唯当立正住&nbsp;&nbsp;&nbsp;&nbsp;修正诚道行&nbsp;&nbsp;&nbsp;&nbsp;

&nbsp;&nbsp;&nbsp;&nbsp;若信乐此德&nbsp;&nbsp;&nbsp;&nbsp;所生处不变&nbsp;&nbsp;&nbsp;&nbsp;

&nbsp;&nbsp;&nbsp;&nbsp;所誓愿若斯&nbsp;&nbsp;&nbsp;&nbsp;得其福报应&nbsp;&nbsp;&nbsp;&nbsp;

&nbsp;&nbsp;&nbsp;&nbsp;是故奉和心&nbsp;&nbsp;&nbsp;&nbsp;不怀谀谄意&nbsp;&nbsp;&nbsp;&nbsp;

&nbsp;&nbsp;&nbsp;&nbsp;勤修专精行&nbsp;&nbsp;&nbsp;&nbsp;如中所言教&nbsp;&nbsp;&nbsp;&nbsp;

&nbsp;&nbsp;&nbsp;&nbsp;佛所咨嗟斯诸胜&nbsp;&nbsp;&nbsp;&nbsp;若有欲睹此神圣&nbsp;&nbsp;&nbsp;&nbsp;

&nbsp;&nbsp;&nbsp;&nbsp;广欲布教法之训&nbsp;&nbsp;&nbsp;&nbsp;当习斯教如前行&nbsp;&nbsp;&nbsp;&nbsp;

&nbsp;&nbsp;&nbsp;&nbsp;若能劝助德具足&nbsp;&nbsp;&nbsp;&nbsp;若复执持讽诵读&nbsp;&nbsp;&nbsp;&nbsp;

&nbsp;&nbsp;&nbsp;&nbsp;众生不能尽思际&nbsp;&nbsp;&nbsp;&nbsp;何况闻之能奉行&nbsp;&nbsp;&nbsp;&nbsp;

&nbsp;&nbsp;&nbsp;&nbsp;有分别说化他意&nbsp;&nbsp;&nbsp;&nbsp;御行晃曜所志道&nbsp;&nbsp;&nbsp;&nbsp;

&nbsp;&nbsp;&nbsp;&nbsp;逮致相好诸佛法&nbsp;&nbsp;&nbsp;&nbsp;则当逮得是三昧&nbsp;&nbsp;&nbsp;&nbsp;

&nbsp;&nbsp;&nbsp;&nbsp;消除罪衅因降魔&nbsp;&nbsp;&nbsp;&nbsp;消灭诸见爱尽然&nbsp;&nbsp;&nbsp;&nbsp;

&nbsp;&nbsp;&nbsp;&nbsp;娱乐清净诸佛土&nbsp;&nbsp;&nbsp;&nbsp;行斯三昧不难致&nbsp;&nbsp;&nbsp;&nbsp;

&nbsp;&nbsp;&nbsp;&nbsp;辄获解脱成具光&nbsp;&nbsp;&nbsp;&nbsp;总持一切所治业&nbsp;&nbsp;&nbsp;&nbsp;

&nbsp;&nbsp;&nbsp;&nbsp;则成所愿逮正觉&nbsp;&nbsp;&nbsp;&nbsp;住斯定意皆报办&nbsp;&nbsp;&nbsp;&nbsp;

&nbsp;&nbsp;&nbsp;&nbsp;佛已叹此说其教&nbsp;&nbsp;&nbsp;&nbsp;汝等造行是余法&nbsp;&nbsp;&nbsp;&nbsp;

&nbsp;&nbsp;&nbsp;&nbsp;来世之时勿怀恨&nbsp;&nbsp;&nbsp;&nbsp;言我违失一切智&nbsp;&nbsp;&nbsp;&nbsp;

&nbsp;&nbsp;&nbsp;&nbsp;今所咨嗟度无极&nbsp;&nbsp;&nbsp;&nbsp;若有慕求慧印道&nbsp;&nbsp;&nbsp;&nbsp;

&nbsp;&nbsp;&nbsp;&nbsp;若遇不能行斯义&nbsp;&nbsp;&nbsp;&nbsp;倚着身者无圣明&nbsp;&nbsp;&nbsp;&nbsp;

&nbsp;&nbsp;&nbsp;&nbsp;将来末俗返义人&nbsp;&nbsp;&nbsp;&nbsp;消灭诸法长恶趣&nbsp;&nbsp;&nbsp;&nbsp;

&nbsp;&nbsp;&nbsp;&nbsp;大智之士以用忧&nbsp;&nbsp;&nbsp;&nbsp;常畏众尘无放逸&nbsp;&nbsp;&nbsp;&nbsp;


佛复告喜王。若有菩萨。千劫之中奉六度无极舍权方便。不如一时闻是三昧正定以用劝助。昔古已来所立福庆。比斯经典所建功祚。百倍千倍万倍巨亿万倍无以为喻。所以者何。斯经至要去来今佛之所由生。大目阿弥陀阿閦如来。贤劫千佛三世无限。皆由是定自致成佛。犹如虚空含受一切万种所有十方三界有无诸形。斯定如是。无上正真含苞大道。开化黎庶皆入法身。佛说是经时。不可计菩萨。闻之亘然皆得立不退转地。无央数人悉发无上正真道意。十方会者皆咸蒙恩。八十亿载诸天人民远尘离垢诸法眼生。是诸天人闻佛所说。善心生焉道意明矣。散华周遍三千大千世界以覆佛上。此三千世界六反震动。天住虚空鼓百千伎。以娱乐佛及诸大众。喜王菩萨等三十亿人。普皆一时得是三昧。时天帝释前白佛言。快哉法化其义至深妙哉难及。从古至今未曾见闻如是真义。诸度无极种种别异。品品所宣靡不尽畅。内外表里法教所开。三毒五阴十二牵连。四大六衰诸蔽睡眠靡不忽除。宣示四等四恩六度无极。空无相愿大慈大哀。善权方便敷演道化。以消众生八万四千众结尘劳。寻辄灭除四魔为伏。真道法药疗三界病。三达之船载度十方。去来今佛之所由生。叹诸过去无央数佛。始元诸尊发意以来。积行至真自致成佛。化诸当来菩萨所行。千佛本末发意成佛。国土父母诸子侍者左右上首众。所学教弟子。吾等闻之如冥睹明。若有学是贤劫三昧经典之要。吾与官属往营护之。当令心安意定不忘。在其左右而宿卫之。敕众邪鬼自然消除。令诸学士恣意精修长得安隐。佛言。善哉天帝。吾代尔喜。乃欲助卫无上大道。去来今佛之所由生。除权方便六度无极三十七品。一切诸法所不能逮。其学斯法超越生死疾成正觉。尔时四天王。前白佛言。我等世尊。放舍天上自然之乐。往诣法师而拥护之。百由旬外令无伺求得其便者。使护法师广布道化。古大圣教永得久存。令贤劫中千佛本末周流十方。诸当来学闻之慕及从是得成。使此三昧而不断绝。兴隆三宝一切蒙济。

### 嘱累品第二十四

尔时世尊告贤者阿难。受斯本法古今诸佛之所由生也。人命难得。经道难值。佛世难遇。所以知难。千佛过已六十五劫世无有佛。中间旷绝。过大称劫八十劫中亦复无佛。过星宿劫经三百劫。玄断法教佛不复兴。至净光劫乃当有佛。是故知之。佛世难值世人可伤。投在盲冥不识道教。流堕生死轮转无际。若在地狱烧炙毒痛。不可复计亿载年岁。饿鬼饥渴穷乏甚困。生死不得苦恼燋然。不可计数脱出无期。畜生禽兽转相食啖。受斯毒害动有劫数。从冥入冥从苦入苦。出于地狱复入饿鬼。出于饿鬼复入畜生。地虫屎虫草虫螟虫。一一说之不可终极。痛不可言甚可怜伤。佛出世间皆为斯类。开示语之不肯信受。放心荡逸如盲投冥。如狂溺水。犹迷趣谷不见众难。佛以大慈显扬大道。颁宣诸度八万四千。以无量法以化众生。八万四千众结之患。四魔之难。皆为降伏。不计吾我。使发无上正真道意行菩萨法。济生死苦无三恶趣。自度脱彼无三界患。然后来世诸学四辈。闻菩萨法知之为快。不能讽诵抱着心怀。喜杂句说。不志深妙空法之义。闻至深慧亘然无际。又兴所习以为第一。有闻大道谓不绪听。欲得易解说其罪福。攀缘称说倚俗神仙世典杂言。谓之至妙咸共学听。欢喜无量以自忻庆。荷宿功福闻讲深法反复解义。名言复重而不可知。便睡眠寐或卧不听。正法灭尽皆由是矣。佛言。我往过去无数劫时。喜杂句说妄想倚住。六度无极不能自达通致大道。至定光佛乃了亘然。舍众妄想心无所著。乃能逮得无所从生法忍。为定光佛所见授决。解三世空。以无碍法。寻睹于今五浊之世。多逆少顺罪不可计。在于末世示现佛身。度余浊俗使行道法。济三界难悉令永安。佛告阿难。受是过去诸佛学业。当来现在诸度无极八千四百变为八万四千。及其贤劫千佛本末宿命所行。从初发心至成佛道。国土寿命父母妻子。上尊弟子得度人数。所当开化犹如种树下子在土。视不可知人不见之。又本其子稍稍生长。因成大树甚高巍巍。然后大树广有所覆。枝叶华实多所饶益远近众人。菩萨如是。从初发心已来。种少少福积功累德。遂至无限诸度无极。自致成佛度脱一切贤者阿难。受持讽诵为他人说。将来菩萨所当奉行。若于千劫行六度无极无善权方便。不如闻是经典之要福多于彼。何况至心受持讽诵。宣示同学四辈一心奉行。福不可喻。殷勤书写勿失一字。所以者何。去来今佛之所由生。宣示同学普流十方。一切蒙慈乃报佛恩。阿难白佛。唯奉当受宣布示语一切此名何经。以何奉持。佛告阿难。是名贤劫三昧千佛本末决诸法本三昧正定。当受奉行。宣布八极上下无极。佛说如是。喜王菩萨一切开士诸声闻等。天龙鬼神阿须伦世间人民。闻佛所说莫不欢喜。作礼而去。

贤劫经。永康元年七月二十一日。月支菩萨竺法护。从罽宾沙门。得是贤劫三昧。手执口宣。时竺法友。从洛寄来。笔受者赵文龙。使其功德福流十方。普遂蒙恩离于罪盖。其是经者。次见千佛。稽首道化。受菩萨决。致无生忍。至一切法。十方亦尔。