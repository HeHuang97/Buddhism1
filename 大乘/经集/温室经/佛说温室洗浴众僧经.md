# 佛说温室洗浴众僧经

阿难曰，吾从佛闻如是：

一时，佛在摩竭国因沙崛山中。王舍城内有大长者，奈女之子，名曰耆域，为大医王，疗治众病，少小好学，才艺过通，智达五经天文地理。其所治者莫不除愈，死者更生，丧车得还。其德甚多，不可具陈，八国宗仰，见者欢喜。

于是耆域，夜欻生念：“明至佛所，当问我疑。”晨旦敕家大小眷属，严至佛所。到精舍门，见佛炳然，光照天地，众坐四辈数千万人，佛为说法，一心静听。耆域眷属，下车直进，为佛作礼，各坐一面。

佛慰劳曰：“善来！医王，欲有所问，莫得疑难。”

耆域长跪白佛言：“虽得生世，为人疏野，随俗众流，未曾为福。今欲请佛及诸众僧菩萨大士，入温室澡浴，愿令众生长夜清净，秽垢消除，不遭众患。唯佛圣旨，不忽所愿！”

佛告医王：“善哉妙意！治众人病皆蒙除愈，远近庆赖，莫不欢喜。今复请佛及诸众僧，入温室洗浴，愿及十方众药疗病，洗浴除垢，其福无量。一心谛听！吾当为汝先说澡浴众僧及报之福。”

佛告耆域：“澡浴之法，当用七物除去七病，得七福报。何谓七物？一者、燃火，二者、净水，三者、澡豆，四者、苏膏，五者、淳灰，六者、杨枝，七者、内衣，此是澡浴之法。何谓除去七病？一者、四大安隐，二者、除风病，三者、除湿痹，四者、除寒冰，五者、除热气，六者、除垢秽，七者、身体轻便，眼目精明，是为除去众僧七病。如是供养，便得七福。何谓七福？一者、四大无病，所生常安，勇武丁健，众所敬仰；二者、所生清净，面目端正，尘水不著，为人所敬；三者、身体常香，衣服洁净，见者欢喜，莫不恭敬；四者、肌体濡泽，威光德大，莫不敬叹，独步无双；五者、多饶人从，拂拭尘垢，自然受福，常识宿命；六者、口齿香好，方白齐平，所说教令莫不肃用；七者、所生之处，自然衣裳光饰珍宝，见者悚息。”

佛告耆域：“作此洗浴众僧开士，七福如是。从此因缘，或为人臣，或为帝王，或为日月四天神王，或为帝释、转轮圣王，或生梵天，受福难量。或为菩萨，发意持地，功成志就，遂致作佛。斯之因缘，供养众僧，无量福田，旱涝不伤。”

于是世尊，重为耆域而作颂曰：

&nbsp;&nbsp;&nbsp;&nbsp;“观诸三界中，&nbsp;&nbsp;&nbsp;&nbsp;天人受景福，

&nbsp;&nbsp;&nbsp;&nbsp;道德无限量，&nbsp;&nbsp;&nbsp;&nbsp;谛听次说之：

&nbsp;&nbsp;&nbsp;&nbsp;夫人生处世，&nbsp;&nbsp;&nbsp;&nbsp;端正人所敬，

&nbsp;&nbsp;&nbsp;&nbsp;体性常清净，&nbsp;&nbsp;&nbsp;&nbsp;斯由洗众僧。

&nbsp;&nbsp;&nbsp;&nbsp;若为大臣子，&nbsp;&nbsp;&nbsp;&nbsp;财富常吉安，

&nbsp;&nbsp;&nbsp;&nbsp;勇健忠贤良，&nbsp;&nbsp;&nbsp;&nbsp;出入无挂碍，

&nbsp;&nbsp;&nbsp;&nbsp;所说人奉用，&nbsp;&nbsp;&nbsp;&nbsp;身体常香洁，

&nbsp;&nbsp;&nbsp;&nbsp;端正色从容，&nbsp;&nbsp;&nbsp;&nbsp;斯由洗众僧。

&nbsp;&nbsp;&nbsp;&nbsp;若生天王家，&nbsp;&nbsp;&nbsp;&nbsp;生即常洁净，

&nbsp;&nbsp;&nbsp;&nbsp;洗浴以香汤，&nbsp;&nbsp;&nbsp;&nbsp;苾芬以熏身，

&nbsp;&nbsp;&nbsp;&nbsp;形体与众异，&nbsp;&nbsp;&nbsp;&nbsp;见者莫不欣，

&nbsp;&nbsp;&nbsp;&nbsp;斯造温室浴，&nbsp;&nbsp;&nbsp;&nbsp;洗僧之福报。

&nbsp;&nbsp;&nbsp;&nbsp;第一四天王，&nbsp;&nbsp;&nbsp;&nbsp;典领四方域，

&nbsp;&nbsp;&nbsp;&nbsp;光明身端正，&nbsp;&nbsp;&nbsp;&nbsp;威德护四镇，

&nbsp;&nbsp;&nbsp;&nbsp;日月及星宿，&nbsp;&nbsp;&nbsp;&nbsp;光照除阴冥，

&nbsp;&nbsp;&nbsp;&nbsp;斯由洗众僧，&nbsp;&nbsp;&nbsp;&nbsp;福报如影响。

&nbsp;&nbsp;&nbsp;&nbsp;第二忉利天，&nbsp;&nbsp;&nbsp;&nbsp;帝释名曰因，

&nbsp;&nbsp;&nbsp;&nbsp;六重之宝城，&nbsp;&nbsp;&nbsp;&nbsp;七宝为宫殿，

&nbsp;&nbsp;&nbsp;&nbsp;勇猛天中尊，&nbsp;&nbsp;&nbsp;&nbsp;端正寿延长，

&nbsp;&nbsp;&nbsp;&nbsp;斯由洗众僧，&nbsp;&nbsp;&nbsp;&nbsp;其报无等伦。

&nbsp;&nbsp;&nbsp;&nbsp;世间转轮王，&nbsp;&nbsp;&nbsp;&nbsp;七宝导在前，

&nbsp;&nbsp;&nbsp;&nbsp;周行四海外，&nbsp;&nbsp;&nbsp;&nbsp;兵马八万四，

&nbsp;&nbsp;&nbsp;&nbsp;明宝照昼夜，&nbsp;&nbsp;&nbsp;&nbsp;玉女随时供，

&nbsp;&nbsp;&nbsp;&nbsp;端正身香洁，&nbsp;&nbsp;&nbsp;&nbsp;斯由洗众僧。

&nbsp;&nbsp;&nbsp;&nbsp;第六化应天，&nbsp;&nbsp;&nbsp;&nbsp;欲界中独尊，

&nbsp;&nbsp;&nbsp;&nbsp;天相光影足，&nbsp;&nbsp;&nbsp;&nbsp;威灵震六天，

&nbsp;&nbsp;&nbsp;&nbsp;自然食甘露，&nbsp;&nbsp;&nbsp;&nbsp;妓女常在边，

&nbsp;&nbsp;&nbsp;&nbsp;众德难称誉，&nbsp;&nbsp;&nbsp;&nbsp;斯由洗众僧。

&nbsp;&nbsp;&nbsp;&nbsp;梵魔三钵天，&nbsp;&nbsp;&nbsp;&nbsp;净居修自然，

&nbsp;&nbsp;&nbsp;&nbsp;行净无垢秽，&nbsp;&nbsp;&nbsp;&nbsp;又无女人形，

&nbsp;&nbsp;&nbsp;&nbsp;梵行修洁己，&nbsp;&nbsp;&nbsp;&nbsp;志淳在泥洹，

&nbsp;&nbsp;&nbsp;&nbsp;得生彼天中，&nbsp;&nbsp;&nbsp;&nbsp;斯由洗众僧。

&nbsp;&nbsp;&nbsp;&nbsp;佛为三界尊，&nbsp;&nbsp;&nbsp;&nbsp;修道甚苦勤，

&nbsp;&nbsp;&nbsp;&nbsp;积行无数劫，&nbsp;&nbsp;&nbsp;&nbsp;今乃得道真，

&nbsp;&nbsp;&nbsp;&nbsp;金体玉为璎，&nbsp;&nbsp;&nbsp;&nbsp;尘垢不著身，

&nbsp;&nbsp;&nbsp;&nbsp;圆光相具足，&nbsp;&nbsp;&nbsp;&nbsp;斯由洗众僧。

&nbsp;&nbsp;&nbsp;&nbsp;诸佛从行得，&nbsp;&nbsp;&nbsp;&nbsp;种种不劳勤，

&nbsp;&nbsp;&nbsp;&nbsp;所施三界人，&nbsp;&nbsp;&nbsp;&nbsp;无所不周遍。

&nbsp;&nbsp;&nbsp;&nbsp;众僧之圣尊，&nbsp;&nbsp;&nbsp;&nbsp;四道良福田，

&nbsp;&nbsp;&nbsp;&nbsp;道德从中出，&nbsp;&nbsp;&nbsp;&nbsp;是行最妙真。”

佛说偈已，重告耆域：“观彼三界人天品类、高下长短、福德多少，皆由先世用心不等，是以所受各异不同。如此受诸福报，皆由洗浴圣众得之耳！”

佛说经已，阿难白佛言：“当何名此经？以何劝诲之？”

佛告阿难：“此经名曰《温室洗浴众僧经》！诸佛所说，非我独造。行者得度，非神授与。求清净福，自当奉行。”

佛说是经竟，耆域眷属闻经欢喜，皆得须陀洹道，礼佛求退，严办洗具。众坐大小，各得道迹，皆共稽首，礼佛而去。