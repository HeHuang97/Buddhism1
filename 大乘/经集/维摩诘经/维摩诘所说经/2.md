## 维摩诘所说大乘经卷中

### 文殊师利问疾品第五

尔时，佛告文殊师利：“汝行诣维摩诘问疾！”

文殊师利白佛言：“世尊，彼上人者，心意深妙，深达实相，善说法要，通达真俗，辩才无滞，智慧无碍，悲悯慈视一切众生，一切菩萨万行悉知，诸佛秘藏无不得入，降伏众魔，游戏神通，其慧方便皆已得度，已获甚深不二法性，种种演说一真实相，了达一切众生根器，随示方便度脱众生。以如是故，难为酬对。虽然，当承佛圣旨，诣彼问疾。”

于是众中诸菩萨、大弟子、释、梵、四天王，咸作是念：“今二大士，文殊师利、维摩诘共谈，必说妙法。”即时八千菩萨、五百声闻、百千天子天女皆欲随从。于是文殊师利，与诸菩萨、大弟子众及诸天人，恭敬围绕，入毗耶离大城。

尔时，长者维摩诘心念：“今文殊师利与大众俱来。”即以神力，空其室内，除去所有及诸侍者，唯置一床，以疾而卧。

文殊师利既入其舍，见其室空，无诸所有，独寝一床。

时维摩诘言：“善来！文殊师利，不来相而来，不见相而见。”

文殊师利言：“如是，居士，若来已更不来，若去已更不去。所以者何？来者无所从来，去者无所至，所可见者更不可见。且置是事，居士是疾，宁可忍不？疗治有损，不至增乎？世尊殷勤致问无量！居士是疾，何所因起？其生久如？当云何灭？”

维摩诘言：“从痴有爱，则我病生。以一切众生病，是故我病；若一切众生得不病者，则我病灭。所以者何？菩萨为众生故入生死，有生死则有病；若众生得离病者，则菩萨无复病。譬如长者，唯有一子，其子得病，父母亦病；若子病愈，父母亦愈。菩萨如是，于诸众生，爱之若子，众生病，则菩萨病；众生病愈，菩萨亦愈。又言是疾，何所因起菩萨病者，以大悲起。”

文殊师利言：“居士，此室何以空无侍者？”

维摩诘言：“诸佛国土，亦复皆空。”

又问：“以何为空？”

答曰：“以空空。”

又问：“空何用空？”

答曰：“以无分别空故空。”

又问：“空可分别耶？”

答曰：“分别亦空，空不解空。”

又问：“空当于何求？”

答曰：“当于六十二见中求。”

又问：“六十二见当于何求？”

答曰：“当于诸佛解脱中求。”

又问：“诸佛解脱当于何求？”

答曰：“当于一切众生心行中求。又仁所问：‘何无侍者？’一切众魔及诸外道，皆吾侍也。所以者何？众魔者乐生死，菩萨于生死而不舍；外道者乐诸见，菩萨于诸见而不动。”

文殊师利言：“居士所疾，为何等相？”

维摩诘言：“我病无形不可见。”

又问：“此病身合耶？心合耶？”

答曰：“非身合，身相离故；亦非心合，心如幻故。”

又问：“地大、水大、火大、风大，于此四大，何大之病？”

答曰：“是病非地大，亦不离地大；水、火、风大，亦复如是。而众生病从四大起，以其有病，是故我病。”

尔时，文殊师利问维摩诘言：“菩萨应云何慰喻有疾菩萨？”

维摩诘言：“说身无常，不说厌离于身；说身有苦，不说乐于涅槃；说身无我，不说不导众生；说身空寂，不说毕竟寂灭；说悔先罪，而不说入于过去；以己之疾，愍于彼疾，当识宿世无数劫苦，当念饶益一切众生；忆所修福，念于净命；勿生忧恼，常起精进；当作医王，疗治众病。菩萨应如是慰喻有疾菩萨，令其欢喜。”

文殊师利言：“居士，有疾菩萨云何调伏其心？”

维摩诘言：“有疾菩萨应作是念：‘今我此病，皆从前世妄想颠倒诸烦恼生，无有实法谁受病者。所以者何？四大合故，假名为身，四大无主，身亦无我。又此病起，皆由著我，是故于我不应生著。’既知病本，即除我想及众生想，当起法想，应作是念：‘但以众法合成此身，起唯法起，灭唯法灭。又此法者各不相知，起时不言我起，灭时不言我灭。’彼有疾菩萨为灭法想，当作是念：‘此法想者亦是颠倒，颠倒者即是大患，我应离之。云何为离？离我、我所。云何离我、我所？谓离二法。云何离二法？谓不念内外诸法。云何不念内外诸法？谓远离动淆散乱，行于平等。云何平等？为我等、涅槃等。所以者何？我及涅槃，此二皆空。以何为空？但以名字故空。如此二法，无决定性，得是平等，无有余病，唯有空病，空病亦空。’是有疾菩萨，以无所受而受诸受，未具佛法，亦不灭受而取证也。设身有苦，念恶趣众生，起大悲心：‘我既调伏，亦当调伏一切众生，但除其病，而不除法，为断病本而教导之。何谓病本？谓有攀缘，从有攀缘则为病本。何所攀缘？谓之三界。云何断攀缘？以无所得，若无所得，则无攀缘。何谓无所得？谓离二见。何谓二见？谓内见、外见，是无所得。’

“文殊师利，是为有疾菩萨调伏其心，为断老、病、死苦，是菩萨菩提；若不如是，己所修治，为无慧利。譬如胜怨，乃可为勇，如是兼除老、病、死者，菩萨之谓也。

“彼有疾菩萨，应复作是念：‘如我此病，非真、非有；众生病，亦非真、非有。’作是观时，于诸众生，若起爱见大悲，即应舍离。所以者何？菩萨断除客尘烦恼而起大悲。爱见悲者，则于生死有疲厌心。若能离此，无有疲厌，在在所生，不为爱见之所覆也。所生无缚，虽现生死而实解脱，能为众生说法解缚。如佛所说：‘若自有缚，能解彼缚，无有是处。若自无缚，能解彼缚，斯有是处。’是故菩萨不应起缚。何谓缚？何谓解？贪著禅味是菩萨缚，以方便生是菩萨解。无方便贪著禅味是菩萨缚，有方便深入禅定是菩萨解。无方便生是菩萨缚，有方便生是菩萨解。又无方便慧缚，有方便慧解，无慧方便缚，有慧方便解。何谓无方便慧缚？谓菩萨以爱见心勤修相好庄严佛土，成就众生，于空、无相、无作法中而自调伏，是名无方便慧缚。何谓有方便慧解？谓不以爱见心庄严佛土，成就众生，于空、无相、无作法中，以自调伏而不疲厌，是名有方便慧解。何谓无慧方便缚？谓菩萨住贪欲、瞋恚、邪见等诸烦恼而殖众德本，是名无慧方便缚。何谓有慧方便解？谓离诸贪欲、瞋恚、邪见等诸烦恼而殖众德本，回向阿耨多罗三藐三菩提，是名有慧方便解。

“文殊师利，彼有疾菩萨，应如是观诸法。复观身心无常、苦、空、非我，是名为慧；虽身有疾，常在生死，饶益一切而不厌倦，是名方便。又复观身，身不离病，病不离身，是病是身，非新非故，是名为慧；设身有疾，而不永灭，是名方便。”

“文殊师利，有疾菩萨，应如是调伏其心，不住其中，亦复不住不调伏心。所以者何？若住不调伏心，是愚人法；若住调伏心，是声闻法。是故菩萨不当住于调伏、不调伏心，离此二法，是菩萨行。在于生死，不为污行，住于涅槃，不永灭度，是菩萨行。非凡夫行，非圣贤行，是菩萨行。非垢行，非净行，是菩萨行。虽过魔行，而现降伏众魔，是菩萨行。求一切智，无非时求，是菩萨行。虽观四谛，非时不入真如，是菩萨行。虽观本空，为度众生受生，是菩萨行。虽观诸法不生，而不入正位，是菩萨行。虽观十二缘起，而入诸邪见，是菩萨行。虽摄一切众生，而不爱著，是菩萨行。虽乐远离，而不依身心尽，是菩萨行。虽行三界，而不坏法性，是菩萨行。虽行于空，而殖众德本，是菩萨行。虽行无相，而度众生，是菩萨行。虽行无作，而现受身，是菩萨行。虽行无起，而起一切善行，是菩萨行。虽行六波罗蜜，而遍知众生心、心数法，是菩萨行。虽行六通，而不尽漏，是菩萨行。虽常住妙法，而不舍诸邪见，是菩萨行。虽行四无量心，而不贪著生于梵世，是菩萨行。虽正观六念，而不除诸漏，是菩萨行。虽行禅定、解脱、三昧，而不随禅生，是菩萨行。虽行四念处，不毕竟永离身、受、心、法，是菩萨行。虽行四正勤，而不舍身心精进，是菩萨行。虽行四如意足，而得自在神通，是菩萨行。虽行五根，而分别众生诸根利钝，是菩萨行。虽行五力，而乐求佛十力，是菩萨行。虽行七觉分，而分别佛之智慧，是菩萨行。虽行八圣道，而乐行无量佛道，是菩萨行。虽行止观助道之法，而不毕竟堕于寂灭，是菩萨行。虽行诸法不生不灭，而以相好庄严其身，是菩萨行。虽现声闻、辟支佛威仪，而不舍佛法，是菩萨行。虽随诸法究竟净相，而随所应为现其身，是菩萨行。虽观诸佛国土永寂如空，而现种种清净佛土，是菩萨行。虽得佛道，转于法轮，入于涅槃，而不舍于菩萨之道，是菩萨行。”

说是语时，文殊师利所将大众，其中八千天子皆发阿耨多罗三藐三菩提心。

### 不思议品第六

尔时，舍利弗见此室中无有床座，作是念：“斯诸菩萨、大弟子众，当于何坐？”

长者维摩诘知其意，语舍利弗言：“云何，仁者，为法来耶？为床座耶？”

舍利弗言：“我为法来，非为床座。”

维摩诘言：“唯！舍利弗，夫求法者，不贪躯命，何况床座？夫求法者，非有色、受、想、行、识之求，非有界、入之求，非有欲、色、无色之求。唯！舍利弗，夫求法者，不著佛求，不著法求，不著众求。夫求法者，无见苦求，无断集求，无证灭求，无修道求。所以者何？法无戏论。若言我当见苦、断集、证灭、修道，是则戏论，非求法也。

“唯！舍利弗，法名清净寂灭。若行生灭，是不乐远离而求生灭，非求法也。法名无染无尘，若染法尘乃至涅槃，是则染著尘劳，非求法也。法无前境，若行于法，是则前境，非求法也。法无取舍，若取舍法，是则取舍，非求法也。法无处所，若著处所，是则著处，非求法也。法名无相，若随相识，是则求相，非求法也。法不可住，若住于法，是则住法，非求法也。法不可见、闻、觉、知，若行见、闻、觉、知，是则见、闻、觉、知，非求法也。法名无为无无为，若行有为、无为，是求有为、无为，非求法也。是故，舍利弗，若求法者，于一切法应无所求。”

说是语时，五百天子于诸法中得法眼净。

尔时，长者维摩诘问文殊师利：“仁者游于无量千万亿阿僧祇国，何等佛土有好上妙功德成就师子之座？”

文殊师利言：“居士，东方度三十六恒河沙国，有世界名须弥幢相，其佛号须弥灯王，今现在。彼佛身长八万四千由旬，其师子座高六十八亿由旬，菩萨身长四万二千由旬，其师子座高三十二亿由旬，严饰第一。”

于是长者维摩诘现神通力，即时彼佛遣三万二千师子之座，高广严净，来入维摩诘室。诸菩萨、大弟子、释、梵、四天王等，昔所未见。其室广博，悉皆包容三万二千师子座，无所妨碍。于毗耶离城，及阎浮提等四大部洲，亦不迫迮，悉见如故。

尔时，维摩诘语文殊师利：“就师子座！与诸菩萨上人俱坐，当自立身如彼座像。”

其得神通菩萨，即自变形为四万二千由旬，坐师子座。诸新发意菩萨皆不能升。尔时，维摩诘为新发意菩萨宣说五通妙法，即时伊等俱获五神通力，变形为四万二千由旬，坐师子座。

诸大弟子亦不能升。尔时，维摩诘语舍利弗：“就师子座！”

舍利弗言：“居士，此座高广，吾不能升。”

维摩诘言：“唯！舍利弗，为须弥灯王如来作礼，乃可得坐。”

于是诸大弟子，即为须弥灯王如来作礼，便得坐师子座。

舍利弗言：“居士，未曾有也！如是小室，乃容受此高广之座。于毗耶离城，无所妨碍。又于阎浮提聚落城邑，及四大部洲诸天、龙王、鬼、神宫殿，亦不迫迮。”

维摩诘言：“唯！舍利弗，诸佛菩萨有解脱名不可思议。若菩萨住是解脱者，以须弥之高广，内芥子中，无所增减，须弥山王本相如故；而四天王、忉利诸天，不觉不知己之所入，唯应度者，乃见须弥入芥子中。是名不可思议解脱法门。又以四大海水入一毛孔，不娆鱼鳖鼋鼍水性之属，而彼大海本性如故；诸龙、鬼、神、阿修罗等，不觉不知己之所入，于此众生，亦无所娆。

“又舍利弗，住不可思议解脱菩萨，断取三千大千世界，如陶家轮，著右掌中，掷过恒沙世界之外，其中众生，不觉不知己之所往。又复还置本处，都不使人有往来想，而此世界本相如故。

“又舍利弗，或有众生，乐久住世而可度者，菩萨即演七日以为一劫，令彼众生谓之一劫。或有众生，不应久住而可度者，菩萨即促一劫以为七日，令彼众生谓之七日。

“又舍利弗，住不可思议解脱菩萨，以一切功德庄严诸佛国土，集在一国，示于众生。又菩萨以一切佛土众生，置之右掌，飞到十方，遍示一切，而不动本处。

“又舍利弗，十方众生供养诸佛之具，菩萨于一毛孔皆令得见。又十方国土所有日月星宿，于一毛孔，普使见之。

“又舍利弗，十方世界所有诸风，菩萨悉能吸著口中，而身无损，外诸树木亦不摧折。又十方世界劫尽烧时，以一切火内于腹中，火事如故，而不为害。又于下方过恒河沙等诸佛世界，取一佛土，举著上方过恒河沙无数世界，如持针锋举一栢叶，而无所娆。

“又舍利弗，住不可思议解脱菩萨，能以神通现作佛身，或现辟支佛身，或现声闻身，或现帝释身，或现梵王身，或现世主身，或现转轮圣王身。又十方世界所有众声上中下音，皆能变之令作佛声，演出无常、苦、空、无我之音，及十方诸佛所说种种之法，皆于其中普令得闻。

“舍利弗，我今略说菩萨不可思议解脱之力，若广说者，穷劫不尽。”

是时，大迦葉闻说菩萨不可思议解脱法门，叹未曾有，谓舍利弗：“譬如有人，于盲者前现众色像，非彼所见；一切声闻、辟支，闻是不可思议解脱法门，不能解了，为若此也。智者闻是，其谁不发阿耨多罗三藐三菩提心？一切声闻、辟支，闻是不可思议解脱法门，皆言我等何为永断其根，于此大乘，已如败种。于是众皆号泣，声震三千大千世界。一切菩萨应大欣庆，顶受此法。若有菩萨信解不可思议解脱法门者，一切魔众无如之何。”

大迦葉说是语时，三万二千天子皆发阿耨多罗三藐三菩提心。

尔时，维摩诘语大迦葉：“仁者，十方无量阿僧祇世界中作魔王者，多是住不可思议解脱菩萨，以方便力故教化众生现作魔王。又迦葉，十方无量菩萨，或有人从乞手足耳鼻、头目髓脑、血肉皮骨、聚落、城邑、妻子、奴婢、象、马、车乘、金、银、琉璃、砗磲、玛瑙、珊瑚、琥珀、真珠、珂贝、衣服、饮食，如此乞者，多是住不可思议解脱菩萨，以方便力而往试之，令其坚固。所以者何？住不可思议解脱菩萨，有威德力，故行逼迫，示诸众生如是难事；凡夫下劣，无有力势，不能如是逼迫菩萨。譬如萤火之光，难并日月，非如是菩萨不能往试菩萨。又如龙象蹴踏，非驴所堪。是名住不可思议解脱菩萨智慧方便力门。”

### 观众生品第七

尔时，文殊师利问维摩诘言：“菩萨云何观于众生？”

维摩诘言：“譬如幻师见所幻人，菩萨观众生为若此。如智者见水中月，如镜中见其面像，如热时焰，如呼声响，如空中云，如水聚沫，如水上泡，如芭蕉坚，如电久住，如第五大，如第六阴，如第七识，如十三入，如十九界，菩萨观众生为若此。如无色界色，如焦谷芽，如龟毛衣，如枯骨行走，如须陀洹身见，如斯陀含三来，如阿那含入胎，如阿罗汉三毒，如得忍菩萨贪恚毁禁残虐，如佛烦恼习，如盲者见色，如入灭尽定出入息，如空中鸟迹，如阉宦具淫根，如石女生儿，如化人烦恼，如梦所见已寤，如无著而有烦恼，如无根而能生物，如灭度者受身，如无烟之火，菩萨观众生为若此本无。”

文殊师利言：“若菩萨作是观者，云何行慈？”

维摩诘言：“菩萨作是观已，自念：‘我当为众生说如斯法，是即真实无著慈也。行寂灭慈，无所生故；行不热慈，无烦恼故；行等之慈，等三世故；行无诤慈，无所起故；行不二慈，内外不合故；行不坏慈，毕竟尽故；行坚固慈，心无毁故；行清净慈，诸法性净故；行无边慈，如虚空故；行阿罗汉慈，破结贼故；行菩萨慈，安众生故；行如来慈，得如相故；行佛之慈，觉众生故；行自然慈，无因得故；行菩提慈，等一味故；行无等慈，断诸爱嗔故；行大悲慈，导以大乘故；行无厌慈，观空无我故；行法施慈，无遗惜故；行持戒慈，化毁禁故；行忍辱慈，护彼我故；行精进慈，荷负众生故；行禅定慈，不受味故；行智慧慈，无不知时故；行方便慈，一切示现故；行无隐慈，直心清净故；行深心慈，无杂行故；行无诳慈，不虚假故；行安乐慈，令得佛乐故。菩萨之慈，为若此也。’”

文殊师利又问：“何谓为悲？”

答曰：“菩萨所作功德，皆与一切众生共之。”

“何谓为喜？”

答曰：“有所饶益，欢喜无悔。”

“何谓为舍？”

答曰：“所作福祐，无所悕望。”

文殊师利又问：“生死有畏，菩萨当何所依？”

维摩诘言：“菩萨于生死畏中，当依如来功德之力。”

文殊师利又问：“菩萨欲依如来功德之力，当于何住？”

答曰：“菩萨欲依如来功德力者，应当等观一切众生。”

又问：“欲等观一切众生，当于何住？”

答曰：“菩萨欲等观一切众生者，当住度脱一切众生。”

又问：“欲度众生，当何所除？”

答曰：“欲度众生，除其烦恼。”

又问：“欲除烦恼，当何所行？”

答曰：“当行正念。”

又问：“云何行于正念？”

答曰：“当行不生、不灭。”

又问：“何法不生？何法不灭？”

答曰：“不善不生，善法不灭。”

又问：“善、不善孰为本？”

答曰：“身为本。”

又问：“身孰为本？”

答曰：“欲贪为本。”

又问：“欲贪孰为本？”

答曰：“虚妄分别为本。”

又问：“虚妄分别孰为本？”

答曰：“颠倒想为本。”

又问：“颠倒想孰为本？”

答曰：“无住为本。”

又问：“无住孰为本？”

答曰：“无住则无本。文殊师利，从无住本，立一切法。”

时维摩诘室有一天女，见诸天人，闻所说法，便现其身，即以天华散诸菩萨、大弟子上。华至诸菩萨，即皆堕落；至大弟子，便著不堕。一切弟子神力去华，不能令去。

尔时，天问舍利弗：“何故去华？”

答曰：“此华不如法，是以去之。”

天曰：“勿谓此华为不如法。所以者何？是华无所分别，仁者自生分别想耳！若于佛法出家，有所分别，为不如法；若无所分别，是则如法。观诸菩萨华不著者，已断一切分别想故。譬如人畏时，非人得其便，如是弟子畏生死故，色、声、香、味、触得其便也；已离畏者，一切五欲无能为也。结习未尽，华著身耳；结习尽者，华不著也。”

舍利弗言：“天止此室，其已久如？”

答曰：“我止此室，如耆年解脱。”

舍利弗言：“止此久耶？”

天曰：“耆年解脱，亦何如久？”

舍利弗默然不答。

天曰：“如何耆旧，大智而默？”

答曰：“解脱者，无所言说，故吾于是不知所云。”

天曰：“言说文字皆解脱相。所以者何？解脱者，不内不外，不在两间；文字亦不内不外，不在两间。是故，舍利弗，无离文字说解脱也。所以者何？一切诸法是解脱相。”

舍利弗言：“不复以离淫、怒、痴为解脱乎？”

天曰：“佛为增上慢人，说离淫、怒、痴为解脱耳！若无增上慢者，佛说淫、怒、痴性即是解脱。”

舍利弗言：“善哉！善哉！天女，汝何所得，以何为证，辩乃如是？”

天曰：“我无得无证，故辩如是。所以者何？若有得有证者，则于佛法为增上慢。”

舍利弗问天：“汝于三乘为何志求？”

天曰：“以声闻法化众生故，我为声闻；以因缘法化众生故，我为辟支佛；以大悲法化众生故，我为大乘。舍利弗，如人入瞻卜林，唯嗅瞻卜，不嗅余香。如是若入此室，但闻佛功德之香，不乐闻声闻、辟支佛功德香也。舍利弗，其有释、梵、四天王，诸天、龙、鬼、神等，入此室者，闻斯上人讲说正法，皆乐佛功德之香，发心而出。舍利弗，吾止此室，十有二年，初不闻说声闻、辟支佛法，但闻菩萨大慈大悲、不可思议诸佛之法。

“舍利弗，此室常现八未曾有难得之法。何等为八？此室常以金色光照，昼夜无异，不以日月所照为明，是为一未曾有难得之法。此室入者，不为诸垢之所恼也，是为二未曾有难得之法。此室常有释、梵、四天王、他方菩萨，来会不绝，是为三未曾有难得之法。此室常说六波罗蜜、不退转法，是为四未曾有难得之法。此室常作天人第一之乐，弦出无量法化之声，是为五未曾有难得之法。此室有四大藏，众宝积满，周穷济乏，求得无尽，是为六未曾有难得之法。此室释迦牟尼佛、阿弥陀佛、阿閦佛、宝德、宝炎、宝月、宝严、难胜、多宝、师子响、一切利成，如是等十方无量诸佛，是上人念时，即皆为来，广说诸佛秘要法藏，说已还去，是为七未曾有难得之法。此室一切诸天严饰宫殿、诸佛净土，皆于中现，是为八未曾有难得之法。

“舍利弗，此室常现八未曾有难得之法，唯有见斯不思议事，而复乐于声闻法乎？”

舍利弗言：“汝何以不转女身？”

天曰：“我从十二年来，求女人相了不可得，当何所转？譬如幻师，化作幻女，若有人问：‘何以不转女身？’是人为正问不？”

舍利弗言：“不也。幻无定相，当何所转？”

天曰：“一切诸法亦复如是，无有定相，云何乃问不转女身？”

即时天女以神通力，变舍利弗令如天女，天自化身如舍利弗，而问言：“何以不转女身？”

舍利弗以天女像而答言：“我今不知何转而变为女身？”

天曰：“舍利弗若能转此女身，则一切女人亦当能转。如舍利弗，非女而现女身；一切女人亦复如是，虽现女身而非女也。是故佛说：‘一切诸法，非男非女。’”

即时天女还摄神力，舍利弗身还复如故。

天问舍利弗：“女身色相，今何所在？”

舍利弗言：“女身色相，无在、无不在。”

天曰：“一切诸法亦复如是，无在、无不在。夫无在、无不在者，佛所说也。”

舍利弗问天：“汝于此没当生何所？”

天曰：“佛化所生，吾如彼生。”

曰：“佛化所生，非没生也。”

天曰：“众生犹然，无没生也。”

舍利弗问天：“汝久如当得阿耨多罗三藐三菩提？”

天曰：“如舍利弗还为凡夫，我乃当成阿耨多罗三藐三菩提。”

舍利弗言：“我作凡夫，无有是处。”

天曰：“我得阿耨多罗三藐三菩提，亦无是处。所以者何？菩提无住处，是故无有得者。”

舍利弗言：“今诸佛得阿耨多罗三藐三菩提，已得、当得、未得如恒河沙，皆谓何乎？”

天曰：“皆以世俗文字数故，说有三世，非谓菩提有去、来、今。”

天曰：“舍利弗，汝得阿罗汉道耶？”

曰：“无所得故而得。”

天曰：“诸佛菩萨亦复如是，无所得故而得。”

尔时，维摩诘语舍利弗：“是天女已曾供养九十二亿诸佛，已能游戏菩萨神通，所愿具足，得无生忍，住不退转。以本愿故，随意能现，教化众生。”

### 佛道品第八

尔时，文殊师利问维摩诘言：“菩萨云何通达佛道？”

维摩诘言：“若菩萨行于非道，是为通达佛道。”

又问：“云何菩萨行于非道？”

答曰：“若菩萨行五无间，而无恼恚；至于地狱，无诸罪垢；至于畜生，无有愚痴；至于修罗，无有憍慢等过；至于饿鬼，而具足功德智慧；行色、无色界道，不以为胜；示行贪欲，离诸染著；示行瞋恚，于诸众生无有恚礙；示行愚痴，而以智慧调伏其心；示行悭贪，而舍内外所有，不惜身命；示行毁禁，而安住净戒，乃至小罪犹怀大惧；示行瞋恚，而常慈忍；示行懈怠，而勤修功德；示行乱意，而常念定；示行愚痴，而修般若波罗蜜多，通达世间、出世间慧；示行谄伪，而善方便，随诸经义；示行憍慢，而于众生犹如桥梁；示行诸烦恼，而心常清净；示入于魔，而顺佛智慧，不随他教；示入声闻，而为众生说未闻法；示入辟支佛，而成就大悲，教化众生；示入贫穷，而有宝手功德无尽；示入刑残，而具诸相好以自庄严；示入下贱，而生佛种姓中，具诸功德；示入羸劣丑陋，而得那罗延身，一切众生之所乐见；示入老病，而永断病根，超越死畏；示有资生，而恒观无常，实无所贪；示入优伶子女，而常远离五欲淤泥；现于讷钝，而成就辩才，总持无失；示入邪济，而以正济度诸众生；现遍入诸道，而断其因缘；现于涅槃，而不断生死。文殊师利，菩萨能如是行于非道，是为通达佛道。”

于是维摩诘问文殊师利：“何等为如来种？”

文殊师利言：“有身为种，无明、有爱为种，贪、恚、痴为种，四颠倒为种，五盖为种，六入为种，七识处为种，八邪法为种，九恼处为种，十不善道为种。以要言之，六十二见及一切烦恼，皆是佛种。”

曰：“何谓也？”

答曰：“若见无为入正位者，不能复发阿耨多罗三藐三菩提心；住有为法凡夫，可以发阿耨多罗三藐三菩提心。譬如高原陆地，不生净妙馨香莲华；卑湿淤泥，乃生此华。如是见无为法入正位者，终不复能生于佛法；烦恼泥中，乃有众生起佛法耳！又如植种于空，终不得生；粪壤之地，乃能滋茂。如是入无为正位者，不生佛法；起于我见如须弥山，犹能发于阿耨多罗三藐三菩提心，生佛法矣！是故当知，一切烦恼为如来种。譬如不下巨海，不能得无价宝珠；如是不入烦恼大海，则不能得一切智宝。”

尔时，大迦葉叹言：“善哉！善哉！文殊师利，快说此语。诚如所言，尘劳之俦为如来种。我等今者，不复堪任发阿耨多罗三藐三菩提心；乃至五无间罪，犹能发意生于佛法，而今我等永不能发。譬如根败之士，其于五欲不能复利；如是声闻诸结断者，于佛法中无所复益，永不志愿。是故，文殊师利，凡夫知报佛恩，而声闻无也。所以者何？凡夫闻佛法，能起无上道心，不断三宝；正使声闻终身闻佛法、力、无畏等，永不能发无上道意。”

尔时，会中有菩萨名普现色身，问维摩诘言：“居士父母、妻子、亲戚、眷属、吏民、知识，悉为是谁？奴婢、僮仆、象马、车乘，皆何所在？”

于是维摩诘以偈答曰：

&nbsp;&nbsp;&nbsp;&nbsp;“智度菩萨母，&nbsp;&nbsp;&nbsp;&nbsp;方便以为父，

&nbsp;&nbsp;&nbsp;&nbsp;一切众导师，&nbsp;&nbsp;&nbsp;&nbsp;无不由是生。

&nbsp;&nbsp;&nbsp;&nbsp;法喜以为妻，&nbsp;&nbsp;&nbsp;&nbsp;慈悲心为女，

&nbsp;&nbsp;&nbsp;&nbsp;善心诚实男，&nbsp;&nbsp;&nbsp;&nbsp;毕竟空寂舍。

&nbsp;&nbsp;&nbsp;&nbsp;弟子众尘劳，&nbsp;&nbsp;&nbsp;&nbsp;随意之所转，

&nbsp;&nbsp;&nbsp;&nbsp;道品善知识，&nbsp;&nbsp;&nbsp;&nbsp;由是成正觉。

&nbsp;&nbsp;&nbsp;&nbsp;诸度法等侣，&nbsp;&nbsp;&nbsp;&nbsp;四摄为妓女，

&nbsp;&nbsp;&nbsp;&nbsp;歌咏诵法言，&nbsp;&nbsp;&nbsp;&nbsp;以此为音乐。

&nbsp;&nbsp;&nbsp;&nbsp;总持之园苑，&nbsp;&nbsp;&nbsp;&nbsp;无漏法林树，

&nbsp;&nbsp;&nbsp;&nbsp;觉意净妙华，&nbsp;&nbsp;&nbsp;&nbsp;解脱智慧果。

&nbsp;&nbsp;&nbsp;&nbsp;八解之浴池，&nbsp;&nbsp;&nbsp;&nbsp;定水湛然满，

&nbsp;&nbsp;&nbsp;&nbsp;布以七净华，&nbsp;&nbsp;&nbsp;&nbsp;浴此无垢人。

&nbsp;&nbsp;&nbsp;&nbsp;象马五通驰，&nbsp;&nbsp;&nbsp;&nbsp;大乘以为车，

&nbsp;&nbsp;&nbsp;&nbsp;调御以一心，&nbsp;&nbsp;&nbsp;&nbsp;游于八正路。

&nbsp;&nbsp;&nbsp;&nbsp;相具以严容，&nbsp;&nbsp;&nbsp;&nbsp;众好饰其姿，

&nbsp;&nbsp;&nbsp;&nbsp;惭愧之上服，&nbsp;&nbsp;&nbsp;&nbsp;深心为华鬘。

&nbsp;&nbsp;&nbsp;&nbsp;富有七财宝，&nbsp;&nbsp;&nbsp;&nbsp;教授以滋息，

&nbsp;&nbsp;&nbsp;&nbsp;如所说修行，&nbsp;&nbsp;&nbsp;&nbsp;回向为大利。

&nbsp;&nbsp;&nbsp;&nbsp;四禅为床座，&nbsp;&nbsp;&nbsp;&nbsp;从于净命生，

&nbsp;&nbsp;&nbsp;&nbsp;多闻增智慧，&nbsp;&nbsp;&nbsp;&nbsp;以为自觉音。

&nbsp;&nbsp;&nbsp;&nbsp;甘露法之食，&nbsp;&nbsp;&nbsp;&nbsp;解脱味为浆，

&nbsp;&nbsp;&nbsp;&nbsp;净心以澡浴，&nbsp;&nbsp;&nbsp;&nbsp;戒品为涂香。

&nbsp;&nbsp;&nbsp;&nbsp;摧灭烦恼贼，&nbsp;&nbsp;&nbsp;&nbsp;勇健无能逾，

&nbsp;&nbsp;&nbsp;&nbsp;降伏四种魔，&nbsp;&nbsp;&nbsp;&nbsp;胜幡建道场。

&nbsp;&nbsp;&nbsp;&nbsp;虽知无起灭，&nbsp;&nbsp;&nbsp;&nbsp;示彼故有生，

&nbsp;&nbsp;&nbsp;&nbsp;悉现诸国土，&nbsp;&nbsp;&nbsp;&nbsp;如日无不见。

&nbsp;&nbsp;&nbsp;&nbsp;供养于十方，&nbsp;&nbsp;&nbsp;&nbsp;无量亿如来，

&nbsp;&nbsp;&nbsp;&nbsp;诸佛及己身，&nbsp;&nbsp;&nbsp;&nbsp;无有分别想。

&nbsp;&nbsp;&nbsp;&nbsp;虽知诸佛国，&nbsp;&nbsp;&nbsp;&nbsp;及与众生空，

&nbsp;&nbsp;&nbsp;&nbsp;而常修净土，&nbsp;&nbsp;&nbsp;&nbsp;教化于群生。

&nbsp;&nbsp;&nbsp;&nbsp;诸有众生类，&nbsp;&nbsp;&nbsp;&nbsp;形声及威仪，

&nbsp;&nbsp;&nbsp;&nbsp;无畏力菩萨，&nbsp;&nbsp;&nbsp;&nbsp;一时能尽现。

&nbsp;&nbsp;&nbsp;&nbsp;觉知众魔事，&nbsp;&nbsp;&nbsp;&nbsp;而示随其行，

&nbsp;&nbsp;&nbsp;&nbsp;以善方便智，&nbsp;&nbsp;&nbsp;&nbsp;随意皆能现。

&nbsp;&nbsp;&nbsp;&nbsp;或示老病死，&nbsp;&nbsp;&nbsp;&nbsp;成就诸群生，

&nbsp;&nbsp;&nbsp;&nbsp;了知如幻化，&nbsp;&nbsp;&nbsp;&nbsp;通达无有碍。

&nbsp;&nbsp;&nbsp;&nbsp;或现劫尽烧，&nbsp;&nbsp;&nbsp;&nbsp;天地皆洞燃，

&nbsp;&nbsp;&nbsp;&nbsp;众人有常想，&nbsp;&nbsp;&nbsp;&nbsp;照令知无常。

&nbsp;&nbsp;&nbsp;&nbsp;无数亿众生，&nbsp;&nbsp;&nbsp;&nbsp;俱来请菩萨，

&nbsp;&nbsp;&nbsp;&nbsp;一时到其舍，&nbsp;&nbsp;&nbsp;&nbsp;化令向佛道。

&nbsp;&nbsp;&nbsp;&nbsp;经书禁咒术，&nbsp;&nbsp;&nbsp;&nbsp;工巧诸技艺，

&nbsp;&nbsp;&nbsp;&nbsp;尽现行此事，&nbsp;&nbsp;&nbsp;&nbsp;饶益诸群生。

&nbsp;&nbsp;&nbsp;&nbsp;世间众道法，&nbsp;&nbsp;&nbsp;&nbsp;悉于中出家，

&nbsp;&nbsp;&nbsp;&nbsp;因以解人惑，&nbsp;&nbsp;&nbsp;&nbsp;而不堕邪见。

&nbsp;&nbsp;&nbsp;&nbsp;或作日月天，&nbsp;&nbsp;&nbsp;&nbsp;梵王世界主，

&nbsp;&nbsp;&nbsp;&nbsp;或时作地水，&nbsp;&nbsp;&nbsp;&nbsp;或复作风火。

&nbsp;&nbsp;&nbsp;&nbsp;劫中有疾疫，&nbsp;&nbsp;&nbsp;&nbsp;现作诸药草，

&nbsp;&nbsp;&nbsp;&nbsp;若有服之者，&nbsp;&nbsp;&nbsp;&nbsp;除病消众毒。

&nbsp;&nbsp;&nbsp;&nbsp;劫中有饥馑，&nbsp;&nbsp;&nbsp;&nbsp;现身作饮食，

&nbsp;&nbsp;&nbsp;&nbsp;先救彼饥渴，&nbsp;&nbsp;&nbsp;&nbsp;却以法语人。

&nbsp;&nbsp;&nbsp;&nbsp;劫中有刀兵，&nbsp;&nbsp;&nbsp;&nbsp;为之起慈心，

&nbsp;&nbsp;&nbsp;&nbsp;化彼诸众生，&nbsp;&nbsp;&nbsp;&nbsp;令住无诤地。

&nbsp;&nbsp;&nbsp;&nbsp;若有大战阵，&nbsp;&nbsp;&nbsp;&nbsp;立之以等力，

&nbsp;&nbsp;&nbsp;&nbsp;菩萨现威势，&nbsp;&nbsp;&nbsp;&nbsp;降伏使和安。

&nbsp;&nbsp;&nbsp;&nbsp;一切国土中，&nbsp;&nbsp;&nbsp;&nbsp;诸有地狱处，

&nbsp;&nbsp;&nbsp;&nbsp;辄往到于彼，&nbsp;&nbsp;&nbsp;&nbsp;勉济其苦恼。

&nbsp;&nbsp;&nbsp;&nbsp;一切国土中，&nbsp;&nbsp;&nbsp;&nbsp;畜生相食啖，

&nbsp;&nbsp;&nbsp;&nbsp;皆现生于彼，&nbsp;&nbsp;&nbsp;&nbsp;为之作利益。

&nbsp;&nbsp;&nbsp;&nbsp;示受于五欲，&nbsp;&nbsp;&nbsp;&nbsp;亦复现行禅，

&nbsp;&nbsp;&nbsp;&nbsp;令魔心愦乱，&nbsp;&nbsp;&nbsp;&nbsp;不能得其便。

&nbsp;&nbsp;&nbsp;&nbsp;火中生莲华，&nbsp;&nbsp;&nbsp;&nbsp;是可谓希有，

&nbsp;&nbsp;&nbsp;&nbsp;在欲而行禅，&nbsp;&nbsp;&nbsp;&nbsp;希有亦如是。

&nbsp;&nbsp;&nbsp;&nbsp;或现作淫女，&nbsp;&nbsp;&nbsp;&nbsp;引诸好色者，

&nbsp;&nbsp;&nbsp;&nbsp;先以欲钩牵，&nbsp;&nbsp;&nbsp;&nbsp;后令入佛智。

&nbsp;&nbsp;&nbsp;&nbsp;或为邑中主，&nbsp;&nbsp;&nbsp;&nbsp;或作商人导，

&nbsp;&nbsp;&nbsp;&nbsp;师保及大臣，&nbsp;&nbsp;&nbsp;&nbsp;以祐利众生。

&nbsp;&nbsp;&nbsp;&nbsp;诸有贫穷者，&nbsp;&nbsp;&nbsp;&nbsp;现作无尽藏，

&nbsp;&nbsp;&nbsp;&nbsp;因以劝导之，&nbsp;&nbsp;&nbsp;&nbsp;令发菩提心。

&nbsp;&nbsp;&nbsp;&nbsp;我心憍慢者，&nbsp;&nbsp;&nbsp;&nbsp;为现大力士，

&nbsp;&nbsp;&nbsp;&nbsp;消伏诸贡高，&nbsp;&nbsp;&nbsp;&nbsp;令住无上道，

&nbsp;&nbsp;&nbsp;&nbsp;其有恐惧众，&nbsp;&nbsp;&nbsp;&nbsp;居前而慰安，

&nbsp;&nbsp;&nbsp;&nbsp;先施以无畏，&nbsp;&nbsp;&nbsp;&nbsp;后令发道心。

&nbsp;&nbsp;&nbsp;&nbsp;或现离淫欲，&nbsp;&nbsp;&nbsp;&nbsp;为五通仙人，

&nbsp;&nbsp;&nbsp;&nbsp;开导诸群生，&nbsp;&nbsp;&nbsp;&nbsp;令住戒忍慈。

&nbsp;&nbsp;&nbsp;&nbsp;见须供事者，&nbsp;&nbsp;&nbsp;&nbsp;现为作僮仆，

&nbsp;&nbsp;&nbsp;&nbsp;既悦可其意，&nbsp;&nbsp;&nbsp;&nbsp;乃发以道心。

&nbsp;&nbsp;&nbsp;&nbsp;随彼之所须，&nbsp;&nbsp;&nbsp;&nbsp;得入于佛道，

&nbsp;&nbsp;&nbsp;&nbsp;以善方便力，&nbsp;&nbsp;&nbsp;&nbsp;皆能给足之。

&nbsp;&nbsp;&nbsp;&nbsp;如是道无量，&nbsp;&nbsp;&nbsp;&nbsp;所行无有涯，

&nbsp;&nbsp;&nbsp;&nbsp;智慧无边际，&nbsp;&nbsp;&nbsp;&nbsp;度脱无数众。

&nbsp;&nbsp;&nbsp;&nbsp;假令一切佛，&nbsp;&nbsp;&nbsp;&nbsp;于无量亿劫，

&nbsp;&nbsp;&nbsp;&nbsp;赞叹其功德，&nbsp;&nbsp;&nbsp;&nbsp;犹尚不能尽。

&nbsp;&nbsp;&nbsp;&nbsp;谁闻如是法，&nbsp;&nbsp;&nbsp;&nbsp;不发菩提心？

&nbsp;&nbsp;&nbsp;&nbsp;除彼不肖人，&nbsp;&nbsp;&nbsp;&nbsp;痴冥无智者。”

### 入不二法门品第九

尔时，维摩诘谓众菩萨言：“诸仁者，云何菩萨入不二法门？各随所乐说之。”

会中有菩萨名法自在，说言：“诸仁者，生、灭为二。法本不生，今则无灭，得此无生法忍，是为入不二法门。”

德守菩萨曰：“我、我所为二。因有我故，便有我所；若无有我，则无我所，是为入不二法门。”

德顶菩萨曰：“垢、净为二。见垢实性，则无净相，顺于灭相，是为入不二法门。”

善宿菩萨曰：“是动、是念为二。不动则无念，无念即无分别，通达此者，是为入不二法门。”

妙臂菩萨曰：“菩萨心、声闻心为二。观心相空如幻化者，无菩萨心、无声闻心，是为入不二法门。”

不眴菩萨曰：“受、不受为二。若法不受，则不可得，以不可得，故无取、无舍，无作、无行，是为入不二法门。”

善眼菩萨曰：“一相、无相为二。若知一相即是无相，亦不取无相，入于平等，是为入不二法门。”

弗沙菩萨曰：“善、不善为二。若不起善、不善，入无相际而通达者、是为入不二法门。”

师子菩萨曰：“罪、福为二。若达罪性，则与福无异，以金刚慧决了此相，无缚无解者，是为入不二法门。”

师子意菩萨曰：“有漏、无漏为二。若得诸法等，则不起漏、不漏想，不著于相，亦不住无相，是为入不二法门。”

净解菩萨曰：“有为、无为为二。若离一切数，则心如虚空，以清净慧无所碍者，是为入不二法门。”

那罗延菩萨曰：“世间、出世间为二。世间性空，即是出世间，于其中不入、不出，不渡、不住，是为入不二法门。”

善意菩萨曰：“生死、涅槃为二。若见生死性，则无生死，无缚无解，不然不灭，如是解者，是为入不二法门。”

现见菩萨曰：“尽、不尽为二。法若究竟尽、若不尽，皆是无尽相，无尽相即是空，空则无有尽、不尽相，如是入者，是为入不二法门。”

普守菩萨曰：“我、无我为二。我尚不可得，非我何可得？见我实性者，不复起二，是为入不二法门。”

电天菩萨曰：“明、无明为二。无明实性即是明，明亦不可著，离一切数，于其中平等无二者，是为入不二法门。”

喜见菩萨曰：“色、色空为二，色即是空，非色灭空，色性自空；如是受想行识、识空为二，识即是空，非识灭空，识性自空。于其中而通达者，是为入不二法门。”

明相菩萨曰：“四种异、空种异为二。四种性即是空种性，如前际、后际空故，中际亦空，若能如是知诸种性者，是为入不二法门。”

妙意菩萨曰：“眼、色为二，若知眼性，于色不贪、不恚、不痴，是名寂灭。如是耳、声，鼻、香，舌、味，身、触，意、法为二，若知意性，于法不贪、不恚、不痴，是名寂灭。安住其中，是为入不二法门。”

无尽意菩萨曰：“布施、回向一切智为二，布施性即是回向一切智性；如是持戒、忍辱、精进、禅定、智慧，回向一切智为二，智慧性即是回向一切智性。于其中入一相者，是为入不二法门。”

深慧菩萨曰：“是空、是无相、是无作为二。空即无相，无相即无作，若空、无相、无作，则无心、意、识，于一解脱门即是三解脱门者，是为入不二法门。”

寂根菩萨曰：“佛、法、众为二。佛即是法，法即是众，是三宝皆无为相，与虚空等，一切法亦尔。能随此行者，是为入不二法门。”

心无碍菩萨曰：“身、身灭为二。身即是身灭。所以者何？见身实相者，不起见身及见灭身，身与灭身无二无分别，于其中身见灭之，又灭尽灭无余，不惊不惧者，是为入不二法门。”

上善菩萨曰：“身、口、意善为二。是三业皆无作相，身无作相即口无作相，口无作相即意无作相，是三业无作相，即一切法无作相。能如是随无作慧者，是为入不二法门。”

福田菩萨曰：“福行、罪行、不动行为二。三行实性即是空，空则无福行、无罪行、无不动行，于此三行而不起者，是为入不二法门。”

华严菩萨曰：“从我起二为二。见我实相者，不起二法；若不住二法，则无分别识，无分别识者，是为入不二法门。”

德藏菩萨曰：“有所得相为二。若无所得，则无取舍，无取舍者，是为入不二法门。”

月上菩萨曰：“闇与明为二。无闇、无明，则无有二。所以者何？如入灭受想定，无闇、无明，一切法相亦复如是。于其中平等入者，是为入不二法门。”

宝印手菩萨曰：“乐涅槃、不乐世间为二。若不乐涅槃、不厌世间，则无有二。所以者何？若有缚，则有解；若本无缚，其谁求解？无缚无解，则无乐厌，是为入不二法门。”

珠顶王菩萨曰：“正道、邪道为二。住正道者则不分别是邪、是正，离此二者，是为入不二法门。”

乐实菩萨曰：“实、不实为二。实见者尚不见实，何况非实？所以者何？非肉眼所见，慧眼乃能见，而此慧眼，无见、无不见，是为入不二法门。”

如是诸菩萨各各说已，问文殊师利：“何等是菩萨入不二法门？”

文殊师利曰：“诸尊菩萨所对甚善，然终有言说。如我意者，于一切法，无言无说，无示无识，离诸问答，是为入不二法门。”

于是文殊师利问维摩诘：“我等各自说已，仁者当说，何等是菩萨入不二法门？”时维摩诘默然无言。

文殊师利叹曰：“善哉！善哉！乃至无有文字语言，是真入不二法门。”

说是入不二法门品时，于此众中，五千菩萨皆入不二法门，得无生法忍。