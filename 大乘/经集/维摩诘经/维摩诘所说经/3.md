## 维摩诘所说大乘经卷下

### 香积佛品第十

于是舍利弗心念：“日时欲至，此诸菩萨当于何食？”

时维摩诘知其意而语言：“佛说八解脱，仁者受行，岂杂欲食而闻法乎？若欲食者，且待须臾，当令汝得未曾有食。”

时维摩诘即入三昧，以神通力示诸大众，上方界分，过四十二恒河沙佛土，有国名众香，佛号香积，今现在。其国香气，比于十方诸佛世界人天之香，最为第一。彼土无有声闻、辟支佛名，唯有清净大菩萨众，佛为说法。其界一切，皆以香作楼阁，经行香地，苑园皆香。其食香气，周流十方无量世界。时香积佛与诸菩萨方共坐食，有天子号香严，发阿耨多罗三藐三菩提心，供养香积佛及诸菩萨。此诸大众，莫不目见。

时维摩诘问众菩萨：“诸仁者，谁能致彼佛饭？”

以文殊师利威神力故，咸皆默然。

维摩诘言：“仁此大众，无乃可耻！”

文殊师利曰：“如佛所言，勿轻未学。”

于是维摩诘不起于座，居众会前，化作菩萨，相好光明，威德殊胜蔽于众会，而告之曰：“汝往上方界分，度如四十二恒河沙佛土，有国名众香，佛号香积，与诸菩萨方共坐食。汝往到彼，如我词曰：‘维摩诘稽首世尊足下，致敬无量！问讯起居，少病少恼，气力安不？愿得世尊所食之余，当于娑婆世界施作佛事，令此乐小法者得弘大道，亦使如来名声普闻。’”

时化菩萨唯诺承命，即于会前升于上方，到众香界，礼彼佛足，白言：“维摩诘稽首世尊足下，致敬无量！问讯起居，少病少恼，气力安不？愿得世尊所食之余，欲于娑婆世界施作佛事，使此乐小法者得弘大道，亦使如来名声普闻。”

彼诸大士，见化菩萨，叹未曾有：“今此上人从何所来？娑婆世界为在何许？云何名为乐小法者？”即以问佛。

佛告之曰：“下方度如四十二恒河沙佛土，有世界名娑婆，佛号如来正觉释迦牟尼，今现在于五浊恶世，为乐小法众生敷演道教。彼有菩萨，名维摩诘，住不可思议解脱，为诸菩萨说法，故遣化来，称扬我名，并赞此土，令彼菩萨增益功德。”

彼菩萨言：“其人何如乃作是化，德力无畏，神足若斯？”

佛言：“甚大！一切十方佛土，皆遣化往，施作佛事，饶益众生。”

于是香积如来，以众香钵盛满香饭，与化菩萨。时彼九百万菩萨，俱发声言：“我欲诣娑婆世界，供养释迦牟尼佛，并欲见维摩诘等诸菩萨众。”

佛言：“可往！摄汝身香，无令彼诸众生起惑著心。又当舍汝本形，勿使彼国求菩萨者，而自鄙耻。又汝于彼，莫怀轻贱，而作碍想。所以者何？十方国土，皆如虚空，又诸佛为欲化诸乐小法者，不尽现其清净土耳！”

时化菩萨，既受钵饭，与彼九百万菩萨俱，承佛威神，及维摩诘力，于彼世界忽然不现，须臾之间至维摩诘舍。时维摩诘即化作九百万师子之座，严好如前，诸菩萨皆坐其上。是化菩萨以满钵香饭与维摩诘，饭香普熏毗耶离城，及三千大千世界。时毗耶离婆罗门、居士等，闻是香气，身意快然，叹未曾有。于是长者主月盖，从八万四千人，来入维摩诘舍，见其室中菩萨甚多，诸师子座高广严好，皆大欢喜，礼众菩萨及大弟子，却住一面。诸地神、虚空神，及欲、色界诸天，闻此香气，亦皆来入维摩诘舍。

时维摩诘语舍利弗等诸大声闻：“仁者可食！如来甘露味饭，大悲所勳，无以限意食之，使不消也。”

有异声闻念：“是饭少，而此大众，人人当食？”

化菩萨曰：“勿以声闻小德小智，称量如来无量福慧。四海有竭，此饭无尽。使一切人食抟若须弥，乃至一劫，犹不能尽。所以者何？无尽戒、定、智慧、解脱、解脱知见、功德具足者所食之余，终不可尽。”

于是钵饭悉饱众会，犹故不儩。其诸菩萨、声闻、天、人，食此饭者，身安快乐，譬如一切乐庄严国诸菩萨也。又诸毛孔，皆出妙香，亦如众香国土，诸树之香。

尔时，维摩诘故为不知，问众香菩萨：“香积如来，以何说法？”

彼菩萨曰：“我土如来不以文字说法，但以众香，令诸天人得入律行。菩萨各各坐香树下，闻斯妙香，即获一切德藏三昧。得是三昧者，菩萨所有功德，皆悉具足。”

彼诸菩萨问维摩诘：“今世尊释迦牟尼，以何说法？”

维摩诘言：“此土众生刚强难化，故佛为说刚强之语，以调伏之，言：‘是地狱，是畜生，是饿鬼，是诸难处，是愚人生处。是身邪行，是身邪行报；是口邪行，是口邪行报；是意邪行，是意邪行报；是杀生，是杀生报；是不与取，是不与取报；是邪淫，是邪淫报；是妄语，是妄语报；是两舌，是两舌报；是恶口，是恶口报；是无义语，是无义语报。是贪嫉，是贪嫉报；是瞋恼，是瞋恼报；是邪见，是邪见报；是悭吝，是悭吝报；是毁戒，是毁戒报；是瞋恚，是瞋恚报；是懈怠，是懈怠报；是乱意，是乱意报；是愚痴，是愚痴报。是结戒，是持戒，是犯戒；是应作，是不应作；是应知，是应断；是障碍，是不障碍；是得罪，是离罪；是净，是垢；是有漏，是无漏；是邪道，是正道；是有为，是无为；是世间，是涅槃。’以难化之人，心如猿猴，故以若干种法，制御其心，乃可调伏。譬如象马，[忄+龍]悷不调，加诸楚毒，乃至彻骨，然后调伏。如是刚强难化众生，故以一切苦切之言，乃可入律。”

彼诸菩萨闻说是已，皆曰：“未曾有也！如世尊释迦牟尼佛，隐其无量自在之力，乃以贫所乐法度脱众生。斯诸菩萨亦能劳谦，以无量大悲生是佛土。”

维摩诘言：“此土菩萨，于诸众生大悲坚固，诚如所言。然其一世饶益众生，多于香积百千劫行。所以者何？此娑婆世界，有十事善法，诸余净土之所无有。何等为十？以布施摄贫穷，以净戒摄毁禁，以忍辱摄瞋恚，以精进摄懈怠，以禅定摄乱意，以智慧摄愚痴，说除难法度八难者，以大乘法度乐小乘者，以诸善根济无德者，常以四摄成就众生，是为十。”

彼菩萨曰：“菩萨成就几法，于此世界行无疮疣，生于净土？”

维摩诘言：“菩萨成就八法，于此世界行无疮疣，生于净土。何等为八？饶益众生而不望报；代一切众生受诸苦恼，所作功德，尽以施之；等心众生，谦下无碍；于诸菩萨，视之如佛；所未闻经，闻之不疑；不与声闻而相违背；不嫉彼供，不高己利，而于其中调伏其心；常省己过，不讼彼短，恒以一心求诸功德，是为八法。”

维摩诘、文殊师利于大众中，说是法时，百千天人皆发阿耨多罗三藐三菩提心，十千菩萨得无生法忍。

### 菩萨行品第十一

是时，佛说法于菴罗树园，其地忽然广博严事，一切众会皆作金色。

阿难白佛言：“世尊，以何因缘有此瑞应？是处忽然广博严事，一切众会皆作金色。”

佛告阿难：“是维摩诘、文殊师利，与诸大众恭敬围绕，发意欲来，故先为此瑞应。”

于是维摩诘语文殊师利：“此诸菩萨皆欲见佛，至心礼事供养，可共前往。”

文殊师利言：“善哉！行矣！今正是时。”

维摩诘即以神力，持诸大众并师子座，置于右掌，往诣佛所。到已著地，稽首佛足，右绕七匝，一心合掌，在一面立。众香世界诸菩萨即皆避座，稽首佛足，亦绕七匝，于一面立。此土诸菩萨亦皆避座，稽首佛足，右绕七匝，于一面立。诸大弟子、释、梵、四天王等，亦皆避座，稽首佛足，在一面立。于是世尊如法慰问诸菩萨已，各令复坐，即皆受教，众坐已定。

佛语舍利弗：“汝见菩萨大士，自在神力之所为乎？”

“唯然，已见。”

“汝意云何？”

“世尊，我睹其为不可思议，非意所图，非度所测。”

尔时，阿难白佛言：“世尊，今所闻香自昔未有，是为何香？”

佛告阿难：“是彼菩萨毛孔之香。”

于是舍利弗语阿难言：“我等毛孔，亦出是香。”

阿难言：“此所从来？”

曰：“是长者维摩诘，从众香国取佛余饭，于舍食者，一切毛孔皆香若此。”

阿难问维摩诘：“是香气住当久如？”

维摩诘言：“至此饭消。”

曰：“此饭久如当消？”

曰：“此饭势力，至于七七日，然后乃消。又阿难，若声闻人，未入正位，食此饭者，得入正位，然后乃消。已入正位，食此饭者，得心解脱，然后乃消。若未发大乘意，食此饭者，至发意乃消。已发意，食此饭者，得无生忍，然后乃消。已得无生忍，食此饭者，至一生补处，然后乃消。譬如有药，名曰上味，其有服者，身诸毒灭，然后乃消；此饭如是，灭除一切诸烦恼毒，然后乃消。”

阿难白佛言：“未曾有也！世尊，如此香饭能作佛事。”

佛言：“如是，如是。阿难，或有佛土，以佛光明而作佛事，有以诸菩萨而作佛事，有以佛所化人而作佛事，有以菩提树而作佛事，有以佛衣服、卧具而作佛事，有以饭食而作佛事，有以园林、台观而作佛事，有以三十二相、八十随形好而作佛事，有以佛身而作佛事，有以虚空而作佛事，众生应以此缘得入律行。有以梦、幻、影、响、镜中像、水中月、热时熖，如是等喻而作佛事；有以音声、语言、文字而作佛事；或有清净佛土，寂寞无言无说、无示无识、无作无为而作佛事。如是，阿难，诸佛威仪进止，诸所施为，无非佛事。

“阿难，有此四魔、八万四千诸烦恼门，而诸众生为之疲劳，诸佛即以此法而作佛事，是名入一切诸佛法门。菩萨入此门者，若见一切净好佛土，不以为喜，不贪不高。若见一切不净佛土，不以为忧，不碍不没。但于诸佛生清净心，欢喜恭敬，未曾有也。诸佛如来，功德平等，为教化众生故，而现佛土不同。阿难，汝见诸佛国土地有若干，而虚空无若干也；如是见诸佛色身有若干耳，其无碍慧无若干也。

“阿难，诸佛色身、威相、种性、戒、定、智慧、解脱、解脱知见、力、无所畏、不共之法、大慈、大悲、威仪所行，及其寿命，说法教化，成就众生，净佛国土，具诸佛法，悉皆同等，是故名为三藐三佛陀、名为多陀阿伽度、名为佛陀。阿难，若我广说此三句义，汝以劫寿，不能尽受。正使三千大千世界满中众生，皆如阿难多闻第一，得念总持；此诸人等，以劫之寿，亦不能受。如是，阿难，诸佛阿耨多罗三藐三菩提无有限量，智慧辩才不可思议。”

阿难白佛言：“我从今已往，不敢自谓以为多闻。”

佛告阿难：“勿起退意！所以者何？我说汝于声闻中为最多闻，非谓菩萨。且止！阿难，不特汝也。其有智者，不应限度诸菩萨也。一切海渊尚可测量，菩萨禅定、智慧、总持、辩才、一切功德，不可量也。阿难，汝等舍置菩萨所行，是维摩诘一时所现神通之力，一切声闻、辟支佛于百千劫，尽力变化所不能作。”

尔时，众香世界菩萨来者，合掌白佛言：“世尊，我等初见此土，生下劣想，今自悔责，舍离是心。所以者何？诸佛方便不可思议，为度众生故，随其所应现佛国异。唯然，世尊，愿赐少法，还于彼土，当念如来。”

佛告诸菩萨：“有尽、无尽解脱法门，汝等当学。何谓为尽？谓有为法。何谓无尽？谓无为法。如菩萨者，不尽有为，不住无为。

“何谓不尽有为？谓不离大慈，不舍大悲；深发一切智心，而不忽忘；教化众生，终不厌惓；于四摄法，常念顺行；护持正法，不惜身命；种诸善根，无有疲厌；志常安住，方便回向；求法不懈，说法无吝；勤供诸佛，故入生死而无所畏；于诸荣辱，心无忧喜；不轻未学，敬学如佛；堕烦恼者，令发正念；于远离乐，不以为贵；不著己乐，庆于彼乐；在诸禅定，如地狱想；于生死中，如园观想；见来求者，为善师想；舍诸所有，具一切智想；见毁戒人，起救护想；诸波罗蜜，为父母想；道品之法，为眷属想；发行善根，无有齐限；以诸净国严饰之事，成己佛土；行无限施，具足相好；除一切恶，净身、口、意；生死无数劫，意而有勇；闻佛无量德，志而不倦；以智慧剑，破烦恼贼；出阴、界、入，荷负众生，永使解脱；以大精进，摧伏魔军；常求无慢，实相智慧；行少欲知足，而不舍世法；能令众生如意，而不扰累；不坏威仪，而能随俗；起神通慧，引导众生；得念总持，所闻不忘；善别诸根，断众生疑；以乐说辩，演法无碍；净十善道，受天人福；修四无量，开梵天道；劝请说法，随喜赞善，得佛音声；身、口、意善，得佛无碍威仪；深修善法，所行转胜；以大乘教，成菩萨僧；心无放逸，不失众善。行如此法，是名菩萨不尽有为。

“何谓菩萨不住无为？谓修学空，不以空为证；修学无相、无作，不以无相、无作为证；修学无起，不以无起为证；观于无常，而不厌善本；观世间苦，而不恶生死；观于无我，而诲人不倦；观于寂灭，而不永寂灭；观于远离，而身心修善；观无所归，而归趣善法；观于无生，而以生法荷负一切；观于无漏，而不断诸漏；观无所行，而以行法教化众生；观于空性，而不舍大悲；观无生法，而不随小乘；观诸法虚妄，无心、无主、无依，本愿未满，而福德不虚、智慧不妄、行愿普济、直觉自在、佛性常住。修如此法，是名菩萨不住无为。

“又具福德故，不住无为，具智慧故，不尽有为；具大慈故，不住无为，起大悲故，不尽有为；度众生故，不住无为，敬佛法故，不尽有为；得相好故，不住无为，一切智故，不尽有为；行方便故，不住无为，达观智故，不尽有为；净佛土故，不住无为，佛摄受故，不尽有为；济众生故，不住无为，示诸法故，不尽有为；积善根故，不住无为，修福种故，不尽有为；满本愿故，不住无为，本无愿故，不尽有为；心清净故，不住无为，心饶益故，不尽有为；游戏通故，不住无为，成佛慧故，不尽有为；到彼岸故，不住无为，未寂灭故，不尽有为；积善财故，不住无为，依了义故，不尽有为；集法药故，不住无为，随授药故，不尽有为；心不退故，不住无为，愿未满故，不尽有为；修法本故，不住无为，度小乘故，不尽有为；除烦恼苦故，不住无为，灭众生病故，不尽有为。诸正士菩萨修如此法，不尽有为，不住无为，是名尽、无尽解脱法门，汝等当学。”

尔时，彼诸菩萨闻说是法，皆大欢喜，以众妙华，若干种色、若干种香，散遍三千大千世界，供养于佛及此经法，并诸菩萨已，稽首佛足，叹未曾有，言：“释迦牟尼佛，乃能于此善行方便。”言已忽然不现，还到彼国。

### 见阿閦佛品第十二

尔时，世尊问维摩诘：“汝欲见如来，为以何等观如来乎？”

维摩诘言：“如自观身实相，观佛亦然。我观如来，前际不来，后际不去，今则不住。不观色，不观色如，不观色性；不观受，不观受如，不观受性；不观想，不观想如，不观想性；不观行，不观行如，不观行性；不观识，不观识如，不观识性。非四大住，同于虚空；六入无积，眼触、耳触、鼻触、舌触、身触、意触已过，不在三界，三垢已离；顺三脱门，具足三明；无得而得，于一切法第一无著；无真如界，深入真如；无相续见，因本无生，缘无交涉；不一相、不异相，不自相、不他相，非无相、非取相，不此岸、不彼岸、不中流；观于寂灭，亦不永灭；不此不彼，不以此、不以彼；不可以智知，不可以识识；无晦无明，无名无相，无强无弱，非净非秽；不在方、不离方，非有为、非无为，无示无说；不施不悭，不戒不犯，不忍不恚，不进不怠，不定不乱，不智不愚，不诚不欺，不来不去，不出不入，一切言语道断；非福田、非不福田，非应供养、非不应供养；非取非舍，非有相、非无相，同真际，等法性；不可称、不可量，过诸称量；非大非小，非见非闻，非觉非知，离众结缚，等诸智，同众生；于诸法无分别，一切无得无失，无浊无恼；无作无起，无生无灭；无畏无忧，无喜无厌；无已有、无当有、无今有，不可以一切言说分别显示。世尊，如来身为若此，作如是观，以斯观者，名为正观；若他观者，名为邪观。”

尔时，舍利弗白佛言：“此长者维摩诘于何没而来生此？”

佛告舍利弗：“汝可问维摩诘。”

舍利弗即问维摩诘：“汝于何没而来生此？”

维摩诘言：“尊者，汝所得法，有没生乎？”

舍利弗言：“无没生也。”

“若诸法无没生相，云何问言：‘汝于何没而来生此？’于意云何？譬如幻师幻作男女，宁没生耶？”

舍利弗言：“无没生也。”

“汝岂不闻佛说，诸法如幻相乎？”

答曰：“如是。”

“若一切法如幻相者，云何问言：‘汝于何没而来生此？’舍利弗，没者，为虚诳法，坏败之相；生者，为虚诳法，相续之相。菩萨虽没，不尽善本；虽生，不长诸恶。”

是时，佛告舍利弗：“有国名妙喜，佛号无动，是维摩诘于彼国没，而来生此。”

舍利弗言：“未曾有也！世尊，是人乃能舍清净土，而来乐此多怒害处。”

维摩诘语舍利弗：“于意云何？日光出时，与冥合乎？”

答曰：“不也，日光出时，则无众冥。”

维摩诘言：“夫日何故行阎浮提？”

答曰：“欲以明照，为之除冥。”

维摩诘言：“菩萨如是，虽生不净佛土，为化众生，不与愚闇而共合也，但灭众生烦恼闇耳！”

是时，大众渴仰，欲见妙喜世界无动如来，及其菩萨、声闻之众。佛知一切众会所念，告维摩诘言：“善男子，为此众会，现妙喜国无动如来，及诸菩萨、声闻之众，众皆欲见。”

于是维摩诘心念：“吾当不起于座，接妙喜国，铁围、山川、溪谷、江河、大海、泉源、须弥诸山，及日月星宿、天龙鬼神、梵天等宫，并诸菩萨、声闻之众，城邑、聚落、男女、大小，乃至无动如来，及菩提树，诸妙莲华，能于十方作佛事者。三道宝阶从阎浮提至忉利天，以此宝阶，诸天来下，悉为礼敬无动如来，听受经法；阎浮提人亦登其阶，上升忉利，见彼诸天。妙喜世界成就如是无量功德，上至阿迦尼吒天，下至水际，以右手断取，如陶家轮，入此世界，犹持华鬘，示一切众。”作是念已，入如是三昧，现神通力，以其右手断取妙喜世界，置于此土。

彼得神通菩萨，及声闻众并余天人，俱发声言：“唯然！世尊，谁取我去？愿见救护。”

无动佛言：“非我所为，是维摩诘神力所作。”

其余未得神通者，不觉不知己之所往。妙喜世界，虽入此土而不增减，于是世界亦不迫隘，如本无异。

尔时，释迦牟尼佛告诸大众：“汝等且观妙喜世界无动如来，其国严饰，菩萨行净，弟子清白。”

皆曰：“唯然！已见。”

佛言：“若菩萨欲得如是清净佛土，当学无动如来所行之道。”

现此妙喜国时，娑婆世界十四那由他人，发阿耨多罗三藐三菩提心，皆愿生于妙喜佛土。释迦牟尼佛即记之曰：‘当生彼国！’时妙喜世界于此国土，所应饶益，其事讫已，维摩诘仍以右手，送归本处，举众皆见。

佛告舍利弗：“汝见此妙喜世界及无动佛不？”

“唯然！已见。世尊，愿使一切众生，得清净土如无动佛，获神通力如维摩诘。世尊，我等快得善利，得见是仁，亲近供养。其诸众生，若今现在，若佛灭后，闻此经者亦得善利，况复闻已信解、受持、读诵、解说、如法修行！若有手得是经典者，便为已得法宝之藏。若有读诵、解释其义，如说修行，即为诸佛之所哀愍护念。其有供养如是人者，当知则为供养于佛。其有书持此经卷者，当知其室即有如来。若闻是经能随喜者，斯人即为趣一切智。若能信解此经，乃至一四句偈，为他说者，当知此人即为大法施主。若能恭敬瞻仰信解谛观此经，是人即为受阿耨多罗三藐三菩提记者。”

### 法供养品第十三

尔时，释提桓因于大众中白佛言：“世尊，我虽从佛及文殊师利闻百千经，未曾闻此不可思议、自在神通、决定实相经典。如我解佛所说义趣，若有众生闻是经法，信解、受持、读诵之者，必得是法不疑，何况如说修行！斯人则为闭众恶趣，开诸善门，常为诸佛之所护念，降伏外学，摧灭魔怨，修治菩提，安处道场，履践如来所行之迹。

“世尊，若有受持、读诵、如说修行者，我当与诸眷属供养给事。所在聚落、城邑、山林、旷野，有是经处，我亦与诸眷属，听受法故，共到其所。其未信者，当令生信；其已信者，当为作护。”

佛言：“善哉！善哉！天帝，如汝所说，吾助尔喜。此经广说过去、未来、现在诸佛，不可思议阿耨多罗三藐三菩提。是故，天帝，若善男子、善女人，受持、读诵、供养是经者，则为供养去、来、今佛。天帝，正使三千大千世界，如来满中，譬如甘蔗、竹苇、芝麻、紫降、丛林，若有善男子、善女人，或以一劫或以数劫，恭敬尊重，赞叹供养，奉诸所安；至诸佛灭后，以一一全身舍利起七宝塔，纵广一四天下，高至梵天，表刹庄严，以一切华香、璎珞、幢幡、妓乐，微妙第一，若一劫若数劫而供养之。天帝，于意云何？其人植福，宁为多不？”

释提桓因言：“甚多，世尊！彼之福德，若以百千亿劫说不能尽。”

佛告天帝：“当知是善男子、善女人，闻是不可思议解脱经典，信解、受持、读诵、修行，福多于彼。所以者何？诸佛菩提皆从法生，以法供养乃能合菩提相。若以世间财宝供养，欲于菩提相合，无有是处。”

佛告天帝：“过去无量阿僧祇劫，时世有佛，号曰药王如来、应供、正遍知、明行足、善逝、世间解、无上士、调御丈夫、天人师、佛世尊，世界名大庄严，劫曰严净，佛寿二十小劫。其声闻僧三十六亿那由他，菩萨僧有十二亿。

“天帝，是时有转轮圣王，名曰宝盖，七宝具足，主四天下。王有千子，端正勇健，能伏怨敌。尔时，宝盖与其眷属供养药王如来，施诸所安至满五劫。过五劫已，告其千子：‘汝等亦当如我，以深心供养于佛。’于是千子受父王命，供养药王如来，复满五劫，一切施安。其王一子，名曰月盖，独坐思惟：‘宁有供养殊过此者？’以佛神力，空中有天曰：‘善男子，法之供养胜诸供养。’即问：‘何谓法之供养？’天曰：‘汝可往问药王如来，当广为汝说法之供养。’

“即时，月盖王子行诣药王如来，稽首佛足，却住一面，白佛言：‘世尊，诸供养中，法供养胜。云何名为法之供养？’佛言：‘善男子，法供养者，诸佛所说深经，一切世间难信难受，微妙难见，清净无染，非但分别思惟之所能得；菩萨法藏所摄，陀罗尼印印之，至不退转法轮，成就六度；善分别义，顺菩提法，众经之上；入大慈悲，离众魔事，及诸邪见；顺因缘法，无我、无人、无众生、无寿命，空、无相、无作、无起，能令众生坐于道场而转法轮，诸天、龙、神、药叉、阿修罗、迦楼罗、紧那罗、摩睺罗伽、乾闼婆等，所共叹誉；能令众生入佛法藏，摄诸贤圣一切智慧，说众菩萨所行之道，依于诸法实相之义，明宣无常、苦、空、无我、寂灭之法；能救一切悭吝、毁禁、瞋恚、懈怠、散乱、恶见众生，诸魔、外道及贪著者能使怖畏，诸佛贤圣所共称叹，背生死苦，示涅槃乐，十方三世诸佛所说。若闻如是等经，信解、受持、读诵，以方便力为诸众生分别解说，显示分明，守护法故，是名法之供养。又于诸法，如说修行，随顺十二因缘，离诸邪见，得无生忍，决定无我，无有众生，而于因缘果报无违无诤，离诸我所；依于义，不依语；依于智，不依识；依了义经，不依不了义经；依于法，不依人；随顺法相，无所入，无所归；无明毕竟灭故，诸行亦毕竟灭，乃至生毕竟灭故，老死亦毕竟灭。作如是观，十二因缘无有尽相，不复起见，是名最上法之供养。’”

佛告天帝：“王子月盖，从药王佛闻如是法，得柔顺忍，即解宝衣严身之具，以供养佛，白佛言：‘世尊，如来灭后，我当行法供养，守护正法。愿以威神加哀建立，令我得降伏魔怨，修菩萨行。’佛知其深心所念，而记之曰：‘汝于末后，守护法城。’

“天帝，时王子月盖，见法清净，闻佛授记，以信出家，修集善法，精进不久得五神通，具菩萨道，得陀罗尼，无断辩才。于佛灭后，以其所得神通、总持、辩才之力，满十小劫，药王如来所转法轮随而分布。月盖比丘以守护法，勤行精进，即于此身化百万亿人，于阿耨多罗三藐三菩提立不退转；十四那由他人，深发声闻、辟支佛心；无量众生，得生天上。

“天帝，时王宝盖岂异人乎？今现得佛，号宝焰如来；其王千子，即贤劫中千佛是也！过去迦罗鸠孙驮等四佛，余者相继而出，最后如来号曰楼至。月盖比丘，则我身是。如是，天帝，当知此要，以法供养，于诸供养为上、为最，第一无比。是故，天帝，当以法之供养，供养于佛。以法恭敬供养，于诸恭敬供养为上，为最第一无比”

### 嘱累品第十四

于是佛告弥勒菩萨言：“弥勒，我今以是无量亿阿僧祇劫所集阿耨多罗三藐三菩提法，付嘱于汝。如是辈经，于佛灭后末世之中，汝等当以神力，广宣流布于阎浮提，无令断绝。所以者何？未来世中，当有善男子、善女人，及天、龙、鬼、神、乾闼婆、罗刹等，发阿耨多罗三藐三菩提心，乐于大法，若使不闻如是等经，则失善利。如此辈人，闻是等经，必多信乐，发希有心，当以顶受，随诸众生所应得利，而为广说。

“弥勒当知，菩萨有二相。何谓为二？一者、好于杂句文饰之事；二者、不畏深义，如实能入。若好杂句文饰事者，当知是为新学菩萨；若于如是无染无著甚深经典，无有恐畏，能入其中，闻已心净，受持、读诵、如说修行，当知是为久修道行。

“弥勒，复有二法，名新学者不能决定于甚深法。何等为二？一者、所未闻深经，闻之惊怖生疑，不能随顺，毁谤不信，而作是言：‘我初不闻，从何所来？’二者、若有护持解说如是深经者，不肯亲近、供养、恭敬，或时于中说其过恶。有此二法，当知是新学菩萨，为自毁伤，不能于深法中调伏其心。

“弥勒，复有二法，菩萨虽信解深法，犹自毁伤，而不能得无生法忍。何等为二？一者、轻慢新学菩萨而不教诲；二者、虽信解深法而取相分别。是为二法。”

弥勒菩萨闻说是已，白佛言：“世尊，未曾有也！如佛所说，我当远离如斯之恶，奉持如来无数阿僧祇劫所集阿耨多罗三藐三菩提法。若未来世善男子、善女人求大乘者，当令手得如是等经，与其念力，使受持读诵，为他广说。世尊，若后末世，有能受持、读诵、为他说者，当知是弥勒神力之所建立。”

佛言：“善哉！善哉！弥勒，如汝所说，佛助尔喜。”

于是一切菩萨合掌白佛：“我等亦于如来灭后，十方国土广宣流布阿耨多罗三藐三菩提法，复当开导诸说法者，令得是经。”

尔时，四天王白佛言：“世尊，在在处处，城邑、聚落、山林、旷野，有是经卷，读诵解说者，我当率诸官属，为听法故，往诣其所，拥护其人，面百由旬，令无伺求得其便者。”

是时，佛告阿难：“受持是经，广宣流布！”

阿难言：“唯我已受持要者。世尊，当何名斯经？”

佛言：“阿难，是经名为《维摩诘所说》，亦名《不可思议解脱法门》，如是受持。”

佛说是经已，长者维摩诘、文殊师利、舍利弗、阿难等，及诸天、人、阿修罗，一切大众，闻佛所说，皆大欢喜，信受奉行。