## 佛说大乘庄严宝王经卷第三

尔时，除盖障菩萨白世尊言：“观自在菩萨摩诃萨往昔之事，已闻佛说。彼菩萨有何三摩地门？唯愿世尊为我宣说。”

佛告：“善男子，其三摩地门，所谓有相三摩地、无相三摩地、金刚生三摩地、日光明三摩地、广博三摩地、庄严三摩地、旌旗三摩地、作庄严三摩地、庄严王三摩地、照十方三摩地、妙眼如意三摩地、持法三摩地、妙最胜三摩地、施爱三摩地、金刚幡三摩地、观察一切世界三摩地、乐善逝三摩地、神通业三摩地、佛顶轮三摩地、妙眼月三摩地、了多眷属三摩地、天眼三摩地、明照劫三摩地、变现见三摩地、莲华上三摩地、上王三摩地、清净阿鼻三摩地、信相三摩地、天轮三摩地、洒甘露三摩地、轮光明三摩地、海深三摩地、多宫三摩地、迦陵频伽声三摩地、青莲华香三摩地、运载三摩地、金刚铠三摩地、除烦恼三摩地、师子步三摩地、无上三摩地、降伏三摩地、妙月三摩地、光曜三摩地、百光明三摩地、光炽盛三摩地、光明业三摩地、妙相三摩地、劝阿苏啰三摩地、宫殿三摩地、现圆寂三摩地、大灯明三摩地、灯明王三摩地、救轮回三摩地、文字用三摩地、天现前三摩地、相应业三摩地、见真如三摩地、电光三摩地、龙严三摩地、师子频伸三摩地、莎底面三摩地、往复三摩地、觉悟变三摩地、念根增长三摩地、无相解脱三摩地、最胜三摩地、开导三摩地。善男子，观自在菩萨摩诃萨，非唯有是三摩地，而于一一毛孔具百千万三摩地。善男子，观自在菩萨摩诃萨，位居菩萨功德如是，乃至诸佛如来叹未曾有如是功德。

“善男子，我于往昔为菩萨时，与五百商人欲往师子国中，将诸车乘、馲驼、牛等求其财宝，即发往彼道路，经历村营城邑聚落之处，相次至于海滨欲承大舶。于是俱升舶内，我当问于舶主言：‘汝应看其风信，从何而起？往何国土？为往宝洲，为阇婆国、罗刹国耶？’于是舶主瞻其风信作如是言：‘而今此风宜往师子国去。’是时承风驾放往师子国。于彼国中有五百罗刹女，忽然变发剧暴大风，鼓浪漂激，其舶破坏。时诸商人飐堕水中，漂漾其身，浮及海滨至于岸上。彼五百罗刹女见诸商人，各各摇动其身出于恶声，现童女相来商人所，各以衣服与诸商人。于是著彼衣服，捩自湿衣曝之令干，而离彼处，即往瞻波迦树下憩歇，歇已互相谓言：‘我今云何作何方便？’无复方计，说已默然。

“是时，彼罗刹女又来于商人前，作如是言：‘我无夫主，可与于我而为夫耶？于此我有饮食、衣服、库藏、园林浴池。’时彼罗刹女，各各将一商人归自所居。于是罗刹女中而有一女，为大主宰，名啰底迦囕，彼女与我相将归彼所居。彼女而以上味饮食，供给于我丰足饱满，我当快乐无异人间。于彼止宿经停二三七日，忽然见彼啰底迦囕欣然而笑，我时心生疑怪未曾见闻。彼罗刹女作如是笑时，我问言：‘汝今何故作是笑耶？’罗刹女言：‘此师子国罗刹女所住之地，恐伤汝命。’于是我问：‘汝何故知耶？’罗刹女言：‘勿履南路而去。何以故？彼有铁城，上下周围而无门户，其中而有无数商人，其中多已被彼食啖，唯余骸骨。彼今见有活者、死者。恐不相信，但依此路而去到彼，自当信我。’

“是时，我伺彼女惛沉睡眠，于是菩萨向夜分时，持月光剑往于南路，而行到彼铁城周匝而看，一无门户亦无窗牖。彼铁城边有一瞻波迦树，攀升树上，我时高声唤问。时铁城内商人告于我言：‘贤大商主而还知不？我等被罗刹女致在铁城，而于日日食啖百人。’彼等具说昔时事已，于是我下瞻波迦树，却依南路急速还彼罗刹女处。是时，彼女而问我言：‘贤大商主，所说铁城还当见不？今应实说。’我言：‘已见。’于是又问彼女：‘以何方便令我得出于此？’彼罗刹女而告我言：‘而今有大方便，可令于汝安隐，善出此师子国，却还于彼南赡部洲。’我见是说，复问彼女：‘令我于何道路出此国耶？’时啰底迦囕告于我言：‘有圣马王，而能救度一切有情。’

“我当寻时往彼圣马王所食白药草，食已于金砂地[馬＋展]已，而起振摆身毛，作如是已而作是言：‘何人而欲达于彼岸？’三复告言：‘若欲去者当自言说。’于是我告圣马王言：‘我于今者欲往彼去。’如是说已，而复到彼罗刹女处同共止宿。彼罗刹女睡眠觉已，心生追悔而问我言：‘商主，汝身何故冷耶？’于是我知彼意不令我去，遂以方便告于彼女：‘我于向者暂出城外，便利而回故我身冷。’彼女告于我言：‘应却睡眠，至于日出我时方起。’遂乃唤诸商人告言：‘而今宜应出于此城。’时诸商人皆出城已，俱在一处而歇，共相谓言：‘今此众中，何人之妻最相恋慕？有何所见？其事云何？’时众人中有言：‘彼以上味饮食供给于我。’或有说言：‘彼以种种衣服与我。’或有说言：‘彼以天冠珥珰衣服与我。’或有说言：‘我无所得，唯不称心。’或有说言：‘彼以种种龙麝栴檀之香与我。’时诸商人作是说已，我当告言：‘汝难解脱，何故贪爱此罗刹女耶？’众商人闻，心怀怖畏而问言：‘大商主，实如是耶？’我乃告言：‘此师子国罗刹女所住，非是人耳！此实是罗刹女。作是誓言佛法僧等，可知此罗刹女也。’时诸商主闻已告于我言：‘以何方便得免此难？’于是我告彼言：‘此师子国有圣马王，能救一切有情。彼食大白药草，于金砂[馬＋展]而起振摆身已，三复言云谁人欲往彼岸？我已告彼马王言，我今欲往彼岸。’时诸商人复告我言：‘何日去耶？’我告众言：‘却后三日决定而去，众人宜应备办资粮。’作是语已，众还入城，各各往本罗刹女舍。

“其女见来，相问讯言：‘今疲劳耶？’我当问彼罗刹女：‘我未曾见汝悦意园林浴池，为实有耶？’时彼罗刹女告我言：‘大商主，此师子国，有种种适意园林浴池。’告彼女言：‘与我如法办具资粮。我候三日，欲往游观种种园林池沼看彼名花，我当将种种华而来归家。’时罗刹女告我言：‘大商主，我为办具资粮。’是时，恐彼罗刹女知我方计必当杀我，如是思惟默然而住。彼罗刹女以好饮食，与我令吃，食已吁叹。彼女问言：‘大商主，何故如是而吁叹耶？’是时，我告彼女：‘我本南赡部洲人，思自本地。’彼女告我言：‘大商主，勿思本地！此师子国有种种饮食衣服库藏，种种适意园林浴池，受种种快乐，云何思彼南赡部洲？’我时默然而住，过是日已至第二日，彼女与我办具饮食资粮。彼诸商人悉皆办具资粮。

“候第三日，日初出时，皆出彼域，出已共相议言：‘我等今者当宜速去，不应回顾师子国矣！’作是语已，我与彼众即时速疾而往于圣马王所，到已见彼马王，吃草[馬＋展]已振摆身毛，是时师子国地皆震动。马王三复言云：‘今者何人欲往彼岸？’时诸商人作如是言：‘我等今者欲往彼岸。’时圣马王奋迅其身而作是言：‘汝等宜应前进，勿应返顾师子国也。’彼圣马王如是说已，是时我乃先乘马王，然后五百商人俱升马上。时彼师子国中诸罗刹女，忽闻诸商人去，口出苦切之声，即驶奔驰趁逐，悲啼号哭叫呼随后。时诸商人闻是声已，回首顾眄不觉闪坠，其身入于水中，于是诸罗刹女取彼身肉而啖食之。是时，唯我一人往于南赡部洲。彼圣马王届海岸所，我当下已，而乃旋绕彼圣马王三匝。毕已，即离彼处寻路而行，往于本地归自所居。到其家已，是时父母见我来归，抱捉其子，欣喜复悲，涕泣流泪。父母先为我故，涕泣恒时其眼昏翳，因兹除愈明净如故。是时，父母与子共在一处，我乃具述前所经历艰苦之事。父母闻已，告于我言：‘汝于今日得全其命，安隐而归，甚适我怀，无复忧虑！我不须汝所盈财宝，今缘自知年耄衰朽，须汝佐辅出入扶侍。我当死至，汝为主者，送葬我身。’昔时父母而作如是善言慰谕于我。除盖障，我于是时身为商主，受如是危难苦恼之事。”

佛告除盖障菩萨：“时圣马王者，即观自在菩萨摩诃萨是，于是危难死怖畏中救济于我。除盖障，我今不能广说是观自在菩萨摩诃萨功德数量，我今为汝略说是观自在身毛孔中所有功德。除盖障，观自在菩萨身有金毛孔，而于其中有无数百千万俱胝那庾多彦达嚩，彼等无轮回苦，而常受于最胜快乐，天物受用无有穷尽，无有恶心，无憎嫉心，无贪瞋痴，常行八圣道，恒受法乐。除盖障，于是金毛孔中，复有放光如意宝珠，随彼彦达嚩众思念所须随意满足，于是金毛孔中有斯出现。复有黑毛孔而于其中，有无数百千万俱胝那庾多具通神仙之人。其中有具一神通者，或有具二三四五神通之者，亦有具足六神通者。于是毛孔之中，复现银地，黄金为山，白银为峰，三十七爱染莲华宝庄严其山。于其山中而有八万四千神仙之众，如是仙众出现劫树，深红为身，黄金白银以为枝叶，放宝光明。又于一一毛孔现四宝池，八功德水充满其中，而有妙华盈满池中。于池岸侧有天妙香树、栴檀香树，又有庄严劫树，上悬庄严天冠珥珰，复有殊妙璎珞而严饰之。又于其上悬众宝铃，又挂妙衣憍尸迦服。于斯一一劫树之下，各有一百彦达嚩王，而于恒时奏诸音乐。复有群鹿羽族灵禽，闻斯乐音悉皆思惟：‘诸有情类多受轮回之苦，何故南赡部洲人，见受生老病死、爱别离等如是诸苦？’此诸禽鸟鹿等，于是思惟此《大乘庄严宝王经》如是之名，于是而有天妙上味饮食、天诸妙香、天妙衣服等物，随彼所思如意满足。”

是时，除盖障菩萨白世尊言：“我今闻是甚为希有，世尊！”

佛告：“善男子，于意云何？”

除盖障菩萨白世尊言：“如是有情，心唯思念此经名号，尚获如是利益安乐。若复有人得闻此经，而能书写、受持读诵、供养恭敬，如是之人常得安乐！或复有人于此经中书写一字，斯人当来不受轮回之苦，而永不于屠儿魁脍下贱之类如是家生，所生之身而永不受背伛挛躄、丑唇缺漏、疥癞等病不可喜相，获得身相圆满，诸根具足有大力势，何况具足受持、读诵书写、供养恭敬之人所获功德！”

尔时，世尊赞言：“善哉！善哉！除盖障，汝今善说如是之法。今此会中，无数百千万天、龙、药叉、彦达嚩、阿苏啰、蘖噜拏、紧那啰、摩护啰誐、人及非人，邬波索迦、邬波斯计如是等众，皆悉闻汝说如是法，得闻斯之广博法门，由汝所问。”

时，除盖障菩萨白世尊言：“世尊于今说斯妙法，天人众等生信坚固。”

是时，世尊赞言：“善哉！善哉！善男子，汝能如是重复问是观自在身毛孔中所现功德。除盖障，彼复有宝庄严毛孔，是中有无数百千万俱胝那庾多彦达嚩女，面貌端严，形体姝妙，种种庄严，如是色相状如天女。彼众贪瞋痴苦皆不能侵于彼身分，而亦不受人间少分苦恼之事。彼彦达嚩女而于三时，念是观自在菩萨摩诃萨名号，而于是时，彼等获得一切所须之物。”

是时，除盖障菩萨白佛言：“世尊，我欲入彼毛孔之中，看其所有。”

佛告：“善男子，彼之毛孔无有边际，如虚空界亦无障碍。善男子，如是毛孔，无障无碍亦无触恼。彼毛孔中，普贤菩萨摩诃萨入于其中，行十二年不得边际；见诸毛孔一一之中，各有佛部于彼而住。是故普贤不能见其边际近远，余诸菩萨云何而得见彼边际耶？”

时，除盖障菩萨白佛言：“世尊，普贤菩萨摩诃萨，于彼毛孔行十二年，不能见其边际，而诸毛孔各有百佛在于其中。普贤菩萨摩诃萨尚不能得见于边际，我今云何而得入于是中耶？”

佛告：“善男子，我亦不见如是微妙寂静。彼无相故而现大身，具十一面，而百千眼圆满广大，得相应地湛然寂静，大智无得无有轮回，不见救度亦无种族，无有智慧亦无有说，如是诸法如影响故。善男子，观自在菩萨，无见无闻，彼无自性，乃至如来亦所不见。于意云何？善男子，普贤等诸菩萨皆具不可思议，不能了知彼观自在之所变化。善男子，观自在菩萨摩诃萨变现种种，救度无数百千万俱胝那庾多有情，令得往生极乐世界，见无量寿如来，得闻法要，皆令当得成菩提道。”

时，除盖障菩萨白世尊言：“不知以何方便，令我得见是观自在菩萨摩诃萨？”

佛告：“善男子，彼菩萨必当来此索诃世界，而来见我礼拜供养。”

时，除盖障菩萨白佛言：“世尊，可知是观自在菩萨摩诃萨，而来于此为于何时？”

佛告：“善男子，候此有情根熟之时，彼观自在菩萨摩诃萨先来到此。”

时，除盖障菩萨摩诃萨，以手搘揌作是思惟：“我今云何有是罪障，寿命虽长而无所益，不得见彼观自在菩萨恭敬礼拜，犹如盲人在道而行？”时，除盖障菩萨复白佛言：“世尊，彼观自在菩萨摩诃萨，为实何时而来于此耶？”

尔时，世尊微笑告言：“善男子，观自在菩萨摩诃萨，彼于无时而是来时。善男子，彼菩萨身而有毛孔，名洒甘露。于是毛孔之中，有无数百千万俱胝那庾多天人，止住其中，有证初地二地，乃至有证十地菩萨摩诃萨位者。除盖障，彼洒甘露毛孔之中，而有六十金银宝山。其一一山高六万踰缮那，有九万九千峰，以天妙金宝周遍庄严，一生补处菩萨于彼而住。复有无数百千万俱胝那庾多彦达嚩众，于彼毛孔而于恒时奏诸音乐。除盖障，彼洒甘露毛孔之中，又有无数百千万俱胝那庾多宫殿，以天摩尼妙宝周遍庄严，见者其意适然，复有种种真珠璎珞而校饰之。于彼宫殿各有菩萨说微妙法，出是宫殿各各经行。于经行处而有七十七池，八功德水盈满其中，有种种华，所谓嗢钵罗华、钵讷摩华、矩母那华、奔拏利迦华、噪彦驮迦华、曼那啰华、摩贺曼那啰华，充满其中。彼经行地复有适意劫树，以天金银而为其叶庄严，于上悬诸天冠、珥珰、珍宝、璎珞种种庄严。彼诸菩萨而经行已，于夜分时忆念种种大乘之法，思惟寂灭之地，思惟地狱、鬼趣、傍生，作如是思惟已，而入慈心三摩地。

“除盖障，于彼毛孔，如是菩萨出现其中。复有毛孔名金刚面，而于其中有无数百千万紧那啰众，种种华鬘璎珞遍身庄严，以妙涂香用涂其体，见者欢喜。而彼恒时念佛法僧，得不坏信，住法忍慈，思惟寂灭远离轮回。如是，如是，善男子，彼紧那啰众心生爱乐。彼之毛孔有无数山，而于其中有金刚宝窟、金宝窟、银宝窟、玻胝迦宝窟、莲华色宝窟、青色宝窟，复有具足七宝窟。如是，善男子，于彼毛孔有斯变现。而于是中又有无数劫树、无数栴檀大树、微妙香树，无数浴池，百千万天宫宝殿，玻胝迦庄严巧妙清净适意宝殿，于彼出现。如是宫殿，紧那啰众止息其中，既止息已说微妙法，所谓布施波罗蜜多法，及持戒、忍辱、精进、静虑、智慧波罗蜜多法；说是六波罗蜜多已，各各经行。而于是处，有黄金经行道、白银经行道。于是周匝而有劫树，金银为叶，上有种种天衣、宝冠、珥珰、宝铃、璎珞，如是庄严彼经行处。又有楼阁，紧那啰于是经行，思惟沉沦生苦、老苦、病苦、死苦、贫穷困苦、爱别离苦、冤憎会苦、求不得苦，或堕针刺地狱、黑绳地狱、喝醯大地狱、极热大地狱、火坑地狱，或堕饿鬼趣，如是有情受大苦恼，彼紧那啰作是思惟。如是，善男子，彼紧那啰乐甚深法，思惟圆寂真界，复于恒时念观自在菩萨摩诃萨名号，由是称念，而于是时得诸资具悉皆丰足。

“善男子，观自在菩萨摩诃萨，乃至名号亦难得值。何以故？彼与一切有情如大父母，一切恐怖有情施之无畏，开导一切有情为大善友。如是，善男子，彼观自在菩萨摩诃萨，有六字大明陀罗尼难得值遇。若有人能称念其名，当得生彼毛孔之中不受沉沦，出一毛孔而复往诣入一毛孔，于彼而住乃至当证圆寂之地。”

时，除盖障菩萨白世尊言：“世尊，今此六字大明陀罗尼，为从何处而得耶？”

佛告：“善男子，此六字大明陀罗尼难得值遇！至于如来而亦不知所得之处，因位菩萨云何而能知得处耶？”

除盖障菩萨白世尊言：“如是陀罗尼，今佛如来应正等觉，云何而不知耶？”

佛告：“善男子，此六字大明陀罗尼，是观自在菩萨摩诃萨微妙本心。若有知是微妙本心，即知解脱。”

时，除盖障菩萨白世尊言：“世尊，诸有情中，有能知是六字大明陀罗尼者不？”

佛言：“无有知者！善男子，此六字大明陀罗尼，无量相应如来而尚难知，菩萨云何而得知此观自在菩萨微妙本心处耶？我往他方国土，无有知是六字大明陀罗尼处者。若有人能而常受持此六字大明陀罗尼者，于是持诵之时，有九十九殑伽河沙数如来集会，复有如微尘数菩萨集会，复有三十二天天子众亦皆集会，复有四大天王而于四方为其卫护，复有娑誐啰龙王、无热恼龙王、得叉迦龙王、嚩苏枳龙王，如是无数百千万俱胝那庾多龙王而来卫护是人，复有地中药叉、虚空神等而亦卫护是人。

“善男子，观自在菩萨身毛孔中，俱胝数如来止息已，赞叹是人言：‘善哉！善哉！善男子，汝能得是如意摩尼之宝，汝七代种族，皆当得其解脱。’善男子，彼持明人，于其腹中所有诸虫，当得不退转菩萨之位。若复有人以此六字大明陀罗尼，身中项上戴持者。善男子，若有得见是戴持之人，则同见于金刚之身，又如见于舍利窣堵波，又如见于如来，又如见于具一俱胝智慧者。若有善男子、善女人，而能依法念此六字大明陀罗尼，是人而得无尽辩才，得清净智聚，得大慈悲。如是之人，日日得具六波罗蜜多圆满功德。是人得天转轮灌顶。是人于其口中所出之气触他人身，所触之人发起慈心，离诸瞋毒，当得不退转菩萨，速疾证得阿耨多罗三藐三菩提。若此戴持之人，以手触于余人之身，蒙所触者，是人速得菩萨之位。若是戴持之人，见其男子女人、童男童女，乃至异类诸有情身，如是得所见者，悉皆速得菩萨之位。如是之人，而永不受生老病死苦、爱别离苦，而得不可思议相应念诵。今此六字大明陀罗尼，作如是说。”