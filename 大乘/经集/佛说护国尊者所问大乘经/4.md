## 佛说护国尊者所问大乘经卷第四

佛告尊者护国言。尔时福光太子。闻虚空中净光天子赞佛法僧无量功德相好庄严之事。心大欢喜正意系心端坐思惟。彼佛世尊具足功德。所说妙法真实无谬。声闻弟子梵行清白。又复思惟轮回大苦。一切众生愚痴障蔽不觉不知。常以身见起诸惑染广增过失。生死轮回相续不绝。诸有智者应当远离。又复思惟愚痴迷暗。起三种思动发身语。造善恶业熏识成种。如是名色六入触受苦报相续。爱取缠润增长有支。如是结生老死谁免。我观生死少味多苦。逼迫身心是可厌患。速宜亲近彼佛如来微妙之法。断诸烦恼求出轮回。若近恶友耽着欲乐。人天之报尚不能得。何况阿耨多罗三藐三菩提。

尔时福光太子。作是念已。于此宫城深生厌离。我今于此终不解脱。宜应速舍别求静处修习梵行。时彼太子发此志已。即便离殿欲往门出。又虑亲眷而为留难。遂却上殿面东而立。遥告佛曰。成义如来应正等觉。具一切智神力广大。愿赐慈悲救护于我。我于此处掷身出外。欲求解脱。作是语已即便掷身。佛以神足舒其右手。放大光明照太子身。其光化为千叶莲花承太子足。又此莲花复出百千微妙光明。照于太子令心适悦。经须臾间将至佛前。佛摄光明莲花不现。尔时太子如山而下。即到佛前合掌恭敬。旋绕世尊志心称念。南无成义意如来应正等觉所说妙法。及苾刍众我悉归依。作是语已。五体投地礼佛千拜即以伽陀赞叹佛曰。

&nbsp;&nbsp;&nbsp;&nbsp;稽首无上大医王&nbsp;&nbsp;&nbsp;&nbsp;我身大患久未除

&nbsp;&nbsp;&nbsp;&nbsp;愿佛慈愍垂救度&nbsp;&nbsp;&nbsp;&nbsp;少赐如来妙法药

&nbsp;&nbsp;&nbsp;&nbsp;昼夜独坐自思惟&nbsp;&nbsp;&nbsp;&nbsp;一心求离五欲境

&nbsp;&nbsp;&nbsp;&nbsp;空界天人发声言&nbsp;&nbsp;&nbsp;&nbsp;劝导归依来佛所

&nbsp;&nbsp;&nbsp;&nbsp;佛为出世大导师&nbsp;&nbsp;&nbsp;&nbsp;何得众生造过失

&nbsp;&nbsp;&nbsp;&nbsp;于大难中垂救护&nbsp;&nbsp;&nbsp;&nbsp;令彼盲迷开智眼

&nbsp;&nbsp;&nbsp;&nbsp;我今虽发信佛心&nbsp;&nbsp;&nbsp;&nbsp;贫乏如来功德宝

&nbsp;&nbsp;&nbsp;&nbsp;求出缠缚趣解脱&nbsp;&nbsp;&nbsp;&nbsp;愿佛慈悲垂摄受

&nbsp;&nbsp;&nbsp;&nbsp;于其暗室燃慧灯&nbsp;&nbsp;&nbsp;&nbsp;破我疑惑无明等

&nbsp;&nbsp;&nbsp;&nbsp;宣扬清净妙法门&nbsp;&nbsp;&nbsp;&nbsp;如佛所行菩提道

&nbsp;&nbsp;&nbsp;&nbsp;稽首无比大医王&nbsp;&nbsp;&nbsp;&nbsp;满我意愿除诸病

&nbsp;&nbsp;&nbsp;&nbsp;一切妄想悉消除&nbsp;&nbsp;&nbsp;&nbsp;抛离恶趣到彼岸

&nbsp;&nbsp;&nbsp;&nbsp;永出烦恼大海中&nbsp;&nbsp;&nbsp;&nbsp;常行如来八正道

&nbsp;&nbsp;&nbsp;&nbsp;如是真实为我说&nbsp;&nbsp;&nbsp;&nbsp;如佛所说我行之

&nbsp;&nbsp;&nbsp;&nbsp;志求无上大菩提&nbsp;&nbsp;&nbsp;&nbsp;修习菩萨真实行

&nbsp;&nbsp;&nbsp;&nbsp;成就福德无尽报&nbsp;&nbsp;&nbsp;&nbsp;舍于世寿为法寿

&nbsp;&nbsp;&nbsp;&nbsp;一切缠缚永断除&nbsp;&nbsp;&nbsp;&nbsp;究竟圆满菩提道

佛告尊者护国言。尔时成义意如来。见彼太子信心清净善根纯熟。即为宣说菩萨行法。福光太子闻是法已。得总持门证妙解脱。成就五通踊身空中散花供养。作供养已从虚空中下。合掌向佛赞叹如来。即说颂曰。

&nbsp;&nbsp;&nbsp;&nbsp;稽首我佛真金色&nbsp;&nbsp;&nbsp;&nbsp;相好最上面如月

&nbsp;&nbsp;&nbsp;&nbsp;功德智慧无等伦&nbsp;&nbsp;&nbsp;&nbsp;永离三有常清净

&nbsp;&nbsp;&nbsp;&nbsp;牟尼螺髻绀青色&nbsp;&nbsp;&nbsp;&nbsp;高显清净如须弥

&nbsp;&nbsp;&nbsp;&nbsp;我观无等无边佛&nbsp;&nbsp;&nbsp;&nbsp;眉间毫光普照耀

&nbsp;&nbsp;&nbsp;&nbsp;如军那花及朗月&nbsp;&nbsp;&nbsp;&nbsp;过于珂雪与砗磲

&nbsp;&nbsp;&nbsp;&nbsp;如是皎洁大光明&nbsp;&nbsp;&nbsp;&nbsp;除灭众生诸罪暗

&nbsp;&nbsp;&nbsp;&nbsp;目净辉朗如青莲&nbsp;&nbsp;&nbsp;&nbsp;常以慈颜顾我等

&nbsp;&nbsp;&nbsp;&nbsp;怨亲无二平等观&nbsp;&nbsp;&nbsp;&nbsp;有情无情俱获益

&nbsp;&nbsp;&nbsp;&nbsp;舌如赤铜而广长&nbsp;&nbsp;&nbsp;&nbsp;或覆面轮或大千

&nbsp;&nbsp;&nbsp;&nbsp;应机流演大小乘&nbsp;&nbsp;&nbsp;&nbsp;普救世间诸有苦

&nbsp;&nbsp;&nbsp;&nbsp;我今顶礼如来齿&nbsp;&nbsp;&nbsp;&nbsp;四十齐密白如珂

&nbsp;&nbsp;&nbsp;&nbsp;四牙锋利若金刚&nbsp;&nbsp;&nbsp;&nbsp;俱发光明济群品

&nbsp;&nbsp;&nbsp;&nbsp;我今礼佛真实语&nbsp;&nbsp;&nbsp;&nbsp;离诸虚诳绮言辞

&nbsp;&nbsp;&nbsp;&nbsp;通达性相甚深文&nbsp;&nbsp;&nbsp;&nbsp;破暗除迷百千刹

&nbsp;&nbsp;&nbsp;&nbsp;梵王帝释护世主&nbsp;&nbsp;&nbsp;&nbsp;龙天八部及三涂

&nbsp;&nbsp;&nbsp;&nbsp;如是蒙光苦恼除&nbsp;&nbsp;&nbsp;&nbsp;俱出轮回生死海

&nbsp;&nbsp;&nbsp;&nbsp;我佛双腨如鹿王&nbsp;&nbsp;&nbsp;&nbsp;行似牛王举步稳

&nbsp;&nbsp;&nbsp;&nbsp;下足登涉地面时&nbsp;&nbsp;&nbsp;&nbsp;山川大地俱震动

&nbsp;&nbsp;&nbsp;&nbsp;我佛身相妙端严&nbsp;&nbsp;&nbsp;&nbsp;皮肤柔软真金色

&nbsp;&nbsp;&nbsp;&nbsp;一切世间无有比&nbsp;&nbsp;&nbsp;&nbsp;众生见者无厌足

&nbsp;&nbsp;&nbsp;&nbsp;佛于过去百千劫&nbsp;&nbsp;&nbsp;&nbsp;能舍一切利众生

&nbsp;&nbsp;&nbsp;&nbsp;俱令离苦出烦笼&nbsp;&nbsp;&nbsp;&nbsp;我今归礼大慈父

&nbsp;&nbsp;&nbsp;&nbsp;佛以法财施一切&nbsp;&nbsp;&nbsp;&nbsp;持戒忍辱精进修

&nbsp;&nbsp;&nbsp;&nbsp;禅定智慧悉圆明&nbsp;&nbsp;&nbsp;&nbsp;我今礼佛无等智

&nbsp;&nbsp;&nbsp;&nbsp;我佛无畏大师子&nbsp;&nbsp;&nbsp;&nbsp;能破无边烦恼魔

&nbsp;&nbsp;&nbsp;&nbsp;善疗众病悉消除&nbsp;&nbsp;&nbsp;&nbsp;我今顶礼灭三毒

&nbsp;&nbsp;&nbsp;&nbsp;身口意业无尘染&nbsp;&nbsp;&nbsp;&nbsp;三界无著出水莲

&nbsp;&nbsp;&nbsp;&nbsp;梵音深妙如梵天&nbsp;&nbsp;&nbsp;&nbsp;迦陵频伽声莫比

&nbsp;&nbsp;&nbsp;&nbsp;我今礼佛出三有&nbsp;&nbsp;&nbsp;&nbsp;常观世界如幻化

&nbsp;&nbsp;&nbsp;&nbsp;如梦如电非久停&nbsp;&nbsp;&nbsp;&nbsp;无人无我无众生

&nbsp;&nbsp;&nbsp;&nbsp;法本空寂无有生&nbsp;&nbsp;&nbsp;&nbsp;不能知悟随轮转

&nbsp;&nbsp;&nbsp;&nbsp;垂慈广为诸众生&nbsp;&nbsp;&nbsp;&nbsp;方便随机宣妙法

&nbsp;&nbsp;&nbsp;&nbsp;大圣医王众所归&nbsp;&nbsp;&nbsp;&nbsp;恒治老死忧悲恼

&nbsp;&nbsp;&nbsp;&nbsp;如是普利诸众生&nbsp;&nbsp;&nbsp;&nbsp;各令善逝人天路

&nbsp;&nbsp;&nbsp;&nbsp;如是慈悲牟尼主&nbsp;&nbsp;&nbsp;&nbsp;常愍轮回六道中

&nbsp;&nbsp;&nbsp;&nbsp;如蚁循环无了期&nbsp;&nbsp;&nbsp;&nbsp;引彼愚盲得正路

&nbsp;&nbsp;&nbsp;&nbsp;如是依法证菩提&nbsp;&nbsp;&nbsp;&nbsp;具法自在利世间

&nbsp;&nbsp;&nbsp;&nbsp;如佛所说八正道&nbsp;&nbsp;&nbsp;&nbsp;闻者适悦生敬爱

&nbsp;&nbsp;&nbsp;&nbsp;佛声微妙过梵天&nbsp;&nbsp;&nbsp;&nbsp;巘达哩嚩紧那啰

&nbsp;&nbsp;&nbsp;&nbsp;及诸天女美妙音&nbsp;&nbsp;&nbsp;&nbsp;非似佛声多方便

&nbsp;&nbsp;&nbsp;&nbsp;清净语音功德普&nbsp;&nbsp;&nbsp;&nbsp;众生随类各得闻

&nbsp;&nbsp;&nbsp;&nbsp;如是为乘趣菩提&nbsp;&nbsp;&nbsp;&nbsp;一一离凡得解脱

&nbsp;&nbsp;&nbsp;&nbsp;种种上妙物供佛&nbsp;&nbsp;&nbsp;&nbsp;获得最上人天福

&nbsp;&nbsp;&nbsp;&nbsp;或为帝主或宰臣&nbsp;&nbsp;&nbsp;&nbsp;常受大富大快乐

&nbsp;&nbsp;&nbsp;&nbsp;或作金轮王四洲&nbsp;&nbsp;&nbsp;&nbsp;具足千子及七宝

&nbsp;&nbsp;&nbsp;&nbsp;恒行十善利世间&nbsp;&nbsp;&nbsp;&nbsp;一切众生皆随顺

&nbsp;&nbsp;&nbsp;&nbsp;或为护世或忉利&nbsp;&nbsp;&nbsp;&nbsp;或处夜摩睹史陀

&nbsp;&nbsp;&nbsp;&nbsp;及至他化与梵天&nbsp;&nbsp;&nbsp;&nbsp;皆因供养诸佛得

&nbsp;&nbsp;&nbsp;&nbsp;如是见佛及听法&nbsp;&nbsp;&nbsp;&nbsp;俱能出离诸苦恼

&nbsp;&nbsp;&nbsp;&nbsp;令彼不堕恶道中&nbsp;&nbsp;&nbsp;&nbsp;安乐寂静无尘染

&nbsp;&nbsp;&nbsp;&nbsp;佛能安住诸世间&nbsp;&nbsp;&nbsp;&nbsp;求福之者皆令福

&nbsp;&nbsp;&nbsp;&nbsp;如是获福长相续&nbsp;&nbsp;&nbsp;&nbsp;俱胝多劫不可尽

&nbsp;&nbsp;&nbsp;&nbsp;最上微妙庄严刹&nbsp;&nbsp;&nbsp;&nbsp;众生生者无尘垢

&nbsp;&nbsp;&nbsp;&nbsp;身光照耀胜天人&nbsp;&nbsp;&nbsp;&nbsp;身口意业俱清净

&nbsp;&nbsp;&nbsp;&nbsp;成就种种功德相&nbsp;&nbsp;&nbsp;&nbsp;名闻流布诸世间

&nbsp;&nbsp;&nbsp;&nbsp;天上人间俱敬爱&nbsp;&nbsp;&nbsp;&nbsp;彼人供养诸佛得

&nbsp;&nbsp;&nbsp;&nbsp;我佛久离诸苦恼&nbsp;&nbsp;&nbsp;&nbsp;十方佛刹皆称赞

&nbsp;&nbsp;&nbsp;&nbsp;一切徒众悉归依&nbsp;&nbsp;&nbsp;&nbsp;无不爱乐慈悲相

&nbsp;&nbsp;&nbsp;&nbsp;我今稽首人中尊&nbsp;&nbsp;&nbsp;&nbsp;湛然不动无为相

&nbsp;&nbsp;&nbsp;&nbsp;令我获证五神通&nbsp;&nbsp;&nbsp;&nbsp;住立虚空伸赞佛

&nbsp;&nbsp;&nbsp;&nbsp;稽首无畏佛世尊&nbsp;&nbsp;&nbsp;&nbsp;无垢清净出世间

&nbsp;&nbsp;&nbsp;&nbsp;所有称赞诸功德&nbsp;&nbsp;&nbsp;&nbsp;回施人天成正觉

佛告尊者护国言。尔时发光天子。于其中夜忽闻福光太子宫城之内有大哭声惊愕忧惶。莫知凶吉。即时将诸臣从及其眷属。来诣太子宫中问诸宫人。汝等云何夜来啼哭。时彼宫人即奏王言。福光太子。忽尔离宫莫知所止。忧惧悲痛是以啼哭。尔时发光天子。闻是语已足如蹋险。忽然躄地良久乃稣。从地而起心生忧恼。涕泪悲泣欲往千城处处寻觅。时爱乐城中护城圣贤。告于王言。彼福光太子往诣东方。礼觐供养成义意佛。时发光天子闻是语已。即将八十四俱胝宫人婇女。及百千那由他侍从眷属。周匝围绕往诣东方。至成义意如来处。到已。五体投地。礼世尊足。住立一面合掌向佛。以颂赞曰。

&nbsp;&nbsp;&nbsp;&nbsp;稽首归依功德海&nbsp;&nbsp;&nbsp;&nbsp;妙湛总持无等尊

&nbsp;&nbsp;&nbsp;&nbsp;天龙八部众所归&nbsp;&nbsp;&nbsp;&nbsp;一切观佛无厌足

&nbsp;&nbsp;&nbsp;&nbsp;三十二相妙端严&nbsp;&nbsp;&nbsp;&nbsp;七宝严身世希有

&nbsp;&nbsp;&nbsp;&nbsp;巍巍赫赫妙金山&nbsp;&nbsp;&nbsp;&nbsp;超出世间归命礼

&nbsp;&nbsp;&nbsp;&nbsp;过去难思俱胝劫&nbsp;&nbsp;&nbsp;&nbsp;修行供养俱胝佛

&nbsp;&nbsp;&nbsp;&nbsp;深植德本广无边&nbsp;&nbsp;&nbsp;&nbsp;成就佛身妙色相

&nbsp;&nbsp;&nbsp;&nbsp;布施持戒忍辱行&nbsp;&nbsp;&nbsp;&nbsp;精进禅定善巧便

&nbsp;&nbsp;&nbsp;&nbsp;如是历修胜行成&nbsp;&nbsp;&nbsp;&nbsp;色相圆明光照耀

&nbsp;&nbsp;&nbsp;&nbsp;日月闪电摩尼宝&nbsp;&nbsp;&nbsp;&nbsp;帝释梵王身色光

&nbsp;&nbsp;&nbsp;&nbsp;如是等光对佛光&nbsp;&nbsp;&nbsp;&nbsp;一时隐没俱不现

&nbsp;&nbsp;&nbsp;&nbsp;佛身如现水中月&nbsp;&nbsp;&nbsp;&nbsp;变化随机亦复然

&nbsp;&nbsp;&nbsp;&nbsp;托梦乘象入母胎&nbsp;&nbsp;&nbsp;&nbsp;舍于睹史天王位

&nbsp;&nbsp;&nbsp;&nbsp;佛身无相如虚空&nbsp;&nbsp;&nbsp;&nbsp;示生人世救群品

&nbsp;&nbsp;&nbsp;&nbsp;初生七步帝释随&nbsp;&nbsp;&nbsp;&nbsp;天上人中为最上

&nbsp;&nbsp;&nbsp;&nbsp;彼佛无法不了知&nbsp;&nbsp;&nbsp;&nbsp;亦无师学书自解

&nbsp;&nbsp;&nbsp;&nbsp;而成寂静三摩地&nbsp;&nbsp;&nbsp;&nbsp;救拔众苦令解脱

&nbsp;&nbsp;&nbsp;&nbsp;舍离父母及亲眷&nbsp;&nbsp;&nbsp;&nbsp;出彼王城入深山

&nbsp;&nbsp;&nbsp;&nbsp;俱胝天众围绕佛&nbsp;&nbsp;&nbsp;&nbsp;降伏四魔成正觉

&nbsp;&nbsp;&nbsp;&nbsp;观彼世间不究竟&nbsp;&nbsp;&nbsp;&nbsp;众生沉溺处轮回

&nbsp;&nbsp;&nbsp;&nbsp;垂慈为彼转法轮&nbsp;&nbsp;&nbsp;&nbsp;令离无常出苦难

&nbsp;&nbsp;&nbsp;&nbsp;佛证寂灭清净法&nbsp;&nbsp;&nbsp;&nbsp;成就福智及方便

&nbsp;&nbsp;&nbsp;&nbsp;牟尼起化现身光&nbsp;&nbsp;&nbsp;&nbsp;如是佛相悉具足

&nbsp;&nbsp;&nbsp;&nbsp;我礼牟尼无边智&nbsp;&nbsp;&nbsp;&nbsp;我礼究尽法界法

&nbsp;&nbsp;&nbsp;&nbsp;虽知幻化无去来&nbsp;&nbsp;&nbsp;&nbsp;垂慈普救诸含识

&nbsp;&nbsp;&nbsp;&nbsp;善哉佛说菩提道&nbsp;&nbsp;&nbsp;&nbsp;引彼众生得菩提

&nbsp;&nbsp;&nbsp;&nbsp;如是正法我所求&nbsp;&nbsp;&nbsp;&nbsp;正法能度世间苦

&nbsp;&nbsp;&nbsp;&nbsp;我佛常处三有中&nbsp;&nbsp;&nbsp;&nbsp;救疗一切烦恼病

&nbsp;&nbsp;&nbsp;&nbsp;以我称赞佛功德&nbsp;&nbsp;&nbsp;&nbsp;回向菩提及众生

尔时佛告尊者护国言。彼成义意如来。见此发光天子归依赞叹信心坚固。求趣解脱。即随王意而为说法。时发光天子闻佛所说。即于阿耨多罗三藐三菩提。得不退转。

尔时福光太子。见是父王归依彼佛心生信敬。即诣佛前。合掌向佛而白佛言。如来应供正遍知。唯愿世尊。往爱乐城受我饮食供养。时成义意如来。默然许之。受太子请时。福光太子。即告父王及诸眷属。我今请佛。所有宫殿园苑及一切珍宝庄严之具。施佛供养。汝诸眷属勿为障吝。异口同音起随喜心。尔时父王及诸眷属俱发声言。愿舍所有施佛供养我皆随喜。

尔时成义意如来。与诸苾刍恭敬围绕。入爱乐城受彼供养。时福光太子。以五百千车上妙饮食。供养世尊及苾刍众。复次福光太子。为佛及众广以七宝造僧伽蓝。用无数摩尼宝网及伞盖等四面严饰。复置百千床榻卧具。以妙衣服敷设其上。又于精舍左右。行布花果树木流泉浴池。于其池中生奔拏哩迦花及优钵罗花等。复次于一一苾刍前。头面作礼献僧伽梨衣。日日三时亦复如是。经三俱胝岁昼夜焚修。亦不眠卧亦无疲倦。亦不沐浴洗濯香鬘涂饰。亦无嗔恚贪爱。乃至为法不惜身命。何况外财如佛所说如说而行。乃至成义意如来入于涅槃。尔时太子。以赤栴檀茶毗如来。于阎浮提内所有一切上妙名花。及诸花鬘。涂香粖香种种伎乐。于茶毗处供养舍利。尔时阎浮提内一切众生。俱以香花饮食皆来供养。如是经百千岁。

尔时福光太子。收佛舍利。以其七宝造九十四俱胝塔。俱以真珠罗网周匝严饰。又诸塔前竖立五百七宝伞盖花果树木及百千音乐。又一一塔前置百千灯盆。每一一盆中燃百千灯。如是供养至一俱胝岁。然后太子出家剃发。为苾刍相。行头陀行。持钵乞食伏断烦恼。常行法施满四俱胝岁。如佛所行无有疲倦。时爱乐城中护城贤圣。一切小王宫嫔眷属及诸众生。皆学太子出家剃发修清净行。时净光天子。互相告言。一切小王及诸人民等悉皆出家。我等往彼承事太子。如供养三宝。尔时成义意如来所说。六十四俱胝法藏。福光苾刍悉皆受持通达无碍。如是福光苾刍已曾亲近九十四俱胝百千那由他佛。于诸佛所一一供养无空过者。皆如成义意如来而无有异。尔时发光天子者。岂异人乎。今无量寿如来是。尔时福光太子者。岂异人乎。今我身是。尔时爱乐城中护城贤圣者。岂异人乎。今阿閦如来是。佛告尊者护国言。一切菩萨摩诃萨。欲求阿耨多罗三藐三菩提者。应当学彼福光苾刍。远离贪爱亲近善友。修寂静行勤供诸佛。不久当得阿耨多罗三藐三菩提。佛言护国。若复有人贪着利养。饮食衣服卧具医药。尊重称赞。彼人愚痴则为我慢。破犯戒律虚妄不实。毁谤沙门远离佛法。于身口意而不相应。唯有外相心不寂静。无惭无愧。远离佛刹远离菩提。是故护国闻如是法。应如是知应如是学应如是行。不得亲近恶友及利养等。尔时世尊而说颂曰。

&nbsp;&nbsp;&nbsp;&nbsp;若人贪爱于利养&nbsp;&nbsp;&nbsp;&nbsp;远离真实清净行

&nbsp;&nbsp;&nbsp;&nbsp;因斯退失佛菩提&nbsp;&nbsp;&nbsp;&nbsp;永劫沉沦生死道

&nbsp;&nbsp;&nbsp;&nbsp;无惭无愧无知足&nbsp;&nbsp;&nbsp;&nbsp;常爱常贪恒系缚

&nbsp;&nbsp;&nbsp;&nbsp;不惧三涂苦恼侵&nbsp;&nbsp;&nbsp;&nbsp;犹言我具诸德行

&nbsp;&nbsp;&nbsp;&nbsp;诈现寂静住山间&nbsp;&nbsp;&nbsp;&nbsp;心于名利常牵系

&nbsp;&nbsp;&nbsp;&nbsp;众人远离如毒蛇&nbsp;&nbsp;&nbsp;&nbsp;长处轮回无解脱

&nbsp;&nbsp;&nbsp;&nbsp;若人不乐如来法&nbsp;&nbsp;&nbsp;&nbsp;轻贱具德苾刍僧

&nbsp;&nbsp;&nbsp;&nbsp;永离天界堕恶道&nbsp;&nbsp;&nbsp;&nbsp;纵生人世堕八难

&nbsp;&nbsp;&nbsp;&nbsp;俱胝劫数难值佛&nbsp;&nbsp;&nbsp;&nbsp;所说正法亦难闻

&nbsp;&nbsp;&nbsp;&nbsp;刹那暂遇若依行&nbsp;&nbsp;&nbsp;&nbsp;彼人必证菩提果

&nbsp;&nbsp;&nbsp;&nbsp;佛乘妙行德难思&nbsp;&nbsp;&nbsp;&nbsp;一切如来从此出

&nbsp;&nbsp;&nbsp;&nbsp;若人厌离乐尘劳&nbsp;&nbsp;&nbsp;&nbsp;永失菩提无上道

&nbsp;&nbsp;&nbsp;&nbsp;若人智慧及方便&nbsp;&nbsp;&nbsp;&nbsp;远离一切诸过非

&nbsp;&nbsp;&nbsp;&nbsp;愍救五趣诸众生&nbsp;&nbsp;&nbsp;&nbsp;是人所行同佛行

&nbsp;&nbsp;&nbsp;&nbsp;虽处深山寂静处&nbsp;&nbsp;&nbsp;&nbsp;诈现清高为自身

&nbsp;&nbsp;&nbsp;&nbsp;掩他行业谈己能&nbsp;&nbsp;&nbsp;&nbsp;我常日诵俱胝佛

&nbsp;&nbsp;&nbsp;&nbsp;若于行法生尊重&nbsp;&nbsp;&nbsp;&nbsp;不吝身命一心求

&nbsp;&nbsp;&nbsp;&nbsp;如我所说真实行&nbsp;&nbsp;&nbsp;&nbsp;是人非远证菩提

&nbsp;&nbsp;&nbsp;&nbsp;大仙正法最上乘&nbsp;&nbsp;&nbsp;&nbsp;永得消除于热恼

&nbsp;&nbsp;&nbsp;&nbsp;如闻所行精进修&nbsp;&nbsp;&nbsp;&nbsp;毕竟速证无上道

尔时世尊说此颂已。告尊者护国言。若诸菩萨于阿僧祇劫行五波罗蜜。不如有人于此正法暂得听闻信解受持。如是功德胜前功德。百分不及一。千分不及一。百千俱胝分不及一。算数分不及一。乃至譬喻分亦不及一。佛说是经时。会中有三十那由他天人发阿耨多罗三藐三菩提心得不退转。七千苾刍断尽诸漏得无生忍。尔时尊者护国而白佛言。今此经典甚为希有。云何受持当何名之。佛言护国。此经名为大乘正法。亦名广大清净不空誓愿福光居士欢喜菩萨行。如是受持佛说此经已。尊者护国及天人阿苏啰巘达哩嚩等。闻佛所说皆大欢喜。信受奉行。