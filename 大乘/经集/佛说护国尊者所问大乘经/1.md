## 佛说护国尊者所问大乘经卷第一

如是我闻。一时佛在王舍城鹫峰山中。与大苾刍众千二百五十人俱。复有菩萨摩诃萨众五千人俱。得大忍辱无碍辩才。降伏魔怨制诸外道。发大道心得三摩地。总持自在具四无碍智。通达四摄及最上甚深波罗蜜多。乃至一切佛法。无量无边诸善功德。其名曰普贤菩萨。普眼菩萨。普观菩萨。普光菩萨。普照菩萨。上意菩萨。增意菩萨。无边意菩萨。广意菩萨。无尽意菩萨。持地菩萨。世上菩萨。胜意菩萨。最上意菩萨。总持自在王菩萨。文殊师利菩萨摩诃萨等。复有贤护菩萨摩诃萨等十六人俱。复有娑婆世界主大梵天王。及帝释天主。护世四大天王。复有苏尸弥天子。安意天子。及诸天王。龙王紧那啰王。巘驮哩嚩王。药叉王。誐[日\*魯]拏王等。各与若干百千眷属俱来会坐。

尔时世尊。坐于吉祥藏师子之座。四众围绕。逾于须弥。光明炽盛。譬如日月普照一切世间。威仪具足梵行寂静。譬如帝释于诸天中威仪最胜。亦如轮王七宝具足离诸怖畏。如师子王善能谈说诸法空义。如大火聚破诸幽暗。如摩尼宝王远照一切。如是佛光照于三千大千一切世界。于其光中出妙梵音告诸众生。我今所得一切诸法最上波罗蜜。说真实义。初善中善后善。文义殊胜纯白圆满。梵行清净纯一无杂。

尔时喜王菩萨摩诃萨。在大众中安详而坐瞻仰世尊。于师子座放大光明。譬如千日照耀一切。心大欢喜深信恭敬。即从座起合掌向佛。以颂赞曰。

&nbsp;&nbsp;&nbsp;&nbsp;佛身晃曜如金山&nbsp;&nbsp;&nbsp;&nbsp;利益世间甚希有

&nbsp;&nbsp;&nbsp;&nbsp;菩萨声闻缘觉僧&nbsp;&nbsp;&nbsp;&nbsp;天龙八部皆围绕

&nbsp;&nbsp;&nbsp;&nbsp;譬如须弥诸天居&nbsp;&nbsp;&nbsp;&nbsp;出于大海而高显

&nbsp;&nbsp;&nbsp;&nbsp;悲愍众生而现身&nbsp;&nbsp;&nbsp;&nbsp;放百千光常照曜

&nbsp;&nbsp;&nbsp;&nbsp;行梵天行即梵天&nbsp;&nbsp;&nbsp;&nbsp;于彼梵天复为王

&nbsp;&nbsp;&nbsp;&nbsp;行禅解脱三摩地&nbsp;&nbsp;&nbsp;&nbsp;光照上位诸菩萨

&nbsp;&nbsp;&nbsp;&nbsp;亦如帝释为天主&nbsp;&nbsp;&nbsp;&nbsp;威德仪容诸相异

&nbsp;&nbsp;&nbsp;&nbsp;牟尼光明照世间&nbsp;&nbsp;&nbsp;&nbsp;相好庄严功德异

&nbsp;&nbsp;&nbsp;&nbsp;金轮四洲得自在&nbsp;&nbsp;&nbsp;&nbsp;能善调伏诸有情

&nbsp;&nbsp;&nbsp;&nbsp;引彼众生出苦轮&nbsp;&nbsp;&nbsp;&nbsp;我佛慈悲亦如是

&nbsp;&nbsp;&nbsp;&nbsp;所有火光摩尼光&nbsp;&nbsp;&nbsp;&nbsp;日月光等诸光明

&nbsp;&nbsp;&nbsp;&nbsp;如是百千日等光&nbsp;&nbsp;&nbsp;&nbsp;不及佛日恒照曜

&nbsp;&nbsp;&nbsp;&nbsp;如月夜分放光明&nbsp;&nbsp;&nbsp;&nbsp;普照世间悉清净

&nbsp;&nbsp;&nbsp;&nbsp;佛面端严如满月&nbsp;&nbsp;&nbsp;&nbsp;映蔽一切光不现

&nbsp;&nbsp;&nbsp;&nbsp;譬如高山燃大火&nbsp;&nbsp;&nbsp;&nbsp;能破夜暗显诸方

&nbsp;&nbsp;&nbsp;&nbsp;大仙所有智慧光&nbsp;&nbsp;&nbsp;&nbsp;破尽黑暗离诸有

&nbsp;&nbsp;&nbsp;&nbsp;如大师子旷野吼&nbsp;&nbsp;&nbsp;&nbsp;众兽闻之悉惊怖

&nbsp;&nbsp;&nbsp;&nbsp;佛说法空无我义&nbsp;&nbsp;&nbsp;&nbsp;诸魔闻之亦如是

&nbsp;&nbsp;&nbsp;&nbsp;摩尼宝王放光明&nbsp;&nbsp;&nbsp;&nbsp;诸余摩尼光不现

&nbsp;&nbsp;&nbsp;&nbsp;佛身晃曜真金色&nbsp;&nbsp;&nbsp;&nbsp;映蔽一切世间光

&nbsp;&nbsp;&nbsp;&nbsp;一切世间贤圣中&nbsp;&nbsp;&nbsp;&nbsp;无有最上与佛等

&nbsp;&nbsp;&nbsp;&nbsp;具福精进方便智&nbsp;&nbsp;&nbsp;&nbsp;一切功德不可量

&nbsp;&nbsp;&nbsp;&nbsp;瞻仰大师功德海&nbsp;&nbsp;&nbsp;&nbsp;威光普照诸群生

&nbsp;&nbsp;&nbsp;&nbsp;一心恭敬慕尊颜&nbsp;&nbsp;&nbsp;&nbsp;是故我今头面礼

&nbsp;&nbsp;&nbsp;&nbsp;我所赞佛归敬心&nbsp;&nbsp;&nbsp;&nbsp;世间功德无等等

&nbsp;&nbsp;&nbsp;&nbsp;尽将回向法界中&nbsp;&nbsp;&nbsp;&nbsp;一切世间成佛道

尔时喜王菩萨摩诃萨。赞叹佛已合掌向佛。瞻仰尊颜目不暂舍。心观法界其义甚深难知难见。离言分别绝诸戏论。微妙难解不可思议。如是观想一切法界。唯佛如来观智摄受现量证知。佛之境界无有等等。如是观见所有如来不可思议方便境界。皆摄一相法界性中。譬如虚空无有住处。即众生界亦如自性。一切诸法亦复如是。无碍解脱究竟寂静。诸佛世尊以善方便。身变佛刹遍满一切现众生前。诸如来身。经无数俱胝劫而不可得。时喜王菩萨摩诃萨。如是观佛功德已默然而住。

尔时有一尊者。名曰护国。于舍卫大城安居三月。过是夏已着衣持钵。与诸苾刍及初出家者。初发心者出舍卫国。诣王舍城鹫峰山中。到彼山已。即时护国尊者。往诣佛所头面礼足。右绕三匝住立一面。合掌恭敬。而说此颂。赞叹佛曰。

&nbsp;&nbsp;&nbsp;&nbsp;稽首最上佛光明&nbsp;&nbsp;&nbsp;&nbsp;稽首如空无碍意

&nbsp;&nbsp;&nbsp;&nbsp;稽首能断诸结缚&nbsp;&nbsp;&nbsp;&nbsp;稽首永超三有海

&nbsp;&nbsp;&nbsp;&nbsp;我佛无边真色相&nbsp;&nbsp;&nbsp;&nbsp;普遍俱胝刹土中

&nbsp;&nbsp;&nbsp;&nbsp;菩萨闻已欢喜来&nbsp;&nbsp;&nbsp;&nbsp;恭敬供养佛功德

&nbsp;&nbsp;&nbsp;&nbsp;作此最上供养已&nbsp;&nbsp;&nbsp;&nbsp;听牟尼法离诸尘

&nbsp;&nbsp;&nbsp;&nbsp;各生欢喜还本土&nbsp;&nbsp;&nbsp;&nbsp;称赞世尊所说法

&nbsp;&nbsp;&nbsp;&nbsp;广历俱胝无数劫&nbsp;&nbsp;&nbsp;&nbsp;利乐一切诸有情

&nbsp;&nbsp;&nbsp;&nbsp;如是身心不疲倦&nbsp;&nbsp;&nbsp;&nbsp;为求无上佛菩提

&nbsp;&nbsp;&nbsp;&nbsp;恒行布施持戒行&nbsp;&nbsp;&nbsp;&nbsp;忍辱精进禅定门

&nbsp;&nbsp;&nbsp;&nbsp;智慧方便到涅盘&nbsp;&nbsp;&nbsp;&nbsp;是故我礼大觉尊

&nbsp;&nbsp;&nbsp;&nbsp;成就六通四神足&nbsp;&nbsp;&nbsp;&nbsp;诸根十力解脱门

&nbsp;&nbsp;&nbsp;&nbsp;以此行及诸众生&nbsp;&nbsp;&nbsp;&nbsp;我今礼佛无等智

&nbsp;&nbsp;&nbsp;&nbsp;能知一切世间心&nbsp;&nbsp;&nbsp;&nbsp;所行所作所成业

&nbsp;&nbsp;&nbsp;&nbsp;所有身口及言说&nbsp;&nbsp;&nbsp;&nbsp;无上世尊悉观见

&nbsp;&nbsp;&nbsp;&nbsp;贪痴过失不能断&nbsp;&nbsp;&nbsp;&nbsp;众生因彼堕三有

&nbsp;&nbsp;&nbsp;&nbsp;因佛得成善逝业&nbsp;&nbsp;&nbsp;&nbsp;能知世间诸善恶

&nbsp;&nbsp;&nbsp;&nbsp;所有过去诸佛事&nbsp;&nbsp;&nbsp;&nbsp;及彼现在天人师

&nbsp;&nbsp;&nbsp;&nbsp;乃至未来功德海&nbsp;&nbsp;&nbsp;&nbsp;一切诸法悉能知

&nbsp;&nbsp;&nbsp;&nbsp;清净刹土众围绕&nbsp;&nbsp;&nbsp;&nbsp;菩萨缘觉与声闻

&nbsp;&nbsp;&nbsp;&nbsp;乃至诸佛寿较量&nbsp;&nbsp;&nbsp;&nbsp;我佛一切悉能知

&nbsp;&nbsp;&nbsp;&nbsp;所有一切生灭法&nbsp;&nbsp;&nbsp;&nbsp;所有供养作佛事

&nbsp;&nbsp;&nbsp;&nbsp;所有受持法藏法&nbsp;&nbsp;&nbsp;&nbsp;我佛一切悉能知

&nbsp;&nbsp;&nbsp;&nbsp;佛有十力无碍智&nbsp;&nbsp;&nbsp;&nbsp;现在常住于三世

&nbsp;&nbsp;&nbsp;&nbsp;如是一切方便法&nbsp;&nbsp;&nbsp;&nbsp;我礼世尊智慧海

&nbsp;&nbsp;&nbsp;&nbsp;大觉世尊无等等&nbsp;&nbsp;&nbsp;&nbsp;相好庄严大吉祥

&nbsp;&nbsp;&nbsp;&nbsp;如夜众星现空中&nbsp;&nbsp;&nbsp;&nbsp;我礼牟尼最上尊

&nbsp;&nbsp;&nbsp;&nbsp;色相端严无与等&nbsp;&nbsp;&nbsp;&nbsp;光照诸天及世间

&nbsp;&nbsp;&nbsp;&nbsp;帝释梵王究竟天&nbsp;&nbsp;&nbsp;&nbsp;对彼佛前俱不现

&nbsp;&nbsp;&nbsp;&nbsp;无垢不动如金山&nbsp;&nbsp;&nbsp;&nbsp;右旋螺髻绀滋润

&nbsp;&nbsp;&nbsp;&nbsp;佛顶高显如金山&nbsp;&nbsp;&nbsp;&nbsp;光明远照生诸福

&nbsp;&nbsp;&nbsp;&nbsp;光遍俱胝那由他&nbsp;&nbsp;&nbsp;&nbsp;显现眉间白毫相

&nbsp;&nbsp;&nbsp;&nbsp;目若青莲恒适悦&nbsp;&nbsp;&nbsp;&nbsp;观照世间运慈心

&nbsp;&nbsp;&nbsp;&nbsp;清净满月虚空中&nbsp;&nbsp;&nbsp;&nbsp;佛面圆明亦如是

&nbsp;&nbsp;&nbsp;&nbsp;一切见者无厌足&nbsp;&nbsp;&nbsp;&nbsp;我礼如来圆满相

&nbsp;&nbsp;&nbsp;&nbsp;行如鹅王及鹿王&nbsp;&nbsp;&nbsp;&nbsp;亦如牛王行步稳

&nbsp;&nbsp;&nbsp;&nbsp;振动大地无暂止&nbsp;&nbsp;&nbsp;&nbsp;我礼如来坚固力

&nbsp;&nbsp;&nbsp;&nbsp;手指纤长网缦相&nbsp;&nbsp;&nbsp;&nbsp;指甲清净如赤铜

&nbsp;&nbsp;&nbsp;&nbsp;平立垂手过于膝&nbsp;&nbsp;&nbsp;&nbsp;我礼金色大觉尊

&nbsp;&nbsp;&nbsp;&nbsp;佛行大地现好相&nbsp;&nbsp;&nbsp;&nbsp;具足显现千辐轮

&nbsp;&nbsp;&nbsp;&nbsp;足放光明照群生&nbsp;&nbsp;&nbsp;&nbsp;蒙光悉得生天界

&nbsp;&nbsp;&nbsp;&nbsp;大圣法王施七财&nbsp;&nbsp;&nbsp;&nbsp;能为施主心平等

&nbsp;&nbsp;&nbsp;&nbsp;调御世间依法行&nbsp;&nbsp;&nbsp;&nbsp;我礼法王无上觉

&nbsp;&nbsp;&nbsp;&nbsp;慈悲法念心为剑&nbsp;&nbsp;&nbsp;&nbsp;持戒方便智慧弓

&nbsp;&nbsp;&nbsp;&nbsp;能断烦恼诸群贼&nbsp;&nbsp;&nbsp;&nbsp;生灭轮回无有增

&nbsp;&nbsp;&nbsp;&nbsp;自利果满复利他&nbsp;&nbsp;&nbsp;&nbsp;令彼众生亦解脱

&nbsp;&nbsp;&nbsp;&nbsp;究竟安乐出尘劳&nbsp;&nbsp;&nbsp;&nbsp;得入善逝寂静宗

&nbsp;&nbsp;&nbsp;&nbsp;无生无灭无诸苦&nbsp;&nbsp;&nbsp;&nbsp;亦无生老爱别离

&nbsp;&nbsp;&nbsp;&nbsp;如是无为最上乘&nbsp;&nbsp;&nbsp;&nbsp;佛为众生慈愍说

&nbsp;&nbsp;&nbsp;&nbsp;我赞最上大牟尼&nbsp;&nbsp;&nbsp;&nbsp;摄尽一切诸佛法

&nbsp;&nbsp;&nbsp;&nbsp;如是所有诸功德&nbsp;&nbsp;&nbsp;&nbsp;愿诸众生证菩提

尔时尊者护国。颂赞佛已。偏袒右肩右膝着地。合掌向佛。恭敬顶礼白佛言。世尊。如来应正等觉。我有所问。唯愿世尊慈悲听许。

尔时世尊。告尊者护国言。如汝所问我为汝说。满所求愿令生欢喜。时尊者护国。闻佛语已。身心适悦而发声言。世尊有何等法为菩萨行法具足。能得一切最上功德。无碍大智决定辩才明了性相。入一切智教化众生。断彼无明妄想烦恼。决定真实入一切智。发真实语。令彼有情依言所作。离诸愚暗念佛方便。乐闻一切甚深梵义。受持诸法。速得证于无上正智。

尔时尊者护国即于佛前。而说颂曰。

&nbsp;&nbsp;&nbsp;&nbsp;菩萨所行决定行&nbsp;&nbsp;&nbsp;&nbsp;彼行必有真实法

&nbsp;&nbsp;&nbsp;&nbsp;真法从佛智海生&nbsp;&nbsp;&nbsp;&nbsp;最上如来为我说

&nbsp;&nbsp;&nbsp;&nbsp;佛身光明黄金相&nbsp;&nbsp;&nbsp;&nbsp;最上无边大福聚

&nbsp;&nbsp;&nbsp;&nbsp;救度六趣诸众生&nbsp;&nbsp;&nbsp;&nbsp;为说菩萨无垢行

&nbsp;&nbsp;&nbsp;&nbsp;何得无尽大觉智&nbsp;&nbsp;&nbsp;&nbsp;总持甘露生菩提

&nbsp;&nbsp;&nbsp;&nbsp;何得清净智慧海&nbsp;&nbsp;&nbsp;&nbsp;彼慧能断众生疑

&nbsp;&nbsp;&nbsp;&nbsp;俱胝多劫轮回苦&nbsp;&nbsp;&nbsp;&nbsp;众生迷没意无疲

&nbsp;&nbsp;&nbsp;&nbsp;睹此愚迷苦恼侵&nbsp;&nbsp;&nbsp;&nbsp;为彼云何修十善

&nbsp;&nbsp;&nbsp;&nbsp;刹土清净众会满&nbsp;&nbsp;&nbsp;&nbsp;实刹无边寿命长

&nbsp;&nbsp;&nbsp;&nbsp;为众恒宣微妙言&nbsp;&nbsp;&nbsp;&nbsp;愿说菩提无垢行

&nbsp;&nbsp;&nbsp;&nbsp;降伏邪魔生正见&nbsp;&nbsp;&nbsp;&nbsp;枯彼爱河证解脱

&nbsp;&nbsp;&nbsp;&nbsp;清净法眼照愚盲&nbsp;&nbsp;&nbsp;&nbsp;令诸有情行上行

&nbsp;&nbsp;&nbsp;&nbsp;端严富贵大辩才&nbsp;&nbsp;&nbsp;&nbsp;言辞柔软闻欢喜

&nbsp;&nbsp;&nbsp;&nbsp;譬如甘露润世间&nbsp;&nbsp;&nbsp;&nbsp;愿说甚深微妙法

&nbsp;&nbsp;&nbsp;&nbsp;梵音深妙断诸恶&nbsp;&nbsp;&nbsp;&nbsp;其声和雅如频伽

&nbsp;&nbsp;&nbsp;&nbsp;求法之众佛所集&nbsp;&nbsp;&nbsp;&nbsp;愿说甘露济群生

&nbsp;&nbsp;&nbsp;&nbsp;众有菩提最上根&nbsp;&nbsp;&nbsp;&nbsp;及彼声闻缘觉性

&nbsp;&nbsp;&nbsp;&nbsp;愿佛随根方便说&nbsp;&nbsp;&nbsp;&nbsp;师资遇会正是时

&nbsp;&nbsp;&nbsp;&nbsp;我今乐闻最上乘&nbsp;&nbsp;&nbsp;&nbsp;唯佛知我菩提性

&nbsp;&nbsp;&nbsp;&nbsp;于此小乘不乐求&nbsp;&nbsp;&nbsp;&nbsp;愿说如来第一法


尔时尊者护国。说此颂已。佛言。善哉善哉。尊者能问如来最上之义。利益多人令得安乐。摄受未来诸菩萨摩诃萨。汝今谛听善思念之。我当为说。时尊者护国白言。善哉世尊。我今乐听唯愿说之。

尔时世尊。告尊者护国言。有四种法具足清净。是名菩萨摩诃萨。何等四法。一内二外三心四意。如是四法称理真实。见诸众生其心平等。犹若虚空。无所分别依言所行。是名菩萨摩诃萨四种之法获得清净。

尔时世尊。重说颂曰。

&nbsp;&nbsp;&nbsp;&nbsp;心意内外常清净&nbsp;&nbsp;&nbsp;&nbsp;不退菩提正道心

&nbsp;&nbsp;&nbsp;&nbsp;所作之善无唐捐&nbsp;&nbsp;&nbsp;&nbsp;能得菩萨无边智

&nbsp;&nbsp;&nbsp;&nbsp;观彼众生苦无我&nbsp;&nbsp;&nbsp;&nbsp;生老病死悉来侵

&nbsp;&nbsp;&nbsp;&nbsp;如是三有大海中&nbsp;&nbsp;&nbsp;&nbsp;广运法船救群品

&nbsp;&nbsp;&nbsp;&nbsp;见诸众生心平等&nbsp;&nbsp;&nbsp;&nbsp;观彼世间如一子

&nbsp;&nbsp;&nbsp;&nbsp;愿令一切俱解脱&nbsp;&nbsp;&nbsp;&nbsp;悉向菩提心不退

&nbsp;&nbsp;&nbsp;&nbsp;常谈空义依空行&nbsp;&nbsp;&nbsp;&nbsp;亦无人我无众生

&nbsp;&nbsp;&nbsp;&nbsp;譬如梦幻等无实&nbsp;&nbsp;&nbsp;&nbsp;令彼愚迷生智慧

&nbsp;&nbsp;&nbsp;&nbsp;如所宣说大觉智&nbsp;&nbsp;&nbsp;&nbsp;依智而行所作事

&nbsp;&nbsp;&nbsp;&nbsp;调伏过失心寂静&nbsp;&nbsp;&nbsp;&nbsp;求证菩提为佛子


尔时世尊说此颂已。告尊者护国言。复有四种法。于诸菩萨令心安慰。何等四法。一者于总持法门志求修学。二者常近善友威仪无缺。三者求证甚深无生法忍。四者精进修行持戒清净。如是四法。令彼菩萨安慰其心进修不退。复说颂曰。

&nbsp;&nbsp;&nbsp;&nbsp;若人爱敬总持法&nbsp;&nbsp;&nbsp;&nbsp;名闻远响众所归

&nbsp;&nbsp;&nbsp;&nbsp;能持无上妙法门&nbsp;&nbsp;&nbsp;&nbsp;一切如来同所说

&nbsp;&nbsp;&nbsp;&nbsp;智慧增明无忘失&nbsp;&nbsp;&nbsp;&nbsp;如是速得无碍智

&nbsp;&nbsp;&nbsp;&nbsp;通达一切最上法&nbsp;&nbsp;&nbsp;&nbsp;成就无为解脱门

&nbsp;&nbsp;&nbsp;&nbsp;皆因善友证菩提&nbsp;&nbsp;&nbsp;&nbsp;出生七觉能修断

&nbsp;&nbsp;&nbsp;&nbsp;增长八正作佛事&nbsp;&nbsp;&nbsp;&nbsp;远离恶友如怖火

&nbsp;&nbsp;&nbsp;&nbsp;闻甚深法证无生&nbsp;&nbsp;&nbsp;&nbsp;能了诸法毕竟空

&nbsp;&nbsp;&nbsp;&nbsp;无我无人无众生&nbsp;&nbsp;&nbsp;&nbsp;如是求离一切见

&nbsp;&nbsp;&nbsp;&nbsp;律仪出生诸善本&nbsp;&nbsp;&nbsp;&nbsp;坚持守护离破犯

&nbsp;&nbsp;&nbsp;&nbsp;彼行能成寂静心&nbsp;&nbsp;&nbsp;&nbsp;佛为众生亲演说


尔时世尊说此颂已。告尊者护国言。复有四种法。于诸菩萨在轮回中令心爱乐。何等四法。一者令诸菩萨爱乐见佛。二者令诸菩萨爱乐说法。三者令诸菩萨爱乐能舍一切所有。四者令诸菩萨爱乐忍印无相深法。如是四法。于诸菩萨在轮回中深生爱乐。复说颂曰。

&nbsp;&nbsp;&nbsp;&nbsp;菩萨得见二足尊&nbsp;&nbsp;&nbsp;&nbsp;一切生中行正行

&nbsp;&nbsp;&nbsp;&nbsp;能善调伏诸世间&nbsp;&nbsp;&nbsp;&nbsp;光明普照除愚暗

&nbsp;&nbsp;&nbsp;&nbsp;如是供养人中尊&nbsp;&nbsp;&nbsp;&nbsp;深生爱乐常尊重

&nbsp;&nbsp;&nbsp;&nbsp;救度一切诸众生&nbsp;&nbsp;&nbsp;&nbsp;令入菩提无上道

&nbsp;&nbsp;&nbsp;&nbsp;若闻诸佛所说法&nbsp;&nbsp;&nbsp;&nbsp;身心寂静生爱乐

&nbsp;&nbsp;&nbsp;&nbsp;如是坚固心无退&nbsp;&nbsp;&nbsp;&nbsp;依行速证佛菩提

&nbsp;&nbsp;&nbsp;&nbsp;能舍一切心无吝&nbsp;&nbsp;&nbsp;&nbsp;见来求者生欢喜

&nbsp;&nbsp;&nbsp;&nbsp;国城妻子及身命&nbsp;&nbsp;&nbsp;&nbsp;给施众生作佛因

&nbsp;&nbsp;&nbsp;&nbsp;若闻无相甚深法&nbsp;&nbsp;&nbsp;&nbsp;性离分别本来空

&nbsp;&nbsp;&nbsp;&nbsp;无我无人无众生&nbsp;&nbsp;&nbsp;&nbsp;如是于斯生爱乐


尔时世尊说此颂已。告尊者护国言。复有四种法。于诸菩萨不得爱乐。何等四法。一者于其在家不得爱乐。二者既出家已不得爱乐利养。三者不得爱乐上族中生。四者不得爱乐小乘之人。如是四法。于诸菩萨不得爱乐。复说颂曰。

&nbsp;&nbsp;&nbsp;&nbsp;在家无边大过失&nbsp;&nbsp;&nbsp;&nbsp;舍离令心无所著

&nbsp;&nbsp;&nbsp;&nbsp;常乐山野寂诸根&nbsp;&nbsp;&nbsp;&nbsp;勇猛勤修大智德

&nbsp;&nbsp;&nbsp;&nbsp;独行清净如利剑&nbsp;&nbsp;&nbsp;&nbsp;能断愚痴诸垢染

&nbsp;&nbsp;&nbsp;&nbsp;于彼种种大利养&nbsp;&nbsp;&nbsp;&nbsp;常乐远离无爱着

&nbsp;&nbsp;&nbsp;&nbsp;弃舍高贵上种族&nbsp;&nbsp;&nbsp;&nbsp;观如幻化阳焰等

&nbsp;&nbsp;&nbsp;&nbsp;普为群生行布施&nbsp;&nbsp;&nbsp;&nbsp;持戒忍辱等诸行

&nbsp;&nbsp;&nbsp;&nbsp;不惜身命及眷属&nbsp;&nbsp;&nbsp;&nbsp;志求正觉到彼岸

&nbsp;&nbsp;&nbsp;&nbsp;于小乘法无所著&nbsp;&nbsp;&nbsp;&nbsp;于最上乘恒坚固

&nbsp;&nbsp;&nbsp;&nbsp;乃至割截于身体&nbsp;&nbsp;&nbsp;&nbsp;其心不坏如金刚


尔时世尊。说此颂已。告尊者护国言。复有四种法。于诸菩萨而有损减。何等四法。一者破犯戒律。二者不住山野而趣寂静。三者不依四乘之教邪妄推求。四者虽乐多闻全无所得。如是四法。于诸菩萨而有损减。复说颂曰。

&nbsp;&nbsp;&nbsp;&nbsp;戒相清净如摩尼&nbsp;&nbsp;&nbsp;&nbsp;能引众生到彼岸

&nbsp;&nbsp;&nbsp;&nbsp;菩萨于斯破律仪&nbsp;&nbsp;&nbsp;&nbsp;迷没不成无上觉

&nbsp;&nbsp;&nbsp;&nbsp;住持山野寂静处&nbsp;&nbsp;&nbsp;&nbsp;我人分别自然除

&nbsp;&nbsp;&nbsp;&nbsp;男女眷属及己身&nbsp;&nbsp;&nbsp;&nbsp;观如草木无情爱

&nbsp;&nbsp;&nbsp;&nbsp;四乘教理无虚诳&nbsp;&nbsp;&nbsp;&nbsp;一心清净奉教行

&nbsp;&nbsp;&nbsp;&nbsp;必得具足众功德&nbsp;&nbsp;&nbsp;&nbsp;成就佛智大丈夫

&nbsp;&nbsp;&nbsp;&nbsp;观彼轮回诸有情&nbsp;&nbsp;&nbsp;&nbsp;常处生死忧悲苦

&nbsp;&nbsp;&nbsp;&nbsp;恒运最上妙法船&nbsp;&nbsp;&nbsp;&nbsp;度彼有情出苦海

&nbsp;&nbsp;&nbsp;&nbsp;若无救度彼众生&nbsp;&nbsp;&nbsp;&nbsp;迷没沉沦无有尽

&nbsp;&nbsp;&nbsp;&nbsp;是故小乘非究竟&nbsp;&nbsp;&nbsp;&nbsp;为生令发菩提心


尔时世尊说此颂已。告尊者护国言。复有四种法。于诸菩萨明了修习。何等四法。一者发生诸佛平等之心而求善逝。二者承事法师尊重供养于卧具等而不爱着。三者不贪利养亦无所求。四者于甚深法忍具足成就。如是四法明了修习。复说颂曰。

&nbsp;&nbsp;&nbsp;&nbsp;彼有善逝大丈夫&nbsp;&nbsp;&nbsp;&nbsp;天上人间无有等

&nbsp;&nbsp;&nbsp;&nbsp;平等导引诸群生&nbsp;&nbsp;&nbsp;&nbsp;如是修习行十善

&nbsp;&nbsp;&nbsp;&nbsp;尊重承事于法师&nbsp;&nbsp;&nbsp;&nbsp;依师授教而修学

&nbsp;&nbsp;&nbsp;&nbsp;作大供养求佛智&nbsp;&nbsp;&nbsp;&nbsp;无边诸佛亦此生

&nbsp;&nbsp;&nbsp;&nbsp;常住深山无所畏&nbsp;&nbsp;&nbsp;&nbsp;于斯利养不生贪

&nbsp;&nbsp;&nbsp;&nbsp;善能成就无碍智&nbsp;&nbsp;&nbsp;&nbsp;通达深法离诸尘

&nbsp;&nbsp;&nbsp;&nbsp;闻佛功德深欢喜&nbsp;&nbsp;&nbsp;&nbsp;如是行法坚固修

&nbsp;&nbsp;&nbsp;&nbsp;证彼寂静无生忍&nbsp;&nbsp;&nbsp;&nbsp;广度众生无量苦


尔时世尊说此颂已。告尊者护国言。复有四种法。于诸菩萨行法清净。何等四法。一者身心决定志求菩提行法清净。二者离诸虚妄乐住深山行法清净。三者一切能舍不求果报行法清净。四者常随法师昼夜求法行法清净。如是四法。于诸菩萨行法清净。复说颂曰。

&nbsp;&nbsp;&nbsp;&nbsp;贪嗔痴垢心皆尽&nbsp;&nbsp;&nbsp;&nbsp;懈怠虚妄亦复无

&nbsp;&nbsp;&nbsp;&nbsp;一切过失令不生&nbsp;&nbsp;&nbsp;&nbsp;决定求证菩提道

&nbsp;&nbsp;&nbsp;&nbsp;厌离本舍忧根断&nbsp;&nbsp;&nbsp;&nbsp;舍彼俗尘求出家

&nbsp;&nbsp;&nbsp;&nbsp;诸恶朋友不相逢&nbsp;&nbsp;&nbsp;&nbsp;行住深山趣解脱

&nbsp;&nbsp;&nbsp;&nbsp;于彼山中修净行&nbsp;&nbsp;&nbsp;&nbsp;能成如来无碍智

&nbsp;&nbsp;&nbsp;&nbsp;于身命财无所著&nbsp;&nbsp;&nbsp;&nbsp;自在无畏如师子

&nbsp;&nbsp;&nbsp;&nbsp;见彼有情生欢喜&nbsp;&nbsp;&nbsp;&nbsp;譬如飞鸟聚还离

&nbsp;&nbsp;&nbsp;&nbsp;观彼世间非久居&nbsp;&nbsp;&nbsp;&nbsp;如是求大菩提道

&nbsp;&nbsp;&nbsp;&nbsp;身心清净如虚空&nbsp;&nbsp;&nbsp;&nbsp;所舍一切无惊怖

&nbsp;&nbsp;&nbsp;&nbsp;于彼利养无爱着&nbsp;&nbsp;&nbsp;&nbsp;如鹿心惊不住地

&nbsp;&nbsp;&nbsp;&nbsp;世间恒处大崄难&nbsp;&nbsp;&nbsp;&nbsp;难发身心求解脱

&nbsp;&nbsp;&nbsp;&nbsp;睹此虚妄无真实&nbsp;&nbsp;&nbsp;&nbsp;是故我行寂静行

&nbsp;&nbsp;&nbsp;&nbsp;恒以软语诱群生&nbsp;&nbsp;&nbsp;&nbsp;怨亲平等无分别

&nbsp;&nbsp;&nbsp;&nbsp;无著无住亦如风&nbsp;&nbsp;&nbsp;&nbsp;是求菩萨最上行

&nbsp;&nbsp;&nbsp;&nbsp;无相解脱空无愿&nbsp;&nbsp;&nbsp;&nbsp;了彼有为如幻化

&nbsp;&nbsp;&nbsp;&nbsp;常行清净广大心&nbsp;&nbsp;&nbsp;&nbsp;饮甘露味常欢喜

&nbsp;&nbsp;&nbsp;&nbsp;志求道法依师学&nbsp;&nbsp;&nbsp;&nbsp;彼人五蕴恒清净

&nbsp;&nbsp;&nbsp;&nbsp;众苦逼迫无疲劳&nbsp;&nbsp;&nbsp;&nbsp;如是证入总持门

&nbsp;&nbsp;&nbsp;&nbsp;解此所修菩萨行&nbsp;&nbsp;&nbsp;&nbsp;成就所求令彼喜

&nbsp;&nbsp;&nbsp;&nbsp;若人不求于菩提&nbsp;&nbsp;&nbsp;&nbsp;彼即少智百生失


尔时世尊说此颂已。告尊者护国言。复有四种法。于诸菩萨而为难法。何等四法。一者心不尊重多行轻慢。二者心无孝行懈怠背逆。三者心贪利养少于知足。四者心乐虚妄邪求财利。如是四法为菩萨难法。复说颂曰。

&nbsp;&nbsp;&nbsp;&nbsp;佛法本师及父母&nbsp;&nbsp;&nbsp;&nbsp;全无信重多轻慢

&nbsp;&nbsp;&nbsp;&nbsp;不行孝敬心懈怠&nbsp;&nbsp;&nbsp;&nbsp;常以愚痴行散乱

&nbsp;&nbsp;&nbsp;&nbsp;一向贪心于利养&nbsp;&nbsp;&nbsp;&nbsp;复行虚妄为邪利

&nbsp;&nbsp;&nbsp;&nbsp;自赞德业诬他人&nbsp;&nbsp;&nbsp;&nbsp;我能持戒及修行

&nbsp;&nbsp;&nbsp;&nbsp;互相斗诤无慈愍&nbsp;&nbsp;&nbsp;&nbsp;覆藏己过见他非

&nbsp;&nbsp;&nbsp;&nbsp;复行农业及经营&nbsp;&nbsp;&nbsp;&nbsp;如是沙门无功德

&nbsp;&nbsp;&nbsp;&nbsp;末法之时人散乱&nbsp;&nbsp;&nbsp;&nbsp;斗诤相杀心嫉妒

&nbsp;&nbsp;&nbsp;&nbsp;沙门隐灭如来法&nbsp;&nbsp;&nbsp;&nbsp;诸善苾刍皆远离

&nbsp;&nbsp;&nbsp;&nbsp;菩提妙道永不逢&nbsp;&nbsp;&nbsp;&nbsp;五趣轮回无有穷


尔时世尊说此颂已。告尊者护国言。复有四种法。于诸菩萨宜应远离。何等四法。一者懈怠。二者不信。三者嫉妒。四者憎见他人。如是四法宜应远离。复说颂曰。

&nbsp;&nbsp;&nbsp;&nbsp;无信懈怠心愚迷&nbsp;&nbsp;&nbsp;&nbsp;心怀嫉妒常嗔恚

&nbsp;&nbsp;&nbsp;&nbsp;见有沙门持忍辱&nbsp;&nbsp;&nbsp;&nbsp;却行驱摈出伽蓝

&nbsp;&nbsp;&nbsp;&nbsp;于彼世间贵贱人&nbsp;&nbsp;&nbsp;&nbsp;都无分别善恶事

&nbsp;&nbsp;&nbsp;&nbsp;一向只行于是非&nbsp;&nbsp;&nbsp;&nbsp;如是过失从嗔得

&nbsp;&nbsp;&nbsp;&nbsp;远离佛法诸功德&nbsp;&nbsp;&nbsp;&nbsp;堕入恶趣大火坑

&nbsp;&nbsp;&nbsp;&nbsp;如是所行恶趣行&nbsp;&nbsp;&nbsp;&nbsp;不依教法获斯苦

&nbsp;&nbsp;&nbsp;&nbsp;是故常行菩提道&nbsp;&nbsp;&nbsp;&nbsp;无令沦没恶趣生

&nbsp;&nbsp;&nbsp;&nbsp;利益有情大金仙&nbsp;&nbsp;&nbsp;&nbsp;多劫俱胝方出世

&nbsp;&nbsp;&nbsp;&nbsp;今时暂得遇牟尼&nbsp;&nbsp;&nbsp;&nbsp;速舍诸过求解脱


尔时世尊。说此颂已。告尊者护国言。有四种法。于诸菩萨不应行。何等四法。一者恶友补特伽罗不应行。二者有见补特伽罗不应行。三者舍一切善法补特伽罗不应行。四者乐着财利补特伽罗不应行。如是四种补特伽罗不应行。复说颂曰。

&nbsp;&nbsp;&nbsp;&nbsp;若人远离诸恶友&nbsp;&nbsp;&nbsp;&nbsp;常得善友来亲近

&nbsp;&nbsp;&nbsp;&nbsp;如夜圆月现当空&nbsp;&nbsp;&nbsp;&nbsp;除暗明显菩提道

&nbsp;&nbsp;&nbsp;&nbsp;凡有所见常不断&nbsp;&nbsp;&nbsp;&nbsp;于己身命偏养育

&nbsp;&nbsp;&nbsp;&nbsp;如是毒气能远离&nbsp;&nbsp;&nbsp;&nbsp;彼人成佛大智慧

&nbsp;&nbsp;&nbsp;&nbsp;若舍最上微妙法&nbsp;&nbsp;&nbsp;&nbsp;不乐寂静甘露味

&nbsp;&nbsp;&nbsp;&nbsp;如是名为不净器&nbsp;&nbsp;&nbsp;&nbsp;远离求证大菩提

&nbsp;&nbsp;&nbsp;&nbsp;贪求财利衣钵等&nbsp;&nbsp;&nbsp;&nbsp;复与在家同营事

&nbsp;&nbsp;&nbsp;&nbsp;如是远离此火坑&nbsp;&nbsp;&nbsp;&nbsp;而能成就最上道

&nbsp;&nbsp;&nbsp;&nbsp;常乐降伏诸魔怨&nbsp;&nbsp;&nbsp;&nbsp;恒转法轮度群品

&nbsp;&nbsp;&nbsp;&nbsp;如是广作大利益&nbsp;&nbsp;&nbsp;&nbsp;常逢善友得菩提

&nbsp;&nbsp;&nbsp;&nbsp;视疏毁赞常平等&nbsp;&nbsp;&nbsp;&nbsp;利养嫉妒亦复然

&nbsp;&nbsp;&nbsp;&nbsp;如是无上诸佛智&nbsp;&nbsp;&nbsp;&nbsp;彼人不久悉成就


尔时世尊说此颂已。告尊者护国言。复有四种法。于诸菩萨为苦报法。何等四法。一者轻慢教法。二者执着我人。三者心无信解。四者于不净境具足印持。如是四法。为菩萨苦报法。复说颂曰。

&nbsp;&nbsp;&nbsp;&nbsp;若有受持微妙法&nbsp;&nbsp;&nbsp;&nbsp;堪受世间诸供养

&nbsp;&nbsp;&nbsp;&nbsp;于彼轻慢无大智&nbsp;&nbsp;&nbsp;&nbsp;当受无边众恶苦

&nbsp;&nbsp;&nbsp;&nbsp;于佛本师及父母&nbsp;&nbsp;&nbsp;&nbsp;常怀人我不恭敬

&nbsp;&nbsp;&nbsp;&nbsp;如是大福心不求&nbsp;&nbsp;&nbsp;&nbsp;当得不净无知处

&nbsp;&nbsp;&nbsp;&nbsp;三宝最上良福田&nbsp;&nbsp;&nbsp;&nbsp;而无信解行归敬

&nbsp;&nbsp;&nbsp;&nbsp;纯以虚诳昧世间&nbsp;&nbsp;&nbsp;&nbsp;如是当获罪恶苦

&nbsp;&nbsp;&nbsp;&nbsp;女人即是恶趣门&nbsp;&nbsp;&nbsp;&nbsp;流浪生死无穷尽

&nbsp;&nbsp;&nbsp;&nbsp;无智愚痴作彼业&nbsp;&nbsp;&nbsp;&nbsp;永沈地狱及畜趣

&nbsp;&nbsp;&nbsp;&nbsp;若人尊重向诸佛&nbsp;&nbsp;&nbsp;&nbsp;能灭众苦得无畏

&nbsp;&nbsp;&nbsp;&nbsp;复闭一切恶趣门&nbsp;&nbsp;&nbsp;&nbsp;开引众生得佛道