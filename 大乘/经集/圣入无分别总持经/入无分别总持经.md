# 《入无分别总持经》（敦煌本）

失译

（上缺）而为上首（缺）世尊。百千眾会前后围绕，犹依诸法无分别而显於法。

尔时，世尊观诸菩萨摩訶萨大眾会已而告之言：汝等善男子，应当受持入无分别总持。若能持者，彼菩萨摩訶萨，便能速疾证得圆满诸佛殊胜妙法。

尔时，无分别照明菩萨摩訶萨，在大眾中即从座起，偏覆右肩，右膝著地，合掌向佛恭敬而白佛言：世尊，唯愿世尊为诸菩萨摩訶萨说无分别总持，令诸菩萨摩訶萨闻已受持读诵，如理作意，復为有情辗转宣扬而当解说。

作是语已，尔时世尊告无分别照明菩萨摩訶萨言：善男子，諦听諦听，善思念之，我当为汝说无分别总持根本之法。

善哉，世尊，彼诸菩萨一心而听受之。

尔时，世尊告诸菩萨摩訶萨言：善男子，诸菩萨摩訶萨闻无分别法已，安住无分别心想，所谓能遍除遣能取所取之想。此中有漏体性自性，而有分别之想。有漏体性者，即是五取蕴。所谓色取蕴、受取蕴、想取蕴、行取蕴、识取蕴。云何復能捨彼相耶？现前诸法无作意故，彼便次第能捨分别诸相。彼时有异对治相分明显现，现前而行。所谓分别布施想、分别持戒想、分别忍辱想、於精进起分别想、於禪定起分别想、於智慧起分别想；所谓或自性想、或功德想、或坚实之想，彼亦不作意故，能遍除遣。彼能遍遣彼想之时，有餘真实之想现前而行。彼亦所谓分别空想、於真如起分别想、实际无想胜义法界中而起分别之想；所谓或我想、或功 德、或坚实之想，於真实中而起如是分别之实。彼亦由不作意无念故遍能除遣。彼若遣除如是诸想之时，有餘证得分别之想分明显现，现前而行。於初地得分别之想，乃至十地证得之想，於无生法忍中起分别想、於记别想、严净佛土想、成熟有情想、灌顶之想、乃至起於证得一切种智之想，分别行想。所谓我想、功德想、或坚实想。彼证得中起如是分别之想。彼亦由不作意无念故，能捨如是诸想。菩萨摩訶萨於如是等诸分别想，由不作意而能捨之，是名於无分别而勤学也。虽即未能触证无分别界而得名，为令触证此法故，如理作意，胜妙等持。於彼加行，亲近修持多所作故，如实作意而相应故，即能无为无加行，圆满证无分别界而渐遍净。何故无分别界名无分别耶？超过一切寻思想故、超过能詮所詮相故、超过以根计度想故、超过以境计度想故、超过计度唯识相故，一切烦恼及随烦恼、一切障碍，无依住故，故名无分别。何者无分别？无分别者，无色、无对、无依、无明、无知、无有所依处故，由诸菩萨摩訶萨善住无分别界故，於一切所知境界以智见，犹如虚空，无有差别之想。以无分别后得智观一切法，犹如幻焰、梦影、响像、水月、变化等故，获得广大乐住，及得广大心圆满等广大智慧，於乐说中而得自在。於一切时而能利益一切有情， 以无功用作诸佛事而无间断。

善男子，譬如有一胜妙石藏之下，而有种种杂宝光色灿烂异常。所谓金银琉璃赤珠等诸杂宝藏。或时有人欲求宝藏，来诣彼所。有知宝者而告之言：咄男子，此胜妙石藏之下，有大宝藏光色灿烂异常，彼下有如意宝珠。汝应最初掘此石藏。掘彼藏已，便见银石，於彼汝不应生於金想。识彼相已，而更掘之。此见金石，於彼金上，不应起於大宝藏想。识彼想已，而更掘之。掘已此见种种宝石，於彼宝上，不应生於大宝之想，应了彼想，而更掘之。咄男子，汝作如是事，如是掘已，叹然无为，无有加行，见大妙珍如意宝珠。获彼宝故，汝即富乐，受大果报，於自利利他有大势力。作是语已，善男子，为了彼义而作此喻：此中胜妙石藏者 ，即是诸行并诸杂染，喻此二种增语；下有大如意宝珠者，即是无分别增语；求如意宝珠人者，即是菩萨摩訶萨增语；汝不应生於大宝想者，即是如来应正等觉增语；见於石者，即是自性有分别想之增语；所言掘者，即如理作意增语；见银石者，即是对治有分 别想增语；见金石者，即是空等上起於分别想之增语；见种种杂宝石者，於证得中。起於分别想之增语；如意宝珠大珍藏者，即是触无分别界增语。善男子，以是譬喻，应知令入无分别胜义。

復次，善男子，如何菩萨摩訶萨以赖观察分别相故而能趣入无分别界耶？如是菩萨摩訶萨安住无分别界时，若有色相，现起 此色相，是则行於分别；若起餘色行想，是则行於分别；此色是有，是则行於分别；乃至识灭染净无者，是则行於分别；若起无色 行想，是则行於分别；若起色性非有、亦非从因、亦非从业、亦非相应、亦非流转，是则於分别；於色起唯识想，是则行於分别；犹如无色现色，诸识亦非有者，是则行於分别。

善男子，若菩萨摩訶萨，虽於色性，无所缘所得；於现色诸识，虽无所得，亦不唐捐唯识之性；若离於识，更无少法而可得故；於唯识性，如实不起不见；於唯识外，如实不起无见；於现色诸识，不起无见；於唯识外，如实不起无见；於现色诸识，不起无见；及唯识中，如实不起一异见故；於唯识无相理中，不起有相无相、一异种种见故；无灭无生、非断非常、无来无去，如实而不起见彼；於如是诸分别中而不分别，亦不分别此是无分别界；如实不起如是诸见。善男子，此名随顺趣入无分别界，是名菩萨摩訶萨极善安住无分别性。如是受想行识布施持戒安忍精进静虑般若到彼岸等，如是空等，乃至一切种智，皆应佛说。

善男子，此中菩萨摩訶萨，於一切种智上，起於如是分别：若我行於一切种智之行，是则行於分别；餘人行於种智之行，是则行於分别；一切种智行者，是则行於分别；起於证得种智行者，是则行於分别；一切种智永断烦恼所知障者 ，是则行於分别；一切种智是清净者，是则行於分别；一切种智无者，是则行於分别。一切种智自性亦无、因中亦无、果中亦无、业中亦无、非相应流转亦无，如是行想，是则行於分别；於一切种智行唯识想，是则行於分别；如於种智非有、现种智之识亦非有者，是则行於分别。若菩萨摩訶萨缘念於佛，虽无现佛之识，而亦不唐捐唯识；外无有少法可得，亦不见唯识非有；除唯识外，不见非无；於现一切种智之识非有，彼及唯识，如实不起一异差别见故；於唯识无相中，如实不起无相见故，亦不起非无相见故。 善男子，於一切时处，如是一切分别，若不观察，离於分别，如实不见无分别性，如是此名入无分别性。善男子，此名菩萨摩訶萨极善安住无分别界。

善男子，若有受持此经章句，书写读诵，所生胜福甚极广大，非捨恒沙身命以为校量，亦非捨恒沙世界满中珍宝、亦非供养满於恒沙世界一切如来宝像塔庙所生之福。

尔时，世尊而说颂曰：

&nbsp;&nbsp;&nbsp;&nbsp;安住无分别 &nbsp;&nbsp;&nbsp;&nbsp;胜法最胜子

&nbsp;&nbsp;&nbsp;&nbsp;超过分别路 &nbsp;&nbsp;&nbsp;&nbsp;渐获无分别

&nbsp;&nbsp;&nbsp;&nbsp;善寂无动最 &nbsp;&nbsp;&nbsp;&nbsp;自在无等等

&nbsp;&nbsp;&nbsp;&nbsp;於无分别乐 &nbsp;&nbsp;&nbsp;&nbsp;菩萨能获得

尔时，世尊说此经已，无分别照明菩萨摩訶萨及诸大会闻佛所说，皆大欢喜，信受奉行。

《入无分别总持经》一卷

编按：本篇据日人上山大俊整理本重排。另，《大正藏》卷十五（编号六五四）收有宋施护译《佛说入无分别法门经》，即属异译，可以参考。