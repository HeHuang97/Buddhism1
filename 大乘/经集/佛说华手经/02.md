## 佛说华手经卷第二

### 念处品第六

佛告跋陀婆罗。于尔时世诸善人等应作是念。我等当自依四念处。四念处者。于圣法中一切诸法皆名念处。所以者何。一切诸法常住自性。无能坏故。是念处门。法所住门入法初门。八圣道门三解脱门。解脱门者。以不二法舍离二边得圣解脱。不二法者是无所有。若无所有即是无尽。是名正见。远离二边。边即自空无有真实。跋陀婆罗。当知如来不以见边而得离边。本无有边故曰离边。诸佛世尊离一切法。智者不如凡夫所受。跋陀婆罗。求法真相实不可得。故名为离。是法虚妄无得无失。跋陀婆罗。以是义故。昔曾有天来问我言。沙门喜耶。即答之言。我得何法而有喜耶。又问。忧耶。我又答言。为失何法而有忧耶。又问。不喜亦不忧耶。答言如是。天言善哉善哉。不喜不忧。又问天曰。得吾何意。天曰。我谓沙门安处寂灭。跋陀婆罗。汝观是天速得我法。彼时天者。今在此会知一切法本性寂灭。当知是天昔曾供养五百佛故。于我法中速得通达。是故佛说。不种善根善根未熟。于声闻法尚不能解。况于我法能通达耶。跋陀婆罗。若闻是法能速解者。功德极少犹于千佛植诸善本。所以者何。善根广大。则能通达甚深智慧。跋陀婆罗菩萨。宝积菩萨。导师菩萨。星得菩萨。那罗达菩萨。帝天菩萨。水天菩萨。善力菩萨。大意菩萨。益意菩萨。增意菩萨。不虚见菩萨。善住意菩萨。过力菩萨。常精进菩萨。不休息菩萨。日藏菩萨等。五百菩萨各以众华共散佛上。而作是言。世尊。若有众生。求如是经及得闻者。皆令必定佛菩提道。又以是缘。当令十方现在诸佛。得请久住及说法者。令众具足助菩提法。尔时佛问跋陀婆罗。众生于汝有何等利。而能为之发是大愿。及为请佛久住说法。令众具足助菩提道。跋陀婆罗白世尊曰。不以众生损益我故。而发庄严。不作是念。此诸众生利益我故。令住佛法。于我有损不住佛法。诸菩萨等不以如是分别庄严。譬如世尊。波梨质多拘毗罗树华叶盛时。忉利诸天见其敷荣。心大欢喜于此树下五乐自娱。世尊。忉利诸天于此树王有何损益。而令诸天心生爱乐。常诣其下五欲自娱。见之便得无比喜乐。诸菩萨等亦复如是。不以众生有利有损而发庄严。但作是念。何时当得具佛智慧。为十方界无量众生之所归趣。如彼天树其华敷开诸天所乐。当令众生以佛五根法喜自娱。如彼树王诸天于下五乐自娱。复次世尊。离众生故而发庄严。非得众生。以离我故而发庄严。非得我也。以离法故而发庄严。非得诸法。以离阴故而发庄严。非得诸阴。以离界故而发庄严。非得诸界。以离入故而发庄严。非得诸入。世尊。是庄严中无有诸果。庄严离故。以得果空。当于诸法无取无舍而发庄严。世尊。如是庄严相不可得。是庄严处庄严所为皆不可得。世尊。若有所得则为得我。是故菩萨不贪不受若我无我。若受无我则为是我。不名无我无所受者。世尊。以如此义。是大庄严现于世间。是庄严中无此彼相。佛告跋陀婆罗。如是庄严见有何利。答言世尊。我发庄严。不见凡夫及学人法。于我为远佛法为近。我亦不见是诸佛法如是佛法。世尊。我发庄严。于中不见有利有损。如是庄严以此相故现于世间。时诸菩萨所散众华现神通力。遍到十方供养诸佛。教化众生令住佛法。

### 发心即转法轮品第七

尔时东方去此世界。过无量无边阿僧祇国。有世界名相德聚。佛号无相音。现在说法。为发心即转法轮菩萨。授无上道记。作如是言。今此菩萨次于我后。当得阿耨多罗三藐三菩提。时此菩萨见大光明闻大音声。白彼佛言。世尊。是为何佛光明音声。彼佛答言。西方去此过于无量阿僧祇国。有世界名娑婆。佛号释迦牟尼。今现在。是为彼佛光明音声。今彼如来为菩萨。说断众生疑令众欢喜菩萨藏经。彼诸菩萨成就无量具足庄严。时发心即转法轮菩萨白彼佛言。世尊。我欲诣彼娑婆世界供养礼觐释迦文佛及诸菩萨摩诃萨众。所以者何。是诸大士尚难得见。何况亲近。彼佛报言。汝自知时。时彼菩萨既蒙听许。即从座起。顶礼佛足右绕已去。时无相音佛与一莲华。而告之言。汝持此华与释迦文佛。此莲华中。见无相音佛本为菩萨所修功德。如是等华遍彼世界。令诸众生皆得受用。时彼菩萨从佛受华来诣此土。时此世界所有卉木。华叶果实乃至毫末。皆于发心即转法轮菩萨手中悉现。及诸众生所有音声。皆出法音无常苦空无我之音。根力觉道禅定解脱诸三昧音。时舍利弗。白佛言。世尊。今见如来大神通力。佛告舍利弗。非我所为。从此东方过于无量阿僧祇国。有世界名相德聚。佛号无相音。现在说法。有菩萨名发心即转法轮。从彼发来至此世界。是彼菩萨本愿果报神通之力。舍利弗白佛言。世尊。发心即转法轮菩萨。于过去世种何善根。能有如是果报神力。佛告舍利弗。善哉善哉。汝以佛力能问如来。发心即转法轮菩萨。从过去佛种诸善根汝今一心听。是菩萨于过去世所植德本。若十方佛坐于道场初得佛。时此菩萨或为梵王转轮圣王五通仙人。来诣道场供养诸佛。请转法轮其数多少。舍利弗。如我初得无上道时。有梵天王来请我言。唯愿世尊。转于法轮有诸众生于过去世深行善法。利根智慧能知佛意。若不闻法则为永失。舍利弗。是发心即转法轮菩萨。劝请诸佛转于法轮。此诸功德更无所为。但为请佛转于法轮。舍利弗。我今当说譬喻以明此义。智者有以譬喻得解。假使三千大千世界。百亿日月百亿四大海。百亿四天下。百亿那由他眷属四天下诸小国界。百亿须弥山王。百亿铁围山。皆为一器状若海坑。满中芥子若麻若米。有大力士尽能把持洒散四方。大风普吹令一芥子堕一世界。汝意云何。是诸芥子所堕世界宁为多不。答言世尊。甚多无量不可称数。舍利弗。我今为汝明了此义。尔许芥子所堕世界。合为一器。纵广正等高亦如之。其壁坚固。如是大器满中细沙。如以升斛堆量米面。如是沙数宁为多不。甚多世尊。不可称数。佛告舍利弗。是诸沙数尚可数知。而此菩萨所可劝请道场诸佛。转于法轮度脱众生。是不可数。此诸善根犹不回向阿耨多罗三藐三菩提。又以七宝珠轮上佛请转法轮。其数倍多。又以众宝华轮上佛请转法轮。数复倍多。又以香轮上佛请转法轮。数亦转多。况以金银彩画木轮。供养诸佛请转法轮。而是善根亦不回向佛菩提道。但为请佛转于法轮。又舍利弗。是后有佛名过智力。时有转轮圣王。号名闻力。大千世界威势自在。后宫园馆五欲自娱。诸婇女等歌咏称赞随五欲事。而自然出无常苦空不净之音。王即怖畏生厌离心。时便往诣过智力佛。过智力佛令自忆本所种善根。王闻佛言。便作是念。诸佛如来至未曾有智慧无碍。令我得知若干佛所种诸善根。我以自恣五欲覆心。统理国事众务所缠。尚不自知于一佛所种诸善根。我昔虽从尔所诸佛植众德本。而不回向佛无上道。令此善根在不定中。我今当以所集善根。为无上道利益众生。在所生处游诸佛国。其中所有众生语言。皆是无常苦空无我之音。及诸世界卉木丛林华叶果实。皆出无常苦空无我之音。我此善根与众生共。当得如今过智力佛所得智慧。作是念已。即从座起于佛前立。发如是言。世尊。今我所有一切国土奉佛及僧。唯愿受用。既奉施已出家为道。四兵闻已亦随出家。四十那由他诸婇女等皆随出家。及八十亿那由他人亦随出家。过智力佛诸四部众。于是增广。是诸出家皆得五通。各以神力至于东方恒沙佛土。劝请无量坐道场佛。转尊法轮度脱众生。南西北方四维上下。劝请无量恒沙诸佛。转于法轮度脱众生。皆亦如是。名闻力王。从是以后更不受胎。亦常不生不净世界。所游世界其中众生卉木丛林。皆出无常苦空无我之音。舍利弗。汝谓尔时名闻力王。于过智力佛。自闻先世所种善根。出家修道得五神通。游于十方无量世界。劝请诸佛转于法轮度众生者。岂异人乎。今此发心即转法轮菩萨是也。

### 现变品第八

尔时发心即转法轮菩萨。至王舍城诣竹园中。顶礼佛足却住一面。而白佛言。无相音佛问讯世尊。少恼少病起居轻利气力康耶。以大莲华奉上世尊。佛即受华而告之曰。无相音佛安隐无恙善教化耶。答言世尊。无相音佛气力康强众生易度。所以者何。彼世界中大众集会。有四净法。何谓为四。善根清净为菩提故。无量戒净正发愿故。无量见净不得法故。所观清净不取相故。世尊。彼众无有毁禁破戒坏威仪者。亦无有是三毁之名。彼世界众。观此世界所有众生如狱拷掠。我今请还。唯愿如来至彼世界。时佛告言。止善男子。至彼世界欲何所为。我今于此亦化众生。发心即转法轮菩萨殷勤三请。唯愿如来至彼世界。若不临顾。我当自以果报神力接此世界。如一念顷置于彼土空虚分中。时佛默然。听此菩萨现大神通自在之力。欲令众生具足善根亦为示现度知见力。时此菩萨。即以右手断取三千大千世界。犹如陶师以杖转轮。持之而去。时舍利弗觉此三千大千世界皆大震动。白世尊曰。持此世界并我等去。持此世界并我等去。尔时世尊。以随智音柔软和雅悦可众心。具足深远不高不下。简要不乱能示义趣。答舍利弗。非我所为。其音普闻大千世界。时有众生贪著我心依止有见。皆大惊怖得厌离心。余诸四众。但见如来菩萨围绕而为说法。如转轮王安处正座。如大梵王在众梵中。时发心即转法轮菩萨。皆持十方无量世界令集一处以示众生。尔时世尊以神通力。令大风起吹诸世界。互相触搏坏裂破碎。皆悉散灭。佛现神力。诸大梵王及诸梵众。于见闻法计常不坏。所谓梵王诸梵宫殿。今皆自见宫殿散坏。甚大惊怖生厌离心。各作是念。此诸宫殿先自成立。而今悉皆相搏毁坏如水波荡鼓浪成沫。若水竭尽日爆风飘皆悉磨灭。则是我等无常相也。俱怀战悚合掌礼佛。尔时世尊告舍利弗。我从昔来常为汝说。世间虚妄无有真实。譬如有人与空共诤。世间如是。但从忆想分别故有。无牢无固犹如聚沫。世间如幻能诳众生。世间如焰无实体相。不除渴爱。世间如影不可得取。世间如响虚诳起业。世间如实性无颠倒。舍利弗。我坐道场如实通达。如世间相空无所有无所依止。以无障碍得世间相。舍利弗。我本未知世间味世间患世间出。不自唱言我得佛道。我既如实知世间相及世间集。知世间灭世间灭道。便自唱言我得佛道。舍利弗。何谓世间其世间者。所谓五阴。何谓为五。色阴受阴想行识阴。舍利弗。何谓色阴。或有众生作如是念。若过去者不名为色。未来现在不名为色。是故佛说诸所有色。若于过去未来现在。若内若外若粗若细。若好若丑若近若远。皆名色阴。而是色阴实无有相。譬如空阴风阴火阴水阴地阴。但有是名。色阴受阴想行识阴亦复如是。以此因缘说有诸阴。舍利弗。凡夫痴冥贪著于身不知色相。谓色是我是我所有。取相分别而生著心。受想行识亦复如是。舍利弗。我坐道场。于此事中。不谓是有不谓是无而生法眼。凡夫于此无所有法。生渴爱心。是事散坏便生忧恼。是人深著失所著故。转增痴惑重起黑业。若以瓦石杖楚刀槊种种兵器。共相加害。以痴惑故起是罪业。如来通达诸法平等。诸见平等故说正见。谓正见者。平等正直无有高下。正行道者。正修习者。正解脱者。得是见故名为正见。舍利弗。佛说正见。不可以言为汝等说。但可随顺如说修行。舍利弗。汝等皆当如法修习。当得无量无边智慧。是则名为八万四千诸法藏中一法藏门。谓诸起作非起作相。如来说此法藏门时。七万七千那由他数诸梵天王。于诸法中远尘离垢得法眼净。欲界诸天八万四千那由他众。于诸法中远尘离垢得法眼净。及无量人亦于诸法远尘离垢得法眼净。百亿阎浮提中百千万亿诸菩萨众。皆于此会得无生忍。及余无量无边众生。皆发阿耨多罗三藐三菩提心。尔时世尊还摄神力。诸四部众梵世梵住梵众诸天。及欲界中天龙夜叉乾闼婆阿修罗迦楼罗紧那罗摩睺罗伽人非人等。皆自见身还此世界。

### 如来力品第九

尔时大目揵连从座而起。偏袒右肩合掌向佛。白世尊曰。未曾有也。是发心即转法轮菩萨。有大神力接此忍界及以如来。置于他方世界中间。世尊。持我至彼及还来此。我于尔时神尚不在。何况有通。我复生念。今此菩萨具大神通接我往还。都不觉知迟速远近。我又生念。今此菩萨未成佛道。有是神力。何况成佛。佛告目连。汝或谓是发心即转法轮菩萨能接如来有往还耶。勿造斯念。所以者何。我不见有沙门、婆罗门、阿罗汉、辟支佛及余众生。天龙夜叉、乾闼婆、阿修罗、迦楼罗、紧那罗、摩睺罗伽、人、非人等能动如来衣一角者。何况接举至余世界及还置此。无有是处。目连。置是世间一切天人。若此三千大千世界所有众生。有色无色有想无想非有想非无想。若可见若不可见。假令一时皆得人身。以信出家得阿罗汉。具六神通皆如目连。于意云何。是等所有神通智力。宁为大不。甚大世尊。佛告目连。是诸罗汉手接三千大千世界。游于十方恒沙世界。假令如来以一芥子置于空中。是大神通众阿罗汉。尚不能动如毫末许。目连。且复置此大神通众。假令一人有大神力。佛听此人。能以一吹吹大千界皆使散坏。令诸微尘散遍无量恒沙世界。又以一吹令诸微尘还成三千大千世界。目连。于意云何。是人具足大神力不。甚大世尊。目连。假使有人皆得如是大神通力。满此三千大千世界。犹如甘蔗稻麻丛林。皆同一心尽现神力。尚不能动如来衣角。况举如来置于余界而复还耶。目连。我处此座。能动东方无量无边不可思议阿僧祇界。其中众生都不自觉有往来相。是诸众生不能觉知世间成败及以散灭。目连。当知如来所现神力。随众所应而为说法。或有众生应见佛身而得度者。或有众生应见天身而得度者。或有众生应见龙身而得度者。或有众生应见夜叉乾闼婆阿修罗迦楼罗紧那罗摩睺罗伽身而得度者。或有应见男身女身而得度者。或有应见大身小身而得度者。目连。如来所有力无所畏自在神通。当知皆悉摄在此经。南西北方四维上下皆亦如是。目连。汝若得见如来所行及大神力。汝则不能有所问答。目连。我教阿难陀罗尼门。为今受持十二部经。修多罗。祇夜。阇伽罗那。伽陀。优陀那。尼陀那。阿波陀那。伊帝目多伽。阇陀伽。广经。未曾有经。优婆提舍。令不忘失。而今阿难尚不能知如来神力。所以者何。佛以一言一字一句。一切声闻及辟支佛。若于一劫百千万劫。乃至无量阿僧祇劫。犹尚不能尽读诵持思量演说。况能悉知如来所为大神通力。无有是处。目连。如来所为种种因缘。种种威仪种种道门。教化众生及演说法。但著衣时。一切声闻及辟支佛。尚不能知其中所益几所众生云何说法。况能尽知如来所行如来神通如来智慧。无有是处。尔时世尊从发心即转法轮菩萨取莲华已。告跋陀婆罗菩萨。宝积菩萨。导师菩萨。星得菩萨。那罗达菩萨。帝得菩萨。水天菩萨。善力菩萨。如是等能于后世护法藏者。诸善男子。汝等能护如来法藏。善能信解如来所行。而演说耶。唯然世尊。我等皆能。佛言。汝等从今若有所说。先观如来所行意趣所入法门。然后乃说。若有人言。何者名为具足佛智。汝等当于如是经中。观如来行然后乃答。汝等若闻诸所说门。皆应观察如来意行。为是事故说如是法。汝等若见众生所行。亦当应观如来法藏。谓诸众生有如是行。佛以是行如是转除。众生行者。谓有九万九千诸根。如来悉知贪欲多者有如是根。瞋恚多者有如是根。愚痴多者有如是根。似多欲者有如是根。似多恚者有如是根。似多痴者有如是根。似多贪恚者有如是根。似多贪痴者有如是根。似多恚痴者有如是根。似贪瞋痴有如是根。如是诸根能净于道能起诸事。如是诸根从本缘生。如是诸根从习行得。有作业根是起黑业。是起白业。是起黑业白业。是根顺道。是根顺定。是根顺慧。是根顺尽智。顺无生智是根随顺。尽无生智是根顺谛。诸善男子。是中有二万诸根。和合先世因缘力故能起诸业。若黑若白。以是业缘得种种色。若黑若白不黑不白。若上若杂。如是诸色有二万根。能生诸身。若长若短若粗若细若中庸等。有二十万根能表内相。若于眼耳鼻舌身中。知是人贪心是人瞋心是人痴心是人离贪是人离瞋是人离痴。有三万根差别业报。谓人死时情识迷闷。形色变异手足[疒@卷]缩。诸根错乱支节相离。临抒气时。知是诸根应入地狱。知是诸根应堕畜生。知是诸根应生饿鬼。是根应生天上人中。是根应生他方佛土得见诸佛。是根应断生死相续不受后身。有七万根。以信解力能摄善本。二万诸根摄不善法。死时可知。诸善男子。是名佛力。如来所行如来法藏。如来住此能演诸法不增不减。

### 功德品第十

尔时会中有一菩萨名曰坚意。从座而起恭敬合掌。白佛言。世尊。我于此门得法光明。是故我当修是法门令得具足。所以者何。我今当发如是庄严。推求习行具足是法终不懈息。于未来世还复得闻如来法藏。佛告坚意。善哉善哉。汝能勤求诸佛如来无量无边阿僧祇劫所集大法。坚意。若此三千大千世界所有众生。若色无色有想无想非有想非无想。假令一时皆得人身。若善男子及善女人。给此众生一切乐具。随其所须色香味触即皆能与。持此众生悉置掌中。若至一劫若减一劫。又以一手除其臭秽远弃他处。坚意。于意云何。是人所为宁为大不。甚大世尊。坚意。若复有人发阿耨多罗三藐三菩提心。若佛现在若灭度后。能求如是助菩提法菩萨藏经。作如是念。我修集此大乘法藏。为众生说断贪恚痴。离生老死忧悲苦恼。如是求时。若得是经一四句偈。能为众生读诵解说。比前福德。百分千分百千万分尚不及一。乃至譬喻所不能及。如是菩萨以求此等深法因缘。能大利益一切众生。坚意。是事谁能信者。唯有诸佛究竟通了。若圣弟子及余深心求佛道者。乃能信受。所以者何。诸菩萨等。初发阿耨多罗三藐三菩提时。自愿当为无救众生而作救护。无洲者作洲。无导者作导。我当修习是大乘法佛之智慧。当令无量无数众生住无漏法。坚意。假使令此人从旦至食。以诸珍宝积若须弥。与一一人。中时晡时初中后夜。尽其形寿。昼夜六时以大宝聚施与众生。坚意。于意云何。是众生心得满足不。不也世尊。或因是故堕三恶道。菩萨念言。我当勤求无上妙法。与诸众生令观三千大千世界珍宝之聚。犹如洟唾生怖畏心。大智菩萨观此宝聚。皆是三毒烦恼众生。生死往来地狱畜生饿鬼人中苦恼之本。求时苦本。守护苦本。怨憎诤讼起诸罪业众苦之本。菩萨如是。于大宝聚生厌离心。又作是念。此非宝聚但是恶道苦恼之聚。或有众生贪著是故堕三恶道。坚意。置是三千大千世界所有众生。十方无量如恒河沙世界众生。若色无色有想无想非有想非无想。假令一时皆得人身。若有一人。发心欲与一切乐具。随其所须色声香味等。即皆能与。若置头上若肩荷负。若至一劫若减一劫。随意坐卧。亦以一手除其臭秽远弃他处。坚意。于汝意云何。是人所为宁为多不。甚多世尊。坚意。我今告汝诚言。若善男子若善女人。发阿耨多罗三藐三菩提心。求如是等助菩提法菩萨藏经。发足一步福不可量。至得阿耨多罗三藐三菩提。犹不能尽。比前福德百分千分百千万分尚不及一。乃至譬喻所不能及。所以者何。前乐具者。是诸结使有漏因缘。不能离苦毕竟安隐。诸菩萨等求法因缘。增长戒品定品慧品。亦能具足一切佛法。能得无量不可思议方便之力。成就众生净佛世界。是故坚意。佛说菩萨求法因缘。得阿耨多罗三藐三菩提。复次坚意。若四天下满中如来。犹如甘蔗稻麻丛林。若有一人尽其形寿。供养衣服卧具汤药种种所须。是诸如来般涅槃后。起七宝塔方一由旬。表刹庄严华香幡盖然灯供养。若至百劫若过百劫。坚意。于意云何。是人得福宁为多不。甚多世尊。无量无边。坚意。我今告汝诚言。是人供养尔所如来。起尔所塔。于尔所劫种种供养。若善男子及善女人。发阿耨多罗三藐三菩提心。求如是等助菩提法菩萨藏经受持读诵。比前福德百分千分百千万分尚不及一。乃至譬喻所不能及。所以者何。于诸施中法施第一。于诸求中求法第一。是故坚意。汝等于后五百岁中。受持读诵如是诸经。所得福德无量无边。至得阿耨多罗三藐三菩提。犹不能尽。坚意。我今欲说譬喻粗明此义。汝当信受。譬如三千大千世界以为一器。满中芥子如量麻米。汝意云何。是中芥子为有几数。甚多世尊。不可数也。坚意。假使复数如此芥子等大千世界。合为一器满中细沙。为有几数。甚多世尊。无量无边。坚意。有大力人。持此细沙洒散四方。时大风起吹此诸沙。一一各堕一世界中。汝意云何。是诸世界为有几数。甚多世尊。无量无边不可称数。坚意。我今明了告汝。如来具足无量神通持戒禅定智慧之力。能以一步越尔所界。而处本座威仪不动。于神通力犹不尽现。坚意。如来以此一步为一劫。尔所劫为一日。尔所日为一月。尔所月为一岁。如是千岁东行不息。南西北方四维上下。亦复如是。若善男子及善女人。欲闻是经受持读诵。发足一步所得福德。假使有形。如来所经尔所世界不能容受。如来但知是人福德无量无边不可思议。坚意。此福不可文字算数之所能知。是福摄在无量数中。

### 发心品第十一

尔时东方过阿僧祇国。有世界名大名闻。佛号须弥肩。今现在为光明威德聚菩萨。授阿耨多罗三藐三菩提记。作如是言。光明威德聚菩萨。次于我后当得作佛。尔时彼佛大众围绕而为说法。是光明威德聚菩萨。在彼会见大光明。闻謦欬声见地大动。问彼佛言。世尊。是为何佛光明音声。彼佛答言。西方去此过阿僧祇国。有世界名娑婆。佛号释迦牟尼。今现在说菩萨藏经。彼会菩萨具大庄严。今于十方恒沙世界。少有如是诸菩萨众。若闻是等菩萨名者。尚得大利。何况目见亲近供养。即时光明威德聚菩萨。白须弥肩佛言。世尊。我欲诣彼娑婆世界见释迦文佛礼事供养。亦欲见彼具足庄严大菩萨众。彼佛答言。欲往随意。时彼佛与光明威德聚菩萨七枝莲华。而告之曰。汝持此华与释迦文佛。并以我言问讯彼佛。少病少恼起居轻利气力强耶。时彼菩萨即持此华。顶礼佛足绕已而去。如大力士屈伸臂顷。从彼佛土忽然不现。到此世界至王舍城。行诣竹园顶礼佛足。于一面立。而白佛言。须弥肩佛问讯世尊。少病少恼起居轻利气力康耶。以此莲华供养世尊。时佛受华而问之曰。须弥肩佛少病少恼气力安耶。答言世尊。须弥肩佛。于彼世界安隐无恙。佛以此华与弥勒言。阿逸多。汝持此华种助佛道善根因缘。时弥勒菩萨从佛受华。与跋陀婆罗菩萨。宝积菩萨。导师菩萨。星得菩萨。那罗达菩萨。帝得菩萨。水天菩萨。善力菩萨。日藏菩萨。持世菩萨。持地菩萨。住意菩萨。无边意菩萨。越三界行菩萨。无边行菩萨。无量力菩萨。普现缘菩萨。坚意菩萨。无边力菩萨。不虚力菩萨。师子力菩萨。疾辩菩萨。利辩菩萨。深辩菩萨。无边辩菩萨。无量辩菩萨。文殊师利法王子。华德藏法王子。无边手菩萨。无著手菩萨。宝手菩萨。宝臂菩萨。不虚得菩萨。不动行菩萨。无忧菩萨。离忧菩萨。发无分别行菩萨。离诸难菩萨。离男相菩萨。离女相菩萨。离众生相菩萨。网明菩萨。不入胎菩萨。佛华手菩萨。华手菩萨。香象菩萨。成利菩萨。上德菩萨。宝德菩萨。珠璎菩萨。珠髻菩萨。华耳菩萨。云音菩萨。毕竟思菩萨。无边舍菩萨。善思行菩萨。不虚愿菩萨。过愿菩萨。转愿菩萨。深行愿菩萨。愿离难菩萨。演华菩萨。宝华菩萨。不虚称菩萨。不虚赞菩萨。普愿菩萨。诸道不乱菩萨。常喜严菩萨。常悲严菩萨。化无知愿菩萨。具戒愿菩萨。执炬菩萨。乐众菩萨。善众菩萨。乐行菩萨。爱天菩萨。乐佛菩萨。愿不离佛菩萨。愿转法轮菩萨。愿转无碍法轮菩萨。愿舍一切菩萨。愿无悭菩萨。愿无差别菩萨。愿绍佛种菩萨。愿不乱菩萨。月菩萨。法菩萨。德海菩萨。善戒菩萨。导师菩萨。大导师菩萨。上众菩萨。增上菩萨。宝严菩萨。普利菩萨。普德菩萨。袈裟相菩萨。无染菩萨。灭相菩萨。寂灭菩萨。善意菩萨。喜见菩萨。乐胜菩萨。上严菩萨。常胜菩萨。胜众菩萨。胜数菩萨。坏魔菩萨。坏怨菩萨。胜怨菩萨。普名闻菩萨。日宝菩萨。转法菩萨。增法菩萨。善知识菩萨。天善友菩萨。增友菩萨。一盖菩萨。宝盖菩萨。善宿菩萨。星宿菩萨。法天菩萨。净门菩萨。净勇菩萨。勇行菩萨。无边行菩萨。不虚行菩萨。香德菩萨。智德菩萨。无边眼菩萨。帝得菩萨。梵上菩萨。持法菩萨。法德菩萨。自在力菩萨。无迹行菩萨。善行菩萨。等行菩萨。与如是等七万七千诸菩萨等。作如是言。诸善知识。我从佛所受得此华。今以相与。汝等取华为助佛道。皆当一心俱发大愿。时七万七千菩萨取此莲华。一时俱发方便大愿。还以上佛。佛愍受已。告弥勒曰。我今安隐能使汝等种大善根。阿逸多。诸佛难值。诸菩萨等亦复难遇。所以者何。我所得法。一切皆从菩萨行生。于汝意云何。若如来本不发阿耨多罗三藐三菩提心者。当有十力出世间不。不也世尊。阿逸多。于汝意云何。若如来不发阿耨多罗三藐三菩提心。当有四无所畏出世间不。不也世尊。阿逸多。若如来本不发阿耨多罗三藐三菩提心。当有大慈大悲大喜大舍。出世间不。不也世尊。若如来本不发阿耨多罗三藐三菩提心。当有十八不共法出世间不。不也世尊。若如来本不发阿耨多罗三藐三菩提心。当有不虚行法出世间不。不也世尊。若如来本不发阿耨多罗三藐三菩提心。当有象王观法出世间不。不也世尊。若如来本不发阿耨多罗三藐三菩提心。当有师子奋迅三昧出世间不。不也世尊。若如来本不发阿耨多罗三藐三菩提心。当有无见顶相出世间不。不也世尊。若如来本不发阿耨多罗三藐三菩提心。当有三转十二行法轮出世间不。不也世尊。若如来本不发阿耨多罗三藐三菩提心。当有三十二大人相出世间不。不也世尊。若如来本不发阿耨多罗三藐三菩提心。当有百千无量法具出世间不。不也世尊。若如来本不发阿耨多罗三藐三菩提心。当有声闻大众出世间不。不也世尊。是故阿逸多。当知诸佛一切功德。皆在初发调伏心中。是故菩萨世间难遇。佛亦难值。阿逸多。譬如无牛则无醍醐。如是若无菩萨发心则无佛种。若有牛则有醍醐。如是若有菩萨发心则佛种不断。阿逸多。譬如有种则有华实。如是若有菩萨发心则佛种不断。是故当知发心为难。发心难故佛亦难得。阿逸多。譬如海宝无价者少余宝甚多。如是众生少有能发菩萨心者。多起声闻辟支佛意。是故当知。菩萨心者第一难得。如优昙华时时一现。是珍宝心以无价故。是心如须弥极高大故。是心如空不可坏故。是心如海深难测故。是心无比。胜满三千大千世界摩尼珠故。阿逸多。假使是心有形色者。世间天人阿修罗等皆应敬礼。是故汝等。为发此心。当勤精进深生欲乐。