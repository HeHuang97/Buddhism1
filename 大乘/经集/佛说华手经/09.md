## 佛说华手经卷第九

### 不退行品第三十

佛告舍利弗。如来今当断汝等疑。亦令将来读诵是经。说者受者皆得断疑。舍利弗。如来名为一切智者一切见者一切说者。无法不见无法不闻无法不觉无法不知。通达三世无所挂碍。舍利弗。如来名为无等等者。于一切法悉得解脱。自然自在无有所师。如来今欲于大众中作师子吼。置是愚人行邪道事。不须广说。若善男子善女人。发阿耨多罗三藐三菩提心。于是法中应当一心勤行精进。所以者何。应作是念。诸佛无量阿僧祇劫所集阿耨多罗三藐三菩提法。我于是中若生懈怠。必当不信违逆不受不能通达。舍利弗。菩萨若行四法。则坏诸佛无上菩提。何谓为四。远离善友属恶知识。随其所学毁坏大乘。是名初法。又舍利弗。菩萨有所得见深计我心。闻甚深经便大惊怖当坠大坑。是第二法。又舍利弗。菩萨杂学外道经书。巧于诤论多人所敬。是人不能自调伏心。亦复不能调伏诸法。不调伏故不信大乘。是第三法。又舍利弗。菩萨毁禁不能随顺佛所制戒。闻是深空清净戒法。心不通达不能信乐违逆不受。是第四法。菩萨有是四法不能信受毁坏菩提。尔时世尊。欲明此义。而说偈言。

&nbsp;&nbsp;&nbsp;&nbsp;若近恶知识&nbsp;&nbsp;&nbsp;&nbsp;亦随其所行

&nbsp;&nbsp;&nbsp;&nbsp;故不乐佛道&nbsp;&nbsp;&nbsp;&nbsp;坏无上菩提

&nbsp;&nbsp;&nbsp;&nbsp;杂学外经典&nbsp;&nbsp;&nbsp;&nbsp;善巧诸诤论

&nbsp;&nbsp;&nbsp;&nbsp;其有发言者&nbsp;&nbsp;&nbsp;&nbsp;即皆能破坏

&nbsp;&nbsp;&nbsp;&nbsp;虽自称智者&nbsp;&nbsp;&nbsp;&nbsp;而实是愚痴

&nbsp;&nbsp;&nbsp;&nbsp;以如是缘故&nbsp;&nbsp;&nbsp;&nbsp;不信无上道

&nbsp;&nbsp;&nbsp;&nbsp;若人贪著我&nbsp;&nbsp;&nbsp;&nbsp;随有所得见

&nbsp;&nbsp;&nbsp;&nbsp;闻是甚深法&nbsp;&nbsp;&nbsp;&nbsp;而生大惊怖

&nbsp;&nbsp;&nbsp;&nbsp;是人不能解&nbsp;&nbsp;&nbsp;&nbsp;如实空寂义

&nbsp;&nbsp;&nbsp;&nbsp;不通达菩提&nbsp;&nbsp;&nbsp;&nbsp;故不能信乐

&nbsp;&nbsp;&nbsp;&nbsp;以破戒因缘&nbsp;&nbsp;&nbsp;&nbsp;能起不善业

&nbsp;&nbsp;&nbsp;&nbsp;不能随顺学&nbsp;&nbsp;&nbsp;&nbsp;如佛所说戒

&nbsp;&nbsp;&nbsp;&nbsp;恶口而两舌&nbsp;&nbsp;&nbsp;&nbsp;好出他人过

&nbsp;&nbsp;&nbsp;&nbsp;如是不善人&nbsp;&nbsp;&nbsp;&nbsp;无恶而不造

&nbsp;&nbsp;&nbsp;&nbsp;是故当远离&nbsp;&nbsp;&nbsp;&nbsp;不信菩提道

&nbsp;&nbsp;&nbsp;&nbsp;随我所赞法&nbsp;&nbsp;&nbsp;&nbsp;常当勤修学

&nbsp;&nbsp;&nbsp;&nbsp;若人欲见佛&nbsp;&nbsp;&nbsp;&nbsp;欲知如是法

&nbsp;&nbsp;&nbsp;&nbsp;当安住持戒&nbsp;&nbsp;&nbsp;&nbsp;从是生真智

&nbsp;&nbsp;&nbsp;&nbsp;若人持净戒&nbsp;&nbsp;&nbsp;&nbsp;菩提心转固

&nbsp;&nbsp;&nbsp;&nbsp;以清净持戒&nbsp;&nbsp;&nbsp;&nbsp;能灭恶觉观

&nbsp;&nbsp;&nbsp;&nbsp;故求菩提者&nbsp;&nbsp;&nbsp;&nbsp;当清净持戒

&nbsp;&nbsp;&nbsp;&nbsp;是人于佛道&nbsp;&nbsp;&nbsp;&nbsp;无有所疑难

又舍利弗。菩萨有四法能护佛道。何谓为四。自行持戒深发善心安住戒品。博闻正典不杂邪论。闻佛经法能勤读诵。常乐独处顺远离行。舍利弗。菩萨成就如是四法。能护佛道。尔时世尊。欲明此义。而说偈言。

&nbsp;&nbsp;&nbsp;&nbsp;菩萨住戒品&nbsp;&nbsp;&nbsp;&nbsp;不以戒自高

&nbsp;&nbsp;&nbsp;&nbsp;更求甚深法&nbsp;&nbsp;&nbsp;&nbsp;决定微妙义

&nbsp;&nbsp;&nbsp;&nbsp;以第一净法&nbsp;&nbsp;&nbsp;&nbsp;求无上菩提

&nbsp;&nbsp;&nbsp;&nbsp;但修佛正法&nbsp;&nbsp;&nbsp;&nbsp;不习外道论

&nbsp;&nbsp;&nbsp;&nbsp;终不乐读诵&nbsp;&nbsp;&nbsp;&nbsp;路伽耶经典

&nbsp;&nbsp;&nbsp;&nbsp;不好讥刺论&nbsp;&nbsp;&nbsp;&nbsp;但守护佛法

&nbsp;&nbsp;&nbsp;&nbsp;常行寂灭法&nbsp;&nbsp;&nbsp;&nbsp;乐住空闲处

&nbsp;&nbsp;&nbsp;&nbsp;无有诸色欲&nbsp;&nbsp;&nbsp;&nbsp;能娆乱心者

&nbsp;&nbsp;&nbsp;&nbsp;我今所赞叹&nbsp;&nbsp;&nbsp;&nbsp;是微妙四法

&nbsp;&nbsp;&nbsp;&nbsp;为成佛道故&nbsp;&nbsp;&nbsp;&nbsp;汝等当修学

&nbsp;&nbsp;&nbsp;&nbsp;我于世世中&nbsp;&nbsp;&nbsp;&nbsp;常行如是法

&nbsp;&nbsp;&nbsp;&nbsp;守护佛法已&nbsp;&nbsp;&nbsp;&nbsp;故能成大智

&nbsp;&nbsp;&nbsp;&nbsp;护持佛法故&nbsp;&nbsp;&nbsp;&nbsp;不堕贱恶道

&nbsp;&nbsp;&nbsp;&nbsp;常生尊贵处&nbsp;&nbsp;&nbsp;&nbsp;为众所侍卫

&nbsp;&nbsp;&nbsp;&nbsp;能得大财富&nbsp;&nbsp;&nbsp;&nbsp;而不为放逸

&nbsp;&nbsp;&nbsp;&nbsp;速以造福业&nbsp;&nbsp;&nbsp;&nbsp;知财无常故

&nbsp;&nbsp;&nbsp;&nbsp;若施则属我&nbsp;&nbsp;&nbsp;&nbsp;不施非己物

&nbsp;&nbsp;&nbsp;&nbsp;我身及财产&nbsp;&nbsp;&nbsp;&nbsp;命终皆舍去

&nbsp;&nbsp;&nbsp;&nbsp;能得善眷属&nbsp;&nbsp;&nbsp;&nbsp;亦得善知识

&nbsp;&nbsp;&nbsp;&nbsp;父母诸亲族&nbsp;&nbsp;&nbsp;&nbsp;能令住佛法

&nbsp;&nbsp;&nbsp;&nbsp;常乐行善法&nbsp;&nbsp;&nbsp;&nbsp;亦令他信乐

&nbsp;&nbsp;&nbsp;&nbsp;以是得大喜&nbsp;&nbsp;&nbsp;&nbsp;我修正法故

&nbsp;&nbsp;&nbsp;&nbsp;常生于世间&nbsp;&nbsp;&nbsp;&nbsp;富贵族姓家

&nbsp;&nbsp;&nbsp;&nbsp;所生不放逸&nbsp;&nbsp;&nbsp;&nbsp;常乐行善法

&nbsp;&nbsp;&nbsp;&nbsp;于身命财利&nbsp;&nbsp;&nbsp;&nbsp;不生坚固想

&nbsp;&nbsp;&nbsp;&nbsp;诸佛甚难值&nbsp;&nbsp;&nbsp;&nbsp;无难处亦难

&nbsp;&nbsp;&nbsp;&nbsp;见佛得无难&nbsp;&nbsp;&nbsp;&nbsp;能起大利益

&nbsp;&nbsp;&nbsp;&nbsp;心常乐出家&nbsp;&nbsp;&nbsp;&nbsp;因是生智慧

&nbsp;&nbsp;&nbsp;&nbsp;心生大欢喜&nbsp;&nbsp;&nbsp;&nbsp;求最胜智慧

&nbsp;&nbsp;&nbsp;&nbsp;常安住法中&nbsp;&nbsp;&nbsp;&nbsp;能起无上道

又舍利弗。菩萨有四法。心常欢喜修道自慰。能自了知必当作佛名闻十方。何谓为四。内外所有尽能惠施。安住戒品修诸功德。于众智中为最尊胜。为深法故不惜身命。见有读诵是深经者。能加供养恭敬守护。具此四法。心常欢喜能自安慰。我必作佛名闻十方。尔时世尊。欲明此义而说偈言。

&nbsp;&nbsp;&nbsp;&nbsp;悉舍诸财产&nbsp;&nbsp;&nbsp;&nbsp;安住净戒品

&nbsp;&nbsp;&nbsp;&nbsp;智慧中最胜&nbsp;&nbsp;&nbsp;&nbsp;不疑空寂法

&nbsp;&nbsp;&nbsp;&nbsp;若见有读诵&nbsp;&nbsp;&nbsp;&nbsp;受持及演说

&nbsp;&nbsp;&nbsp;&nbsp;如是深经者&nbsp;&nbsp;&nbsp;&nbsp;供以众乐具

&nbsp;&nbsp;&nbsp;&nbsp;是故此菩萨&nbsp;&nbsp;&nbsp;&nbsp;常喜心行道

&nbsp;&nbsp;&nbsp;&nbsp;能自受记莂&nbsp;&nbsp;&nbsp;&nbsp;当为世中尊

&nbsp;&nbsp;&nbsp;&nbsp;若过去未来&nbsp;&nbsp;&nbsp;&nbsp;今现在诸佛

&nbsp;&nbsp;&nbsp;&nbsp;皆为授记言&nbsp;&nbsp;&nbsp;&nbsp;汝必当逮觉

&nbsp;&nbsp;&nbsp;&nbsp;若人修学此&nbsp;&nbsp;&nbsp;&nbsp;诸佛所学法

&nbsp;&nbsp;&nbsp;&nbsp;当知是菩萨&nbsp;&nbsp;&nbsp;&nbsp;安住无上道

&nbsp;&nbsp;&nbsp;&nbsp;此法佛所赞&nbsp;&nbsp;&nbsp;&nbsp;诸菩萨所行

&nbsp;&nbsp;&nbsp;&nbsp;是人住其中&nbsp;&nbsp;&nbsp;&nbsp;故能成佛道

&nbsp;&nbsp;&nbsp;&nbsp;譬如以坏瓶&nbsp;&nbsp;&nbsp;&nbsp;从高而坠下

&nbsp;&nbsp;&nbsp;&nbsp;中间无障碍&nbsp;&nbsp;&nbsp;&nbsp;当知必破坏

&nbsp;&nbsp;&nbsp;&nbsp;菩萨亦如是&nbsp;&nbsp;&nbsp;&nbsp;能修习此道

&nbsp;&nbsp;&nbsp;&nbsp;中间无障碍&nbsp;&nbsp;&nbsp;&nbsp;必当得作佛

&nbsp;&nbsp;&nbsp;&nbsp;譬如人织作&nbsp;&nbsp;&nbsp;&nbsp;以经纬相次

&nbsp;&nbsp;&nbsp;&nbsp;于中无妨碍&nbsp;&nbsp;&nbsp;&nbsp;能速得成就

&nbsp;&nbsp;&nbsp;&nbsp;菩萨亦如是&nbsp;&nbsp;&nbsp;&nbsp;常修习此法

&nbsp;&nbsp;&nbsp;&nbsp;于中不懈息&nbsp;&nbsp;&nbsp;&nbsp;乃至得佛道

&nbsp;&nbsp;&nbsp;&nbsp;若人于良田&nbsp;&nbsp;&nbsp;&nbsp;种殖诸果树

&nbsp;&nbsp;&nbsp;&nbsp;时时加溉灌&nbsp;&nbsp;&nbsp;&nbsp;渐令得滋茂

&nbsp;&nbsp;&nbsp;&nbsp;随时而养护&nbsp;&nbsp;&nbsp;&nbsp;为障风寒热

&nbsp;&nbsp;&nbsp;&nbsp;此树渐增长&nbsp;&nbsp;&nbsp;&nbsp;荣郁妙华实

&nbsp;&nbsp;&nbsp;&nbsp;其荫甚清凉&nbsp;&nbsp;&nbsp;&nbsp;令人乐止息

&nbsp;&nbsp;&nbsp;&nbsp;华果给众生&nbsp;&nbsp;&nbsp;&nbsp;为之作利益

&nbsp;&nbsp;&nbsp;&nbsp;菩萨亦如是&nbsp;&nbsp;&nbsp;&nbsp;始种菩提心

&nbsp;&nbsp;&nbsp;&nbsp;渐修菩萨道&nbsp;&nbsp;&nbsp;&nbsp;咨问多闻者

&nbsp;&nbsp;&nbsp;&nbsp;以时行施惠&nbsp;&nbsp;&nbsp;&nbsp;常净持禁戒

&nbsp;&nbsp;&nbsp;&nbsp;诸余菩萨法&nbsp;&nbsp;&nbsp;&nbsp;亦行不懈息

&nbsp;&nbsp;&nbsp;&nbsp;如是次第行&nbsp;&nbsp;&nbsp;&nbsp;当坐于道场

&nbsp;&nbsp;&nbsp;&nbsp;坏破诸魔众&nbsp;&nbsp;&nbsp;&nbsp;得成无上道

&nbsp;&nbsp;&nbsp;&nbsp;随时转法轮&nbsp;&nbsp;&nbsp;&nbsp;世间所不转

&nbsp;&nbsp;&nbsp;&nbsp;渐度脱众生&nbsp;&nbsp;&nbsp;&nbsp;将导无量众

&nbsp;&nbsp;&nbsp;&nbsp;如是智慧人&nbsp;&nbsp;&nbsp;&nbsp;发此无上心

&nbsp;&nbsp;&nbsp;&nbsp;世世不退转&nbsp;&nbsp;&nbsp;&nbsp;乃至成菩提

&nbsp;&nbsp;&nbsp;&nbsp;是故汝等今&nbsp;&nbsp;&nbsp;&nbsp;当渐修此法

&nbsp;&nbsp;&nbsp;&nbsp;时至当作佛&nbsp;&nbsp;&nbsp;&nbsp;随时转法轮

又舍利弗。菩萨有四法。终不退转无上菩提。舍身当为转轮圣王得随意福。得大身力如那罗延。作转轮王舍四天下而行出家。既出家已能得自在修四梵行。命终当得生梵世上作大梵王。何谓为四。舍利弗。菩萨若见塔庙毁坏当加修饰。乃至一块若一抟泥。是为初法。乃至得作大梵天王。又舍利弗。菩萨若于四衢道中多人观处。起佛塔庙造立形像。为作念佛功德因缘。若转法轮及出家相。若坐道场若坏魔军。若现神通若般泥洹。若从天上来下之相。是第二法乃至得作大梵天王。又舍利弗。菩萨若见众僧坏为二部诤讼瞋恚互相过恶。菩萨尔时勤求方便令其和合。是第三法。乃得作大梵天王。又舍利弗。菩萨若见佛法欲坏。能读诵说乃至一偈。令法不绝勤行精进。为护法故供养法师。专心护法不惜身命。是第四法。菩萨成就是四法者。世世转身作转轮王。得大身力如那罗延。舍四天下而行出家。既出家已能得随意修四梵行。命终当得生梵世上作大梵王。尔时世尊。欲明此义。而说偈言。

&nbsp;&nbsp;&nbsp;&nbsp;若见佛塔坏&nbsp;&nbsp;&nbsp;&nbsp;能勤加修饰

&nbsp;&nbsp;&nbsp;&nbsp;菩萨以是故&nbsp;&nbsp;&nbsp;&nbsp;当得大身力

&nbsp;&nbsp;&nbsp;&nbsp;于四衢道中&nbsp;&nbsp;&nbsp;&nbsp;造立佛塔庙

&nbsp;&nbsp;&nbsp;&nbsp;显示佛功德&nbsp;&nbsp;&nbsp;&nbsp;令众心清净

&nbsp;&nbsp;&nbsp;&nbsp;故获大功德&nbsp;&nbsp;&nbsp;&nbsp;名闻广流布

&nbsp;&nbsp;&nbsp;&nbsp;亦得大眷属&nbsp;&nbsp;&nbsp;&nbsp;多人所称赞

&nbsp;&nbsp;&nbsp;&nbsp;见众生毁坏&nbsp;&nbsp;&nbsp;&nbsp;更共相诤讼

&nbsp;&nbsp;&nbsp;&nbsp;方便令悔过&nbsp;&nbsp;&nbsp;&nbsp;还使得和合

&nbsp;&nbsp;&nbsp;&nbsp;是福因缘故&nbsp;&nbsp;&nbsp;&nbsp;勇健无能胜

&nbsp;&nbsp;&nbsp;&nbsp;能获大身力&nbsp;&nbsp;&nbsp;&nbsp;犹如那罗延

&nbsp;&nbsp;&nbsp;&nbsp;见佛法欲灭&nbsp;&nbsp;&nbsp;&nbsp;无有信受者

&nbsp;&nbsp;&nbsp;&nbsp;能一心守护&nbsp;&nbsp;&nbsp;&nbsp;不贪惜身命

&nbsp;&nbsp;&nbsp;&nbsp;见护持法者&nbsp;&nbsp;&nbsp;&nbsp;加供养恭敬

&nbsp;&nbsp;&nbsp;&nbsp;为诸天侍卫&nbsp;&nbsp;&nbsp;&nbsp;诸佛所护念

&nbsp;&nbsp;&nbsp;&nbsp;以守护法故&nbsp;&nbsp;&nbsp;&nbsp;当为转轮王

&nbsp;&nbsp;&nbsp;&nbsp;游行四天下&nbsp;&nbsp;&nbsp;&nbsp;以法化诸国

&nbsp;&nbsp;&nbsp;&nbsp;虽治诸国土&nbsp;&nbsp;&nbsp;&nbsp;而不为放逸

&nbsp;&nbsp;&nbsp;&nbsp;能恶厌众欲&nbsp;&nbsp;&nbsp;&nbsp;舍国行出家

&nbsp;&nbsp;&nbsp;&nbsp;能修习四禅&nbsp;&nbsp;&nbsp;&nbsp;具诸神通力

&nbsp;&nbsp;&nbsp;&nbsp;净修四梵行&nbsp;&nbsp;&nbsp;&nbsp;常乐诸功德

&nbsp;&nbsp;&nbsp;&nbsp;于此命终已&nbsp;&nbsp;&nbsp;&nbsp;得生梵世上

&nbsp;&nbsp;&nbsp;&nbsp;于诸梵天中&nbsp;&nbsp;&nbsp;&nbsp;常为自在王

&nbsp;&nbsp;&nbsp;&nbsp;是四上妙法&nbsp;&nbsp;&nbsp;&nbsp;诸佛所称赞

&nbsp;&nbsp;&nbsp;&nbsp;我本为菩萨&nbsp;&nbsp;&nbsp;&nbsp;亦亲近修习

&nbsp;&nbsp;&nbsp;&nbsp;随所听闻法&nbsp;&nbsp;&nbsp;&nbsp;如说而修行

&nbsp;&nbsp;&nbsp;&nbsp;具足到彼岸&nbsp;&nbsp;&nbsp;&nbsp;逮得无上道

&nbsp;&nbsp;&nbsp;&nbsp;若人能修学&nbsp;&nbsp;&nbsp;&nbsp;我本所行法

&nbsp;&nbsp;&nbsp;&nbsp;世世常尊贵&nbsp;&nbsp;&nbsp;&nbsp;大力难沮坏

&nbsp;&nbsp;&nbsp;&nbsp;常得人中尊&nbsp;&nbsp;&nbsp;&nbsp;忉利诸天王

&nbsp;&nbsp;&nbsp;&nbsp;亦于欲界中&nbsp;&nbsp;&nbsp;&nbsp;得作自在王

&nbsp;&nbsp;&nbsp;&nbsp;又至色界中&nbsp;&nbsp;&nbsp;&nbsp;而作自在王

&nbsp;&nbsp;&nbsp;&nbsp;一切处尊贵&nbsp;&nbsp;&nbsp;&nbsp;谁不行是道

&nbsp;&nbsp;&nbsp;&nbsp;清净持禁戒&nbsp;&nbsp;&nbsp;&nbsp;能深有惭愧

&nbsp;&nbsp;&nbsp;&nbsp;所愿皆成就&nbsp;&nbsp;&nbsp;&nbsp;住诸功德本

&nbsp;&nbsp;&nbsp;&nbsp;勤修行精进&nbsp;&nbsp;&nbsp;&nbsp;具忍辱禅定

&nbsp;&nbsp;&nbsp;&nbsp;得无上智慧&nbsp;&nbsp;&nbsp;&nbsp;明了一切法

&nbsp;&nbsp;&nbsp;&nbsp;百千万亿种&nbsp;&nbsp;&nbsp;&nbsp;无量方便事

&nbsp;&nbsp;&nbsp;&nbsp;皆悉能成办&nbsp;&nbsp;&nbsp;&nbsp;通达其义趣

&nbsp;&nbsp;&nbsp;&nbsp;能于一句中&nbsp;&nbsp;&nbsp;&nbsp;演散无量义

&nbsp;&nbsp;&nbsp;&nbsp;善巧众技术&nbsp;&nbsp;&nbsp;&nbsp;常于中最胜

&nbsp;&nbsp;&nbsp;&nbsp;常得大智慧&nbsp;&nbsp;&nbsp;&nbsp;辩才无有量

&nbsp;&nbsp;&nbsp;&nbsp;专心行菩提&nbsp;&nbsp;&nbsp;&nbsp;舍离余智慧

&nbsp;&nbsp;&nbsp;&nbsp;常行质直心&nbsp;&nbsp;&nbsp;&nbsp;善修正见故

&nbsp;&nbsp;&nbsp;&nbsp;能得值诸佛&nbsp;&nbsp;&nbsp;&nbsp;舍离一切难

&nbsp;&nbsp;&nbsp;&nbsp;是乘为最大&nbsp;&nbsp;&nbsp;&nbsp;诸佛之所赞

&nbsp;&nbsp;&nbsp;&nbsp;于是微妙乘&nbsp;&nbsp;&nbsp;&nbsp;不限诸过咎

&nbsp;&nbsp;&nbsp;&nbsp;不限诸盲者&nbsp;&nbsp;&nbsp;&nbsp;亦不限聋者

&nbsp;&nbsp;&nbsp;&nbsp;及癃残百疾&nbsp;&nbsp;&nbsp;&nbsp;瘖痖诸丑陋

&nbsp;&nbsp;&nbsp;&nbsp;亦不限贫穷&nbsp;&nbsp;&nbsp;&nbsp;及失功德者

&nbsp;&nbsp;&nbsp;&nbsp;不限造恶业&nbsp;&nbsp;&nbsp;&nbsp;恶趣因缘者

&nbsp;&nbsp;&nbsp;&nbsp;谁闻赞是乘&nbsp;&nbsp;&nbsp;&nbsp;无一切诸恶

&nbsp;&nbsp;&nbsp;&nbsp;而当不修学&nbsp;&nbsp;&nbsp;&nbsp;唯除乐恶者

&nbsp;&nbsp;&nbsp;&nbsp;是故求智者&nbsp;&nbsp;&nbsp;&nbsp;当求是佛慧

&nbsp;&nbsp;&nbsp;&nbsp;修学此智慧&nbsp;&nbsp;&nbsp;&nbsp;到诸法彼岸

&nbsp;&nbsp;&nbsp;&nbsp;我世世所生&nbsp;&nbsp;&nbsp;&nbsp;常处尊贵家

&nbsp;&nbsp;&nbsp;&nbsp;端正力勇猛&nbsp;&nbsp;&nbsp;&nbsp;具足诸眷属

&nbsp;&nbsp;&nbsp;&nbsp;我初不懈怠&nbsp;&nbsp;&nbsp;&nbsp;勤修行精进

&nbsp;&nbsp;&nbsp;&nbsp;清净持禁戒&nbsp;&nbsp;&nbsp;&nbsp;常一心智慧

&nbsp;&nbsp;&nbsp;&nbsp;随我过去世&nbsp;&nbsp;&nbsp;&nbsp;所修行善法

&nbsp;&nbsp;&nbsp;&nbsp;今皆受果报&nbsp;&nbsp;&nbsp;&nbsp;汝等且具观

&nbsp;&nbsp;&nbsp;&nbsp;过百千万亿&nbsp;&nbsp;&nbsp;&nbsp;无数那由他

&nbsp;&nbsp;&nbsp;&nbsp;于尔所世界&nbsp;&nbsp;&nbsp;&nbsp;我智悉通了

&nbsp;&nbsp;&nbsp;&nbsp;亦悉知是中&nbsp;&nbsp;&nbsp;&nbsp;一切众生心

&nbsp;&nbsp;&nbsp;&nbsp;又知其所行&nbsp;&nbsp;&nbsp;&nbsp;及深心所乐

&nbsp;&nbsp;&nbsp;&nbsp;我知其所应&nbsp;&nbsp;&nbsp;&nbsp;化以菩提心

&nbsp;&nbsp;&nbsp;&nbsp;亦知调伏心&nbsp;&nbsp;&nbsp;&nbsp;又能令炽然

&nbsp;&nbsp;&nbsp;&nbsp;我以佛眼见&nbsp;&nbsp;&nbsp;&nbsp;是世界众生

&nbsp;&nbsp;&nbsp;&nbsp;知所应教化&nbsp;&nbsp;&nbsp;&nbsp;拔济生死中

&nbsp;&nbsp;&nbsp;&nbsp;随时往说法&nbsp;&nbsp;&nbsp;&nbsp;教化示导之

&nbsp;&nbsp;&nbsp;&nbsp;现诸神通力&nbsp;&nbsp;&nbsp;&nbsp;皆令得欢喜

&nbsp;&nbsp;&nbsp;&nbsp;众生若贪著&nbsp;&nbsp;&nbsp;&nbsp;身色及财富

&nbsp;&nbsp;&nbsp;&nbsp;为现诸过失&nbsp;&nbsp;&nbsp;&nbsp;因是得泥洹

&nbsp;&nbsp;&nbsp;&nbsp;若人有染缚&nbsp;&nbsp;&nbsp;&nbsp;依止诸邪见

&nbsp;&nbsp;&nbsp;&nbsp;亦为示有见&nbsp;&nbsp;&nbsp;&nbsp;令知其过咎

&nbsp;&nbsp;&nbsp;&nbsp;随众所尊贵&nbsp;&nbsp;&nbsp;&nbsp;种种诸形色

&nbsp;&nbsp;&nbsp;&nbsp;我即为化现&nbsp;&nbsp;&nbsp;&nbsp;示令知正道

&nbsp;&nbsp;&nbsp;&nbsp;是人得法已&nbsp;&nbsp;&nbsp;&nbsp;欢喜加恭敬

&nbsp;&nbsp;&nbsp;&nbsp;即念言是佛&nbsp;&nbsp;&nbsp;&nbsp;愍我故教化

&nbsp;&nbsp;&nbsp;&nbsp;即时归命我&nbsp;&nbsp;&nbsp;&nbsp;又归命圣法

&nbsp;&nbsp;&nbsp;&nbsp;然后渐令得&nbsp;&nbsp;&nbsp;&nbsp;拔诸苦恼箭

&nbsp;&nbsp;&nbsp;&nbsp;为是人说法&nbsp;&nbsp;&nbsp;&nbsp;令得寂灭道

&nbsp;&nbsp;&nbsp;&nbsp;是人闻我法&nbsp;&nbsp;&nbsp;&nbsp;渐渐至泥洹

&nbsp;&nbsp;&nbsp;&nbsp;如我知现在&nbsp;&nbsp;&nbsp;&nbsp;诸法悉无碍

&nbsp;&nbsp;&nbsp;&nbsp;于过去未来&nbsp;&nbsp;&nbsp;&nbsp;其智亦如是

&nbsp;&nbsp;&nbsp;&nbsp;佛身甚高大&nbsp;&nbsp;&nbsp;&nbsp;不可得限量

&nbsp;&nbsp;&nbsp;&nbsp;大神通力者&nbsp;&nbsp;&nbsp;&nbsp;尚无能见顶

&nbsp;&nbsp;&nbsp;&nbsp;佛力无有量&nbsp;&nbsp;&nbsp;&nbsp;亦无有边际

&nbsp;&nbsp;&nbsp;&nbsp;以是无量力&nbsp;&nbsp;&nbsp;&nbsp;弥覆恒沙界

&nbsp;&nbsp;&nbsp;&nbsp;何等是如来&nbsp;&nbsp;&nbsp;&nbsp;真实形色相

&nbsp;&nbsp;&nbsp;&nbsp;一切众生类&nbsp;&nbsp;&nbsp;&nbsp;无能限量者

&nbsp;&nbsp;&nbsp;&nbsp;若有众生来&nbsp;&nbsp;&nbsp;&nbsp;欲见佛形色

&nbsp;&nbsp;&nbsp;&nbsp;即见种种身&nbsp;&nbsp;&nbsp;&nbsp;不能取定相

&nbsp;&nbsp;&nbsp;&nbsp;见佛变化身&nbsp;&nbsp;&nbsp;&nbsp;心得大欢喜

&nbsp;&nbsp;&nbsp;&nbsp;种种称赞我&nbsp;&nbsp;&nbsp;&nbsp;是则为错谬

&nbsp;&nbsp;&nbsp;&nbsp;一切众生类&nbsp;&nbsp;&nbsp;&nbsp;无能见佛身

&nbsp;&nbsp;&nbsp;&nbsp;乃至以天眼&nbsp;&nbsp;&nbsp;&nbsp;亦所不能睹

&nbsp;&nbsp;&nbsp;&nbsp;汝等今所见&nbsp;&nbsp;&nbsp;&nbsp;是佛神通力

&nbsp;&nbsp;&nbsp;&nbsp;真佛身相者&nbsp;&nbsp;&nbsp;&nbsp;不可得思议

&nbsp;&nbsp;&nbsp;&nbsp;佛于一毛孔&nbsp;&nbsp;&nbsp;&nbsp;所现神通力

&nbsp;&nbsp;&nbsp;&nbsp;所利益众生&nbsp;&nbsp;&nbsp;&nbsp;尚不可思议

&nbsp;&nbsp;&nbsp;&nbsp;于一毛孔中&nbsp;&nbsp;&nbsp;&nbsp;出无数亿光

&nbsp;&nbsp;&nbsp;&nbsp;能过恒沙等&nbsp;&nbsp;&nbsp;&nbsp;无量诸世界

&nbsp;&nbsp;&nbsp;&nbsp;汝等今谓我&nbsp;&nbsp;&nbsp;&nbsp;真坐于此众

&nbsp;&nbsp;&nbsp;&nbsp;十方世界中&nbsp;&nbsp;&nbsp;&nbsp;亦各自谓尔

&nbsp;&nbsp;&nbsp;&nbsp;我以一切智&nbsp;&nbsp;&nbsp;&nbsp;说佛智慧力

&nbsp;&nbsp;&nbsp;&nbsp;犹尚不能尽&nbsp;&nbsp;&nbsp;&nbsp;而况诸声闻

&nbsp;&nbsp;&nbsp;&nbsp;诸佛难思议&nbsp;&nbsp;&nbsp;&nbsp;法亦难思议

&nbsp;&nbsp;&nbsp;&nbsp;若能信此者&nbsp;&nbsp;&nbsp;&nbsp;果报难思议

尔时会中。有七岁童子。名曰选择。从坐而起。合掌向佛。而说偈言。

&nbsp;&nbsp;&nbsp;&nbsp;世尊我发心&nbsp;&nbsp;&nbsp;&nbsp;愿当如法王

&nbsp;&nbsp;&nbsp;&nbsp;闻不思议法&nbsp;&nbsp;&nbsp;&nbsp;而发大庄严

&nbsp;&nbsp;&nbsp;&nbsp;请一切众生&nbsp;&nbsp;&nbsp;&nbsp;设大法施会

&nbsp;&nbsp;&nbsp;&nbsp;作是师子吼&nbsp;&nbsp;&nbsp;&nbsp;如所说能成

&nbsp;&nbsp;&nbsp;&nbsp;世尊我从今&nbsp;&nbsp;&nbsp;&nbsp;永不贪家属

&nbsp;&nbsp;&nbsp;&nbsp;今于佛法中&nbsp;&nbsp;&nbsp;&nbsp;出家修正道

&nbsp;&nbsp;&nbsp;&nbsp;出家行精进&nbsp;&nbsp;&nbsp;&nbsp;及禅定智慧

&nbsp;&nbsp;&nbsp;&nbsp;故逮是正觉&nbsp;&nbsp;&nbsp;&nbsp;我今亦修学

&nbsp;&nbsp;&nbsp;&nbsp;我深生欲乐&nbsp;&nbsp;&nbsp;&nbsp;愿速听出家

&nbsp;&nbsp;&nbsp;&nbsp;剃头被法服&nbsp;&nbsp;&nbsp;&nbsp;当修行上法

&nbsp;&nbsp;&nbsp;&nbsp;当以知见力&nbsp;&nbsp;&nbsp;&nbsp;拣择是世间

&nbsp;&nbsp;&nbsp;&nbsp;我当为世尊&nbsp;&nbsp;&nbsp;&nbsp;唯愿听出家

&nbsp;&nbsp;&nbsp;&nbsp;我无众生想&nbsp;&nbsp;&nbsp;&nbsp;无有众生故

&nbsp;&nbsp;&nbsp;&nbsp;通达是法已&nbsp;&nbsp;&nbsp;&nbsp;当为众生说

&nbsp;&nbsp;&nbsp;&nbsp;破魔军众已&nbsp;&nbsp;&nbsp;&nbsp;恐怖诸外道

&nbsp;&nbsp;&nbsp;&nbsp;坏裂邪见网&nbsp;&nbsp;&nbsp;&nbsp;为众作大利

&nbsp;&nbsp;&nbsp;&nbsp;我行安隐道&nbsp;&nbsp;&nbsp;&nbsp;能至于泥洹

&nbsp;&nbsp;&nbsp;&nbsp;是道无生相&nbsp;&nbsp;&nbsp;&nbsp;故不可思议

&nbsp;&nbsp;&nbsp;&nbsp;除断诸痴冥&nbsp;&nbsp;&nbsp;&nbsp;法明照世间

&nbsp;&nbsp;&nbsp;&nbsp;当说如实法&nbsp;&nbsp;&nbsp;&nbsp;随诸法性相

&nbsp;&nbsp;&nbsp;&nbsp;得大神通力&nbsp;&nbsp;&nbsp;&nbsp;现诸希有事

&nbsp;&nbsp;&nbsp;&nbsp;众生若见者&nbsp;&nbsp;&nbsp;&nbsp;渐断一切疑

尔时世尊。告选择言。善哉。童子。汝于我法欲出家耶。唯然世尊。即时如来。而说偈言。

&nbsp;&nbsp;&nbsp;&nbsp;虽不服染衣&nbsp;&nbsp;&nbsp;&nbsp;心无所染著

&nbsp;&nbsp;&nbsp;&nbsp;则于佛法中&nbsp;&nbsp;&nbsp;&nbsp;是真实出家

&nbsp;&nbsp;&nbsp;&nbsp;虽不除饰好&nbsp;&nbsp;&nbsp;&nbsp;能断诸结缚

&nbsp;&nbsp;&nbsp;&nbsp;心无缚无解&nbsp;&nbsp;&nbsp;&nbsp;是名真出家

&nbsp;&nbsp;&nbsp;&nbsp;虽不受禁戒&nbsp;&nbsp;&nbsp;&nbsp;心常离诸恶

&nbsp;&nbsp;&nbsp;&nbsp;开定慧功德&nbsp;&nbsp;&nbsp;&nbsp;是名真出家

&nbsp;&nbsp;&nbsp;&nbsp;虽不受持法&nbsp;&nbsp;&nbsp;&nbsp;能坏诸法故

&nbsp;&nbsp;&nbsp;&nbsp;离一切诸相&nbsp;&nbsp;&nbsp;&nbsp;是名真出家

&nbsp;&nbsp;&nbsp;&nbsp;若不分别我&nbsp;&nbsp;&nbsp;&nbsp;亦不得众生

&nbsp;&nbsp;&nbsp;&nbsp;而心不退没&nbsp;&nbsp;&nbsp;&nbsp;是真发菩提

&nbsp;&nbsp;&nbsp;&nbsp;若发菩提心&nbsp;&nbsp;&nbsp;&nbsp;不得是心相

&nbsp;&nbsp;&nbsp;&nbsp;无得而不动&nbsp;&nbsp;&nbsp;&nbsp;是人不可坏

尔时舍利弗作如是念。今此童子。发意已来其已久如。佛乃为说是甚深法。时舍利弗以偈问佛。

&nbsp;&nbsp;&nbsp;&nbsp;是选择童子&nbsp;&nbsp;&nbsp;&nbsp;所行为多少

&nbsp;&nbsp;&nbsp;&nbsp;闻是甚深法&nbsp;&nbsp;&nbsp;&nbsp;而心不惊畏

&nbsp;&nbsp;&nbsp;&nbsp;是人于先世&nbsp;&nbsp;&nbsp;&nbsp;曾见几所佛

&nbsp;&nbsp;&nbsp;&nbsp;闻此甚深法&nbsp;&nbsp;&nbsp;&nbsp;即便能信受

&nbsp;&nbsp;&nbsp;&nbsp;曾从几如来&nbsp;&nbsp;&nbsp;&nbsp;闻如是深法

&nbsp;&nbsp;&nbsp;&nbsp;今闻世尊说&nbsp;&nbsp;&nbsp;&nbsp;而心不退没

即时世尊。以偈答曰。

&nbsp;&nbsp;&nbsp;&nbsp;是选择童子&nbsp;&nbsp;&nbsp;&nbsp;曾于此世界

&nbsp;&nbsp;&nbsp;&nbsp;从无量诸佛&nbsp;&nbsp;&nbsp;&nbsp;闻是甚深法

&nbsp;&nbsp;&nbsp;&nbsp;我知此童子&nbsp;&nbsp;&nbsp;&nbsp;鸯伽摩伽国

&nbsp;&nbsp;&nbsp;&nbsp;所问诸佛事&nbsp;&nbsp;&nbsp;&nbsp;修行菩提道

&nbsp;&nbsp;&nbsp;&nbsp;能明了通达&nbsp;&nbsp;&nbsp;&nbsp;阴界亦诸入

&nbsp;&nbsp;&nbsp;&nbsp;及三解脱门&nbsp;&nbsp;&nbsp;&nbsp;是处非处等

&nbsp;&nbsp;&nbsp;&nbsp;迦尸憍萨罗&nbsp;&nbsp;&nbsp;&nbsp;此中所问法

&nbsp;&nbsp;&nbsp;&nbsp;我皆悉知见&nbsp;&nbsp;&nbsp;&nbsp;亦如上二国

&nbsp;&nbsp;&nbsp;&nbsp;是选择童子&nbsp;&nbsp;&nbsp;&nbsp;到智慧彼岸

&nbsp;&nbsp;&nbsp;&nbsp;善法极增长&nbsp;&nbsp;&nbsp;&nbsp;故得如是智

&nbsp;&nbsp;&nbsp;&nbsp;算数诸技艺&nbsp;&nbsp;&nbsp;&nbsp;及世间文颂

&nbsp;&nbsp;&nbsp;&nbsp;如是等诸智&nbsp;&nbsp;&nbsp;&nbsp;悉皆可忘失

&nbsp;&nbsp;&nbsp;&nbsp;一切世间智&nbsp;&nbsp;&nbsp;&nbsp;无不可废忘

&nbsp;&nbsp;&nbsp;&nbsp;出世间智慧&nbsp;&nbsp;&nbsp;&nbsp;所谓诸法空

&nbsp;&nbsp;&nbsp;&nbsp;若人能通达&nbsp;&nbsp;&nbsp;&nbsp;一切法空相

&nbsp;&nbsp;&nbsp;&nbsp;经历无量劫&nbsp;&nbsp;&nbsp;&nbsp;终不失此智

&nbsp;&nbsp;&nbsp;&nbsp;是名大智慧&nbsp;&nbsp;&nbsp;&nbsp;能灭诸烦恼

&nbsp;&nbsp;&nbsp;&nbsp;乐此空智者&nbsp;&nbsp;&nbsp;&nbsp;于法无恼患

时舍利弗问童子言。汝于佛法欲出家耶。童子对曰。不欲出家。我今即为已出家也。时舍利弗。以偈问曰。

&nbsp;&nbsp;&nbsp;&nbsp;我今不见汝&nbsp;&nbsp;&nbsp;&nbsp;身被染法服

&nbsp;&nbsp;&nbsp;&nbsp;亦不剃须发&nbsp;&nbsp;&nbsp;&nbsp;云何言出家

&nbsp;&nbsp;&nbsp;&nbsp;汝亦无应器&nbsp;&nbsp;&nbsp;&nbsp;和尚阿阇梨

&nbsp;&nbsp;&nbsp;&nbsp;又不受禁戒&nbsp;&nbsp;&nbsp;&nbsp;云何名出家

&nbsp;&nbsp;&nbsp;&nbsp;于何处受戒&nbsp;&nbsp;&nbsp;&nbsp;谁为白羯磨

&nbsp;&nbsp;&nbsp;&nbsp;此是佛法中&nbsp;&nbsp;&nbsp;&nbsp;次第出家法

&nbsp;&nbsp;&nbsp;&nbsp;汝无此众事&nbsp;&nbsp;&nbsp;&nbsp;云何名出家

&nbsp;&nbsp;&nbsp;&nbsp;如是等诸问&nbsp;&nbsp;&nbsp;&nbsp;当见如实答

时选择童子。以偈答曰。

&nbsp;&nbsp;&nbsp;&nbsp;若不著袈裟&nbsp;&nbsp;&nbsp;&nbsp;不著非袈裟

&nbsp;&nbsp;&nbsp;&nbsp;不舍不受法&nbsp;&nbsp;&nbsp;&nbsp;名著真袈裟

&nbsp;&nbsp;&nbsp;&nbsp;我受智袈裟&nbsp;&nbsp;&nbsp;&nbsp;不生诸忧恼

&nbsp;&nbsp;&nbsp;&nbsp;是衣净无垢&nbsp;&nbsp;&nbsp;&nbsp;我常著此服

&nbsp;&nbsp;&nbsp;&nbsp;断除诸结使&nbsp;&nbsp;&nbsp;&nbsp;则为剃须发

&nbsp;&nbsp;&nbsp;&nbsp;慧力所断故&nbsp;&nbsp;&nbsp;&nbsp;后更不复生

&nbsp;&nbsp;&nbsp;&nbsp;我器不思议&nbsp;&nbsp;&nbsp;&nbsp;能受一切法

&nbsp;&nbsp;&nbsp;&nbsp;不盈亦不减&nbsp;&nbsp;&nbsp;&nbsp;常持众善法

&nbsp;&nbsp;&nbsp;&nbsp;我自行善法&nbsp;&nbsp;&nbsp;&nbsp;终不从他受

&nbsp;&nbsp;&nbsp;&nbsp;自成一切智&nbsp;&nbsp;&nbsp;&nbsp;是受具足戒

&nbsp;&nbsp;&nbsp;&nbsp;佛为我羯磨&nbsp;&nbsp;&nbsp;&nbsp;观法平等故

&nbsp;&nbsp;&nbsp;&nbsp;常修行佛道&nbsp;&nbsp;&nbsp;&nbsp;随逐于诸佛

&nbsp;&nbsp;&nbsp;&nbsp;是名我出家&nbsp;&nbsp;&nbsp;&nbsp;亦是我戒法

&nbsp;&nbsp;&nbsp;&nbsp;是则我衣钵&nbsp;&nbsp;&nbsp;&nbsp;亦是白羯磨

&nbsp;&nbsp;&nbsp;&nbsp;我所行无量&nbsp;&nbsp;&nbsp;&nbsp;于尊法造业

&nbsp;&nbsp;&nbsp;&nbsp;从一佛国土&nbsp;&nbsp;&nbsp;&nbsp;复至一佛国

&nbsp;&nbsp;&nbsp;&nbsp;安处于道场&nbsp;&nbsp;&nbsp;&nbsp;行不思议施

&nbsp;&nbsp;&nbsp;&nbsp;我终不独饭&nbsp;&nbsp;&nbsp;&nbsp;当共无量众

尔时世尊谛视童子。即时童子须发自堕袈裟著身如新除发。七日之后得五神通。即于其处忽然不现。时此世界地大震动。众生怖畏天鼓自鸣。百千妓乐同时俱作。有大光明普照天地。时佛微笑。种种妙色无量焰光从口而出。三绕世界还从顶入。尔时阿难偏袒右肩。合掌向佛。以偈问曰。

&nbsp;&nbsp;&nbsp;&nbsp;众中最胜调御师&nbsp;&nbsp;&nbsp;&nbsp;行上功德巍巍尊

&nbsp;&nbsp;&nbsp;&nbsp;智慧通达无障碍&nbsp;&nbsp;&nbsp;&nbsp;今问普智无上觉

&nbsp;&nbsp;&nbsp;&nbsp;世尊何因故微笑&nbsp;&nbsp;&nbsp;&nbsp;佛不妄笑必有因

&nbsp;&nbsp;&nbsp;&nbsp;谁应从佛得授记&nbsp;&nbsp;&nbsp;&nbsp;唯愿世尊断我疑

&nbsp;&nbsp;&nbsp;&nbsp;世尊口出大光明&nbsp;&nbsp;&nbsp;&nbsp;其明普照诸世界

&nbsp;&nbsp;&nbsp;&nbsp;周匝绕此世界已&nbsp;&nbsp;&nbsp;&nbsp;还从顶上入不现

&nbsp;&nbsp;&nbsp;&nbsp;当为何人作利益&nbsp;&nbsp;&nbsp;&nbsp;谁于佛慧得授记

&nbsp;&nbsp;&nbsp;&nbsp;故使世尊现微笑&nbsp;&nbsp;&nbsp;&nbsp;大光普照佛世界

&nbsp;&nbsp;&nbsp;&nbsp;今是世界悉庄严&nbsp;&nbsp;&nbsp;&nbsp;一切众生皆悦乐

&nbsp;&nbsp;&nbsp;&nbsp;而心安静不放逸&nbsp;&nbsp;&nbsp;&nbsp;现如是等神通力

佛告阿难。汝今见是选择童子身被法服即于此处忽然不现耶。阿难对曰。唯然已见。阿难当知。今是童子。于此灭已。即便现于阿閦佛国妙喜世界。尽彼寿命净修梵行。即于是身续增其寿。如此天帝释提桓因即于现身更增寿命。选择童子。即以此身。从一佛土至一佛土。亦于诸国续增寿命。如是展转经历无量阿僧祇劫未曾离佛。于诸佛所皆以现身续增其寿。过是无量阿僧祇劫。然后当得无上菩提。成佛。号名大智选择。其佛世界名常照明。阿难。彼土众生终不受胎皆悉化生。于莲华上结跏趺坐。彼佛国土具如是等种种众妙功德庄严。阿难。菩萨有四法。转身当作善来比丘。终不受胎莲华化生。即于现身续增寿命。何谓为四。自乐出家亦劝他人令行出家。亦为佐助出家因缘。即出家已为之说法示教利喜。是名初法。复次阿难。菩萨自能勤行精进求诸佛法。亦化他人精进求法。是第二法。复次阿难。菩萨自行柔和忍辱。亦化他人令住忍中。是第三法。复次阿难。菩萨自能习行方便深发大愿。亦化他人令行方便及发大愿。是第四法。阿难。菩萨成就是四法者。转身当作善来比丘。终不受胎莲华化生。即于现身续增寿命。复次阿难。菩萨摩诃萨成就四法。终不退失无上菩提。何谓为四。菩萨摩诃萨坚固深发无上道心。常乐见佛听法无厌。常行实语不乐欺诳。阿难。菩萨成就是四法者。于无上道终不退转。即时世尊欲明此义。而说偈言。

&nbsp;&nbsp;&nbsp;&nbsp;坚固深发心&nbsp;&nbsp;&nbsp;&nbsp;常乐见诸佛

&nbsp;&nbsp;&nbsp;&nbsp;听法无厌足&nbsp;&nbsp;&nbsp;&nbsp;常住实语中

&nbsp;&nbsp;&nbsp;&nbsp;见苦恼众生&nbsp;&nbsp;&nbsp;&nbsp;深生怜愍心

&nbsp;&nbsp;&nbsp;&nbsp;知众生心已&nbsp;&nbsp;&nbsp;&nbsp;随应而说法

&nbsp;&nbsp;&nbsp;&nbsp;是人当听法&nbsp;&nbsp;&nbsp;&nbsp;其心无厌倦

&nbsp;&nbsp;&nbsp;&nbsp;常发勤精进&nbsp;&nbsp;&nbsp;&nbsp;增长智慧故

&nbsp;&nbsp;&nbsp;&nbsp;常为诚信者&nbsp;&nbsp;&nbsp;&nbsp;安住实语中

&nbsp;&nbsp;&nbsp;&nbsp;其有所言说&nbsp;&nbsp;&nbsp;&nbsp;终无有错谬

&nbsp;&nbsp;&nbsp;&nbsp;若于是四法&nbsp;&nbsp;&nbsp;&nbsp;随时而修学

&nbsp;&nbsp;&nbsp;&nbsp;当得无上道&nbsp;&nbsp;&nbsp;&nbsp;转无上法轮

&nbsp;&nbsp;&nbsp;&nbsp;我说是法中&nbsp;&nbsp;&nbsp;&nbsp;得无量果报

&nbsp;&nbsp;&nbsp;&nbsp;谁闻如是法&nbsp;&nbsp;&nbsp;&nbsp;而不修学者

复次阿难。菩萨摩诃萨成就四法。终不忘失无上道念。诸天神等皆来劝助。常不远离贤圣福田。若无贤圣便于众会自为福田。何谓为四。菩萨摩诃萨。勤行精进教化众生令发无上菩提之心。勤行精进供养如来为求法故。以恭敬心供养法师。若见众生怖畏苦恼施以无畏。阿难。菩萨成就是四法者。世世不失无上道念。尔时世尊欲明此义。而说偈言。

&nbsp;&nbsp;&nbsp;&nbsp;供养诸佛&nbsp;&nbsp;&nbsp;&nbsp;恭敬佛法

&nbsp;&nbsp;&nbsp;&nbsp;亦以敬心&nbsp;&nbsp;&nbsp;&nbsp;供养法师

&nbsp;&nbsp;&nbsp;&nbsp;见诸苦恼&nbsp;&nbsp;&nbsp;&nbsp;怖畏众生

&nbsp;&nbsp;&nbsp;&nbsp;即施无畏&nbsp;&nbsp;&nbsp;&nbsp;救诸苦恼

&nbsp;&nbsp;&nbsp;&nbsp;以是善根&nbsp;&nbsp;&nbsp;&nbsp;常得见佛

&nbsp;&nbsp;&nbsp;&nbsp;若得见佛&nbsp;&nbsp;&nbsp;&nbsp;当起精进

&nbsp;&nbsp;&nbsp;&nbsp;若不见佛&nbsp;&nbsp;&nbsp;&nbsp;及佛弟子

&nbsp;&nbsp;&nbsp;&nbsp;辟支佛等&nbsp;&nbsp;&nbsp;&nbsp;诸圣福田

&nbsp;&nbsp;&nbsp;&nbsp;能自出家&nbsp;&nbsp;&nbsp;&nbsp;修寂灭智

&nbsp;&nbsp;&nbsp;&nbsp;入深禅定&nbsp;&nbsp;&nbsp;&nbsp;起五神通

&nbsp;&nbsp;&nbsp;&nbsp;得神通已&nbsp;&nbsp;&nbsp;&nbsp;游诸世界

&nbsp;&nbsp;&nbsp;&nbsp;入诸聚落&nbsp;&nbsp;&nbsp;&nbsp;令众住法

&nbsp;&nbsp;&nbsp;&nbsp;众生闻法&nbsp;&nbsp;&nbsp;&nbsp;远离不善

&nbsp;&nbsp;&nbsp;&nbsp;不起恶业&nbsp;&nbsp;&nbsp;&nbsp;转相敬顺

&nbsp;&nbsp;&nbsp;&nbsp;众生从是&nbsp;&nbsp;&nbsp;&nbsp;皆得安隐

&nbsp;&nbsp;&nbsp;&nbsp;彼以法尊&nbsp;&nbsp;&nbsp;&nbsp;我亦如是

&nbsp;&nbsp;&nbsp;&nbsp;人自行法&nbsp;&nbsp;&nbsp;&nbsp;得是功德

&nbsp;&nbsp;&nbsp;&nbsp;自利利他&nbsp;&nbsp;&nbsp;&nbsp;谁不行善

&nbsp;&nbsp;&nbsp;&nbsp;故求佛道&nbsp;&nbsp;&nbsp;&nbsp;当行是法

&nbsp;&nbsp;&nbsp;&nbsp;终不失佛&nbsp;&nbsp;&nbsp;&nbsp;不思议智

&nbsp;&nbsp;&nbsp;&nbsp;我本修是法&nbsp;&nbsp;&nbsp;&nbsp;度功德彼岸

&nbsp;&nbsp;&nbsp;&nbsp;通达是法已&nbsp;&nbsp;&nbsp;&nbsp;逮得无上道

&nbsp;&nbsp;&nbsp;&nbsp;我实是世雄&nbsp;&nbsp;&nbsp;&nbsp;亦世间最胜

&nbsp;&nbsp;&nbsp;&nbsp;又能与世间&nbsp;&nbsp;&nbsp;&nbsp;无上妙智慧

阿难。以是因缘。当知菩萨能行是法利益众生。则能修习具足佛法。阿难。乃往过去无量无边阿僧祇劫。即于此间阎浮提处。有大国王名曰方音王。大夫人生一太子。时诸天神同声唱言。行善法人今出世间。今出世间。王闻是声即时惊怪。何名为法。何名非法。阿难。是王太子渐渐长大至年七岁。诣父王所稽首礼足于一面立。问父王言。云何为法。云何非法。时方音王。以偈答曰。

&nbsp;&nbsp;&nbsp;&nbsp;布施持戒断爱欲&nbsp;&nbsp;&nbsp;&nbsp;忍辱坚住诸功德

&nbsp;&nbsp;&nbsp;&nbsp;离杀盗婬诸不善&nbsp;&nbsp;&nbsp;&nbsp;是名贤圣所赞法

尔时太子。以偈问曰。

&nbsp;&nbsp;&nbsp;&nbsp;如父所说法&nbsp;&nbsp;&nbsp;&nbsp;若在家治国

&nbsp;&nbsp;&nbsp;&nbsp;可得遍行耶&nbsp;&nbsp;&nbsp;&nbsp;愿具答此事

&nbsp;&nbsp;&nbsp;&nbsp;可行不可行&nbsp;&nbsp;&nbsp;&nbsp;唯愿如实答

&nbsp;&nbsp;&nbsp;&nbsp;实语度恶道&nbsp;&nbsp;&nbsp;&nbsp;不畏堕地狱

&nbsp;&nbsp;&nbsp;&nbsp;妄语坠恶趣&nbsp;&nbsp;&nbsp;&nbsp;当受无间苦

&nbsp;&nbsp;&nbsp;&nbsp;是故勿妄语&nbsp;&nbsp;&nbsp;&nbsp;如实为我说

时方音王。以偈答曰。

&nbsp;&nbsp;&nbsp;&nbsp;若在家治国&nbsp;&nbsp;&nbsp;&nbsp;不能具诸善

&nbsp;&nbsp;&nbsp;&nbsp;刀杖楚害人&nbsp;&nbsp;&nbsp;&nbsp;是中何有法

&nbsp;&nbsp;&nbsp;&nbsp;若人不从命&nbsp;&nbsp;&nbsp;&nbsp;我瞋发恶口

&nbsp;&nbsp;&nbsp;&nbsp;强夺他财物&nbsp;&nbsp;&nbsp;&nbsp;系闭加楚毒

&nbsp;&nbsp;&nbsp;&nbsp;我若出游观&nbsp;&nbsp;&nbsp;&nbsp;民众悉怖畏

&nbsp;&nbsp;&nbsp;&nbsp;皆念王今出&nbsp;&nbsp;&nbsp;&nbsp;我等遭何罪

&nbsp;&nbsp;&nbsp;&nbsp;若我处正座&nbsp;&nbsp;&nbsp;&nbsp;有司将罪人

&nbsp;&nbsp;&nbsp;&nbsp;罗列在我前&nbsp;&nbsp;&nbsp;&nbsp;言王随意治

&nbsp;&nbsp;&nbsp;&nbsp;我审其罪咎&nbsp;&nbsp;&nbsp;&nbsp;即便加楚害

&nbsp;&nbsp;&nbsp;&nbsp;但为他事故&nbsp;&nbsp;&nbsp;&nbsp;自起众罪业

&nbsp;&nbsp;&nbsp;&nbsp;若纵则相妨&nbsp;&nbsp;&nbsp;&nbsp;国界则乱坏

&nbsp;&nbsp;&nbsp;&nbsp;故我苦切治&nbsp;&nbsp;&nbsp;&nbsp;民众则怖畏

&nbsp;&nbsp;&nbsp;&nbsp;言王大威严&nbsp;&nbsp;&nbsp;&nbsp;甚恶无慈愍

&nbsp;&nbsp;&nbsp;&nbsp;谁当住此国&nbsp;&nbsp;&nbsp;&nbsp;敢不随教命

&nbsp;&nbsp;&nbsp;&nbsp;时太子法行&nbsp;&nbsp;&nbsp;&nbsp;从王闻此偈

&nbsp;&nbsp;&nbsp;&nbsp;生厌心白王&nbsp;&nbsp;&nbsp;&nbsp;我欲具行法

&nbsp;&nbsp;&nbsp;&nbsp;我不贪国位&nbsp;&nbsp;&nbsp;&nbsp;为他起罪业

&nbsp;&nbsp;&nbsp;&nbsp;当舍离父母&nbsp;&nbsp;&nbsp;&nbsp;出家具修法

&nbsp;&nbsp;&nbsp;&nbsp;王若不见听&nbsp;&nbsp;&nbsp;&nbsp;我今当自害

&nbsp;&nbsp;&nbsp;&nbsp;饮毒自坠高&nbsp;&nbsp;&nbsp;&nbsp;或以刀自杀

&nbsp;&nbsp;&nbsp;&nbsp;王闻子誓已&nbsp;&nbsp;&nbsp;&nbsp;即大忧恼言

&nbsp;&nbsp;&nbsp;&nbsp;汝随意自娱&nbsp;&nbsp;&nbsp;&nbsp;我当治国事

&nbsp;&nbsp;&nbsp;&nbsp;当恣汝财产&nbsp;&nbsp;&nbsp;&nbsp;游戏诸林观

&nbsp;&nbsp;&nbsp;&nbsp;何用是出家&nbsp;&nbsp;&nbsp;&nbsp;为人所形笑

&nbsp;&nbsp;&nbsp;&nbsp;盛年受五欲&nbsp;&nbsp;&nbsp;&nbsp;老至当出家

&nbsp;&nbsp;&nbsp;&nbsp;命促难保信&nbsp;&nbsp;&nbsp;&nbsp;勉勿生厌心

&nbsp;&nbsp;&nbsp;&nbsp;答言受世乐&nbsp;&nbsp;&nbsp;&nbsp;无厌增瞋恼

&nbsp;&nbsp;&nbsp;&nbsp;出家离众秽&nbsp;&nbsp;&nbsp;&nbsp;常修行慈惠

&nbsp;&nbsp;&nbsp;&nbsp;独在空闲野&nbsp;&nbsp;&nbsp;&nbsp;于是起净乐

&nbsp;&nbsp;&nbsp;&nbsp;当依止此处&nbsp;&nbsp;&nbsp;&nbsp;持戒修梵行

&nbsp;&nbsp;&nbsp;&nbsp;王可共出家&nbsp;&nbsp;&nbsp;&nbsp;国民众何益

&nbsp;&nbsp;&nbsp;&nbsp;为他造恶业&nbsp;&nbsp;&nbsp;&nbsp;自受地狱苦

&nbsp;&nbsp;&nbsp;&nbsp;吞食热铁丸&nbsp;&nbsp;&nbsp;&nbsp;及饮沸销铜

&nbsp;&nbsp;&nbsp;&nbsp;邪行起罪业&nbsp;&nbsp;&nbsp;&nbsp;宛转地狱中

&nbsp;&nbsp;&nbsp;&nbsp;铁钉钉其体&nbsp;&nbsp;&nbsp;&nbsp;热铁鍱缠身

&nbsp;&nbsp;&nbsp;&nbsp;又以热铁犁&nbsp;&nbsp;&nbsp;&nbsp;耕裂坏其体

&nbsp;&nbsp;&nbsp;&nbsp;狱卒甚可畏&nbsp;&nbsp;&nbsp;&nbsp;青眼而黄头

&nbsp;&nbsp;&nbsp;&nbsp;持人倒爨镬&nbsp;&nbsp;&nbsp;&nbsp;铁叉回转身

&nbsp;&nbsp;&nbsp;&nbsp;经历千万岁&nbsp;&nbsp;&nbsp;&nbsp;备受众苦恼

&nbsp;&nbsp;&nbsp;&nbsp;罪业深重故&nbsp;&nbsp;&nbsp;&nbsp;求死不能得

&nbsp;&nbsp;&nbsp;&nbsp;若从镬汤出&nbsp;&nbsp;&nbsp;&nbsp;复入大火坑

&nbsp;&nbsp;&nbsp;&nbsp;其身猛焰起&nbsp;&nbsp;&nbsp;&nbsp;如焚干竹林

&nbsp;&nbsp;&nbsp;&nbsp;若得出火坑&nbsp;&nbsp;&nbsp;&nbsp;即复堕火山

&nbsp;&nbsp;&nbsp;&nbsp;从火山下已&nbsp;&nbsp;&nbsp;&nbsp;复入沸屎坑

&nbsp;&nbsp;&nbsp;&nbsp;是中沸焰起&nbsp;&nbsp;&nbsp;&nbsp;铁嘴虫唼身

&nbsp;&nbsp;&nbsp;&nbsp;无量亿千岁&nbsp;&nbsp;&nbsp;&nbsp;涌没于其中

&nbsp;&nbsp;&nbsp;&nbsp;或于此得脱&nbsp;&nbsp;&nbsp;&nbsp;复入竹刺林

&nbsp;&nbsp;&nbsp;&nbsp;猛火大焰起&nbsp;&nbsp;&nbsp;&nbsp;热竹烧烁身

&nbsp;&nbsp;&nbsp;&nbsp;入此林中时&nbsp;&nbsp;&nbsp;&nbsp;四面大风起

&nbsp;&nbsp;&nbsp;&nbsp;鼓动此竹林&nbsp;&nbsp;&nbsp;&nbsp;刺割其身体

&nbsp;&nbsp;&nbsp;&nbsp;或从此得出&nbsp;&nbsp;&nbsp;&nbsp;即复入刀林

&nbsp;&nbsp;&nbsp;&nbsp;枝叶如剑戟&nbsp;&nbsp;&nbsp;&nbsp;刀槊及戈矛

&nbsp;&nbsp;&nbsp;&nbsp;即入此林时&nbsp;&nbsp;&nbsp;&nbsp;四面起暴风

&nbsp;&nbsp;&nbsp;&nbsp;飘雨诸锋刃&nbsp;&nbsp;&nbsp;&nbsp;段段割截身

&nbsp;&nbsp;&nbsp;&nbsp;如是雨刀剑&nbsp;&nbsp;&nbsp;&nbsp;割截身体时

&nbsp;&nbsp;&nbsp;&nbsp;无量亿千岁&nbsp;&nbsp;&nbsp;&nbsp;苦毒不可忍

&nbsp;&nbsp;&nbsp;&nbsp;或于此得出&nbsp;&nbsp;&nbsp;&nbsp;即入灰河中

&nbsp;&nbsp;&nbsp;&nbsp;皮肉悉烂尽&nbsp;&nbsp;&nbsp;&nbsp;唯有骸骨连

&nbsp;&nbsp;&nbsp;&nbsp;经历无量岁&nbsp;&nbsp;&nbsp;&nbsp;具受众苦恼

&nbsp;&nbsp;&nbsp;&nbsp;或从此得出&nbsp;&nbsp;&nbsp;&nbsp;复入销铜河

&nbsp;&nbsp;&nbsp;&nbsp;融铜泛溢满&nbsp;&nbsp;&nbsp;&nbsp;击浪震大音

&nbsp;&nbsp;&nbsp;&nbsp;回旋百千匝&nbsp;&nbsp;&nbsp;&nbsp;波涌而扬涛

&nbsp;&nbsp;&nbsp;&nbsp;经流地狱堑&nbsp;&nbsp;&nbsp;&nbsp;罪人悉入中

&nbsp;&nbsp;&nbsp;&nbsp;即堕此中时&nbsp;&nbsp;&nbsp;&nbsp;波浪所颠覆

&nbsp;&nbsp;&nbsp;&nbsp;不能得涯底&nbsp;&nbsp;&nbsp;&nbsp;漂没于中流

&nbsp;&nbsp;&nbsp;&nbsp;或从此得出&nbsp;&nbsp;&nbsp;&nbsp;罗刹在岸边

&nbsp;&nbsp;&nbsp;&nbsp;黄眼而长齿&nbsp;&nbsp;&nbsp;&nbsp;还捉收缚之

&nbsp;&nbsp;&nbsp;&nbsp;捉已而问言&nbsp;&nbsp;&nbsp;&nbsp;汝欲何所求

&nbsp;&nbsp;&nbsp;&nbsp;答言我饥乏&nbsp;&nbsp;&nbsp;&nbsp;唯须食为先

&nbsp;&nbsp;&nbsp;&nbsp;即时恶罗刹&nbsp;&nbsp;&nbsp;&nbsp;置热铁地上

&nbsp;&nbsp;&nbsp;&nbsp;令吞热铁丸&nbsp;&nbsp;&nbsp;&nbsp;烧烂其五脏

&nbsp;&nbsp;&nbsp;&nbsp;内外俱燋然&nbsp;&nbsp;&nbsp;&nbsp;遥见大灰河

&nbsp;&nbsp;&nbsp;&nbsp;谓是清冷泉&nbsp;&nbsp;&nbsp;&nbsp;奔走自投身

&nbsp;&nbsp;&nbsp;&nbsp;若于此得脱&nbsp;&nbsp;&nbsp;&nbsp;还入沸屎地

&nbsp;&nbsp;&nbsp;&nbsp;刀山火坑等&nbsp;&nbsp;&nbsp;&nbsp;轮转此众苦

&nbsp;&nbsp;&nbsp;&nbsp;王富贵无常&nbsp;&nbsp;&nbsp;&nbsp;不久当败坏

&nbsp;&nbsp;&nbsp;&nbsp;身命及尊贵&nbsp;&nbsp;&nbsp;&nbsp;佛说皆无常

&nbsp;&nbsp;&nbsp;&nbsp;故当受我言&nbsp;&nbsp;&nbsp;&nbsp;舍国共出家

&nbsp;&nbsp;&nbsp;&nbsp;命终当生天&nbsp;&nbsp;&nbsp;&nbsp;亦得离众苦

&nbsp;&nbsp;&nbsp;&nbsp;出家处空闲&nbsp;&nbsp;&nbsp;&nbsp;修净戒禅定

&nbsp;&nbsp;&nbsp;&nbsp;常乐行慈悲&nbsp;&nbsp;&nbsp;&nbsp;及修空寂灭

&nbsp;&nbsp;&nbsp;&nbsp;尔时自当知&nbsp;&nbsp;&nbsp;&nbsp;无有与等者

&nbsp;&nbsp;&nbsp;&nbsp;得寂灭安乐&nbsp;&nbsp;&nbsp;&nbsp;犹如大梵王

&nbsp;&nbsp;&nbsp;&nbsp;太子如是说&nbsp;&nbsp;&nbsp;&nbsp;时王及夫人

&nbsp;&nbsp;&nbsp;&nbsp;并余一切众&nbsp;&nbsp;&nbsp;&nbsp;无能障碍者

&nbsp;&nbsp;&nbsp;&nbsp;王子出家已&nbsp;&nbsp;&nbsp;&nbsp;求法行禅定

&nbsp;&nbsp;&nbsp;&nbsp;具足五神通&nbsp;&nbsp;&nbsp;&nbsp;为众演说法

&nbsp;&nbsp;&nbsp;&nbsp;修行寂灭心&nbsp;&nbsp;&nbsp;&nbsp;乐说空无我

&nbsp;&nbsp;&nbsp;&nbsp;诸法无缚解&nbsp;&nbsp;&nbsp;&nbsp;常说如是法

&nbsp;&nbsp;&nbsp;&nbsp;诸人今皆当&nbsp;&nbsp;&nbsp;&nbsp;一心正观法

&nbsp;&nbsp;&nbsp;&nbsp;是阴界入中&nbsp;&nbsp;&nbsp;&nbsp;何有我我所

&nbsp;&nbsp;&nbsp;&nbsp;百千亿众生&nbsp;&nbsp;&nbsp;&nbsp;闻法已出家

&nbsp;&nbsp;&nbsp;&nbsp;父王及夫人&nbsp;&nbsp;&nbsp;&nbsp;亦于法出家

&nbsp;&nbsp;&nbsp;&nbsp;是人出家已&nbsp;&nbsp;&nbsp;&nbsp;发如是愿言

&nbsp;&nbsp;&nbsp;&nbsp;王子所求法&nbsp;&nbsp;&nbsp;&nbsp;愿我皆得之

&nbsp;&nbsp;&nbsp;&nbsp;随学是菩萨&nbsp;&nbsp;&nbsp;&nbsp;皆发无上心

&nbsp;&nbsp;&nbsp;&nbsp;随其所说行&nbsp;&nbsp;&nbsp;&nbsp;成佛入泥洹

&nbsp;&nbsp;&nbsp;&nbsp;阿难彼王子&nbsp;&nbsp;&nbsp;&nbsp;求法化父母

&nbsp;&nbsp;&nbsp;&nbsp;令住佛法者&nbsp;&nbsp;&nbsp;&nbsp;汝谓异人乎

&nbsp;&nbsp;&nbsp;&nbsp;阿难汝勿疑&nbsp;&nbsp;&nbsp;&nbsp;即今我身是

&nbsp;&nbsp;&nbsp;&nbsp;为众作大利&nbsp;&nbsp;&nbsp;&nbsp;令住佛道中

&nbsp;&nbsp;&nbsp;&nbsp;我从发意来&nbsp;&nbsp;&nbsp;&nbsp;常一心求法

&nbsp;&nbsp;&nbsp;&nbsp;勤进力坚固&nbsp;&nbsp;&nbsp;&nbsp;终无有懈息

&nbsp;&nbsp;&nbsp;&nbsp;我常修是法&nbsp;&nbsp;&nbsp;&nbsp;无有懈倦心

&nbsp;&nbsp;&nbsp;&nbsp;终不生狐疑&nbsp;&nbsp;&nbsp;&nbsp;当得佛道不

&nbsp;&nbsp;&nbsp;&nbsp;常志乐菩提&nbsp;&nbsp;&nbsp;&nbsp;修习上精进

&nbsp;&nbsp;&nbsp;&nbsp;求法以乐心&nbsp;&nbsp;&nbsp;&nbsp;故得最胜慧

&nbsp;&nbsp;&nbsp;&nbsp;若人求菩提&nbsp;&nbsp;&nbsp;&nbsp;当如我修学

&nbsp;&nbsp;&nbsp;&nbsp;终不退失利&nbsp;&nbsp;&nbsp;&nbsp;成佛转法轮

## 为法品第三十一

佛告阿难。菩萨有四法。闻所说法通达意趣。能得智慧得堪受法。得坚固念具足威仪。何谓为四。发勤精进求如是等甚深经法。得是法已如所说住。自住于法亦能劝导令多众生入是法中。入法中已能为解说示教利喜。尔时世尊欲明此义。而说偈言。

&nbsp;&nbsp;&nbsp;&nbsp;菩萨求深法&nbsp;&nbsp;&nbsp;&nbsp;能得无上乐

&nbsp;&nbsp;&nbsp;&nbsp;未得如是法&nbsp;&nbsp;&nbsp;&nbsp;终不中懈息

&nbsp;&nbsp;&nbsp;&nbsp;闻是甚深法&nbsp;&nbsp;&nbsp;&nbsp;于独处思惟

&nbsp;&nbsp;&nbsp;&nbsp;如是所闻法&nbsp;&nbsp;&nbsp;&nbsp;常一心修学

&nbsp;&nbsp;&nbsp;&nbsp;能教化他人&nbsp;&nbsp;&nbsp;&nbsp;今如己所住

&nbsp;&nbsp;&nbsp;&nbsp;非但以言说&nbsp;&nbsp;&nbsp;&nbsp;身行引导之

复次阿难。菩萨摩诃萨。为斯法故。常随法师作是念言。我所不闻不知之法。或当乖互失是法利。尔时世尊。即说偈言。<

&nbsp;&nbsp;&nbsp;&nbsp;若有多闻人&nbsp;&nbsp;&nbsp;&nbsp;常随逐亲近

&nbsp;&nbsp;&nbsp;&nbsp;视之如法王&nbsp;&nbsp;&nbsp;&nbsp;为修习法故

&nbsp;&nbsp;&nbsp;&nbsp;我所未闻法&nbsp;&nbsp;&nbsp;&nbsp;不知其义趣

&nbsp;&nbsp;&nbsp;&nbsp;因缘或乖错&nbsp;&nbsp;&nbsp;&nbsp;则失是法利

&nbsp;&nbsp;&nbsp;&nbsp;生坚固精进&nbsp;&nbsp;&nbsp;&nbsp;舍离一切欲

&nbsp;&nbsp;&nbsp;&nbsp;当求决定法&nbsp;&nbsp;&nbsp;&nbsp;以增真智慧

&nbsp;&nbsp;&nbsp;&nbsp;亲近有智人&nbsp;&nbsp;&nbsp;&nbsp;多闻及利根

&nbsp;&nbsp;&nbsp;&nbsp;为众所尊故&nbsp;&nbsp;&nbsp;&nbsp;能持此经者

复次阿难。菩萨摩诃萨。如所闻法广为人说。而不为法之所伤害。阿难。云何为法之所伤害。若有比丘贪著名称衣服饮食卧具汤药种种利养。为他讲说随顺头陀甚深净戒空相应法。又自不能如说修行。是名比丘为法所害。尔时世尊欲明此义。而说偈言。

&nbsp;&nbsp;&nbsp;&nbsp;菩萨闻是法&nbsp;&nbsp;&nbsp;&nbsp;为大众广说

&nbsp;&nbsp;&nbsp;&nbsp;当如佛所行&nbsp;&nbsp;&nbsp;&nbsp;勿为法所害

&nbsp;&nbsp;&nbsp;&nbsp;勿为资生故&nbsp;&nbsp;&nbsp;&nbsp;亦勿为称赞

&nbsp;&nbsp;&nbsp;&nbsp;恒以慈悲心&nbsp;&nbsp;&nbsp;&nbsp;而说无上法

&nbsp;&nbsp;&nbsp;&nbsp;于苦恼众生&nbsp;&nbsp;&nbsp;&nbsp;而起大慈悲

&nbsp;&nbsp;&nbsp;&nbsp;当一心说法&nbsp;&nbsp;&nbsp;&nbsp;为利众生故

&nbsp;&nbsp;&nbsp;&nbsp;若人以利养&nbsp;&nbsp;&nbsp;&nbsp;为大众说法

&nbsp;&nbsp;&nbsp;&nbsp;依止世利故&nbsp;&nbsp;&nbsp;&nbsp;则为法所害

&nbsp;&nbsp;&nbsp;&nbsp;当随从智者&nbsp;&nbsp;&nbsp;&nbsp;如其所说学

&nbsp;&nbsp;&nbsp;&nbsp;不为法所害&nbsp;&nbsp;&nbsp;&nbsp;是名守护法

&nbsp;&nbsp;&nbsp;&nbsp;十方诸世尊&nbsp;&nbsp;&nbsp;&nbsp;皆称赞是人

&nbsp;&nbsp;&nbsp;&nbsp;善哉能说法&nbsp;&nbsp;&nbsp;&nbsp;亦住此法中

复次阿难。菩萨摩诃萨。若求法时。不取法师恶视颦蹙轻贱慠慢如是等过。但如所应一心求法。阿难。菩萨云何如应求法。若诸师长如法教授安住其中为具足法勤行精进。以诸衣服饮食卧具汤药所须而供养之。是名菩萨如应求法。尔时世尊。而说偈言。

&nbsp;&nbsp;&nbsp;&nbsp;菩萨求法时&nbsp;&nbsp;&nbsp;&nbsp;不取法师过

&nbsp;&nbsp;&nbsp;&nbsp;随为他人说&nbsp;&nbsp;&nbsp;&nbsp;亦自住其中

&nbsp;&nbsp;&nbsp;&nbsp;菩萨求法时&nbsp;&nbsp;&nbsp;&nbsp;如所说应住

&nbsp;&nbsp;&nbsp;&nbsp;如法而求法&nbsp;&nbsp;&nbsp;&nbsp;安住是法中

&nbsp;&nbsp;&nbsp;&nbsp;是故求法者&nbsp;&nbsp;&nbsp;&nbsp;应如所说住

&nbsp;&nbsp;&nbsp;&nbsp;是名为初法&nbsp;&nbsp;&nbsp;&nbsp;谓能如说行

&nbsp;&nbsp;&nbsp;&nbsp;故能证寂灭&nbsp;&nbsp;&nbsp;&nbsp;如我之所说

&nbsp;&nbsp;&nbsp;&nbsp;我本学是法&nbsp;&nbsp;&nbsp;&nbsp;能得无上道

&nbsp;&nbsp;&nbsp;&nbsp;常应勤求法&nbsp;&nbsp;&nbsp;&nbsp;于法生敬心

&nbsp;&nbsp;&nbsp;&nbsp;所从闻法者&nbsp;&nbsp;&nbsp;&nbsp;应生世尊想

&nbsp;&nbsp;&nbsp;&nbsp;应作如是念&nbsp;&nbsp;&nbsp;&nbsp;此则我大师

&nbsp;&nbsp;&nbsp;&nbsp;是人开导我&nbsp;&nbsp;&nbsp;&nbsp;令住正道中

&nbsp;&nbsp;&nbsp;&nbsp;是则我世尊&nbsp;&nbsp;&nbsp;&nbsp;心常加恭敬

&nbsp;&nbsp;&nbsp;&nbsp;因是大师故&nbsp;&nbsp;&nbsp;&nbsp;舍离世间乐

&nbsp;&nbsp;&nbsp;&nbsp;阿难汝当知&nbsp;&nbsp;&nbsp;&nbsp;乃往过去世

&nbsp;&nbsp;&nbsp;&nbsp;过无量无边&nbsp;&nbsp;&nbsp;&nbsp;不可思议劫

&nbsp;&nbsp;&nbsp;&nbsp;有佛现于世&nbsp;&nbsp;&nbsp;&nbsp;号须弥山王

&nbsp;&nbsp;&nbsp;&nbsp;是佛灭度后&nbsp;&nbsp;&nbsp;&nbsp;弟子违头罗

&nbsp;&nbsp;&nbsp;&nbsp;利根大智慧&nbsp;&nbsp;&nbsp;&nbsp;为众讲说法

&nbsp;&nbsp;&nbsp;&nbsp;决了甚深义&nbsp;&nbsp;&nbsp;&nbsp;通达阴界入

&nbsp;&nbsp;&nbsp;&nbsp;能到戒彼岸&nbsp;&nbsp;&nbsp;&nbsp;分别阿毗昙

&nbsp;&nbsp;&nbsp;&nbsp;善修三学法&nbsp;&nbsp;&nbsp;&nbsp;坚持佛法藏

&nbsp;&nbsp;&nbsp;&nbsp;须弥山王佛&nbsp;&nbsp;&nbsp;&nbsp;加其神通力

&nbsp;&nbsp;&nbsp;&nbsp;求诸佛智慧&nbsp;&nbsp;&nbsp;&nbsp;通达甚深义

&nbsp;&nbsp;&nbsp;&nbsp;是比丘功德&nbsp;&nbsp;&nbsp;&nbsp;说之不可尽

&nbsp;&nbsp;&nbsp;&nbsp;时华大城中&nbsp;&nbsp;&nbsp;&nbsp;有豪贵长者

&nbsp;&nbsp;&nbsp;&nbsp;富有诸财产&nbsp;&nbsp;&nbsp;&nbsp;福德故高明

&nbsp;&nbsp;&nbsp;&nbsp;其名为乐善&nbsp;&nbsp;&nbsp;&nbsp;多人所宗敬

&nbsp;&nbsp;&nbsp;&nbsp;持戒有威德&nbsp;&nbsp;&nbsp;&nbsp;多闻广流布

&nbsp;&nbsp;&nbsp;&nbsp;是长者一时&nbsp;&nbsp;&nbsp;&nbsp;到违头罗所

&nbsp;&nbsp;&nbsp;&nbsp;即以多闻智&nbsp;&nbsp;&nbsp;&nbsp;随宜为说法

&nbsp;&nbsp;&nbsp;&nbsp;长者闻法已&nbsp;&nbsp;&nbsp;&nbsp;喜心发是言

&nbsp;&nbsp;&nbsp;&nbsp;我所有财产&nbsp;&nbsp;&nbsp;&nbsp;尽以相供养

&nbsp;&nbsp;&nbsp;&nbsp;时彼比丘言&nbsp;&nbsp;&nbsp;&nbsp;善哉能大施

&nbsp;&nbsp;&nbsp;&nbsp;闻法得信解&nbsp;&nbsp;&nbsp;&nbsp;是佛法根本

&nbsp;&nbsp;&nbsp;&nbsp;以所有财物&nbsp;&nbsp;&nbsp;&nbsp;奉上法师已

&nbsp;&nbsp;&nbsp;&nbsp;于二十岁中&nbsp;&nbsp;&nbsp;&nbsp;常随为给侍

&nbsp;&nbsp;&nbsp;&nbsp;是乐善长者&nbsp;&nbsp;&nbsp;&nbsp;随从法师时

&nbsp;&nbsp;&nbsp;&nbsp;得闻种种法&nbsp;&nbsp;&nbsp;&nbsp;心终无厌足

&nbsp;&nbsp;&nbsp;&nbsp;又发如是心&nbsp;&nbsp;&nbsp;&nbsp;欲种种供养

&nbsp;&nbsp;&nbsp;&nbsp;如是供养时&nbsp;&nbsp;&nbsp;&nbsp;心终不懈倦

&nbsp;&nbsp;&nbsp;&nbsp;一来问讯时&nbsp;&nbsp;&nbsp;&nbsp;持二十亿金

&nbsp;&nbsp;&nbsp;&nbsp;以奉上法师&nbsp;&nbsp;&nbsp;&nbsp;即皆为受用

&nbsp;&nbsp;&nbsp;&nbsp;常如是数数&nbsp;&nbsp;&nbsp;&nbsp;随时而供养

&nbsp;&nbsp;&nbsp;&nbsp;以是供养故&nbsp;&nbsp;&nbsp;&nbsp;心得大欢喜

&nbsp;&nbsp;&nbsp;&nbsp;违头罗法师&nbsp;&nbsp;&nbsp;&nbsp;所将诸弟子

&nbsp;&nbsp;&nbsp;&nbsp;亦复皆供养&nbsp;&nbsp;&nbsp;&nbsp;各以千两金

&nbsp;&nbsp;&nbsp;&nbsp;既奉尔所金&nbsp;&nbsp;&nbsp;&nbsp;又各献三衣

&nbsp;&nbsp;&nbsp;&nbsp;一一衣价直&nbsp;&nbsp;&nbsp;&nbsp;二十亿两金

&nbsp;&nbsp;&nbsp;&nbsp;又为违头罗&nbsp;&nbsp;&nbsp;&nbsp;及诸比丘等

&nbsp;&nbsp;&nbsp;&nbsp;各各起房舍&nbsp;&nbsp;&nbsp;&nbsp;高广甚严好

&nbsp;&nbsp;&nbsp;&nbsp;造一一诸坊&nbsp;&nbsp;&nbsp;&nbsp;各二十亿金

&nbsp;&nbsp;&nbsp;&nbsp;床榻被褥等&nbsp;&nbsp;&nbsp;&nbsp;皆具足庄严

&nbsp;&nbsp;&nbsp;&nbsp;法师常随时&nbsp;&nbsp;&nbsp;&nbsp;于此中说法

&nbsp;&nbsp;&nbsp;&nbsp;为众作大利&nbsp;&nbsp;&nbsp;&nbsp;乃至终其寿

&nbsp;&nbsp;&nbsp;&nbsp;是乐善长者&nbsp;&nbsp;&nbsp;&nbsp;加供养其尸

&nbsp;&nbsp;&nbsp;&nbsp;积众香阇维&nbsp;&nbsp;&nbsp;&nbsp;起塔百由旬

&nbsp;&nbsp;&nbsp;&nbsp;十层七宝塔&nbsp;&nbsp;&nbsp;&nbsp;以盛师舍利

&nbsp;&nbsp;&nbsp;&nbsp;安置大塔中&nbsp;&nbsp;&nbsp;&nbsp;常华香供养

&nbsp;&nbsp;&nbsp;&nbsp;此乐善长者&nbsp;&nbsp;&nbsp;&nbsp;如是设供养

&nbsp;&nbsp;&nbsp;&nbsp;终值无量佛&nbsp;&nbsp;&nbsp;&nbsp;永不堕恶道

&nbsp;&nbsp;&nbsp;&nbsp;是福因缘故&nbsp;&nbsp;&nbsp;&nbsp;八十亿劫中

&nbsp;&nbsp;&nbsp;&nbsp;常为大梵王&nbsp;&nbsp;&nbsp;&nbsp;亦恒见诸佛

&nbsp;&nbsp;&nbsp;&nbsp;又八十亿劫&nbsp;&nbsp;&nbsp;&nbsp;为忉利天王

&nbsp;&nbsp;&nbsp;&nbsp;常得见诸佛&nbsp;&nbsp;&nbsp;&nbsp;以种种供养

&nbsp;&nbsp;&nbsp;&nbsp;又于尔所劫&nbsp;&nbsp;&nbsp;&nbsp;为转轮圣王

&nbsp;&nbsp;&nbsp;&nbsp;常得见诸佛&nbsp;&nbsp;&nbsp;&nbsp;亦皆深供养

&nbsp;&nbsp;&nbsp;&nbsp;从是已次第&nbsp;&nbsp;&nbsp;&nbsp;复得值无量

&nbsp;&nbsp;&nbsp;&nbsp;无数阿僧祇&nbsp;&nbsp;&nbsp;&nbsp;那由他诸佛

&nbsp;&nbsp;&nbsp;&nbsp;既值无量佛&nbsp;&nbsp;&nbsp;&nbsp;亦无量供养

&nbsp;&nbsp;&nbsp;&nbsp;能问诸佛道&nbsp;&nbsp;&nbsp;&nbsp;佛亦随义答

&nbsp;&nbsp;&nbsp;&nbsp;阿难汝谓彼&nbsp;&nbsp;&nbsp;&nbsp;于华大城中

&nbsp;&nbsp;&nbsp;&nbsp;大名闻长者&nbsp;&nbsp;&nbsp;&nbsp;为是异人乎

&nbsp;&nbsp;&nbsp;&nbsp;汝勿怀此疑&nbsp;&nbsp;&nbsp;&nbsp;即今我身是

&nbsp;&nbsp;&nbsp;&nbsp;我尔时奉事&nbsp;&nbsp;&nbsp;&nbsp;违头罗法师

&nbsp;&nbsp;&nbsp;&nbsp;为具佛法故&nbsp;&nbsp;&nbsp;&nbsp;作如是供养

&nbsp;&nbsp;&nbsp;&nbsp;是善根因缘&nbsp;&nbsp;&nbsp;&nbsp;今得无上道

&nbsp;&nbsp;&nbsp;&nbsp;我供养法师&nbsp;&nbsp;&nbsp;&nbsp;所造功德本

&nbsp;&nbsp;&nbsp;&nbsp;能获大果报&nbsp;&nbsp;&nbsp;&nbsp;至今犹不尽

&nbsp;&nbsp;&nbsp;&nbsp;我从是因缘&nbsp;&nbsp;&nbsp;&nbsp;世世转高贵

&nbsp;&nbsp;&nbsp;&nbsp;得见无量佛&nbsp;&nbsp;&nbsp;&nbsp;亦闻诸佛法

&nbsp;&nbsp;&nbsp;&nbsp;彼诸佛所答&nbsp;&nbsp;&nbsp;&nbsp;亦如我今说

&nbsp;&nbsp;&nbsp;&nbsp;是名真佛道&nbsp;&nbsp;&nbsp;&nbsp;汝等当修学

阿难白佛言。甚奇希有。如来乃从久远已来深积德本。于过去世常得尊贵。世尊。是违头罗比丘。今为现在为入泥洹。佛告阿难。是比丘今未入泥洹。于我法中行菩萨道。阿难复言。希有世尊。乐善长者供事法师。因是德本逮无上觉。而是法师今犹甫尔行菩萨道。

佛告阿难。是违头罗。不能如我发菩提心。但以乐道而求菩提舍是苦行。阿难。我于长夜常以苦道求阿耨多罗三藐三菩提。我本修行菩萨道时。作如是愿。若有众生多随恶业。堕三恶道备受众苦。我于尔时当成正觉度脱此等苦恼众生。阿难。是违头罗所修行愿。说不可尽。算数譬喻亦不能明。以大布施深发无上菩提之心。以此善根作如是愿。若我修行菩萨道时。其有众生未入法位及求声闻辟支佛者。此诸众生。得见我身若闻我名。皆得必定无上菩提。阿难白佛言。世尊。是违头罗法师受彼乐善上供养者。今或在此大众会中。佛告阿难。违头罗比丘在此众中。今于我前立者是也。

### 叹会品第三十二

阿难白佛言。希有世尊。今此大众清净人会。佛言。如是。阿难。如汝所言。此众皆是清净人会。谓诸菩萨摩诃萨众。阿难。此会大众为师子会无所畏会。为大龙会。为殊特会无比之会。阿难白佛言。世尊。以何故名为大人会师子等会。阿难。于一切法破大无明。利益无量无数众生。发大愿故。名大人会。是诸菩萨发大庄严。能摄一切诸佛法故。名师子会。又复阿难。如师子王处深谷中。随所住处诸小虫兽不能得近。以不堪受其气响故。若有近者闻其气响即皆僻地。阿难。是菩萨会诸大人会大师子会殊特之会及无比会亦复如是。随所在处。魔若魔天魔所使人不能得近。或来近者即得苦恼。怖畏心悔还没不现。不堪菩萨大威德故。阿难。如师子王三发声吼。其声遍闻一由旬内。上下亦各彻一由旬。阿难。是师子吼诸小师子尚皆怖畏。况余鸟兽。白香象王闻其吼声亦皆怖畏。不能自制失声大呼。阿难。是菩萨会大师子会无所畏会。诸新学者假名菩萨如小师子。闻大吼声即时潜伏阿难。是大众中诸恶菩萨。贪著利养求广名称。闻大菩萨说甚深法。皆大惊怖坠深坑谷。所以者何。是大菩萨说空无相无愿之声。诸小菩萨贪著吾我阴界诸入。贪著持戒禅定智慧。著诸道果。亦著泥洹及诸佛故。不能堪受。阿难。于佛法中。何谓为空无相无愿。我虽说空。而于其中无法是空亦无所属。无以为空亦无处所。阿难。我虽说无相。此中无法可名无相。亦无所属。亦无有法以为无相。亦无处所。阿难。我虽说无愿。是中无法可名无愿。亦无所属。亦无有法以为无愿。亦无处所。阿难。如来虽说是可断法。而于此中无可断法。亦无断者无用断法无所断处。阿难。如来虽说是可证法。而于此中无所证法。亦无证者。无用证法无所证处。阿难。如来虽说是可修法。而于是中无所修法。亦无修者。无用修法亦无修处。阿难。如来虽说是散坏法。而于是中无法可坏。亦无坏者。无用坏法。亦无坏处。阿难。如来虽说是有为法。而无有法是有为也。亦无所属亦无所用。是有为法。阿难。如来虽说是无为法。而于其中无无为法。亦无所属亦无所用。是无为法。阿难。如来虽说垢法。而于是中无法是垢。亦无所属亦无所用。是垢法也。阿难。如来虽说净法。而于是中无法是净。亦无所属亦无所用。是清净法。阿难。是则名为一切法印不可坏印不可变异。于是印中亦无印相。阿难。若诸菩萨能得此印。是名真实人中师子能独步者无惊怖者。以师子吼怖诸外道皆令潜伏。坏诸魔众。诸贪著者所不能及。怖增上慢动我见者。不信魔使悦诸佛子。能为十方一切众生。开佛法藏。能建法幢。击大法鼓。吹大法螺。令诸佛子得饮法味分别法施。能演说法充足善人。阿难。如师子王从所住出三发声吼。善师子子闻是音声。欢喜奋迅无所怖畏顾视四方。阿难。是大智慧师子之会无怖畏会大智士会。有真菩萨摩诃萨等深发无上菩提心者。善根成熟。若闻如是诸法实相师子吼声。不惊不怖更增欢喜。阿难。如师子王随所住处独步无畏。如是大师子会无怖畏会。有于佛法发大庄严发无等侣无二庄严。作如是念。我当独得成无上道。当无等侣证诸佛法。阿难。如师子王有师子牝。若怀妊时一受无二。阿难。是师子会无怖畏会大菩萨会。所有菩萨发大乘心。更不复受二乘之念。阿难。如师子王欲害诸兽。若大若小等加一力。阿难。是师子会无怖畏会大菩萨会所有说法。皆以一心普令等解。是故阿难。今此大会名师子会。