## 佛说华手经卷第十

### 上坚德品第三十三

尔时会中有一比丘名曰坚意。即从座起。偏袒右肩。恭敬合掌。白佛言。世尊。我欲供养是经法故。亦欲供养三世诸佛及诸菩萨学是法者。亦欲劝助令增善根。以是事故。今以所珍奉上世尊。即以上衣散如来上。又执中衣而白佛言。今以此衣奉献世尊。愿于来世在在所从闻此法者。随佛意故亦奉是衣。即时坚意往诣星得比丘所言。汝善知识。请从我故共以此衣奉上如来。即与星得共持是衣。为增善根欲以上佛。即时如来现大神通。尔时阿难及诸四众。皆于衣中得见如来种种神变。阿难白佛言。希有世尊。如来虽知故问。阿难。汝见何事名为希有。尔时阿难欲明此事。以偈白佛。

&nbsp;&nbsp;&nbsp;&nbsp;我等于此衣&nbsp;&nbsp;&nbsp;&nbsp;见无量菩萨

&nbsp;&nbsp;&nbsp;&nbsp;勇猛发菩提&nbsp;&nbsp;&nbsp;&nbsp;赞佛已飞去

&nbsp;&nbsp;&nbsp;&nbsp;又见诸菩萨&nbsp;&nbsp;&nbsp;&nbsp;皆从此衣中

&nbsp;&nbsp;&nbsp;&nbsp;取无量百千&nbsp;&nbsp;&nbsp;&nbsp;阿僧祇种衣

&nbsp;&nbsp;&nbsp;&nbsp;取是等衣已&nbsp;&nbsp;&nbsp;&nbsp;即奉十方佛

&nbsp;&nbsp;&nbsp;&nbsp;我见此彼处&nbsp;&nbsp;&nbsp;&nbsp;无量神通力

&nbsp;&nbsp;&nbsp;&nbsp;奉上佛衣者&nbsp;&nbsp;&nbsp;&nbsp;佛皆与授记

&nbsp;&nbsp;&nbsp;&nbsp;是人渐行道&nbsp;&nbsp;&nbsp;&nbsp;皆当得作佛

&nbsp;&nbsp;&nbsp;&nbsp;随其所住处&nbsp;&nbsp;&nbsp;&nbsp;皆能净佛土

&nbsp;&nbsp;&nbsp;&nbsp;众生各各谓&nbsp;&nbsp;&nbsp;&nbsp;于此处成佛

&nbsp;&nbsp;&nbsp;&nbsp;又见无量亿&nbsp;&nbsp;&nbsp;&nbsp;种种诸妓乐

&nbsp;&nbsp;&nbsp;&nbsp;从是出法音&nbsp;&nbsp;&nbsp;&nbsp;空中闻佛声

&nbsp;&nbsp;&nbsp;&nbsp;我见三千界&nbsp;&nbsp;&nbsp;&nbsp;诸佛皆充满

&nbsp;&nbsp;&nbsp;&nbsp;世尊我今念&nbsp;&nbsp;&nbsp;&nbsp;自谓非声闻

&nbsp;&nbsp;&nbsp;&nbsp;神通力希有&nbsp;&nbsp;&nbsp;&nbsp;曜惑我心目

&nbsp;&nbsp;&nbsp;&nbsp;我今以圣智&nbsp;&nbsp;&nbsp;&nbsp;观三界皆空

&nbsp;&nbsp;&nbsp;&nbsp;我于此空智&nbsp;&nbsp;&nbsp;&nbsp;及尽无生智

&nbsp;&nbsp;&nbsp;&nbsp;如是众智中&nbsp;&nbsp;&nbsp;&nbsp;常不失正念

&nbsp;&nbsp;&nbsp;&nbsp;但以业报根&nbsp;&nbsp;&nbsp;&nbsp;于中有错谬

&nbsp;&nbsp;&nbsp;&nbsp;四众咸欢喜&nbsp;&nbsp;&nbsp;&nbsp;飞在虚空中

&nbsp;&nbsp;&nbsp;&nbsp;皆悉坐众宝&nbsp;&nbsp;&nbsp;&nbsp;千叶莲华上

&nbsp;&nbsp;&nbsp;&nbsp;又于此衣中&nbsp;&nbsp;&nbsp;&nbsp;见十方世界

&nbsp;&nbsp;&nbsp;&nbsp;诸佛世导师&nbsp;&nbsp;&nbsp;&nbsp;及大众围绕

&nbsp;&nbsp;&nbsp;&nbsp;又见诸上人&nbsp;&nbsp;&nbsp;&nbsp;行不思议施

&nbsp;&nbsp;&nbsp;&nbsp;为求菩提故&nbsp;&nbsp;&nbsp;&nbsp;常亲近诸佛

&nbsp;&nbsp;&nbsp;&nbsp;以如是因缘&nbsp;&nbsp;&nbsp;&nbsp;能大利众生

&nbsp;&nbsp;&nbsp;&nbsp;能自身现化&nbsp;&nbsp;&nbsp;&nbsp;遍十方说法

&nbsp;&nbsp;&nbsp;&nbsp;我衣中所见&nbsp;&nbsp;&nbsp;&nbsp;其事不可尽

&nbsp;&nbsp;&nbsp;&nbsp;见衣中菩萨&nbsp;&nbsp;&nbsp;&nbsp;欢喜心恭敬

&nbsp;&nbsp;&nbsp;&nbsp;如梵王自在&nbsp;&nbsp;&nbsp;&nbsp;通达神通力

&nbsp;&nbsp;&nbsp;&nbsp;多闻大辩才&nbsp;&nbsp;&nbsp;&nbsp;皆得陀罗尼

&nbsp;&nbsp;&nbsp;&nbsp;转佛智慧轮&nbsp;&nbsp;&nbsp;&nbsp;如是遍十方

&nbsp;&nbsp;&nbsp;&nbsp;又见菩萨等&nbsp;&nbsp;&nbsp;&nbsp;所游诸世界

&nbsp;&nbsp;&nbsp;&nbsp;皆变成众宝&nbsp;&nbsp;&nbsp;&nbsp;华香等庄严

&nbsp;&nbsp;&nbsp;&nbsp;见佛坐道场&nbsp;&nbsp;&nbsp;&nbsp;转无上法轮

&nbsp;&nbsp;&nbsp;&nbsp;如是佛神力&nbsp;&nbsp;&nbsp;&nbsp;皆于衣中现

&nbsp;&nbsp;&nbsp;&nbsp;能于诸世界&nbsp;&nbsp;&nbsp;&nbsp;变化若干形

&nbsp;&nbsp;&nbsp;&nbsp;说法为利益&nbsp;&nbsp;&nbsp;&nbsp;皆令住菩提

&nbsp;&nbsp;&nbsp;&nbsp;今所见希有&nbsp;&nbsp;&nbsp;&nbsp;是事难可信

&nbsp;&nbsp;&nbsp;&nbsp;佛神力无量&nbsp;&nbsp;&nbsp;&nbsp;能示于众生

&nbsp;&nbsp;&nbsp;&nbsp;佛为良福田&nbsp;&nbsp;&nbsp;&nbsp;受施中第一

&nbsp;&nbsp;&nbsp;&nbsp;施者得大果&nbsp;&nbsp;&nbsp;&nbsp;能断一切苦

&nbsp;&nbsp;&nbsp;&nbsp;若我千万劫&nbsp;&nbsp;&nbsp;&nbsp;称扬不能尽

&nbsp;&nbsp;&nbsp;&nbsp;为谁故示现&nbsp;&nbsp;&nbsp;&nbsp;如是神通事

&nbsp;&nbsp;&nbsp;&nbsp;谁当净佛土&nbsp;&nbsp;&nbsp;&nbsp;修是菩萨道

&nbsp;&nbsp;&nbsp;&nbsp;谁得是神通&nbsp;&nbsp;&nbsp;&nbsp;愿佛断我疑

&nbsp;&nbsp;&nbsp;&nbsp;七宝诸莲华&nbsp;&nbsp;&nbsp;&nbsp;其大如车轮

&nbsp;&nbsp;&nbsp;&nbsp;众菩萨坐上&nbsp;&nbsp;&nbsp;&nbsp;游空到十方

&nbsp;&nbsp;&nbsp;&nbsp;觐佛已还此&nbsp;&nbsp;&nbsp;&nbsp;即逮无上觉

&nbsp;&nbsp;&nbsp;&nbsp;国土广严净&nbsp;&nbsp;&nbsp;&nbsp;现不思议力

&nbsp;&nbsp;&nbsp;&nbsp;我于此世界&nbsp;&nbsp;&nbsp;&nbsp;见有一菩萨

&nbsp;&nbsp;&nbsp;&nbsp;精进行菩提&nbsp;&nbsp;&nbsp;&nbsp;手执衣而立

&nbsp;&nbsp;&nbsp;&nbsp;愿佛说是事&nbsp;&nbsp;&nbsp;&nbsp;云何而修学

&nbsp;&nbsp;&nbsp;&nbsp;此必昔曾无量施&nbsp;&nbsp;&nbsp;&nbsp;亦行无量随喜心

&nbsp;&nbsp;&nbsp;&nbsp;愿与一切众生共&nbsp;&nbsp;&nbsp;&nbsp;是故今见皆得乐

&nbsp;&nbsp;&nbsp;&nbsp;世尊为我说是事&nbsp;&nbsp;&nbsp;&nbsp;断一切众心所疑

&nbsp;&nbsp;&nbsp;&nbsp;是何比丘造此愿&nbsp;&nbsp;&nbsp;&nbsp;为是星得为坚意

佛告阿难。且待须臾。坚意菩萨欲有所问后当答此。时坚意菩萨白佛言。世尊。欲有所问。若佛听许乃敢咨请。佛告坚意。恣汝所问。当为汝说令得欢喜。时坚意言。世尊。所言入法门者。云何为法。云何为门。云何得入。唯愿世尊。具分别说此名为法。是名为门。如是得入。此名入者。尔时坚意。以偈问曰。

&nbsp;&nbsp;&nbsp;&nbsp;云何为上法&nbsp;&nbsp;&nbsp;&nbsp;云何是法门

&nbsp;&nbsp;&nbsp;&nbsp;云何入此门&nbsp;&nbsp;&nbsp;&nbsp;唯愿答是义

&nbsp;&nbsp;&nbsp;&nbsp;云何入是门&nbsp;&nbsp;&nbsp;&nbsp;能得无上道

&nbsp;&nbsp;&nbsp;&nbsp;云何说法时&nbsp;&nbsp;&nbsp;&nbsp;辩才无穷尽

&nbsp;&nbsp;&nbsp;&nbsp;是法从何来&nbsp;&nbsp;&nbsp;&nbsp;今为住何所

&nbsp;&nbsp;&nbsp;&nbsp;云何于诸法&nbsp;&nbsp;&nbsp;&nbsp;其念不错谬

&nbsp;&nbsp;&nbsp;&nbsp;云何名入相&nbsp;&nbsp;&nbsp;&nbsp;云何名已入

&nbsp;&nbsp;&nbsp;&nbsp;云何说法时&nbsp;&nbsp;&nbsp;&nbsp;诸法现在前

&nbsp;&nbsp;&nbsp;&nbsp;说种种法时&nbsp;&nbsp;&nbsp;&nbsp;云何心不乱

&nbsp;&nbsp;&nbsp;&nbsp;云何无量劫&nbsp;&nbsp;&nbsp;&nbsp;辩才不断绝

&nbsp;&nbsp;&nbsp;&nbsp;是诸菩萨等&nbsp;&nbsp;&nbsp;&nbsp;为何所志求

&nbsp;&nbsp;&nbsp;&nbsp;说法无边际&nbsp;&nbsp;&nbsp;&nbsp;而无增上慢

&nbsp;&nbsp;&nbsp;&nbsp;是菩萨先世&nbsp;&nbsp;&nbsp;&nbsp;云何施回向

&nbsp;&nbsp;&nbsp;&nbsp;世世说法时&nbsp;&nbsp;&nbsp;&nbsp;辩才不断绝

&nbsp;&nbsp;&nbsp;&nbsp;本云何持戒&nbsp;&nbsp;&nbsp;&nbsp;云何净修戒

&nbsp;&nbsp;&nbsp;&nbsp;云何戒回向&nbsp;&nbsp;&nbsp;&nbsp;而心不劣弱

&nbsp;&nbsp;&nbsp;&nbsp;云何修忍辱&nbsp;&nbsp;&nbsp;&nbsp;云何修习忍

&nbsp;&nbsp;&nbsp;&nbsp;以是故能到&nbsp;&nbsp;&nbsp;&nbsp;无尽无上际

&nbsp;&nbsp;&nbsp;&nbsp;云何发精进&nbsp;&nbsp;&nbsp;&nbsp;云何而修习

&nbsp;&nbsp;&nbsp;&nbsp;常能于世世&nbsp;&nbsp;&nbsp;&nbsp;不离佛菩提

&nbsp;&nbsp;&nbsp;&nbsp;云何起禅定&nbsp;&nbsp;&nbsp;&nbsp;云何而修习

&nbsp;&nbsp;&nbsp;&nbsp;于定观何法&nbsp;&nbsp;&nbsp;&nbsp;能得无尽辩

&nbsp;&nbsp;&nbsp;&nbsp;云何求智慧&nbsp;&nbsp;&nbsp;&nbsp;亲近而修习

&nbsp;&nbsp;&nbsp;&nbsp;是慧在何处&nbsp;&nbsp;&nbsp;&nbsp;而得不断辩

&nbsp;&nbsp;&nbsp;&nbsp;住无上善法&nbsp;&nbsp;&nbsp;&nbsp;说诸法实相

&nbsp;&nbsp;&nbsp;&nbsp;思量佛智慧&nbsp;&nbsp;&nbsp;&nbsp;甚深寂灭空

&nbsp;&nbsp;&nbsp;&nbsp;读诵种种经&nbsp;&nbsp;&nbsp;&nbsp;决定诸义趣

&nbsp;&nbsp;&nbsp;&nbsp;而不欲演说&nbsp;&nbsp;&nbsp;&nbsp;以离实智故

&nbsp;&nbsp;&nbsp;&nbsp;我问佛是义&nbsp;&nbsp;&nbsp;&nbsp;断一切众疑

&nbsp;&nbsp;&nbsp;&nbsp;于未来世中&nbsp;&nbsp;&nbsp;&nbsp;当有诸法师

&nbsp;&nbsp;&nbsp;&nbsp;云何当亲近&nbsp;&nbsp;&nbsp;&nbsp;云何咨问法

&nbsp;&nbsp;&nbsp;&nbsp;云何随法行&nbsp;&nbsp;&nbsp;&nbsp;云何守护法

&nbsp;&nbsp;&nbsp;&nbsp;以处非处力&nbsp;&nbsp;&nbsp;&nbsp;为我说是义

&nbsp;&nbsp;&nbsp;&nbsp;令我断未来&nbsp;&nbsp;&nbsp;&nbsp;一切众生疑

尔时佛告坚意菩萨。善哉善哉。能问如来是甚深义。汝于过去无量佛所久殖德本。供养恭敬咨受难问。坚意。我念汝昔于此世界虚空分中。曾从六万八千诸佛问如是义。诸佛答汝所问义时。无量众生得大利益。是故当知。汝于过去诸如来所深种善根。坚意。乃往过去无量无边阿僧祇劫有佛出世。号出宝光如来、应供、正遍知、明行足、善逝、世间解、无上士、调御丈夫、天人师、佛、世尊。寿命半劫。有七十亿阿罗汉众。皆悉漏尽心得自在。出宝光佛与诸大众。游行国邑俱共安居。是时阎浮提地甚大广博。纵广七万那由他由旬。尔时世有刹利灌顶转轮圣王。名上坚德。王四天下。坚意。尔时阎浮提中有八十亿城。皆悉广大。长四十由旬广三十由旬。安隐丰乐人民炽盛。阎浮提中有一大城。纵广正等八十由旬。街巷端直行列相当。一一街巷各广五里。中有小城名曰安隐。上坚德王止住其中。坚意。是大城傍七万园林适无所属。众生普共游戏娱乐。有一大园纵广正等八十由旬。王所游观宝树七重周匝围绕。亦以七宝七重罗网弥覆其上。楼阁七重亦以七宝。七重墙壁七重宝堑周回围绕。时出宝光佛。与七十亿阿罗汉众恭敬围绕。游行诸国到安隐城。上坚德王。闻佛大众俱游诸国来到此城。心大欢喜往诣佛所。头面礼足于一面坐。尔时彼佛观王深心宿行因缘。即便为说断众生疑令众欢喜菩萨藏经。上坚德王闻法欢喜。作如是念。我今宁可以众妙具严饰此园。奉上如来令其受用。即于其中起七十亿诸僧房舍。妙衣覆地。有七十亿经行之处。床榻卧具亦七十亿。皆悉办已往诣佛所。头面礼足而白佛言。唯愿世尊。哀愍我故及诸大众受明日请。出宝光佛默然许之。王知受已顶礼佛足右绕已去。即于其夜。为佛及僧。备诸供具种种肴膳转轮圣王所食之味。晨朝诣佛而白佛言。饭具已办。唯愿知时。时出宝光佛著衣持钵。与七十亿大阿罗汉恭敬围绕。往诣园中次第而坐。上坚德王。见佛及僧众坐已定。手自斟酌种种美味。恣其所须皆令饱满。知佛及僧饭食已讫。澡手涤钵。奉佛及僧各以一衣。如是施已自执金钟澡如来手。而作是言。我以此园及诸房舍经行之处床榻卧具并守园者。施佛及僧。唯愿受用。亦以自身供养给事。佛告坚意。上坚德王供养供给出宝光佛。朝夕随时常来听法。如是供养乃至半劫。咨问彼佛诸法因缘果报相续。佛随问答利益无量无数众生。坚意。汝谓彼时名上坚德转轮王者。岂异人乎。勿造斯观。即汝身是。坚意。我念汝昔于过去世。闻是法故。以无上供供养千佛。如来于今亦当为汝说此法门。入法相故。

### 法门品第三十四

佛告坚意。法名无思无虑无相无作无忆无念。清净无缘无有文字。亦无言说不可显示。坚意。诸法不会诸根不可以智知。不可以无智知。非可知非不可知。复次坚意。法名众缘所成。如来能知。如如来知不可言说。而如来以不可说法。说是诸法。所有说道即是法门。所以者何。以诸行印印一切法令一味故。坚意。诸法无尽尽际无尽故。坚意。诸法究竟不增不减入无际故。以是义故。如来以语言文字分别解说。坚意。阿字门入一切法。以阿字门分别诸法。先入阿字门。然后余字次第相续。是故言从阿字边变出诸字。从诸字边会成诸句。以诸句故能成诸义。是故如来。说阿字门入一切法。坚意。此是法门。何等是法。坚意。所谓法者。本来无作无说无示。无知故知无说故说无示故示。如是阿字。能作一切语言。是名法门。若善男子善女人入是门者。得无尽慧及无尽辩。其无尽者过去无尽。无尽中无相无说。诸有所知皆为无知。诸有所示皆为无示。有所分别皆无分别。故名无尽。坚意。是名为门。是为阿门。是诸法门。何等是法佛所不得。又此门者观一切法入无思虑。所以者何。一切语言皆非语言。一切言说皆无有尽。一切言说皆如不离如。一切知皆非知。坚意。是名金刚句也。何故名为金刚句耶。若法无作则不可坏。不可坏故名金刚句。诸法无业。若无有业则无有报。是故如来说一切法无业无报。是名法印。如来所可说业果报皆以是印。是印不可破坏。坚意。若善男子善女人欲知业报当入是门。坚意。一切诸法无来无去是入法门。我因是门为众生说生死差别。坚意。若善男子善女人欲入众生生死智者。以是印入是名法印。名无文字印无障碍印。坚意。如来有所言说。皆以是印。一切有身皆如来身。所以者何。是诸身性不相违背。佛以是印说众生身相。是名身印。又以是印显示演说一切身相。所以者何。坚意。诸法无门不可入故。法不可入以不出故。诸法无出不可入故。是故如来若有所说皆不离是无碍际说。以无碍际说一切法。亦以是际知诸众生随宜为说。坚意。无碍际者即无边际。无边际者即是一切众生性也。是名际门。入是际门则能开演千亿法藏。此法藏者即非藏也。坚意。如来众法藏中有所说法皆说是际。复有色藏受想行识藏。是藏非藏不自在藏。是名诸藏以阿字门入。尔时坚意白佛言。世尊。是门甚深。佛言。坚意。我不生念是深是浅。世尊。佛说法耶。坚意。不如凡夫所贪著说。随智者所解。名为如来说法如。如来如实所知无示无说。所以者何。一切诸法不可说相。唯智者能知。凡夫若有所知皆著文辞。是故佛说文字语言即非语言。佛复告坚意。一切诸法如日明净。随所正观皆入无际。坚意。一切诸法皆能照明。能起一切智慧光故。坚意。一切诸法无所障碍。如虚空故。坚意。随著二法。是中如来行无碍眼。坚意。是名法眼。佛以是眼见一切法无障碍相。坚意。是名诸法无障碍门。善男子善女人若入是门。诸所言说皆有利益。皆无障碍皆示义趣。皆说深义无所贪著。复次坚意。诸法无垢不染不离。坚意。法无所属。以不受故。坚意。一切法无边。本末不可得故。坚意。诸有所说文字语言。当知是中无有文字亦无语言。坚意。是文字门云何有入。但说是法无有障碍。是名为入。坚意。如是入者即名非入。入法性故。坚意。如来所说诸三昧门为何者是。坚意。有一相三昧。有众相三昧。一相三昧者。有菩萨闻某世界有某如来现在说法。是菩萨取某佛相以现在前。若坐道场得无上道。若转法轮。若与大众围绕说法。取如是相。以不乱念守摄诸根。心不驰散专念一佛不舍是缘。亦念是佛世界之相。而是菩萨于如来相及世界相通达无相。常如是行常如是观不离是缘。是时佛像即现在前而为说法。菩萨尔时深生恭敬听受是法。随所信解若深若浅。转加宗敬尊重如来。是菩萨住是三昧闻佛说法皆坏败相。闻已受持从三昧起。能为四众演说是法。坚意。是名入一相三昧门。复次坚意。是菩萨住是三昧中。还能坏灭是佛相缘亦坏自身。以是坏相坏一切法。坏一切法故入一相三昧。从是三昧起能为四众解说是法。坚意。是名为入一相三昧门方便。复次坚意。菩萨缘是佛像而作是念。是像从何所来我何所趣。即知佛像无所从来我无所至。菩萨尔时作如是念。一切诸法亦复如是。无所从来去无所至。是菩萨如是行如是念。不久当得无碍法眼。得法眼已便为诸佛之所知念。诸甚深法皆现在前。以是深法得无碍辩。虽讲说法而不见法。坚意。如如来于过去世无碍智慧。亦诸相中智无障碍。于过去世亦不作缘。亦非不知不随忆想。坚意。菩萨亦如是。住是三昧虽演说法不见是法。是菩萨住是三昧深修习故。随所闻因缘第二佛。取相现前。若坐道场得无碍道。若转法轮。若于大众围绕说法。是菩萨亦受持是第二佛法。亦不舍本佛相。亦见是佛。而是菩萨俱缘二佛。取相现前听受说法。坚意。是亦名为入一相三昧门。复次坚意。菩萨以善修习一佛相故。随意自在欲见诸佛皆能现前。坚意。譬如比丘心得自在观一切入取青色相。能得信解一切世界皆一青相。是人所缘唯一青色。观内外法皆一青色。于是缘中得自在力故。坚意。菩萨亦复如是。随其所闻。诸佛名字在何国土。即取是佛及国土相皆缘现前。是菩萨善修习此念佛缘故。观诸世界尽皆作佛。常善修习是观力故。复能通达一切诸缘皆为一缘。所谓现在佛缘。是名得一相三昧门。坚意白佛言。世尊。以何方便。得是三昧。佛告坚意。于是佛缘系念不散不离是缘。是名三昧门。坚意。以是一缘通达诸法。见一切法皆平等相。是名一相三昧。菩萨住是三昧又入法门。谓一切语皆如来语。一切有身皆如来身。不离如故。复次坚意。菩萨闻诸佛名。若二若三若四若五。若十二十三十四十五十。若百若千若万若过是数。一时专念尽现在前。及诸世界弟子众数。皆现在前恭敬尊重。亦念是佛具足妙身形色相好。尽现在前恭敬尊重。亦复一一取三十二大人之相及不虚行相。师子奋迅相。无见顶相。象王观相。取大光相。以信解观作无量相。亦取诸佛国土之相。以信解观作无量清净相。亦取弟子众。以信解观作无量相。尔时作是思惟。如是诸佛从何所来我何所至。即知诸佛及以己身无所从来亦无所至。如是观知如是信解。尔时菩萨作如是念。是中无决定法。名为如来。如是观时知一切法空无所有一相无相。用无相门入一切法。如是信解通达一切诸法一相。坚意。菩萨能缘诸佛系念一处。是名众相三昧相门。坚意。若是菩萨入是三昧。通达诸法一相无相。是名众相三昧。是菩萨住是三昧所知所见无非如来。又亦不见不知如来。所知所见无非是法。亦不见法。所有知见皆佛弟子。亦不见不知佛弟子众。所知所见无非说法。亦复不见不知说法。所有见知无非是缘。亦不见缘。所有见知无非是辩。亦不见辩。诸有所见无非佛土。亦不见佛土。诸所有见无非世间。亦不见世间。诸所有见无非众会。亦不见众会。无法不说而无所说。无法不现亦无所现。无不信解亦无信解。无不分别亦无分别。无法不坏亦无所坏。无法不出亦无所出。无法不照亦无所照。坚意。是名诸菩萨三昧门。入是门者当于诸法得无碍智。能如是观名无碍眼。于是事中亦不贪著。是名法眼。坚意。菩萨以是三昧能得无量无边辩才。尔时坚意菩萨白佛言。世尊。几所菩萨于当来世成是三昧。能得无量无边辩才。何等菩萨于当来世成是三昧。能得无量无边辩才。坚意。菩萨若于后世从比丘所闻是三昧。当知是比丘成是三昧。能得无量无边辩才。坚意。如汝所问几所菩萨成是三昧。得无边辩才。若人常修是三昧者。则能成就得是三昧。亦得无量无边辩才。坚意。是门能开八百法藏。于今现在阿閦佛土诸菩萨等常用是门。坚意。于是一门摄一切法门诸三昧门。是名重句门。是故坚意。若人如法欲入法门是三昧门重句门者。应当亲近诸善知识。问云何行云何观察云何修习。当随其教如说修行。坚意。若有四法当知是为善知识也。何等为四。一能令人入善法中。二能障碍诸不善法。三能令人住于正法。四者常能随顺教化。有是四法当知是为善知识也。尔时世尊欲明此义。而说偈言。

&nbsp;&nbsp;&nbsp;&nbsp;当近善知识&nbsp;&nbsp;&nbsp;&nbsp;能障恶法者

&nbsp;&nbsp;&nbsp;&nbsp;能说佛所赞&nbsp;&nbsp;&nbsp;&nbsp;是人应亲近

&nbsp;&nbsp;&nbsp;&nbsp;随佛道教化&nbsp;&nbsp;&nbsp;&nbsp;能生人善法

&nbsp;&nbsp;&nbsp;&nbsp;如所闻安住&nbsp;&nbsp;&nbsp;&nbsp;能增益智慧

&nbsp;&nbsp;&nbsp;&nbsp;可近法当近&nbsp;&nbsp;&nbsp;&nbsp;应远法当离

&nbsp;&nbsp;&nbsp;&nbsp;离于恶法已&nbsp;&nbsp;&nbsp;&nbsp;当修佛所赞

&nbsp;&nbsp;&nbsp;&nbsp;若欲得辩才&nbsp;&nbsp;&nbsp;&nbsp;欲演自智慧

&nbsp;&nbsp;&nbsp;&nbsp;当疾修是定&nbsp;&nbsp;&nbsp;&nbsp;常随善知识

&nbsp;&nbsp;&nbsp;&nbsp;随所教修行&nbsp;&nbsp;&nbsp;&nbsp;于法无秘吝

&nbsp;&nbsp;&nbsp;&nbsp;自所得善法&nbsp;&nbsp;&nbsp;&nbsp;亦应为他说

&nbsp;&nbsp;&nbsp;&nbsp;深心行是法&nbsp;&nbsp;&nbsp;&nbsp;舍离诸谄曲

&nbsp;&nbsp;&nbsp;&nbsp;常近善知识&nbsp;&nbsp;&nbsp;&nbsp;修行如是法

&nbsp;&nbsp;&nbsp;&nbsp;故近善知识&nbsp;&nbsp;&nbsp;&nbsp;远离恶知识

&nbsp;&nbsp;&nbsp;&nbsp;从是得多闻&nbsp;&nbsp;&nbsp;&nbsp;疾得是三昧

复次坚意。若有四法。当知是为善知识相。何等为四。善知教化。善知修道。知教化过。知修道过。坚意。有是四法。当知是为善知识也。尔时世尊而说偈言。

&nbsp;&nbsp;&nbsp;&nbsp;知教化修道&nbsp;&nbsp;&nbsp;&nbsp;亦知是过失

&nbsp;&nbsp;&nbsp;&nbsp;既知是法已&nbsp;&nbsp;&nbsp;&nbsp;令住无碍法

坚意。复有四法。当知是为善知识相。何谓为四。知地知说知人知行。云何知地。随人知地。云何知人。随其所行能知。是人住多欲地。是人住多恚地。是人住多痴地。是人住决定贪欲地。是人住决定瞋恚地。是人住决定愚痴地。是人住决定贪欲瞋恚地。是人住决定贪欲愚痴地。是人住决定瞋恚愚痴地。是人住决定贪欲瞋恚愚痴地。众生若在三毒等地。皆悉能知。知已随所住地如应教化。随诸菩萨种种欲乐。皆悉能知。坚意。若人成就是四法者。当知是为善知识也。坚意。复有四法。当知是为善知识相。何谓为四。能调伏语能令人住甚深法中。能随时教随时消息。尔时世尊即说偈言。

&nbsp;&nbsp;&nbsp;&nbsp;知随人所行&nbsp;&nbsp;&nbsp;&nbsp;诸地有差别

&nbsp;&nbsp;&nbsp;&nbsp;知随他教化&nbsp;&nbsp;&nbsp;&nbsp;故能速成就

&nbsp;&nbsp;&nbsp;&nbsp;能说法调伏&nbsp;&nbsp;&nbsp;&nbsp;令住甚深法

&nbsp;&nbsp;&nbsp;&nbsp;随时而呵责&nbsp;&nbsp;&nbsp;&nbsp;亦随时消息

&nbsp;&nbsp;&nbsp;&nbsp;虽有善好言&nbsp;&nbsp;&nbsp;&nbsp;非时则不受

&nbsp;&nbsp;&nbsp;&nbsp;是故有智者&nbsp;&nbsp;&nbsp;&nbsp;随时而纵舍

坚意。复有四法。当知是为善知识相。则能令人修是三昧。何等为四。能令弟子出家远离。又能令人入深法观。能令住定。于一切缘而无障碍远离诸相。坚意。有是四法。当知是为善知识也。佛说偈言。

&nbsp;&nbsp;&nbsp;&nbsp;若人赞出家&nbsp;&nbsp;&nbsp;&nbsp;及远离住处

&nbsp;&nbsp;&nbsp;&nbsp;令弟子住中&nbsp;&nbsp;&nbsp;&nbsp;是名善知识

&nbsp;&nbsp;&nbsp;&nbsp;令住第一义&nbsp;&nbsp;&nbsp;&nbsp;甚深妙法中

&nbsp;&nbsp;&nbsp;&nbsp;令住无相定&nbsp;&nbsp;&nbsp;&nbsp;是真善知识

复次坚意。菩萨成就四法。能修习是三昧。何谓为四。舍离自心随顺师意离一切事。为是三昧常勤精进终不懈息。亦为欲得是三昧故。乐住闲处离众愦闹。菩萨成就是四法者。能得习是三昧。坚意。菩萨复有四法。能疾得是三昧。何谓为四。善取佛相乃至梦中亦见诸佛。善取说法相乃至梦中亦得闻法。为众生说而不疲倦。得深法忍坏诸法故。行无依定随离心故。坚意。菩萨有是四法。能疾得是三昧。尔时世尊说此偈言。此偈言。

&nbsp;&nbsp;&nbsp;&nbsp;是人不舍&nbsp;&nbsp;&nbsp;&nbsp;诸世尊相

&nbsp;&nbsp;&nbsp;&nbsp;常缘佛相&nbsp;&nbsp;&nbsp;&nbsp;不离目前

&nbsp;&nbsp;&nbsp;&nbsp;具足见佛&nbsp;&nbsp;&nbsp;&nbsp;相三十二

&nbsp;&nbsp;&nbsp;&nbsp;听佛说法&nbsp;&nbsp;&nbsp;&nbsp;谛取是相

&nbsp;&nbsp;&nbsp;&nbsp;于深决定&nbsp;&nbsp;&nbsp;&nbsp;法中得忍

&nbsp;&nbsp;&nbsp;&nbsp;不依禅定&nbsp;&nbsp;&nbsp;&nbsp;乐随离心

&nbsp;&nbsp;&nbsp;&nbsp;非灭法故&nbsp;&nbsp;&nbsp;&nbsp;坏裂诸法

&nbsp;&nbsp;&nbsp;&nbsp;诸法非法&nbsp;&nbsp;&nbsp;&nbsp;是人所乐

&nbsp;&nbsp;&nbsp;&nbsp;观诸相时&nbsp;&nbsp;&nbsp;&nbsp;无所分别

&nbsp;&nbsp;&nbsp;&nbsp;信解诸法&nbsp;&nbsp;&nbsp;&nbsp;皆是佛身

&nbsp;&nbsp;&nbsp;&nbsp;不著言辞&nbsp;&nbsp;&nbsp;&nbsp;不随他语

&nbsp;&nbsp;&nbsp;&nbsp;自知是相&nbsp;&nbsp;&nbsp;&nbsp;亦为人说

&nbsp;&nbsp;&nbsp;&nbsp;菩萨若得&nbsp;&nbsp;&nbsp;&nbsp;如是法忍

&nbsp;&nbsp;&nbsp;&nbsp;是名智者&nbsp;&nbsp;&nbsp;&nbsp;逮是三昧

&nbsp;&nbsp;&nbsp;&nbsp;近善知识&nbsp;&nbsp;&nbsp;&nbsp;修佛赞法

&nbsp;&nbsp;&nbsp;&nbsp;教化众生&nbsp;&nbsp;&nbsp;&nbsp;住深定法

坚意菩萨。若有四法。则能修习逮是三昧。何谓为四。善知缘相善分别缘。善知转缘。善知本行。有是四法。则能成就通达是定。尔时世尊而说偈言。

&nbsp;&nbsp;&nbsp;&nbsp;菩萨多闻有智者&nbsp;&nbsp;&nbsp;&nbsp;应为他说是三昧

&nbsp;&nbsp;&nbsp;&nbsp;又从诸佛闻善法&nbsp;&nbsp;&nbsp;&nbsp;亦应为人而演说

&nbsp;&nbsp;&nbsp;&nbsp;以缘佛身谛取相&nbsp;&nbsp;&nbsp;&nbsp;修是寂灭妙三昧

&nbsp;&nbsp;&nbsp;&nbsp;又于诸佛世尊身&nbsp;&nbsp;&nbsp;&nbsp;深取种种差别相

&nbsp;&nbsp;&nbsp;&nbsp;三十二相及身相&nbsp;&nbsp;&nbsp;&nbsp;形相色相光明相

&nbsp;&nbsp;&nbsp;&nbsp;面貌眉间白毫相&nbsp;&nbsp;&nbsp;&nbsp;当取如是人尊相

&nbsp;&nbsp;&nbsp;&nbsp;取是诸相在现前&nbsp;&nbsp;&nbsp;&nbsp;常当观察差别相

&nbsp;&nbsp;&nbsp;&nbsp;亦缘各各诸身分&nbsp;&nbsp;&nbsp;&nbsp;不以一法为佛身

&nbsp;&nbsp;&nbsp;&nbsp;以心分析诸佛身&nbsp;&nbsp;&nbsp;&nbsp;是以无形本性净

&nbsp;&nbsp;&nbsp;&nbsp;杂杂随缘念念灭&nbsp;&nbsp;&nbsp;&nbsp;在缘会生各异相

&nbsp;&nbsp;&nbsp;&nbsp;既知心相不暂停&nbsp;&nbsp;&nbsp;&nbsp;当知是缘亦生灭

&nbsp;&nbsp;&nbsp;&nbsp;是法皆从分别生&nbsp;&nbsp;&nbsp;&nbsp;若无分别是最乐

&nbsp;&nbsp;&nbsp;&nbsp;善知心性是转相&nbsp;&nbsp;&nbsp;&nbsp;亦知诸缘是转相

&nbsp;&nbsp;&nbsp;&nbsp;知世界空皆如焰&nbsp;&nbsp;&nbsp;&nbsp;能知是已念不乱

&nbsp;&nbsp;&nbsp;&nbsp;能如是知诸法义&nbsp;&nbsp;&nbsp;&nbsp;即能变化多佛相

&nbsp;&nbsp;&nbsp;&nbsp;而于佛相无所著&nbsp;&nbsp;&nbsp;&nbsp;知诸世间皆空故

&nbsp;&nbsp;&nbsp;&nbsp;于诸缘中不取相&nbsp;&nbsp;&nbsp;&nbsp;当知身心是转相

&nbsp;&nbsp;&nbsp;&nbsp;如是法中能通达&nbsp;&nbsp;&nbsp;&nbsp;故能疾得是三昧

&nbsp;&nbsp;&nbsp;&nbsp;于说法时现神力&nbsp;&nbsp;&nbsp;&nbsp;亦于所说无错谬

&nbsp;&nbsp;&nbsp;&nbsp;能令众生起善福&nbsp;&nbsp;&nbsp;&nbsp;亦能疾得如是法

坚意。菩萨有四法能成就是三昧。成就已能为他说。何谓为四。为得是三昧故勤行精进不休不息昼夜经行。若欲坐时先念诸佛坐于道场令现在前。法施众生无所吝惜。于说法者视如世尊。分析自身不依止法。以无依止为众说法。菩萨能如是行如是念如是缘。安处法座广行法施得是三昧。或有菩萨从法座起得是三昧。复次坚意。菩萨成就四法应修学是三昧。何谓为四。若菩萨为出家人修远离行舍愦闹故。但畜三衣离贪著故。于在家众及出家众不作诸缘。离非时过故。得深法忍乐空寂故。坚意。菩萨成就是四法应修学是三昧。坚意。在家菩萨成就四法能得是三昧。何谓为四。菩萨若在居家受持五戒。常日一食依止塔庙。广学多闻通达诸论。亦应亲近诸善知识善能教化是三昧者。坚意。在家菩萨有是四法则能修习得是三昧。复次坚意。若在家出家菩萨成就四法应修习得是三昧。何谓为四。具足戒品清净活命离诸疑悔。为是三昧不贪身命不依止法。随所从闻及能教化是三昧者。于是人中生世尊想。修习如是念佛三昧时。应离悭心。坚意。若有在家出家菩萨。有此四法则应修习得是三昧。坚意。若人发大乘心欲得是三昧。当修四益法。何谓为四。应顺观身不生身觉。应顺观受不生受觉。应顺观心不生心觉。应顺观法不生法觉。坚意。菩萨成就是四法者助是三昧。尔时世尊欲明此义。而说偈言。

&nbsp;&nbsp;&nbsp;&nbsp;菩萨应修习&nbsp;&nbsp;&nbsp;&nbsp;佛所赞念处

&nbsp;&nbsp;&nbsp;&nbsp;比丘自行处&nbsp;&nbsp;&nbsp;&nbsp;能得是三昧

&nbsp;&nbsp;&nbsp;&nbsp;常应分析身&nbsp;&nbsp;&nbsp;&nbsp;亦不应依止

&nbsp;&nbsp;&nbsp;&nbsp;以无依止心&nbsp;&nbsp;&nbsp;&nbsp;当得是三昧

&nbsp;&nbsp;&nbsp;&nbsp;于受心法中&nbsp;&nbsp;&nbsp;&nbsp;亦无所依止

&nbsp;&nbsp;&nbsp;&nbsp;是法不思议&nbsp;&nbsp;&nbsp;&nbsp;当得是三昧

&nbsp;&nbsp;&nbsp;&nbsp;应修习四禅&nbsp;&nbsp;&nbsp;&nbsp;及修四正勤

&nbsp;&nbsp;&nbsp;&nbsp;不依止是法&nbsp;&nbsp;&nbsp;&nbsp;当得是三昧

&nbsp;&nbsp;&nbsp;&nbsp;于四如意足&nbsp;&nbsp;&nbsp;&nbsp;及四无碍智

&nbsp;&nbsp;&nbsp;&nbsp;当修习是法&nbsp;&nbsp;&nbsp;&nbsp;莫生悭吝心

&nbsp;&nbsp;&nbsp;&nbsp;应安住戒品&nbsp;&nbsp;&nbsp;&nbsp;亲近善知识

&nbsp;&nbsp;&nbsp;&nbsp;说是三昧者&nbsp;&nbsp;&nbsp;&nbsp;应生世尊想

&nbsp;&nbsp;&nbsp;&nbsp;以多闻为本&nbsp;&nbsp;&nbsp;&nbsp;从是起三昧

&nbsp;&nbsp;&nbsp;&nbsp;随诸佛所说&nbsp;&nbsp;&nbsp;&nbsp;如教而修学

&nbsp;&nbsp;&nbsp;&nbsp;是名为上眼&nbsp;&nbsp;&nbsp;&nbsp;法眼无有上

&nbsp;&nbsp;&nbsp;&nbsp;是中无障碍&nbsp;&nbsp;&nbsp;&nbsp;以教化众生

&nbsp;&nbsp;&nbsp;&nbsp;是众经之本&nbsp;&nbsp;&nbsp;&nbsp;能生多闻法

&nbsp;&nbsp;&nbsp;&nbsp;菩提从此成&nbsp;&nbsp;&nbsp;&nbsp;是故当修学

&nbsp;&nbsp;&nbsp;&nbsp;佛所有十力&nbsp;&nbsp;&nbsp;&nbsp;及四无碍智

&nbsp;&nbsp;&nbsp;&nbsp;皆从是中出&nbsp;&nbsp;&nbsp;&nbsp;是故当修学

&nbsp;&nbsp;&nbsp;&nbsp;菩萨能得是&nbsp;&nbsp;&nbsp;&nbsp;佛所说三昧

&nbsp;&nbsp;&nbsp;&nbsp;是人说法时&nbsp;&nbsp;&nbsp;&nbsp;辩才不可尽

&nbsp;&nbsp;&nbsp;&nbsp;是人于诸法&nbsp;&nbsp;&nbsp;&nbsp;能通达平等

&nbsp;&nbsp;&nbsp;&nbsp;如海无增减&nbsp;&nbsp;&nbsp;&nbsp;无能穷竭者

&nbsp;&nbsp;&nbsp;&nbsp;若得是三昧&nbsp;&nbsp;&nbsp;&nbsp;不随他人教

&nbsp;&nbsp;&nbsp;&nbsp;若听受法时&nbsp;&nbsp;&nbsp;&nbsp;不观他人说

&nbsp;&nbsp;&nbsp;&nbsp;诸天鬼龙王&nbsp;&nbsp;&nbsp;&nbsp;夜叉紧陀罗

&nbsp;&nbsp;&nbsp;&nbsp;人非人众等&nbsp;&nbsp;&nbsp;&nbsp;观菩萨所说

&nbsp;&nbsp;&nbsp;&nbsp;皆言云何入&nbsp;&nbsp;&nbsp;&nbsp;云何而修学

&nbsp;&nbsp;&nbsp;&nbsp;从何得此法&nbsp;&nbsp;&nbsp;&nbsp;今为我等说

&nbsp;&nbsp;&nbsp;&nbsp;住是三昧故&nbsp;&nbsp;&nbsp;&nbsp;知众生深心

&nbsp;&nbsp;&nbsp;&nbsp;亦知心所乐&nbsp;&nbsp;&nbsp;&nbsp;随宜为说法

&nbsp;&nbsp;&nbsp;&nbsp;今我是经中&nbsp;&nbsp;&nbsp;&nbsp;有所说诸佛

&nbsp;&nbsp;&nbsp;&nbsp;住是三昧故&nbsp;&nbsp;&nbsp;&nbsp;悉知其名字

&nbsp;&nbsp;&nbsp;&nbsp;亦能知诸佛&nbsp;&nbsp;&nbsp;&nbsp;所说种种法

&nbsp;&nbsp;&nbsp;&nbsp;随心所缘念&nbsp;&nbsp;&nbsp;&nbsp;即时皆能知

&nbsp;&nbsp;&nbsp;&nbsp;一切诸世尊&nbsp;&nbsp;&nbsp;&nbsp;所有弟子众

&nbsp;&nbsp;&nbsp;&nbsp;住是三昧故&nbsp;&nbsp;&nbsp;&nbsp;皆悉能知见

&nbsp;&nbsp;&nbsp;&nbsp;知诸佛世界&nbsp;&nbsp;&nbsp;&nbsp;种种庄严事

&nbsp;&nbsp;&nbsp;&nbsp;亦知彼寿量&nbsp;&nbsp;&nbsp;&nbsp;得是三昧故

&nbsp;&nbsp;&nbsp;&nbsp;知诸劫岁数&nbsp;&nbsp;&nbsp;&nbsp;及日月时节

&nbsp;&nbsp;&nbsp;&nbsp;十方世界中&nbsp;&nbsp;&nbsp;&nbsp;诸佛两足尊

&nbsp;&nbsp;&nbsp;&nbsp;皆知是诸佛&nbsp;&nbsp;&nbsp;&nbsp;亦知是佛土

&nbsp;&nbsp;&nbsp;&nbsp;亦知诸世尊&nbsp;&nbsp;&nbsp;&nbsp;若干差别名

&nbsp;&nbsp;&nbsp;&nbsp;善修是三昧&nbsp;&nbsp;&nbsp;&nbsp;故能悉知见

&nbsp;&nbsp;&nbsp;&nbsp;亦知诸世尊&nbsp;&nbsp;&nbsp;&nbsp;所有弟子众

&nbsp;&nbsp;&nbsp;&nbsp;为众所说法&nbsp;&nbsp;&nbsp;&nbsp;皆悉能知见

&nbsp;&nbsp;&nbsp;&nbsp;一切佛所行&nbsp;&nbsp;&nbsp;&nbsp;及诸深妙法

&nbsp;&nbsp;&nbsp;&nbsp;善习三昧故&nbsp;&nbsp;&nbsp;&nbsp;皆悉能知见

&nbsp;&nbsp;&nbsp;&nbsp;于未来世中&nbsp;&nbsp;&nbsp;&nbsp;无量诸世尊

&nbsp;&nbsp;&nbsp;&nbsp;字名及种姓&nbsp;&nbsp;&nbsp;&nbsp;一切悉知见

&nbsp;&nbsp;&nbsp;&nbsp;亦知其寿量&nbsp;&nbsp;&nbsp;&nbsp;及诸弟子众

&nbsp;&nbsp;&nbsp;&nbsp;所说诸经法&nbsp;&nbsp;&nbsp;&nbsp;皆能悉了知

&nbsp;&nbsp;&nbsp;&nbsp;知诸佛世界&nbsp;&nbsp;&nbsp;&nbsp;及种种庄严

&nbsp;&nbsp;&nbsp;&nbsp;诸佛灭度后&nbsp;&nbsp;&nbsp;&nbsp;法住之久近

&nbsp;&nbsp;&nbsp;&nbsp;住是三昧中&nbsp;&nbsp;&nbsp;&nbsp;皆悉知此事

&nbsp;&nbsp;&nbsp;&nbsp;故求多闻者&nbsp;&nbsp;&nbsp;&nbsp;当修是三昧

&nbsp;&nbsp;&nbsp;&nbsp;若修是三昧&nbsp;&nbsp;&nbsp;&nbsp;通达诸义趣

&nbsp;&nbsp;&nbsp;&nbsp;当知是三昧&nbsp;&nbsp;&nbsp;&nbsp;入佛智初门

&nbsp;&nbsp;&nbsp;&nbsp;从是生众刹&nbsp;&nbsp;&nbsp;&nbsp;亦生佛智慧

&nbsp;&nbsp;&nbsp;&nbsp;亦于中出生&nbsp;&nbsp;&nbsp;&nbsp;无量诸功德

&nbsp;&nbsp;&nbsp;&nbsp;若有人发心&nbsp;&nbsp;&nbsp;&nbsp;求无上菩提

&nbsp;&nbsp;&nbsp;&nbsp;尽供过去佛&nbsp;&nbsp;&nbsp;&nbsp;及诸弟子众

&nbsp;&nbsp;&nbsp;&nbsp;为供一一佛&nbsp;&nbsp;&nbsp;&nbsp;及诸弟子众

&nbsp;&nbsp;&nbsp;&nbsp;能舍满三千&nbsp;&nbsp;&nbsp;&nbsp;大千界珍宝

&nbsp;&nbsp;&nbsp;&nbsp;以尔所财宝&nbsp;&nbsp;&nbsp;&nbsp;具满一劫中

&nbsp;&nbsp;&nbsp;&nbsp;皆如是供养&nbsp;&nbsp;&nbsp;&nbsp;诸佛及圣众

&nbsp;&nbsp;&nbsp;&nbsp;于未来世中&nbsp;&nbsp;&nbsp;&nbsp;所有诸世尊

&nbsp;&nbsp;&nbsp;&nbsp;亦皆尽供养&nbsp;&nbsp;&nbsp;&nbsp;及诸弟子众

&nbsp;&nbsp;&nbsp;&nbsp;坚意汝当知&nbsp;&nbsp;&nbsp;&nbsp;是人所得福

&nbsp;&nbsp;&nbsp;&nbsp;求佛无上法&nbsp;&nbsp;&nbsp;&nbsp;不可思议智

&nbsp;&nbsp;&nbsp;&nbsp;若人求佛道&nbsp;&nbsp;&nbsp;&nbsp;修习是三昧

&nbsp;&nbsp;&nbsp;&nbsp;从是三昧故&nbsp;&nbsp;&nbsp;&nbsp;多闻转高胜

&nbsp;&nbsp;&nbsp;&nbsp;既得多闻已&nbsp;&nbsp;&nbsp;&nbsp;广为众生说

&nbsp;&nbsp;&nbsp;&nbsp;是福过于彼&nbsp;&nbsp;&nbsp;&nbsp;不可得思量

&nbsp;&nbsp;&nbsp;&nbsp;是福无有量&nbsp;&nbsp;&nbsp;&nbsp;能增长智慧

&nbsp;&nbsp;&nbsp;&nbsp;若修是三昧&nbsp;&nbsp;&nbsp;&nbsp;不须供养佛

&nbsp;&nbsp;&nbsp;&nbsp;若以华涂香&nbsp;&nbsp;&nbsp;&nbsp;衣食汤药等

&nbsp;&nbsp;&nbsp;&nbsp;以此供养佛&nbsp;&nbsp;&nbsp;&nbsp;不名真供养

&nbsp;&nbsp;&nbsp;&nbsp;如来坐道场&nbsp;&nbsp;&nbsp;&nbsp;所得微妙法

&nbsp;&nbsp;&nbsp;&nbsp;若人能修学&nbsp;&nbsp;&nbsp;&nbsp;是真供养佛

&nbsp;&nbsp;&nbsp;&nbsp;若求佛道者&nbsp;&nbsp;&nbsp;&nbsp;欲得见诸佛

&nbsp;&nbsp;&nbsp;&nbsp;应勤修是法&nbsp;&nbsp;&nbsp;&nbsp;疾得是三昧

&nbsp;&nbsp;&nbsp;&nbsp;若闻是三昧&nbsp;&nbsp;&nbsp;&nbsp;能生欢喜心

&nbsp;&nbsp;&nbsp;&nbsp;当知是众生&nbsp;&nbsp;&nbsp;&nbsp;曾见数千佛

复次坚意。若善男子善女人求佛道者。供养庄严如来塔庙。则得具足四大净愿。何谓为四。能得第一清净色身。能得常生离诸难处。亦能坚固受持善法。能见诸佛得不坏信渐。当逮得无上菩提转妙法轮。是名为四。尔时世尊欲明此义。而说偈言。

&nbsp;&nbsp;&nbsp;&nbsp;智者能供养&nbsp;&nbsp;&nbsp;&nbsp;诸佛尊塔庙

&nbsp;&nbsp;&nbsp;&nbsp;能具圣所赞&nbsp;&nbsp;&nbsp;&nbsp;四种大净法

&nbsp;&nbsp;&nbsp;&nbsp;常生离难处&nbsp;&nbsp;&nbsp;&nbsp;能得正真见

&nbsp;&nbsp;&nbsp;&nbsp;常能见诸佛&nbsp;&nbsp;&nbsp;&nbsp;见已心清净

&nbsp;&nbsp;&nbsp;&nbsp;得深心坚固&nbsp;&nbsp;&nbsp;&nbsp;不动如须弥

&nbsp;&nbsp;&nbsp;&nbsp;必定佛智慧&nbsp;&nbsp;&nbsp;&nbsp;速转无上轮

### 嘱累品第三十五

复次坚意。若善男子善女人发大乘心。若佛现在若灭度后。众华璎珞若上华香以为供养。以是经故当得八具足福。身色具足。财物具足。眷属具足。持戒具足。禅定具足。智慧具足。多闻具足。所愿具足。是名八具足福。尔时世尊欲明此义。即说偈言。

&nbsp;&nbsp;&nbsp;&nbsp;若求佛道者&nbsp;&nbsp;&nbsp;&nbsp;供养佛塔庙

&nbsp;&nbsp;&nbsp;&nbsp;世世得福报&nbsp;&nbsp;&nbsp;&nbsp;汝当一心听

&nbsp;&nbsp;&nbsp;&nbsp;常具足身色&nbsp;&nbsp;&nbsp;&nbsp;见者心清净

&nbsp;&nbsp;&nbsp;&nbsp;福德大财富&nbsp;&nbsp;&nbsp;&nbsp;及得善眷属

&nbsp;&nbsp;&nbsp;&nbsp;安住于戒品&nbsp;&nbsp;&nbsp;&nbsp;能深入禅定

&nbsp;&nbsp;&nbsp;&nbsp;得多闻智慧&nbsp;&nbsp;&nbsp;&nbsp;无量如大海

&nbsp;&nbsp;&nbsp;&nbsp;诸有所愿求&nbsp;&nbsp;&nbsp;&nbsp;皆悉能成就

&nbsp;&nbsp;&nbsp;&nbsp;世间中尊上&nbsp;&nbsp;&nbsp;&nbsp;第一良福田

&nbsp;&nbsp;&nbsp;&nbsp;以是善根故&nbsp;&nbsp;&nbsp;&nbsp;得相三十二

&nbsp;&nbsp;&nbsp;&nbsp;相相各明显&nbsp;&nbsp;&nbsp;&nbsp;以是庄严身

&nbsp;&nbsp;&nbsp;&nbsp;是一一诸相&nbsp;&nbsp;&nbsp;&nbsp;以众好庄严

&nbsp;&nbsp;&nbsp;&nbsp;一一诸相中&nbsp;&nbsp;&nbsp;&nbsp;各有八十光

&nbsp;&nbsp;&nbsp;&nbsp;是一一光中&nbsp;&nbsp;&nbsp;&nbsp;其明甚清彻

&nbsp;&nbsp;&nbsp;&nbsp;于八十种好&nbsp;&nbsp;&nbsp;&nbsp;亦出诸光明

&nbsp;&nbsp;&nbsp;&nbsp;从善业因缘&nbsp;&nbsp;&nbsp;&nbsp;亦从愿故生

&nbsp;&nbsp;&nbsp;&nbsp;随诸愿差别&nbsp;&nbsp;&nbsp;&nbsp;故得如是相

&nbsp;&nbsp;&nbsp;&nbsp;足轮相一指&nbsp;&nbsp;&nbsp;&nbsp;以众好庄严

&nbsp;&nbsp;&nbsp;&nbsp;是功德神力&nbsp;&nbsp;&nbsp;&nbsp;汝当一心听

&nbsp;&nbsp;&nbsp;&nbsp;我是足指中&nbsp;&nbsp;&nbsp;&nbsp;有好名照明

&nbsp;&nbsp;&nbsp;&nbsp;有光名极高&nbsp;&nbsp;&nbsp;&nbsp;安住于此中

&nbsp;&nbsp;&nbsp;&nbsp;能演出光明&nbsp;&nbsp;&nbsp;&nbsp;犹如过爱珠

&nbsp;&nbsp;&nbsp;&nbsp;是光如半月&nbsp;&nbsp;&nbsp;&nbsp;在于须弥山

&nbsp;&nbsp;&nbsp;&nbsp;有相名坚集&nbsp;&nbsp;&nbsp;&nbsp;有八十亿光

&nbsp;&nbsp;&nbsp;&nbsp;诸光各有名&nbsp;&nbsp;&nbsp;&nbsp;亦各有明色

&nbsp;&nbsp;&nbsp;&nbsp;我从一光边&nbsp;&nbsp;&nbsp;&nbsp;出千种色明

&nbsp;&nbsp;&nbsp;&nbsp;围绕大千界&nbsp;&nbsp;&nbsp;&nbsp;下方作佛事

&nbsp;&nbsp;&nbsp;&nbsp;我今若普放&nbsp;&nbsp;&nbsp;&nbsp;善业所得光

&nbsp;&nbsp;&nbsp;&nbsp;世界若小大&nbsp;&nbsp;&nbsp;&nbsp;一切皆迷闷

&nbsp;&nbsp;&nbsp;&nbsp;从是光现无量佛&nbsp;&nbsp;&nbsp;&nbsp;遣到十方诸世界

&nbsp;&nbsp;&nbsp;&nbsp;广化众生作佛事&nbsp;&nbsp;&nbsp;&nbsp;有如是等神通力

&nbsp;&nbsp;&nbsp;&nbsp;我有三昧能普照&nbsp;&nbsp;&nbsp;&nbsp;用是三昧见世间

&nbsp;&nbsp;&nbsp;&nbsp;此三昧名须弥相&nbsp;&nbsp;&nbsp;&nbsp;是中有光名善法

&nbsp;&nbsp;&nbsp;&nbsp;有三昧名首楞严&nbsp;&nbsp;&nbsp;&nbsp;于一切中为最胜

&nbsp;&nbsp;&nbsp;&nbsp;因清净心故能得&nbsp;&nbsp;&nbsp;&nbsp;通达十方无挂碍

&nbsp;&nbsp;&nbsp;&nbsp;有人见佛现灭度&nbsp;&nbsp;&nbsp;&nbsp;或有见佛初入胎

&nbsp;&nbsp;&nbsp;&nbsp;有人见生无所畏&nbsp;&nbsp;&nbsp;&nbsp;其心安静行七步
　
&nbsp;&nbsp;&nbsp;&nbsp;或有人见坐道场&nbsp;&nbsp;&nbsp;&nbsp;谓我方今始成佛

&nbsp;&nbsp;&nbsp;&nbsp;有复见我转法轮&nbsp;&nbsp;&nbsp;&nbsp;有见修行菩萨道

&nbsp;&nbsp;&nbsp;&nbsp;汝等观是三昧力&nbsp;&nbsp;&nbsp;&nbsp;佛住是中得自在

&nbsp;&nbsp;&nbsp;&nbsp;有人知我寿劫数&nbsp;&nbsp;&nbsp;&nbsp;或有知我寿半劫

&nbsp;&nbsp;&nbsp;&nbsp;有见我寿一小劫&nbsp;&nbsp;&nbsp;&nbsp;若二三四若过是

&nbsp;&nbsp;&nbsp;&nbsp;有见我寿一亿岁&nbsp;&nbsp;&nbsp;&nbsp;有见过是若复少

&nbsp;&nbsp;&nbsp;&nbsp;此阎浮提世界人&nbsp;&nbsp;&nbsp;&nbsp;知我寿命八十岁

&nbsp;&nbsp;&nbsp;&nbsp;有见我寿一日夜&nbsp;&nbsp;&nbsp;&nbsp;有人知我寿长远

&nbsp;&nbsp;&nbsp;&nbsp;或有三千大千界&nbsp;&nbsp;&nbsp;&nbsp;谓我寿天一日夜

&nbsp;&nbsp;&nbsp;&nbsp;我知是人心喜乐&nbsp;&nbsp;&nbsp;&nbsp;随其所乐为说法

&nbsp;&nbsp;&nbsp;&nbsp;随众所应为示现&nbsp;&nbsp;&nbsp;&nbsp;各各自谓为我说

&nbsp;&nbsp;&nbsp;&nbsp;见已欢喜生信解&nbsp;&nbsp;&nbsp;&nbsp;是佛希有神通力

&nbsp;&nbsp;&nbsp;&nbsp;我若示汝所为事&nbsp;&nbsp;&nbsp;&nbsp;一切凡夫皆狂惑

&nbsp;&nbsp;&nbsp;&nbsp;如来所行所为事&nbsp;&nbsp;&nbsp;&nbsp;汝等设见亦不识

&nbsp;&nbsp;&nbsp;&nbsp;菩萨若知我深行&nbsp;&nbsp;&nbsp;&nbsp;是人便能转法轮

&nbsp;&nbsp;&nbsp;&nbsp;诸说法者各所乐&nbsp;&nbsp;&nbsp;&nbsp;不能尽知我所行

&nbsp;&nbsp;&nbsp;&nbsp;若不能知普智行&nbsp;&nbsp;&nbsp;&nbsp;是人所说甚微浅

&nbsp;&nbsp;&nbsp;&nbsp;若闻是法心退没&nbsp;&nbsp;&nbsp;&nbsp;我以是故无所说

&nbsp;&nbsp;&nbsp;&nbsp;若人能知普智行&nbsp;&nbsp;&nbsp;&nbsp;是人心终不退没

&nbsp;&nbsp;&nbsp;&nbsp;知一切法皆平等&nbsp;&nbsp;&nbsp;&nbsp;是人随顺我所行

&nbsp;&nbsp;&nbsp;&nbsp;坚意当知是等经&nbsp;&nbsp;&nbsp;&nbsp;于将来世无受者

&nbsp;&nbsp;&nbsp;&nbsp;唯除此会八菩萨&nbsp;&nbsp;&nbsp;&nbsp;今于我前合掌立

&nbsp;&nbsp;&nbsp;&nbsp;坚意当知如是人&nbsp;&nbsp;&nbsp;&nbsp;则能知我甚深行

&nbsp;&nbsp;&nbsp;&nbsp;亦为先佛法之首&nbsp;&nbsp;&nbsp;&nbsp;常能照然佛法炬

&nbsp;&nbsp;&nbsp;&nbsp;常教众生菩提心&nbsp;&nbsp;&nbsp;&nbsp;常为诸佛所称赞

&nbsp;&nbsp;&nbsp;&nbsp;如今于我现前立&nbsp;&nbsp;&nbsp;&nbsp;过去佛所亦如是

&nbsp;&nbsp;&nbsp;&nbsp;如恒沙数诸世尊&nbsp;&nbsp;&nbsp;&nbsp;是人皆于现前立

&nbsp;&nbsp;&nbsp;&nbsp;时五百人从座起&nbsp;&nbsp;&nbsp;&nbsp;合掌白言当护法

&nbsp;&nbsp;&nbsp;&nbsp;皆是佛听护法者&nbsp;&nbsp;&nbsp;&nbsp;坚意汝亦在是数

&nbsp;&nbsp;&nbsp;&nbsp;复有八十菩萨起&nbsp;&nbsp;&nbsp;&nbsp;皆为守护佛法故

&nbsp;&nbsp;&nbsp;&nbsp;世尊我于未来世&nbsp;&nbsp;&nbsp;&nbsp;受持佛法如说行

&nbsp;&nbsp;&nbsp;&nbsp;当于浊乱恶世中&nbsp;&nbsp;&nbsp;&nbsp;广宣流布是法种

&nbsp;&nbsp;&nbsp;&nbsp;世尊寻便为授记&nbsp;&nbsp;&nbsp;&nbsp;即飞空中七多罗

&nbsp;&nbsp;&nbsp;&nbsp;八十亿人得深喜&nbsp;&nbsp;&nbsp;&nbsp;各各自闻得授记

&nbsp;&nbsp;&nbsp;&nbsp;尔时佛告阿难曰&nbsp;&nbsp;&nbsp;&nbsp;汝能于后恶世中

&nbsp;&nbsp;&nbsp;&nbsp;受持如是等经不&nbsp;&nbsp;&nbsp;&nbsp;答言世尊我不堪

&nbsp;&nbsp;&nbsp;&nbsp;佛知故问迦叶言&nbsp;&nbsp;&nbsp;&nbsp;汝能于我灭度后

&nbsp;&nbsp;&nbsp;&nbsp;受持如是等经不&nbsp;&nbsp;&nbsp;&nbsp;答言世尊我不堪

&nbsp;&nbsp;&nbsp;&nbsp;我能把持三千界&nbsp;&nbsp;&nbsp;&nbsp;及大海水诸山林

&nbsp;&nbsp;&nbsp;&nbsp;诸余粗重悉能持&nbsp;&nbsp;&nbsp;&nbsp;不能恶世护持法

&nbsp;&nbsp;&nbsp;&nbsp;今世比丘多弊恶&nbsp;&nbsp;&nbsp;&nbsp;不随世尊所教法

&nbsp;&nbsp;&nbsp;&nbsp;何况世尊灭度后&nbsp;&nbsp;&nbsp;&nbsp;谁能信受是深教

&nbsp;&nbsp;&nbsp;&nbsp;必当语我如是言&nbsp;&nbsp;&nbsp;&nbsp;汝年老耄无智慧

&nbsp;&nbsp;&nbsp;&nbsp;云何反能教我等&nbsp;&nbsp;&nbsp;&nbsp;利根聪辩解义者

&nbsp;&nbsp;&nbsp;&nbsp;世尊如是弊恶人&nbsp;&nbsp;&nbsp;&nbsp;乐世文颂外道论

&nbsp;&nbsp;&nbsp;&nbsp;舍离甚深禅定乐&nbsp;&nbsp;&nbsp;&nbsp;皆悉乐著世间事

&nbsp;&nbsp;&nbsp;&nbsp;多欲难满无厌足&nbsp;&nbsp;&nbsp;&nbsp;贪著美味求利养

&nbsp;&nbsp;&nbsp;&nbsp;我不能救是恶人&nbsp;&nbsp;&nbsp;&nbsp;见已反增我忧恼

&nbsp;&nbsp;&nbsp;&nbsp;我在空闲独处时&nbsp;&nbsp;&nbsp;&nbsp;释梵诸天来语我

&nbsp;&nbsp;&nbsp;&nbsp;今世尊说如是法&nbsp;&nbsp;&nbsp;&nbsp;令多众生得圣道

&nbsp;&nbsp;&nbsp;&nbsp;有某比丘得无漏&nbsp;&nbsp;&nbsp;&nbsp;某得神通到彼岸

&nbsp;&nbsp;&nbsp;&nbsp;我闻是已心欢喜&nbsp;&nbsp;&nbsp;&nbsp;而答释言何足怪

&nbsp;&nbsp;&nbsp;&nbsp;于后恶世释梵天&nbsp;&nbsp;&nbsp;&nbsp;来至我所啼哭言

&nbsp;&nbsp;&nbsp;&nbsp;大德当知佛法坏&nbsp;&nbsp;&nbsp;&nbsp;我闻是已怀忧恼

&nbsp;&nbsp;&nbsp;&nbsp;不能广说是罪缘&nbsp;&nbsp;&nbsp;&nbsp;亦复不能持此经

&nbsp;&nbsp;&nbsp;&nbsp;亦不能为作证明&nbsp;&nbsp;&nbsp;&nbsp;恶世比丘难与语

&nbsp;&nbsp;&nbsp;&nbsp;时诸天神皆啼哭&nbsp;&nbsp;&nbsp;&nbsp;尔时佛告迦叶言

&nbsp;&nbsp;&nbsp;&nbsp;我亦先知汝不能&nbsp;&nbsp;&nbsp;&nbsp;受持守护我法种

&nbsp;&nbsp;&nbsp;&nbsp;我诸声闻弟子等&nbsp;&nbsp;&nbsp;&nbsp;无能受持如是经

&nbsp;&nbsp;&nbsp;&nbsp;但诸菩萨承佛力&nbsp;&nbsp;&nbsp;&nbsp;则能受持如是法

&nbsp;&nbsp;&nbsp;&nbsp;于后恶世或生疑&nbsp;&nbsp;&nbsp;&nbsp;我今当断此人惑

&nbsp;&nbsp;&nbsp;&nbsp;是经何故先来无&nbsp;&nbsp;&nbsp;&nbsp;但是比丘自造作

&nbsp;&nbsp;&nbsp;&nbsp;或见是经多无量&nbsp;&nbsp;&nbsp;&nbsp;为读诵故心惊怖

&nbsp;&nbsp;&nbsp;&nbsp;是经广博多散乱&nbsp;&nbsp;&nbsp;&nbsp;谁能读诵令究竟

&nbsp;&nbsp;&nbsp;&nbsp;若人今见汝问我&nbsp;&nbsp;&nbsp;&nbsp;亦闻我今为汝说

&nbsp;&nbsp;&nbsp;&nbsp;是人于后甚恶世&nbsp;&nbsp;&nbsp;&nbsp;能闻是经得欢喜

&nbsp;&nbsp;&nbsp;&nbsp;佛说如是护法时&nbsp;&nbsp;&nbsp;&nbsp;无量众发菩提心

&nbsp;&nbsp;&nbsp;&nbsp;是诸众生皆念言&nbsp;&nbsp;&nbsp;&nbsp;我于来世听是法

&nbsp;&nbsp;&nbsp;&nbsp;后当供养诸世尊&nbsp;&nbsp;&nbsp;&nbsp;一心求觅佛智慧

&nbsp;&nbsp;&nbsp;&nbsp;供养舍利及塔庙&nbsp;&nbsp;&nbsp;&nbsp;种种严饰尊形像

尔时阿难从座而起偏袒右肩右膝著地。合掌白佛言。世尊。当何名此经。云何受持。佛告阿难。此经名为摄诸善根。亦名功德依止。亦名安慰诸菩萨心。亦名菩萨所问。亦名断一切众生疑。当如是持。佛说是经。慧命阿难、坚意菩萨、诸天龙神、犍闼婆、阿修罗、人、非人等一切大众。皆大欢喜信受佛语。