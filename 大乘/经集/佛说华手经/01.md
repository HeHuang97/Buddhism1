## 佛说华手经卷第一

### 序品第一

如是我闻。一时佛在王舍城迦兰陀竹园。其中闲静宜修远离。行空无相无愿定者所应住处。尔时慧命舍利弗。于日晡时。从禅定起往诣佛所。头面礼足却坐一面。大目揵连。摩诃迦旃延。摩诃俱絺罗。摩诃劫宾那。摩诃均陀。须菩提。摩诃罗阇婆耆舍。难陀。难提伽。跋难陀。阿难。金毗罗。那罗陀。婆私诧。摩醯罗。优波离。有如是等五百比丘。皆于晡时。从禅定起往诣佛所。头面礼足却坐一面。尔时复有名闻比丘。护国比丘。天敬比丘。乐名闻比丘。乐众比丘。乐欲比丘。有如是等五百比丘。于舍卫国夏安居已。趣王舍城诣竹园中。顶礼佛足却坐一面。

尔时弥勒与三万菩萨。于瞻婆国夏安居已。来诣竹园。顶礼佛足却坐一面。跋陀婆罗菩萨。宝积菩萨。导师菩萨。星得菩萨。那罗达菩萨。因陀达菩萨。水天菩萨。梵天菩萨。善力菩萨。大意菩萨。胜意菩萨。增意菩萨。不虚见菩萨。善发菩萨。大力菩萨。常精进菩萨。不休息菩萨。日藏菩萨。持世菩萨。持地菩萨。持甘露味菩萨。善住意菩萨。无量意菩萨。坚意菩萨。越三界菩萨。无边力菩萨。无量力菩萨。金刚力菩萨。无等力菩萨。无动力菩萨。疾辩菩萨。利辩菩萨。深辩菩萨。无边辩菩萨。无量辩菩萨。文殊师利法王子。华德藏法王子。昙无竭菩萨。宝手菩萨。持宝菩萨。转无量劫庄严菩萨。转女相愿菩萨。转男相愿菩萨。转众生相愿菩萨。无边自在菩萨。无量自在菩萨。坏诸缘自在菩萨。是诸菩萨能随无量众生行愿。而度脱之。各于其处夏安居已。游行诸国遇集中路。俱诣佛所头面作礼却坐一面。尔时世尊知诸大众皆悉云集。以神通力。令摩伽陀国旧住比丘比丘尼优婆塞优婆夷皆诣竹园。顶礼佛足却坐一面。

尔时长老摩诃迦叶。在韦提诃山帝释石室。五百比丘俱止其中。皆行头陀乞食纳衣。受常坐法随敷树下。少欲知足乐远离行。时大迦叶以佛神力。于彼石室忽然不现。现于竹园行诣佛所。世尊遥见告诸比丘。汝等且观。是大迦叶今从彼来。是人常修阿兰若行。乞食纳衣粗弊三衣。边外远住。少欲知足乐远离行。于一切法心不与合。声闻德行皆悉具足。我诸弟子于是法中无能及者。汝等当知。是大迦叶尚不乐与诸天言说。何况人耶。尔时世尊遥命之曰。善来迦叶。久乃相见。汝当就此如来半座。佛移身时。大千世界六反震动。有大光明遍照世界。大音普闻如击金钟。摩诃迦叶偏袒右肩。右膝著地长跪合掌白世尊曰。佛是大师我为弟子。佛之所有衣钵坐处。为弟子法不应受用。所以者何。如来衣者。一切世间诸天及人供养恭敬如宗塔庙。我昔从佛受僧伽梨。恭敬尊重未曾敢著。我从是来不生欲觉瞋觉恼觉。不生欲热恚热痴热以自烧恼。世尊。以要言之。我于学地受世尊衣。以顶戴时即成无学。我顺佛教受如来衣。而实不敢生高下心。但手执持不亲余身。若未澡手亦不敢捉。岂敢轻慢枕于头下。常与身俱未曾远离。我持此衣敬如舍利。佛舍与我我不敢著。自持衣来心常念佛。除入余定。入余定时。无有地想水火风想。亦无今世后世之想。于诸所有见闻觉知心之所行。于中无想亦无无想。世尊。诸无想行及无想定。过诸想行。过诸想定及众想行。我于是中。不见学行若无学行。不见如来若如来法及如来行。譬如虚空有种种名名曰虚空。虚诳无住亦无所有。无取无舍无诤无受。又名如实亦称清净。无色无形不可得见。虽以如是等种种名字。名字虚空。而虚空相不可得示。若大若小若高若下有边无边。世尊。圣智慧名能知一切。而是圣慧亦不能知虚空界数若干形色如是相缘。世尊。如来亦尔。或言为佛或言大师。又称世尊为炬为灯。为归为救为世间舍。为照明者为将导者。疗众病者示说道者。究竟道者一切智者。虽以是等世俗假名称赞如来。我于是中不见有法。无受无得。所以者何。一切诸法本自空故。譬如幻师幻作灌顶转轮圣王。有四种兵七宝具足游四天下。其诸民众见种种差别形相若干言音。世尊。是转轮王不作是念。我为尊贵统四种兵游诸天下。是四种兵亦复不念。王是我主我为从者。虽有所为而无心念。世尊。此诸法相亦复如是。无有如来。亦无声闻若学无学。无辟支佛亦无凡夫。世尊。是法相中。若如来法及如来相。皆不可得亦不可知不可得取。辟支佛法辟支佛相。若声闻法及声闻相。凡夫心法及凡夫相。皆不可得亦不可知不可得取。是法相中色相色法。皆不可得无知无取。受想行识识法识相。亦不可得无知无取。世尊。又是相中所谓色空以是故空。是处色空皆不可得。受想行识空以是故空。是处识空亦不可得。世尊。又是相中谓如来空如来法空以是故空。及此处空皆不可得。乃至凡夫凡夫法空以是故空。及此处空皆不可得。犹如幻化转轮圣王及四种兵。是中实无转轮圣王。无四种兵。无幻幻事。无地地种无水火风。水火风种。无虚空识虚空识种。世尊。我观诸法皆亦如是。我从本来不在此法。于是法中亦无分别。我以此法念佛功德。是名正道。世尊。若善男子善女人。入如是道而行余法。随顺余师敬从教诲。谓有正见则无是处。世尊。我于是法无有所疑。我入此门知一切法皆是一相。所谓离相无所受相。我于帝释石室中住。承世尊命故来到此。欲于佛法请质所疑。而今如来顾命分坐。大千世界六反震动。我即惟曰如来希有。成就甚深清净大法。自然无师成无上道。住大慈悲摧憍慢幢。今乃顾命弟子分座。如贫贱人以尊敬心见转轮王。时转轮王命之共坐。是贫贱人生希有心。我见圣王尚以为难。况复得与分床共坐。佛亦如是。一切智人有大威德。法王无师自然逮觉。一切声闻及辟支佛无能胜者。况余世间一切天人阿修罗等。我今得见亲近咨请以为大利。况乃见命分床共坐。甚为希有。我作是念。如来深具大慈大悲大喜大舍。不自矜高我为最尊世间中上。如来功德而自显现。是名不与一切声闻辟支佛共。尔时世尊赞迦叶言。善哉善哉。如汝所言。如来无量亦能成就无量大法。谓不可量。尔所布施施波罗蜜。尔所持戒戒波罗蜜。尔所忍辱忍辱波罗蜜。尔所精进精进波罗蜜。尔所禅定禅定波罗蜜。尔所般若般若波罗蜜。尔所三昧三昧波罗蜜。尔所功德功德波罗蜜。尔所行愿行愿波罗蜜。尔所方便方便波罗蜜。尔所解脱解脱波罗蜜。尔所解脱知见知见波罗蜜。迦叶。如来成就四无等智。能于大众正师子吼。何谓为四。戒品无等。定品无等。慧品无等。佛法无等。是名如来四无等智。尔时世尊欲明此义。而说偈言。

&nbsp;&nbsp;&nbsp;&nbsp;诸佛智无等&nbsp;&nbsp;&nbsp;&nbsp;世所难思议

&nbsp;&nbsp;&nbsp;&nbsp;心业清净故&nbsp;&nbsp;&nbsp;&nbsp;能正师子吼

&nbsp;&nbsp;&nbsp;&nbsp;当作师子吼&nbsp;&nbsp;&nbsp;&nbsp;怖畏诸外道

&nbsp;&nbsp;&nbsp;&nbsp;闻佛甚深法&nbsp;&nbsp;&nbsp;&nbsp;当堕于大坑

&nbsp;&nbsp;&nbsp;&nbsp;若人住我相&nbsp;&nbsp;&nbsp;&nbsp;及住众生相

&nbsp;&nbsp;&nbsp;&nbsp;是人于佛法&nbsp;&nbsp;&nbsp;&nbsp;我说为外道

&nbsp;&nbsp;&nbsp;&nbsp;若人依法相&nbsp;&nbsp;&nbsp;&nbsp;依我我所相

&nbsp;&nbsp;&nbsp;&nbsp;是人于佛法&nbsp;&nbsp;&nbsp;&nbsp;我说为外道

&nbsp;&nbsp;&nbsp;&nbsp;若人贪著戒&nbsp;&nbsp;&nbsp;&nbsp;及余诸功德

&nbsp;&nbsp;&nbsp;&nbsp;著多闻自高&nbsp;&nbsp;&nbsp;&nbsp;我说为外道

&nbsp;&nbsp;&nbsp;&nbsp;若著人少欲&nbsp;&nbsp;&nbsp;&nbsp;知足远离行

&nbsp;&nbsp;&nbsp;&nbsp;及粗弊纳衣&nbsp;&nbsp;&nbsp;&nbsp;我说为外道

&nbsp;&nbsp;&nbsp;&nbsp;如空无触碍&nbsp;&nbsp;&nbsp;&nbsp;烟尘所不污

&nbsp;&nbsp;&nbsp;&nbsp;我说沙门法&nbsp;&nbsp;&nbsp;&nbsp;无染亦如是

&nbsp;&nbsp;&nbsp;&nbsp;如人以名华&nbsp;&nbsp;&nbsp;&nbsp;涂香及烧香

&nbsp;&nbsp;&nbsp;&nbsp;供养于虚空&nbsp;&nbsp;&nbsp;&nbsp;虚空不生喜

&nbsp;&nbsp;&nbsp;&nbsp;若污以尘埃&nbsp;&nbsp;&nbsp;&nbsp;不染虚空性

&nbsp;&nbsp;&nbsp;&nbsp;以本性净故&nbsp;&nbsp;&nbsp;&nbsp;沙门法亦尔

&nbsp;&nbsp;&nbsp;&nbsp;若以恶口毁&nbsp;&nbsp;&nbsp;&nbsp;虚空无恚恨

&nbsp;&nbsp;&nbsp;&nbsp;沙门法无染&nbsp;&nbsp;&nbsp;&nbsp;其喻亦如是

&nbsp;&nbsp;&nbsp;&nbsp;若人于是法&nbsp;&nbsp;&nbsp;&nbsp;已学今当学

&nbsp;&nbsp;&nbsp;&nbsp;其心无染著&nbsp;&nbsp;&nbsp;&nbsp;是名真沙门

&nbsp;&nbsp;&nbsp;&nbsp;如空无障碍&nbsp;&nbsp;&nbsp;&nbsp;烟尘不能染

&nbsp;&nbsp;&nbsp;&nbsp;沙门法如是&nbsp;&nbsp;&nbsp;&nbsp;本净无变异

&nbsp;&nbsp;&nbsp;&nbsp;如月在空中&nbsp;&nbsp;&nbsp;&nbsp;其明无翳碍

&nbsp;&nbsp;&nbsp;&nbsp;亦不生是念&nbsp;&nbsp;&nbsp;&nbsp;我光能悉照

&nbsp;&nbsp;&nbsp;&nbsp;比丘入他家&nbsp;&nbsp;&nbsp;&nbsp;不染世八法

&nbsp;&nbsp;&nbsp;&nbsp;亦如月无念&nbsp;&nbsp;&nbsp;&nbsp;我能无所染

&nbsp;&nbsp;&nbsp;&nbsp;比丘入他家&nbsp;&nbsp;&nbsp;&nbsp;不应怀憍慢

&nbsp;&nbsp;&nbsp;&nbsp;自大自高心&nbsp;&nbsp;&nbsp;&nbsp;若生皆当灭

&nbsp;&nbsp;&nbsp;&nbsp;当以慈愍心&nbsp;&nbsp;&nbsp;&nbsp;无欲无所求

&nbsp;&nbsp;&nbsp;&nbsp;说法广饶益&nbsp;&nbsp;&nbsp;&nbsp;净行于世间

### 神力品第二

尔时世尊告迦叶曰。汝且就坐请问所疑。当为汝说令得解脱。尔时迦叶即从地起。顶礼佛足随次而坐。是时世尊复现神力。令诸国界所有比丘比丘尼优婆塞优婆夷。皆承佛力来诣竹园。顶礼佛足却坐一面。时四部众、天龙夜叉、乾闼婆、阿修罗、迦楼罗、紧那罗、摩睺罗伽、人、非人等来入竹园。皆见广博不相逼碍。尔时世尊又现神力。令此三千大千世界诸四天王、帝释梵王、光音诸天、遍净天、广果天、无诳天、无热天、喜见天、善见天、阿迦尼吒天皆承佛力。至王舍城行诣竹园。合掌礼佛却住一面。尔时世尊复以神力。令娑伽陀龙王、阿耨达龙王、欠婆罗龙王、输陀罗龙王、桥陀龙王、难陀龙王、跋难陀龙王、摩那斯龙王、德叉迦龙王、孙陀罗龙王、伊罗钵龙王。有如是等亿千龙王。承佛神力来诣竹园。顶礼佛足却住一面。尔时三千大千世界。天龙夜叉、乾闼婆、阿修罗、迦楼罗、紧那罗、摩睺罗等。上至阿迦尼吒天。皆承佛力来入竹园。并先在座诸菩萨众。比丘比丘尼优婆塞优婆夷。皆悉容受不相妨碍。尔时世尊告目连曰。汝与如来敷置高座。吾今当说断众疑结。悉知一切众生深心。皆令欢喜得入法海。说诸菩萨摩诃萨行及净佛国化众生业。亦说成就檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。亦说成就诸法门行。能知一切众生诸根及处非处。令诸比丘比丘尼优婆塞优婆夷、天龙夜叉、乾闼婆、阿修罗、迦楼罗、紧那罗、摩睺罗伽、人、非人等皆得欢喜。我于过去业缘果报及心所愿。智无有碍。当为汝等说其少分。时大目连即从座起。顶礼佛足为佛敷座。高至梵天。又于空中作经行之处。七宝庄严柔软细滑。如加陵伽。长千由旬广七百由旬。经行坐处皆有窗牖七重行列。七重宝窟七重栏楯。七重宝网罗列围绕。其座左右宝树行列。金银琉璃玻瓈所成。金树银叶玻瓈为华琉璃为果。银树金叶琉璃为华玻瓈为果。琉璃树者银叶金华玻瓈为果。玻瓈树者金叶银华琉璃为果。诸宝树间皆有浴池。八功德水充满其中。其池四边有四宝阶。金银琉璃玻瓈所成。底有金沙。青黄赤白杂色莲华弥覆水上。鸳鸯众鸟相和而鸣七宝罗网覆诸池上。竖诸幢幡烧众名香。于经行处华深七仞。其众华上有化比丘。皆如目连。尔时目连。以神通力。化作座讫还诣佛所。白世尊曰。我已敷座。唯圣知时。佛告目连。虽设此座。如来不于变化座上为众说法。尔时佛告示无量缘菩萨。汝为如来敷置法座。我今当说断众疑结。时示无量缘菩萨承佛教已。欲敷法座。于时三千大千世界其中菩萨。各以上衣积为高座。于时如来而作是念。我今当现神通之力。令诸菩萨自知所愿发心行道净佛世界成就众生。及成佛时国界严净声闻菩萨众数如是。演说正法度人如是。寿命长短佛法如是。形色相好正行如是。灭度之后法住久近。令诸菩萨各于衣中见如是事得断所疑。尔时世尊安详而起。升于高座入佛三昧。其三昧名示无量缘。时诸菩萨各于衣中。自见所得严净国土成无上道。声闻菩萨众数如是。寿命长短色相如是。精进正行功德如是。演说正法度人如是。灭后舍利流布如是。法住不坏久近如是。各于衣中见如是事。时诸菩萨同时发声。而说偈言。

&nbsp;&nbsp;&nbsp;&nbsp;净行最高尊&nbsp;&nbsp;&nbsp;&nbsp;诸法中自在

&nbsp;&nbsp;&nbsp;&nbsp;以功德庄严&nbsp;&nbsp;&nbsp;&nbsp;禅定力无碍

&nbsp;&nbsp;&nbsp;&nbsp;圣主无谄曲&nbsp;&nbsp;&nbsp;&nbsp;无憍慢戏调

&nbsp;&nbsp;&nbsp;&nbsp;得圣明解脱&nbsp;&nbsp;&nbsp;&nbsp;住深三昧故

&nbsp;&nbsp;&nbsp;&nbsp;住佛深三昧&nbsp;&nbsp;&nbsp;&nbsp;现无上圣通

&nbsp;&nbsp;&nbsp;&nbsp;以无碍智慧&nbsp;&nbsp;&nbsp;&nbsp;悉现未来事

&nbsp;&nbsp;&nbsp;&nbsp;我等得见己&nbsp;&nbsp;&nbsp;&nbsp;其心安不动

&nbsp;&nbsp;&nbsp;&nbsp;则为坐道场&nbsp;&nbsp;&nbsp;&nbsp;降魔具三昧

&nbsp;&nbsp;&nbsp;&nbsp;我等便为得&nbsp;&nbsp;&nbsp;&nbsp;诸佛无上眼

&nbsp;&nbsp;&nbsp;&nbsp;以是无上眼&nbsp;&nbsp;&nbsp;&nbsp;见诸法皆空

&nbsp;&nbsp;&nbsp;&nbsp;名眼而无碍&nbsp;&nbsp;&nbsp;&nbsp;名见而无见

&nbsp;&nbsp;&nbsp;&nbsp;达诸法无碍&nbsp;&nbsp;&nbsp;&nbsp;是名无上眼

&nbsp;&nbsp;&nbsp;&nbsp;等心于有无&nbsp;&nbsp;&nbsp;&nbsp;因是得佛眼

&nbsp;&nbsp;&nbsp;&nbsp;能于三界中&nbsp;&nbsp;&nbsp;&nbsp;普见无障碍

&nbsp;&nbsp;&nbsp;&nbsp;佛入三昧故&nbsp;&nbsp;&nbsp;&nbsp;令我得是眼

&nbsp;&nbsp;&nbsp;&nbsp;及诸总持门&nbsp;&nbsp;&nbsp;&nbsp;遍入一切法

&nbsp;&nbsp;&nbsp;&nbsp;我等始于今&nbsp;&nbsp;&nbsp;&nbsp;见佛无尽智

&nbsp;&nbsp;&nbsp;&nbsp;因本修无量&nbsp;&nbsp;&nbsp;&nbsp;清净行所得

&nbsp;&nbsp;&nbsp;&nbsp;非少施戒慧&nbsp;&nbsp;&nbsp;&nbsp;能逮是果报

&nbsp;&nbsp;&nbsp;&nbsp;故处师子座&nbsp;&nbsp;&nbsp;&nbsp;光明照十方

&nbsp;&nbsp;&nbsp;&nbsp;令诸天龙神&nbsp;&nbsp;&nbsp;&nbsp;皆知我作佛

&nbsp;&nbsp;&nbsp;&nbsp;亦悉知我等&nbsp;&nbsp;&nbsp;&nbsp;本行业因缘

&nbsp;&nbsp;&nbsp;&nbsp;佛处无畏座&nbsp;&nbsp;&nbsp;&nbsp;说法断众疑

&nbsp;&nbsp;&nbsp;&nbsp;犹如师子王&nbsp;&nbsp;&nbsp;&nbsp;处林而独吼

&nbsp;&nbsp;&nbsp;&nbsp;本从无量劫&nbsp;&nbsp;&nbsp;&nbsp;修习是智慧

&nbsp;&nbsp;&nbsp;&nbsp;今以三昧力&nbsp;&nbsp;&nbsp;&nbsp;普令天人知

&nbsp;&nbsp;&nbsp;&nbsp;本求兼利故&nbsp;&nbsp;&nbsp;&nbsp;修无量施戒

&nbsp;&nbsp;&nbsp;&nbsp;忍精进定慧&nbsp;&nbsp;&nbsp;&nbsp;行是为众生

&nbsp;&nbsp;&nbsp;&nbsp;以是行因缘&nbsp;&nbsp;&nbsp;&nbsp;故处师子座

&nbsp;&nbsp;&nbsp;&nbsp;我等今合掌&nbsp;&nbsp;&nbsp;&nbsp;唯愿断所疑

&nbsp;&nbsp;&nbsp;&nbsp;随法住久近&nbsp;&nbsp;&nbsp;&nbsp;令众得法明

&nbsp;&nbsp;&nbsp;&nbsp;悉断诸疑网&nbsp;&nbsp;&nbsp;&nbsp;通达一切法

于时众中有法王子。名华德藏。即从座起偏袒右肩右膝著地。合掌向佛作是念言。我欲从佛问诸法门金刚句门重句门不断句门修集一切诸法句门。若善男子善女人学是句门。于一切法。当得无碍眼智方便。唯愿如来。观我先世所种善根深心求道发大庄严。于时如来观此菩萨从初发意所种善根深心求道大庄严已。顾视众会口出妙光明如炽焰。遍照无量无边世界。山林墙壁地水火风及虚空界皆一金色。八方上下流布无碍。尔时三千大千世界所有众生。皆自见身如真金色。众生多为欲火所烧。自觉其身婬欲意息。多为瞋恚火所烧者。自觉其身瞋恚意息。多为愚痴火所烧者。自觉其身愚痴意息。普此三千大千世界大地狱中苦恼众生。以佛神通本愿力故。暂得休息。尔时三千大千世界其中众生业障报障烦恼障覆。以佛神力及华德藏本愿力故。皆得暂息。尔时如来身诸毛孔。普放无量业报光明。皆令众生增长善根。所放光明过于东方无量无边恒河沙等阿僧祇世界。南西北方四维上下亦复如是。佛放光已举声謦欬。其声遍闻一切世界。

### 网明品第三

尔时东方过无量无边阿僧祇世界。国名一盖。是中有佛号一宝严。现在说法。与网明菩萨授阿耨多罗三藐三菩提记。作如是言。今是菩萨摩诃萨。次于我后当得作佛。尔时网明白彼佛言。今此大光及大音声谁之所为。彼佛答言。西方去此。过于无量阿僧祇国。有世界名娑婆。佛号释迦牟尼。今现在为菩萨说摄一切法断众生疑令众欢喜菩萨藏经。彼有菩萨名华德藏。欲问彼佛摄一切法能起无量功德法门。网明当知。彼世界中所有菩萨。皆发大愿无限之行。俱集彼会。余诸世界鲜有如是大庄严者。彼菩萨众若有得见闻其名者。尚得大利。况复供养亲近咨问。尔时网明白彼佛言。唯然世尊。我欲诣彼娑婆世界供养礼觐释迦文佛。及见彼土具足庄严诸菩萨众。彼佛报言。汝自知时。当以一心游于彼国。所以者何。彼诸菩萨威德难胜。一宝严佛以众莲华与网明言。汝以是华供养彼佛。并称我意致敬问讯。少病少恼起居轻利气力安耶。网明菩萨礼彼佛足右绕三匝。即与无数菩萨大众前后围绕。如大力士屈伸臂顷。于彼国界忽然不现。到此世界行诣竹园。顶礼佛足而白佛言。唯然世尊。我是网明。佛言善哉。今汝安隐。网明菩萨头面礼已却住一面。白世尊曰。一宝严佛问讯世尊。少恼少病起居轻利气力安耶。以此莲华奉上世尊。佛即受之转与弥勒。弥勒受已。告跋陀婆罗等五百菩萨言。诸善知识。如来与我此众莲华。今与汝等。时跋陀婆罗菩萨。宝积菩萨。导师菩萨。星得菩萨。水天菩萨。善力菩萨。大意菩萨。胜意菩萨。增意菩萨。不虚见菩萨。住意菩萨。过力菩萨。常精进菩萨。不休息菩萨。日藏菩萨。持世菩萨。持地菩萨。越三界菩萨。无量力菩萨。金刚力菩萨。坚意菩萨。无边自在菩萨。有如是等五百菩萨。皆从弥勒受莲华已。白世尊曰。我等本愿。若有众生得闻我名及见我者。皆得毕定于阿耨多罗三藐三菩提。世尊。弥勒菩萨与我此华。我等今以散于东方过去未来现在诸佛。亦以供养南西北方四维上下过去未来现在诸佛。愿所散华遍至十方无量世界。其中众生若见此华闻其香者。当随我等本所志愿深心所行。不舍一切众生力故。皆当必得阿耨多罗三藐三菩提。时诸菩萨以此莲华欲散十方。佛以手摩一一华中佛身半现。此诸化佛从空而去。亦作是言。若有众生不信诸法空如幻化无相无缘。是诸众生佛不为师非佛弟子。即说偈言。

&nbsp;&nbsp;&nbsp;&nbsp;诸法空无相&nbsp;&nbsp;&nbsp;&nbsp;无取无所缘

&nbsp;&nbsp;&nbsp;&nbsp;一切如幻化&nbsp;&nbsp;&nbsp;&nbsp;亦如水中月

&nbsp;&nbsp;&nbsp;&nbsp;不以空故空&nbsp;&nbsp;&nbsp;&nbsp;性本常自尔

&nbsp;&nbsp;&nbsp;&nbsp;是名佛所说&nbsp;&nbsp;&nbsp;&nbsp;最上微妙法

&nbsp;&nbsp;&nbsp;&nbsp;诸法空无相&nbsp;&nbsp;&nbsp;&nbsp;亦复无有我

&nbsp;&nbsp;&nbsp;&nbsp;若人如是知&nbsp;&nbsp;&nbsp;&nbsp;则为无贪诤

&nbsp;&nbsp;&nbsp;&nbsp;若人乐是法&nbsp;&nbsp;&nbsp;&nbsp;佛则是其师

&nbsp;&nbsp;&nbsp;&nbsp;我等以佛力&nbsp;&nbsp;&nbsp;&nbsp;当游于十方

时诸化佛。各说此偈遍至十方。网明菩萨白佛言。世尊。此诸菩萨本愿清净至未曾有。能令此土苦恼众生并余世界多恼患者。闻其名字皆得毕定阿耨多罗三藐三菩提。但为如来及诸菩萨。不应生此杂恶世界。所以者何。譬如无价摩尼宝珠。能除一切众生衰恼得安隐乐。若有智人善识宝相。闻此宝珠有大功德。心念想像周行推觅。见在不净粪秽坑中。有诸工巧贫穷下役弊恶之人。止住其边。犹尚不识此宝珠名。况复能知所有功德。时求宝者见如是已。即作此言。是珠不应在斯秽处。时贫贱者语此人言。何等是珠今为所在。时求宝者指珠示之。其人无智不识宝相。便作此言。汝虽如是赞此宝珠。我等不见是珠功德。汝言无实谁当信者。时求宝人即于其处出珠持去。其后贫人遭诸衰恼。疾病诤讼众苦不安。世尊。娑婆世界亦复如是。皆相残食贫穷下贱成就恶法。亦如宝珠所住之处秽恶充满。世尊。是摩尼珠能灭衰恼与众安乐。当知是佛及此世界具足庄严诸菩萨众。宝珠四边贫穷下贱。当知是为娑婆世界诸恶众生。其诸男女闻珠功德便行求觅见在秽处。作如是言。此珠不应在是处者。则是我等闻十方国现在诸佛。称扬世尊及此世界具足庄严大菩萨众。故来欲见礼敬问讯。而见此土多诸苦恼浊乱罪垢薄福众生。充满其中。世尊。如此宝珠在不净处光明不现。犹如如来及大庄严诸菩萨众今在此土功德不现。如摩尼宝珠虽在秽处亦能少利诸贫贱者。如今世尊于此世界但现大光。如来真实光明色相功德势力自在神通及本愿力。皆悉不现。世尊。此土众生善根薄少。尚不能信如来所现光明功德。何况能信诸大菩萨所有功德。则无是处。世尊。如求宝者。从不净处出此宝珠持之而去。其后贫人遭诸衰恼疾病诤讼众苦不安。佛灭度后读诵修习如是经者。生余国已。此世界中有大衰恼。乃至不闻佛法名字。所以者何。是诸众生乐处恶法共相残食。没在种种诸衰恼中。无有净行福行慧行。则失大利。世尊。若善男子及善女人。欲求善利成佛道者。不应生此。求声闻者。犹尚不应生此世界。何况菩萨。所以者何。犹如阿鼻地狱、活地狱、黑绳地狱、大热地狱、小热地狱等。其中众生无须臾乐。世尊。彼土如来及诸菩萨。见此娑婆世界众生。犹如在此诸地狱中受诸苦恼。彼土众生生便常乐。我若说之。未曾受故无能信者。世尊。我为闻法入净法门。来诣佛所。何用称说彼土乐为。所以者何。一切苦乐皆悉无常无决定相。我等欲闻无苦无乐。无常非常。无相分别。无修非修。非为无为。无说非说。无有世间及出世间。无漏非漏。无实无虚。无有菩提及菩提分。无力非力。无闇无明。无道非道。无果非果。无发无住。无所至处。唯然世尊。我等今者欲闻是法。所以者何。一切乐事皆从虚妄福德因缘。现于世间。如来法空无形无相。无有十力四无所畏。无诸神通亦无说法。无苦无乐。离诸动念及心所行。得如是相故名如来。诸动念者。是实是虚是漏无漏。是名世间是出世间。是戒非戒。是力非力。是畏无畏。是圣福田非圣福田。是名如来是菩萨众。是诸声闻是辟支佛。是通是愿。如来悉断此诸戏论。以是无碍无畏力故。能于大众作师子吼现佛大音。世尊。如来亦能于厌恶中生无厌想。净不厌中生厌离想。又能俱离一心行舍。是名佛行圣自在行不共声闻辟支佛行。世尊。不共行者。余无能及亦不能坏。所以者何。余人智力不能及知。诸佛世尊。如是诸行若干分数。如是深远。如是因缘。如是寂灭如是安乐。世尊。如来诸行无行众生所不能行。是故世尊。如来诸行一切声闻及辟支佛非所能行。非所行者。非行非不行。一切声闻及辟支佛。于是法中本无行力。是故世尊。如行所行名无边行。无边行者。诸佛如来本所志乐无有边际。世尊。是法不可以文字说。以文字说则离此行。是法名为义趣法门。能开六万六千法门。皆令照明。世尊。一宝严佛常为众生说是法门。说是法门时七万七千诸菩萨众。皆逮得是无碍法门。便能随顺如来之行。此诸菩萨同声唱言。我等今者则为已逮无上正觉。六万众生皆发无上正觉之心。即时如来便为授记。八百万那由他众。于诸法中远尘离垢得法眼净。复有二万比丘尼众。不受诸法漏尽意解。时佛微笑。放大光明普照世界。地大震动。尔时阿难即从座起。偏袒右肩右膝著地。白世尊曰。以何因缘而现微笑。放大光明普照世界。地大震动。佛告阿难。网明菩萨说是法门。七万七千诸菩萨众皆得是门。网明菩萨于此世界虚空分中。曾从八万诸如来所。闻是法门。闻已逮此无碍法门。逮此门已常能游化无量佛国。

### 如相品第四

尔时东方过七百八万阿僧祇国。有世界名一宝聚。有佛号曰无边宝力。于今现在无量大众恭敬围绕。而为说法。是无边宝力佛。与不虚行力菩萨。授阿耨多罗三藐三菩提记。作如是言。今是菩萨次于我后当得作佛。时不虚行力菩萨。于彼众中见大光明闻大音声。白彼佛言。是为何佛光明音声。彼佛报言。西方去此过七百八万阿僧祇国。有娑婆世界。彼中有佛号释迦文。今现在为大庄严诸菩萨。说断众生疑令众欢喜菩萨藏经。时不虚行力菩萨。白彼佛言。我欲诣彼娑婆世界供养礼敬释迦文佛。及见彼土具足庄严诸菩萨众。彼佛报言。汝自知时。当以一心游彼世界。所以者何。彼诸菩萨有大威德难胜难及。汝以我言问讯彼佛。少恼少病起居轻利气力安耶。以此莲华供养彼佛。时不虚行力菩萨从座而起。顶礼佛足右绕三匝。即与七万八千菩萨。于彼世界忽然不现。到此世界。令此三千大千世界树木非时皆生华实。雨众名华香气普熏。上妙妓乐同时俱作。时不虚行力菩萨。行诣竹园头面作礼。手摩佛足三自称言。我是不虚行力菩萨。佛言且止。明汝至心。时不虚行力菩萨头面礼已。而白佛言。无边宝力佛问讯世尊。少病少恼起居轻利气力强耶。以此莲华供养世尊。佛受华已而问之曰。无边宝力佛安隐无恙气力康耶。答言世尊。无边宝力佛少病少恼安隐无为。佛以此华与弥勒菩萨。尔时弥勒手执莲华。作如是言。以此莲华善根福德因缘力故。令善男子若善女人发阿耨多罗三藐三菩提心者。得净佛土成就众生。所以者何。若诸众生不种善根难可教化。善根不具难可教化。善根微浅难可教化。乐小法者难可教化。所以者何。是众华中若人欲见十方诸佛。即皆得见。亦能得见无边宝力佛宝聚世界诸菩萨众。及见彼土得共解脱三明六通大声闻众。世尊。是华从深善根因缘报生。是故我今以供诸佛。令众发心求佛道者得无障碍。未发心者亦令得发心。如如来通达诸法无有坏相得无上道。我以是心持华供养。尔时佛告跋陀婆罗。何谓为法。如来以法通达不坏得无上道。跋陀婆罗白佛言。世尊。无有是法。如来以法通达不坏得成佛道。所以者何。如来不得是诸法相。若佛不得。是不名法不名非法。世尊。无所得中若有法者。则为如来起此法相。所以者何。诸所生法皆因六入。如来尚自不得诸入。况无得中而得相耶。有如是观即复为相。是故佛说一切诸法。无取无舍亦无随顺。如应行者得是相故。名为如来。所以者何。佛所欲法皆于如中。若取诸法则为坏如。如无如来。而因如故名为如来。是如无相。因无相故名为如来。是如无尽。因无尽故名为如来。是如不坏。因不坏故名为如来。诸法如实。因如实故名为如来。如是世尊。一切法如即是如来。如来即是一切法如。是故世尊。无所住处是如来义。于正通达亦不住故。是故佛说。若人于法无取无舍无顺无诤。是名一切世间福田。佛告跋陀婆罗。汝住何处能作是说。答言世尊。一切世间。诸所住处我住其中。作如是说。世尊。我不贪著如凡夫住。所以者何。凡夫所住即是贪著败坏之相。若著坏相。是人即为败坏变异。世尊。实相不如世间所住。贤圣于此世间相中无诤无二。名住世间。凡夫于此无有行处。世间如焰过诸入故。世间无常从缘生故。世间不净起恶业故。是故世间世间住处世间坏相。皆悉住于无所住中。是故我住无二法中。能作是说。尔时佛告跋陀婆罗。汝住此法作是说耶。答言世尊。佛所得法。自舍如来无能说者。跋陀婆罗。吾得何法。唯然世尊。佛坐道场所得之法。若法非法无有是处。

佛告跋陀婆罗。善哉善哉。如汝所说。如来道场所得法者。是法非法亦非非法。我于此法智不能行。目不能见无有行处。慧所不通明不能了。问无有答。于此法中无受无取无垢无净。若我说是自所得法。若以相行行是法者。则皆迷闷。跋陀婆罗。我于是法唯除诸佛无证明者。现身菩萨一生菩萨。于我是法亦不能证。闻如是法尚怀惊怖。况斯已下能证明者。

### 不信品第五

佛告跋陀婆罗。来世当有比丘比丘尼优婆塞优婆夷。不修身不修心不修戒不修慧。闻是经说诸佛菩提无得无失无有分别无垢无净随顺于如佛所嘱累惊疑怖畏坠大深坑。作是念言。如来名为得一切智。而今此经。说智不行慧不能通明不能了问无有答无可知相。是诸人等。见有读诵说是经者。反加怜愍。或生恚慢起怨贼心。跋陀婆罗。汝观末世。有是颠倒违逆我者。是法中贼反得尊贵。能说如来正智慧者。而被轻贱。不得住止僧坊精舍。我以是法自然无师。于大众中作师子吼。是诸恶人不识如来及如来法。以不识故。可呵法中生称赞想。可誉法中生呵责想。何谓可呵。若人于法有所贪取乃至善法。是名如来之所呵责。是人以此所呵责法而生称赞。是则名为沙门中贼污沙门者。于沙门中为旃陀罗。僧中败坏众之糟糠。随逐外道深计断常。起贪著法分别之心。跋陀婆罗。如来所说世间正见。可戏论法顺生死理。欲令众生知业果报。此诸痴人于是法中生第一想。跋陀婆罗。结发梵志亦说世间罪福因缘。若如是知名菩提者。则是梵志应得菩提。跋陀婆罗。如是梵志我灭度后。自矜所知见有过失生厌离心。于我法中而求出家。既出家已能得佛法。跋陀婆罗。汝观来世。是诸痴人尚不能及事火梵志。如是痴人当如末迦梨富兰那等。以我所说世间正见顺生死理业缘果报可戏论法。为上智慧。是人则为毁谤如来及如来法。不能见知出生死要。我说此人不堪道器。所以者何。是人于我无量无边阿僧祇劫所集佛法。以微因缘而毁坏之。是人则为生如来过如来之贼。跋陀婆罗。何等名为称赞如来随如来意而为说法。若于诸法无贪无诤。无起无作无相无为。出过三世而演说法。是人名为称赞如来随意行者。是名佛子。从佛口生从法化生。跋陀婆罗。是人则能称诵问答如来等经。是则名为随意行者如法说者随法行者。我加神力。是人昔曾受我教诲。我所劝请。能建法幢吹大法螺。击大法鼓张设法幡。为诸如来之所知识。是人则著功德华鬘。住常乐处降诸魔怨。世间希有见者获利。堪任住持无上道器。为诸菩萨诸佛所念。能净法眼。于一切法无所障碍。悦可佛意。佛听是人亲近礼事咨受正法。以诸功德而自庄严。智慧深远。为诸学者雨大法雨。增长佛法敷觉意华。成解脱果为坐道场。得佛菩提示众生道。能演法施满众生愿。跋陀婆罗。我今略说是人功德。若广说者少能信受。是人名为称扬如来赞佛法者。跋陀婆罗。如人未见阿耨达池。若见余池作如是言。与彼大池等无有异。是人虽欲赞美彼池。乃更毁损。跋陀婆罗。此诸痴人无是功德。无如是法无如是智慧。以诸世间有漏正见。生死染著而称赞我。作如是言。如来智慧于此法中无有障碍。虽欲赞我而实毁辱。又如愚人闻金色黄。后闻人说阎浮檀金殊胜相貌。不肯信受语其人曰。汝止勿言。真金色黄不如汝说。此诸痴人亦复如是。无目盲冥。若闻人说佛名法名。又闻如来三十二相八十种好生在王家眷属具足出家学道戒定具足。不闻真实佛法身相及真法相。但以是法名一切智。名为如来。又亦不闻如来演说以何相故诸法非法。是人或时。闻如是经说佛真身如实法相。则生疑怪。有是法耶先相应不。如彼盲人闻金色黄。后闻人说阎浮檀金。生疑不信为如是不。又如愚人闻说大海。其量弥广三万由旬。渊深八万四千由旬。有无量宝。其水一味不增不减。是人不信作是念言。众流皆注云何不溢。深广如是。虽有珍宝谁能得者。便谓大海无如是德。痴人亦尔。但闻人说佛名法名。不闻甚深功德智慧真实法相。或闻人说如是等经究竟涅槃无量法宝。得大解脱。令众生得佛无碍眼。于一切法无增无减。一切智慧无边无际。功德甚深难得崖底。一切余众无能测量。亦无坏者。譬如大海不宿死尸。佛法亦尔。邪见恶人失慧命者不得止住。又如大海同一咸味。佛法亦尔。同趣涅槃一解脱味。痴人闻是不能信解。谓无斯事非真实法。跋陀婆罗。观是痴人。尚不自知生从何来死至何所。于过去世为行何行。不知业缘不知果报。于将来世当行何法得何果报。为行智道为行识道。若是痴人于是法中生非法想。我所呵法生真实想。于我灭后不能依止如是等经。跋陀婆罗。我经中说。如来灭后若人谤毁佛法僧者。汝等不应瞋恨忧恼。应作是念。我等若生瞋恨心者。则非沙门非沙门法。不随顺道。若为沙门而不随法。终不能得信解通达阿耨多罗三藐三菩提法。