## 菩萨处胎经卷第一

### 天宫品第一

如是我闻。一时佛在伽毗罗婆兜释翅授城北双树间。欲舍身寿入涅槃。二月八日夜半。躬自襞僧伽梨郁多罗僧安陀罗跋萨。各三牒敷金棺里。衬身卧上脚脚相累。以钵锡杖手付阿难。八大国王皆持五百张白氎栴檀木榓。尽内金棺里。以五百张[疊*毛]缠裹金棺。复五百乘车载香苏油以灌白[疊*毛]。尔时大梵天王将诸梵众在右面立。释提桓因将忉利诸天在左面立。弥勒菩萨摩诃萨及十方诸神通菩萨当前立。尔时世尊欲入金刚三昧。碎身舍利。善哉不思议法。于娑婆世界转此真实法。尔时世尊作是念已。十方世界皆六返震动。尔时世尊从金棺里出金色臂。即问阿难。迦葉比丘今来至不。对曰。未至。世尊重问。牛齝比丘来至未耶。对曰。于彼天上般涅槃。三衣钵至。佛告四众。吾今永取灭度。即复捡[疊*毛]入金棺里。寂然不语。如是再三出手须臾。佛问阿难及诸四众比丘比丘尼优婆塞优婆夷八大国王。天龙鬼神阿修罗迦留罗紧陀罗摩睺罗伽乾闼婆人与非人。云何阿难。吾前后所出方等大乘摩诃行经。汝悉得不。对曰。唯佛知之如是再三。佛告阿难。吾于忉利天宫与母摩耶说法。汝亦知不。对曰。不知。云何阿难。吾于龙宫与龙说法。无数亿千诸龙子等皆令得道。留全身舍利百三十丈。汝亦知不。对曰不知。云何阿难。吾处母胎十月。与诸菩萨说不退转难有之法不思议行。汝复知耶。对曰。不知。佛告阿难。谛听谛听善思念之。吾今与汝一一分别菩萨大士难有之行。阿难白佛言愿乐欲闻。佛告阿难。去此东南方一亿一万一千六十二恒河沙刹。彼有世界名曰思乐。佛名香焰如来应供正遍知明行足善逝世间解无上士调御丈夫天人师佛世尊于彼现般涅槃而来至忉利天宫。经历无数阿僧祇劫。三十六返作大梵天王。三十六返作帝释身。三十六返作转轮王。所度众生无堕二乘及诸恶趣。何以故皆是诸佛神智所感。云何阿难。如来世尊有胎分耶。无胎分耶。阿难白佛。如来之身无有胎分也。佛告阿难。若如来无胎分者。云何如来十月处胎教化说法。阿难白佛。有胎分者此亦虚寂。无胎分者亦复虚寂。尔时世尊即以神足。现母摩耶身中坐卧经行。敷大高座纵广八十由旬。金银梯梐天缯天盖悬处虚空。作唱妓乐不可称计。复以神足东方去此娑呵世界万八千土。菩萨大士皆来云集。南方西方北方四维亦尔。复有下方六十二亿刹土。诸神通菩萨亦来大会。上方七十二亿空界菩萨。亦来云集入胎舍中。尔时文殊师利菩萨。即从坐起白世尊曰。此诸菩萨大士云集。欲听世尊不思议法。诸三昧门。陀怜尼门。一相三昧。闻空三昧。道性三昧。真实三昧。虚空王三昧。逝习绪三昧。受性三昧。行迹三昧。降魔三昧。除秽污三昧。如是三昧亿千那由他。如今如来。入何三昧居于胎舍。与诸大士说不思议法。佛告文殊。汝今观察。一住二住乃至十住一生补处。诸方菩萨各当其位勿相杂错。所以者何。吾今欲与诸大士说不思议法。今此大众清净无杂。寄生枝叶亦无秽恶。尔时世尊以清净音。即说颂曰。

&nbsp;&nbsp;&nbsp;&nbsp;昔来无数劫&nbsp;&nbsp;&nbsp;&nbsp;成佛身无数

&nbsp;&nbsp;&nbsp;&nbsp;今复入胎舍&nbsp;&nbsp;&nbsp;&nbsp;欲度诸众生

&nbsp;&nbsp;&nbsp;&nbsp;身净无恶行&nbsp;&nbsp;&nbsp;&nbsp;口行无虚妄

&nbsp;&nbsp;&nbsp;&nbsp;意行常慈悲&nbsp;&nbsp;&nbsp;&nbsp;清净菩萨道

&nbsp;&nbsp;&nbsp;&nbsp;愍彼众生类&nbsp;&nbsp;&nbsp;&nbsp;恒处四驶河

&nbsp;&nbsp;&nbsp;&nbsp;计常及断灭&nbsp;&nbsp;&nbsp;&nbsp;回向菩提道

&nbsp;&nbsp;&nbsp;&nbsp;勤苦获此身&nbsp;&nbsp;&nbsp;&nbsp;勿兴秽污想

&nbsp;&nbsp;&nbsp;&nbsp;计身如丘墓&nbsp;&nbsp;&nbsp;&nbsp;野干之所伺

&nbsp;&nbsp;&nbsp;&nbsp;愚者深染着&nbsp;&nbsp;&nbsp;&nbsp;耽爱不能舍

&nbsp;&nbsp;&nbsp;&nbsp;此身无反复&nbsp;&nbsp;&nbsp;&nbsp;昼夜欲唼[口*束]

&nbsp;&nbsp;&nbsp;&nbsp;九苦为关楗&nbsp;&nbsp;&nbsp;&nbsp;如画瓶盛粪

&nbsp;&nbsp;&nbsp;&nbsp;欲渴之所逼&nbsp;&nbsp;&nbsp;&nbsp;何为生苦恼

&nbsp;&nbsp;&nbsp;&nbsp;如海吞众流&nbsp;&nbsp;&nbsp;&nbsp;愚者以为宝

&nbsp;&nbsp;&nbsp;&nbsp;身非金刚数&nbsp;&nbsp;&nbsp;&nbsp;莫为众恶行

&nbsp;&nbsp;&nbsp;&nbsp;受身要当殒&nbsp;&nbsp;&nbsp;&nbsp;何不速行道

&nbsp;&nbsp;&nbsp;&nbsp;若人寿亿劫&nbsp;&nbsp;&nbsp;&nbsp;彼亦应舍欲

&nbsp;&nbsp;&nbsp;&nbsp;况寿不满百&nbsp;&nbsp;&nbsp;&nbsp;何不知止足

&nbsp;&nbsp;&nbsp;&nbsp;愚者恒自称&nbsp;&nbsp;&nbsp;&nbsp;宿福获此身

&nbsp;&nbsp;&nbsp;&nbsp;应当快自恣&nbsp;&nbsp;&nbsp;&nbsp;未乐便当终

&nbsp;&nbsp;&nbsp;&nbsp;此欲无牢固&nbsp;&nbsp;&nbsp;&nbsp;非智而能守

&nbsp;&nbsp;&nbsp;&nbsp;夫人欲舍欲&nbsp;&nbsp;&nbsp;&nbsp;十慧无想观

&nbsp;&nbsp;&nbsp;&nbsp;欲非真实法&nbsp;&nbsp;&nbsp;&nbsp;起灭如水泡

&nbsp;&nbsp;&nbsp;&nbsp;幻师之所造&nbsp;&nbsp;&nbsp;&nbsp;变现若干像

&nbsp;&nbsp;&nbsp;&nbsp;愚者谓为实&nbsp;&nbsp;&nbsp;&nbsp;求实无所得

&nbsp;&nbsp;&nbsp;&nbsp;空性本自空&nbsp;&nbsp;&nbsp;&nbsp;终始无起灭

&nbsp;&nbsp;&nbsp;&nbsp;分别无想定&nbsp;&nbsp;&nbsp;&nbsp;能尽众生漏

&nbsp;&nbsp;&nbsp;&nbsp;文殊汝今知&nbsp;&nbsp;&nbsp;&nbsp;十方无漏会

&nbsp;&nbsp;&nbsp;&nbsp;我入琉璃定&nbsp;&nbsp;&nbsp;&nbsp;广演方等法

&nbsp;&nbsp;&nbsp;&nbsp;十方恒沙佛&nbsp;&nbsp;&nbsp;&nbsp;如我说无异

&nbsp;&nbsp;&nbsp;&nbsp;愍此群萌类&nbsp;&nbsp;&nbsp;&nbsp;永处焰火舍

&nbsp;&nbsp;&nbsp;&nbsp;舍胎复受胎&nbsp;&nbsp;&nbsp;&nbsp;往彼复来此

&nbsp;&nbsp;&nbsp;&nbsp;十方诸菩萨&nbsp;&nbsp;&nbsp;&nbsp;积行恒河劫

&nbsp;&nbsp;&nbsp;&nbsp;虽处娑婆界&nbsp;&nbsp;&nbsp;&nbsp;五苦五恼劫

&nbsp;&nbsp;&nbsp;&nbsp;如我十方界&nbsp;&nbsp;&nbsp;&nbsp;方比于此土

&nbsp;&nbsp;&nbsp;&nbsp;周旋五道中&nbsp;&nbsp;&nbsp;&nbsp;受罪此最剧

&nbsp;&nbsp;&nbsp;&nbsp;解空无定相&nbsp;&nbsp;&nbsp;&nbsp;亦复无本际

&nbsp;&nbsp;&nbsp;&nbsp;究竟一相义&nbsp;&nbsp;&nbsp;&nbsp;性自本虚寂

&nbsp;&nbsp;&nbsp;&nbsp;常想无起灭&nbsp;&nbsp;&nbsp;&nbsp;有余及无余

&nbsp;&nbsp;&nbsp;&nbsp;昔我弘誓愿&nbsp;&nbsp;&nbsp;&nbsp;遍受五道胎

&nbsp;&nbsp;&nbsp;&nbsp;化湿卵胎中&nbsp;&nbsp;&nbsp;&nbsp;亦说难有法

&nbsp;&nbsp;&nbsp;&nbsp;染着五阴者&nbsp;&nbsp;&nbsp;&nbsp;与说无所有

&nbsp;&nbsp;&nbsp;&nbsp;十二牵连法&nbsp;&nbsp;&nbsp;&nbsp;痴行生死本

&nbsp;&nbsp;&nbsp;&nbsp;坠堕四颠倒&nbsp;&nbsp;&nbsp;&nbsp;为说四真实

&nbsp;&nbsp;&nbsp;&nbsp;苦谛无有谛&nbsp;&nbsp;&nbsp;&nbsp;习尽道亦尔

&nbsp;&nbsp;&nbsp;&nbsp;欲我戒见受&nbsp;&nbsp;&nbsp;&nbsp;亦及于四爱

&nbsp;&nbsp;&nbsp;&nbsp;分别真实性&nbsp;&nbsp;&nbsp;&nbsp;虚无寂寞要

&nbsp;&nbsp;&nbsp;&nbsp;虽度生死岸&nbsp;&nbsp;&nbsp;&nbsp;不处于涅槃

&nbsp;&nbsp;&nbsp;&nbsp;今处于母胎&nbsp;&nbsp;&nbsp;&nbsp;说法悟群生

&nbsp;&nbsp;&nbsp;&nbsp;娑婆国土中&nbsp;&nbsp;&nbsp;&nbsp;无数恒河沙

&nbsp;&nbsp;&nbsp;&nbsp;处胎说法者&nbsp;&nbsp;&nbsp;&nbsp;济度阿僧祇

&nbsp;&nbsp;&nbsp;&nbsp;虚空无边界&nbsp;&nbsp;&nbsp;&nbsp;佛国亦如是

&nbsp;&nbsp;&nbsp;&nbsp;众生受识神&nbsp;&nbsp;&nbsp;&nbsp;真实性不同

&nbsp;&nbsp;&nbsp;&nbsp;明慧所教化&nbsp;&nbsp;&nbsp;&nbsp;随类而度之

&nbsp;&nbsp;&nbsp;&nbsp;或见身而度&nbsp;&nbsp;&nbsp;&nbsp;闻声得解脱

&nbsp;&nbsp;&nbsp;&nbsp;或复思惟苦&nbsp;&nbsp;&nbsp;&nbsp;集谛尽道本

&nbsp;&nbsp;&nbsp;&nbsp;思惟四意止&nbsp;&nbsp;&nbsp;&nbsp;断意四神足

&nbsp;&nbsp;&nbsp;&nbsp;五根及五力&nbsp;&nbsp;&nbsp;&nbsp;七觉以为花

&nbsp;&nbsp;&nbsp;&nbsp;贤圣八品道&nbsp;&nbsp;&nbsp;&nbsp;以用璎珞身

&nbsp;&nbsp;&nbsp;&nbsp;分别彼我空&nbsp;&nbsp;&nbsp;&nbsp;无想寂灭慧

&nbsp;&nbsp;&nbsp;&nbsp;不愿有所求&nbsp;&nbsp;&nbsp;&nbsp;永处空无慧

&nbsp;&nbsp;&nbsp;&nbsp;初入有觉定&nbsp;&nbsp;&nbsp;&nbsp;三十不净观

&nbsp;&nbsp;&nbsp;&nbsp;逆顺知有觉&nbsp;&nbsp;&nbsp;&nbsp;入定解无观

&nbsp;&nbsp;&nbsp;&nbsp;九次入初定&nbsp;&nbsp;&nbsp;&nbsp;分别无觉观

&nbsp;&nbsp;&nbsp;&nbsp;又乐灭尽道&nbsp;&nbsp;&nbsp;&nbsp;初定不 (丹五) 行法

&nbsp;&nbsp;&nbsp;&nbsp;喜乐意已灭&nbsp;&nbsp;&nbsp;&nbsp;安隐入四法

&nbsp;&nbsp;&nbsp;&nbsp;通慧诸大士&nbsp;&nbsp;&nbsp;&nbsp;不以此为行

&nbsp;&nbsp;&nbsp;&nbsp;为诸烦恼故&nbsp;&nbsp;&nbsp;&nbsp;应适前众生

&nbsp;&nbsp;&nbsp;&nbsp;禅定经历劫&nbsp;&nbsp;&nbsp;&nbsp;形枯如槁木

&nbsp;&nbsp;&nbsp;&nbsp;三禅香气熏&nbsp;&nbsp;&nbsp;&nbsp;五枝不凋落

&nbsp;&nbsp;&nbsp;&nbsp;佛慧不可量&nbsp;&nbsp;&nbsp;&nbsp;于有亦不有

&nbsp;&nbsp;&nbsp;&nbsp;无上最正觉&nbsp;&nbsp;&nbsp;&nbsp;无生死亦无

&nbsp;&nbsp;&nbsp;&nbsp;吾从成佛来&nbsp;&nbsp;&nbsp;&nbsp;游观于三禅

&nbsp;&nbsp;&nbsp;&nbsp;设当入四禅&nbsp;&nbsp;&nbsp;&nbsp;无说而得度

&nbsp;&nbsp;&nbsp;&nbsp;我观虚空界&nbsp;&nbsp;&nbsp;&nbsp;众生无有依

&nbsp;&nbsp;&nbsp;&nbsp;诸佛神力智&nbsp;&nbsp;&nbsp;&nbsp;乃能尽原本

&nbsp;&nbsp;&nbsp;&nbsp;断漏诸学人&nbsp;&nbsp;&nbsp;&nbsp;未能悉分别

&nbsp;&nbsp;&nbsp;&nbsp;道品甚深妙&nbsp;&nbsp;&nbsp;&nbsp;二乘所不及

&nbsp;&nbsp;&nbsp;&nbsp;吾以天眼观&nbsp;&nbsp;&nbsp;&nbsp;慧眼及佛眼

&nbsp;&nbsp;&nbsp;&nbsp;四识所受形&nbsp;&nbsp;&nbsp;&nbsp;亦复于中化

&nbsp;&nbsp;&nbsp;&nbsp;亦无地水火&nbsp;&nbsp;&nbsp;&nbsp;形色可观见

&nbsp;&nbsp;&nbsp;&nbsp;唯佛大神力&nbsp;&nbsp;&nbsp;&nbsp;皆令至彼岸

&nbsp;&nbsp;&nbsp;&nbsp;十方诸佛土&nbsp;&nbsp;&nbsp;&nbsp;恒沙阿僧祇

&nbsp;&nbsp;&nbsp;&nbsp;亦以道慧本&nbsp;&nbsp;&nbsp;&nbsp;游处虚空界

&nbsp;&nbsp;&nbsp;&nbsp;设当以肉眼&nbsp;&nbsp;&nbsp;&nbsp;观空界众生

&nbsp;&nbsp;&nbsp;&nbsp;欠口出入息&nbsp;&nbsp;&nbsp;&nbsp;无数众生入

&nbsp;&nbsp;&nbsp;&nbsp;尔时此等辈&nbsp;&nbsp;&nbsp;&nbsp;各得成道迹

&nbsp;&nbsp;&nbsp;&nbsp;当知佛法身&nbsp;&nbsp;&nbsp;&nbsp;真实不思议

&nbsp;&nbsp;&nbsp;&nbsp;佛为三界将&nbsp;&nbsp;&nbsp;&nbsp;愍而济一切

&nbsp;&nbsp;&nbsp;&nbsp;欲色无色有&nbsp;&nbsp;&nbsp;&nbsp;令受道慧证

&nbsp;&nbsp;&nbsp;&nbsp;彼亦无淫怒&nbsp;&nbsp;&nbsp;&nbsp;及痴眷属众

&nbsp;&nbsp;&nbsp;&nbsp;睹形即入道&nbsp;&nbsp;&nbsp;&nbsp;岂须学无学

&nbsp;&nbsp;&nbsp;&nbsp;无量诸佛刹&nbsp;&nbsp;&nbsp;&nbsp;成道各各异

&nbsp;&nbsp;&nbsp;&nbsp;或从有想成&nbsp;&nbsp;&nbsp;&nbsp;或从无想成

&nbsp;&nbsp;&nbsp;&nbsp;不复修习此&nbsp;&nbsp;&nbsp;&nbsp;真如四圣谛

&nbsp;&nbsp;&nbsp;&nbsp;菩萨清净观&nbsp;&nbsp;&nbsp;&nbsp;入禅无碍道

&nbsp;&nbsp;&nbsp;&nbsp;罗汉辟支佛&nbsp;&nbsp;&nbsp;&nbsp;入定各不同

&nbsp;&nbsp;&nbsp;&nbsp;生生不见生&nbsp;&nbsp;&nbsp;&nbsp;岂当有生本

&nbsp;&nbsp;&nbsp;&nbsp;愚惑染着人&nbsp;&nbsp;&nbsp;&nbsp;谓为生是我

&nbsp;&nbsp;&nbsp;&nbsp;吾我自称我&nbsp;&nbsp;&nbsp;&nbsp;不见有吾我

&nbsp;&nbsp;&nbsp;&nbsp;菩萨四禅行&nbsp;&nbsp;&nbsp;&nbsp;缘觉亦不知

&nbsp;&nbsp;&nbsp;&nbsp;菩萨入初禅&nbsp;&nbsp;&nbsp;&nbsp;三十无漏行

&nbsp;&nbsp;&nbsp;&nbsp;百七三昧定&nbsp;&nbsp;&nbsp;&nbsp;出入息具足

&nbsp;&nbsp;&nbsp;&nbsp;二定七十二&nbsp;&nbsp;&nbsp;&nbsp;自观无我想

&nbsp;&nbsp;&nbsp;&nbsp;虽经累劫苦&nbsp;&nbsp;&nbsp;&nbsp;不离于禅行

&nbsp;&nbsp;&nbsp;&nbsp;四住断诸漏&nbsp;&nbsp;&nbsp;&nbsp;乃逮此二禅

&nbsp;&nbsp;&nbsp;&nbsp;六住故犹豫&nbsp;&nbsp;&nbsp;&nbsp;入定如水波

&nbsp;&nbsp;&nbsp;&nbsp;八万四千行&nbsp;&nbsp;&nbsp;&nbsp;犹尚不自制

&nbsp;&nbsp;&nbsp;&nbsp;我本于六住&nbsp;&nbsp;&nbsp;&nbsp;十二劫退转

&nbsp;&nbsp;&nbsp;&nbsp;常想起乐想&nbsp;&nbsp;&nbsp;&nbsp;轮转生死渊

&nbsp;&nbsp;&nbsp;&nbsp;大圣定光佛&nbsp;&nbsp;&nbsp;&nbsp;记别心坚固

&nbsp;&nbsp;&nbsp;&nbsp;立志不退转&nbsp;&nbsp;&nbsp;&nbsp;尔乃逮三禅

&nbsp;&nbsp;&nbsp;&nbsp;断除七万垢&nbsp;&nbsp;&nbsp;&nbsp;永灭无根本

&nbsp;&nbsp;&nbsp;&nbsp;无畏师子步&nbsp;&nbsp;&nbsp;&nbsp;阐扬大法典

&nbsp;&nbsp;&nbsp;&nbsp;广游诸佛刹&nbsp;&nbsp;&nbsp;&nbsp;礼事常供敬

&nbsp;&nbsp;&nbsp;&nbsp;过去阿僧祇&nbsp;&nbsp;&nbsp;&nbsp;诸佛世尊等

&nbsp;&nbsp;&nbsp;&nbsp;各各于本刹&nbsp;&nbsp;&nbsp;&nbsp;誓愿行佛事

&nbsp;&nbsp;&nbsp;&nbsp;心虽不退转&nbsp;&nbsp;&nbsp;&nbsp;常恐堕下劣

&nbsp;&nbsp;&nbsp;&nbsp;亿千魔徒众&nbsp;&nbsp;&nbsp;&nbsp;不能动一毛

&nbsp;&nbsp;&nbsp;&nbsp;超越八住行&nbsp;&nbsp;&nbsp;&nbsp;进入于菩提

&nbsp;&nbsp;&nbsp;&nbsp;可乐所恋着&nbsp;&nbsp;&nbsp;&nbsp;永除无想念

&nbsp;&nbsp;&nbsp;&nbsp;除师尊父母&nbsp;&nbsp;&nbsp;&nbsp;余者不顾恋

&nbsp;&nbsp;&nbsp;&nbsp;方成一禅行&nbsp;&nbsp;&nbsp;&nbsp;名施度无极

&nbsp;&nbsp;&nbsp;&nbsp;习观无等伦&nbsp;&nbsp;&nbsp;&nbsp;九地通慧本

&nbsp;&nbsp;&nbsp;&nbsp;不复入灭尽&nbsp;&nbsp;&nbsp;&nbsp;移坐即成佛

&nbsp;&nbsp;&nbsp;&nbsp;为缘众生故&nbsp;&nbsp;&nbsp;&nbsp;往诣佛树下

&nbsp;&nbsp;&nbsp;&nbsp;广及阿僧祇&nbsp;&nbsp;&nbsp;&nbsp;普集在道场

&nbsp;&nbsp;&nbsp;&nbsp;十方无量界&nbsp;&nbsp;&nbsp;&nbsp;诸佛世尊等

&nbsp;&nbsp;&nbsp;&nbsp;各各舒右手&nbsp;&nbsp;&nbsp;&nbsp;善哉大师子

&nbsp;&nbsp;&nbsp;&nbsp;十力无所畏&nbsp;&nbsp;&nbsp;&nbsp;坚固入四禅

&nbsp;&nbsp;&nbsp;&nbsp;慈愍群萌类&nbsp;&nbsp;&nbsp;&nbsp;愿速从禅觉

&nbsp;&nbsp;&nbsp;&nbsp;未度者使度&nbsp;&nbsp;&nbsp;&nbsp;未脱者使脱

&nbsp;&nbsp;&nbsp;&nbsp;四识处幽冥&nbsp;&nbsp;&nbsp;&nbsp;渴仰禅悦味

&nbsp;&nbsp;&nbsp;&nbsp;不达诸佛教&nbsp;&nbsp;&nbsp;&nbsp;辄便自称扬

&nbsp;&nbsp;&nbsp;&nbsp;复自内思念&nbsp;&nbsp;&nbsp;&nbsp;用此身累为

&nbsp;&nbsp;&nbsp;&nbsp;毕取于涅槃&nbsp;&nbsp;&nbsp;&nbsp;用度众生为

&nbsp;&nbsp;&nbsp;&nbsp;诸佛各面现&nbsp;&nbsp;&nbsp;&nbsp;善哉释迦文

&nbsp;&nbsp;&nbsp;&nbsp;建立弘誓意&nbsp;&nbsp;&nbsp;&nbsp;勿起退转心

&nbsp;&nbsp;&nbsp;&nbsp;转无上法轮&nbsp;&nbsp;&nbsp;&nbsp;击于大法鼓

&nbsp;&nbsp;&nbsp;&nbsp;闻者速解脱&nbsp;&nbsp;&nbsp;&nbsp;不经劫数难

&nbsp;&nbsp;&nbsp;&nbsp;捷智无阂智&nbsp;&nbsp;&nbsp;&nbsp;辩智通达智

&nbsp;&nbsp;&nbsp;&nbsp;道智明慧智&nbsp;&nbsp;&nbsp;&nbsp;断智无生智

&nbsp;&nbsp;&nbsp;&nbsp;不起尽灭智&nbsp;&nbsp;&nbsp;&nbsp;消智九次智

&nbsp;&nbsp;&nbsp;&nbsp;无畏师子智&nbsp;&nbsp;&nbsp;&nbsp;雷吼音响智

&nbsp;&nbsp;&nbsp;&nbsp;端坐不动智&nbsp;&nbsp;&nbsp;&nbsp;大悲无碍智

&nbsp;&nbsp;&nbsp;&nbsp;身相庄严智&nbsp;&nbsp;&nbsp;&nbsp;拔苦愍护智

&nbsp;&nbsp;&nbsp;&nbsp;结解无缚智&nbsp;&nbsp;&nbsp;&nbsp;受别取证智

&nbsp;&nbsp;&nbsp;&nbsp;降魔破军智&nbsp;&nbsp;&nbsp;&nbsp;成无我慢智

&nbsp;&nbsp;&nbsp;&nbsp;意勇精进智&nbsp;&nbsp;&nbsp;&nbsp;施不望报智

&nbsp;&nbsp;&nbsp;&nbsp;行忍受辱智&nbsp;&nbsp;&nbsp;&nbsp;金刚十力智

&nbsp;&nbsp;&nbsp;&nbsp;住劫不动智&nbsp;&nbsp;&nbsp;&nbsp;集众和合智

&nbsp;&nbsp;&nbsp;&nbsp;最上导师智&nbsp;&nbsp;&nbsp;&nbsp;惭愧法服智

&nbsp;&nbsp;&nbsp;&nbsp;菩萨誓愿智&nbsp;&nbsp;&nbsp;&nbsp;神足变现智

&nbsp;&nbsp;&nbsp;&nbsp;境界无碍智&nbsp;&nbsp;&nbsp;&nbsp;断意灭结智

&nbsp;&nbsp;&nbsp;&nbsp;清净照明智&nbsp;&nbsp;&nbsp;&nbsp;自识宿命智

&nbsp;&nbsp;&nbsp;&nbsp;玄鉴他心智&nbsp;&nbsp;&nbsp;&nbsp;父母真净智

&nbsp;&nbsp;&nbsp;&nbsp;分身刹土智&nbsp;&nbsp;&nbsp;&nbsp;处胎无秽智

&nbsp;&nbsp;&nbsp;&nbsp;识定不乱智&nbsp;&nbsp;&nbsp;&nbsp;一向信受智

&nbsp;&nbsp;&nbsp;&nbsp;入定观察智&nbsp;&nbsp;&nbsp;&nbsp;分别身相智

&nbsp;&nbsp;&nbsp;&nbsp;三十不净智&nbsp;&nbsp;&nbsp;&nbsp;灭灾除患智

&nbsp;&nbsp;&nbsp;&nbsp;菩萨次第智&nbsp;&nbsp;&nbsp;&nbsp;超越教化智

&nbsp;&nbsp;&nbsp;&nbsp;灭十二缘智&nbsp;&nbsp;&nbsp;&nbsp;缘觉时悟智

&nbsp;&nbsp;&nbsp;&nbsp;闻声受化智&nbsp;&nbsp;&nbsp;&nbsp;出十二入智

&nbsp;&nbsp;&nbsp;&nbsp;观慧无碍智&nbsp;&nbsp;&nbsp;&nbsp;受道玄鉴智

&nbsp;&nbsp;&nbsp;&nbsp;一夜为劫智&nbsp;&nbsp;&nbsp;&nbsp;以劫为日智

&nbsp;&nbsp;&nbsp;&nbsp;念佛佛现智&nbsp;&nbsp;&nbsp;&nbsp;刹土清净智

&nbsp;&nbsp;&nbsp;&nbsp;无有二乘智&nbsp;&nbsp;&nbsp;&nbsp;独步无畏智

&nbsp;&nbsp;&nbsp;&nbsp;悦可众意智&nbsp;&nbsp;&nbsp;&nbsp;所作已办智

&nbsp;&nbsp;&nbsp;&nbsp;不造前后智&nbsp;&nbsp;&nbsp;&nbsp;灭故无新智

&nbsp;&nbsp;&nbsp;&nbsp;入定除想智&nbsp;&nbsp;&nbsp;&nbsp;观内外身智

&nbsp;&nbsp;&nbsp;&nbsp;如来受慧智&nbsp;&nbsp;&nbsp;&nbsp;贤圣默然智

尔时世尊说此偈时。亿百千众无量众生。皆悉发趣立尽信地。复有菩萨十二那由他。在观行地不住三住。成就国土在右分中。七万七千亿众生逮阿惟越致。佛复告文殊。今此座上无有一人杂垢秽恶有退转者。所以者何。皆是利根不处生死。无缚无著无灭无生。修道清净受证成就。愿乐欲闻诸佛不可思议正法。降伏众魔除去憍慢。外虽教化诸佛刹土阿僧祇众生。内心游戏无量百千三昧。其三昧者。师子奋迅三昧。超行登位三昧。广进超步三昧。童真乐法三昧。四道生灭三昧。无想等行三昧。往诣不退道场三昧。观察众心三昧。念一生补处三昧。无形像三昧。地中踊出三昧。解缚战斗三昧。顶受最胜三昧。众生喜见三昧。入不思议三昧。佛界不思议三昧。法界除秽不思议三昧。圣众不思议三昧。众生起灭不思议三昧。龙力兴降不思议三昧。在众上中王不思议三昧。勇猛降伏怨不思议三昧。寿命无量不思议三昧。在五道能受苦不思议三昧。诸佛现在不思议三昧。四事供养不思议三昧。如是三昧一亿一千庄严其身。复有名速疾。一日中出家行道往诣树下成佛。教化众生净佛国土。不思议三昧。复有留住待缘不思议三昧。如来缘是三昧。住寿无量阿僧祇劫。为有缘众生得度于无余涅槃界。不取涅槃更造因缘行菩萨道。复有佛力不思议三昧。从一佛刹至一佛刹。如人合掌弹指顷授无量无限恒河沙数众生记别。亦复使彼一日成佛。处胎菩萨神力如是也。

### 游步品第二

尔时弥勒菩萨即从坐起。整衣服偏袒右臂。右膝着地白世尊言。善哉善哉。如来说不思议法。今此众中有践迹者未践迹者。有住信地未住信地者。或有菩萨从光音天廅天波刹陀天陀波魔那天阿会亘修天道呵天须干天须室只褥天告那天。乃至一究竟天化自在天他化自在天。或有菩萨空处识处不用处。乃至非想非非想处。云何于彼入胎教化。世尊告曰。勿作斯问。何以故。如来终不说此义。我今问汝。汝当报我。云何弥勒。空有形质无形质耶。对曰无也。世尊告曰。云何弥勒。若空无形质。云何众生有生有老有病有死耶。弥勒白佛言。于第一义无生老病死。以是故空无形质。佛告弥勒。若无形质。此众生等谁有授决。谁有受决者。云何菩萨往诣树下。或时经行或时入定。云何菩萨自观身相观他身相。云何菩萨现行七步。自称成佛降伏众魔。云何菩萨修治道场。请召十方诸众生耶。弥勒白佛言。此亦空寂无形无质。如来身相亦是假号。乃至一究竟义。悉空无所有。佛复告弥勒。行空菩萨。云何游至十方刹土教化众生。弥勒白佛言。行空菩萨。不见刹土亦无有佛。佛自无佛。云何有佛地水火风识界。我人寿命皆悉空寂。以是之故无有胎分。佛告弥勒。汝在三十三天。与诸天人说空行法。于彼座中有践迹耶。无践迹耶。弥勒白佛言。彼诸天人。常想乐想净想计我为我想。以是无有践迹无践迹也。佛复告弥勒彼诸天人。有色行阴无色行阴。有报应阴无报应阴。有破有阴无破有阴。有受入阴无受入阴。有声响阴无声响阴。有中间阴无中间阴。有彼此阴无彼此阴。有究竟阴无究竟阴。有默然阴无默然阴。云何弥勒。汝在天宫与诸天人说真法。言有此诸阴名号耶。弥勒白佛言。无也。世尊言。云何弥勒。十方诸佛授汝记莂。成无上正真道。为有正真道。为无正真道耶。弥勒对曰。无耶。世尊言。有道者斯亦假号。言弥勒者亦是假号。如自性本际亦是假号。如来色身身自空。相相自空。本末本末空。彼此彼此空。云何自知号弥勒决。言性性自空。言有有自空。言无无自空。无自常住。无能令不住。言住住自空。言自相自相空。言阴阴自空。言胎胎自空。乃至道场言行行阴空。以是故。世尊。无有践迹无践迹也。佛复告弥勒。有践迹者无践迹者。有果证。无果证耶。是有为性非有为性耶。是有为中无为性耶。是无为中无为性耶。是有漏中无漏性耶。是无漏中无漏性耶。是欲界中有尽性耶。是欲界中无尽性耶。是色无色界中有尽性耶。是色无色界中无尽性耶。是空界灭识性耶。是空界非灭识性耶。乃至有为空无为空自性空。有以有为空。无以无为空。大空取空一相无相空。有余涅槃空。无余涅槃空。是践性耶。非践性耶。弥勒白佛言。践法非法。非法亦非践。云何弥勒。有为法非无为。无为法非有为。云何汝言。有践法无践。无践法亦无践。弥勒白佛言。最第一义。有相无相法中。求有为非无为。求无为非有为耶。佛告弥勒。吾今问汝。真实根论非无根论。有为无为从何而生。有何名号。弥勒白世尊言。虚空寂灭性。字义名号皆非真实。是无根论非有根论。佛告弥勒。根义云何生无根论。弥勒白佛言。于世俗义。根为法性。无根为证静。不动亦不不动。一相无相。乃至有为无为法。有漏无漏法。有对无对法。色法无色法。可见法不可见法。不住亦不不住。是无根义。佛言。善哉善哉。弥勒。空行菩萨晓了无根。不生亦不不生。未来无对。现在不住。过去已灭。无著无断不住。亦不不住。尔时座中有菩萨。名分别身观。白佛言。今闻如来说无根义。说有身相说无身相。说有自性空。说无自性空。说无根义者。从如中来耶。不从如中来耶。无根义者。有生灭耶无生灭耶。有对法耶无对法耶。有色法耶无色法耶。有为法耶无为法耶。有漏法耶无漏法耶。有相法耶无相法耶。有身观耶无身观耶。佛告分别身观菩萨曰。何者是身。何者是观。身谁为行此观。分别身观菩萨白佛言。地水火风名身阴也。识分别名观也。佛告曰。言地地自空。言水水自空。言火火自空。言风风自空。言识识自空。言空空自空。何者是身。云何是观。身观菩萨白佛言。如佛所说。虚空法界皆悉空寂。无佛言佛。无法言法。无僧言僧。无今世后世。无罪无福。将不与大师同耶。佛告分别身观菩萨曰。汝入灭尽定时。颇见眼观色。乃至意观法不。身观菩萨白佛言。不也世尊。所以者何。灭尽定中无生无灭。佛告身观菩萨。如是如是。如汝所言。眼观色。色非我色。我非彼色。识非我识。我非彼识。乃至声香味触法。亦复如是。法非我法。我非彼法。于无根义无增无减。根清净道亦清净。相空清净。乃至究竟空。亦复清净。一清净而无二。五阴净行净。道亦清净。有对净无对净色净。道亦清净。菩萨观净六尘净。道亦清净。眷属净性净。道亦清净。地净住净。道亦清净。是为菩萨摩诃萨无根义。佛复告身观菩萨曰。苦净不苦不乐净。道亦清净。门净种净生净。道亦清净。是为菩萨摩诃萨无根义。佛复告身观菩萨曰。道场净国土净众生净。道亦清净。是为菩萨摩诃萨无根义。根净力净觉意净道品净。道亦清净。云何身观菩萨。我今问汝。汝当报我。如来修治道场坐树王下。云何分别众生之类。用有记法耶。无记法耶。有记法者尘劳之垢。无记法者亦是尘劳之垢。以何无记而授众生决。身观菩萨白佛言。有记之法非尘劳垢。无记之法亦非尘劳。何以故。尘劳垢者是卑贱法。有记无记法是上尊法。无以无记对于尘劳。何以故。尘劳法者如来种也。佛告身观菩萨。止止莫作此语。汝言尘劳是生死法。今复言如来种耶。身观菩萨白佛言。如来身者。为是化非众生耶。若是化者。无有尘劳众生之趣。设从众生有如来身者。尘劳之垢非如来种乎。佛告身观菩萨曰。如是如是。如汝所言。以假号名字而有尘劳。第一义中无有尘劳。佛复告身观菩萨。如来应供正遍知明行足善逝世间解无上士调御丈夫天人师佛世尊。常以天眼观十方世界阿僧祇众生意识生念。有欲心多者无欲心多者。有恚心多者无恚心多者。有痴心多者无痴心多者。有解脱心者无解脱心者。有增上慢者无增上慢者。有易究竟者难究竟者。菩萨悉知悉观而往度之。云何菩萨以天眼观。知少欲者知多欲者。于是菩萨在彼众中。现淫女形与说淫欲。快乐难忘视无厌足。使彼欲意倍生喜乐。后渐与说身为秽污无常无我苦空非身。欲为火坑烧煮心识。使令厌患令无淫欲。此众生等。即于胎中受无上记。身观菩萨。汝当知之。如此众生。无嗔恚痴断欲得道。或有菩萨在彼众中共为善友。与说杀业快乐难忘。快哉杀生减汝寿命增我寿命。后渐渐与说杀生受罪极重。与说百八杀生重罪为苦为恼。引令入于得在道捡无有欲痴。即于胎中成无上道。或有菩萨在彼众中共为朋友。说十不善道。亦身教口意教不善。以真为虚。无常谓常。空谓有实。无身谓有身。苦谓有乐。无世谓有世。后渐渐与说广大深智无量辩才。燃法炽法为竖法幢。渐渐引入智慧丛林。诸人当知。若有狐疑于我所者。当以智慧火烧汝狐疑心。若人布施手执财物。有人受者。解了三事空无所有。即于胎中成无上道。见人持戒戒品成就毫厘不犯。解了虚寂而无所有。即于胎中成无上道。或有众生忍心不起。若有人来杀害割截心无恚想。头目髓脑无所爱惜。即于胎中成无上道。若有众生心若金钢不可沮坏设当有人软语诱导。劫数难量。流转生死难可勉济。何不于此自度。而已为彼众生唐劳勤苦。菩萨心进终不退转堕落生死。即于胎中成无上道。若人行禅心识不移。弊魔波旬在虚空中雷吼电烈。不能令彼动于一毛。何况使彼退于禅道。即于胎中成无上道。若有众生分别诸行。此则可行此不可行。若人贪着爱乐身者。即便为说四意止法。一一分别诸法要藏。畅达演说无量法界。即于胎中成无上道。或有菩萨入慈三昧。遍满东方无限无量阿僧祇恒河沙等刹。众生之类。慈愍爱念欲令解脱。譬如恒河沙中取一沙。过恒河沙国土下一沙。如是尽恒河沙慈心不尽。菩萨发愿坚固难动。设有人来取菩萨身脔脔割截。即时弥满三千大千国土。血变为乳如母念子。是为菩萨行慈三昧。即于胎中成无上道。或时菩萨入悲三昧。遍满南方无限无量阿僧祇恒河沙等刹众生之类。悲念欲令解脱。以恒河沙中取一沙。过恒河沙国土下一沙。如是尽恒河沙悲心不尽。堪任代彼众生受苦。皆是菩萨坚固誓愿。众生见者以清净心。远离众恶妄想已断。即于胎中成无上道。或时菩萨入喜三昧。遍满西方无限无量阿僧祇恒河沙等刹众生之类。喜念众生欲令解脱。以恒河沙中取一沙。过恒河沙乃下一沙。如是尽恒河沙喜心不尽。若彼众生入喜令自娱乐。皆是菩萨发意坚固。即于胎中成无上道。或有菩萨入舍三昧。遍满北方无限无量阿僧祇恒河沙等刹众生之类。恐彼众生有缺漏行。将养拥护不令没溺。取恒河沙中一沙。过恒河沙国土下一沙。如是尽恒河沙舍心不尽。皆是菩萨誓愿坚固。即于胎中成无上道。于时菩萨真实法明修大慈大悲。非罗汉辟支佛所行。遍满四方欲令众生一闻音声寻声即至。皆是菩萨誓愿坚固。即于胎中成无上道。

### 圣谛品第三

佛告菩萨摩诃萨。比丘比丘尼优婆塞优婆夷。天龙鬼神阿修罗迦留罗紧陀罗摩睺勒毗舍遮鸠槃茶富单那摩[少/兔]舍阿摩[少/兔]舍等。吾今为汝说菩萨摩诃萨贤圣谛。谛听谛听善思念之。所以者何。吾从无数阿僧祇劫修习道果。此没生彼周流五道。不舍菩萨贤圣谛。云何菩萨修习圣谛。或时菩萨从初发意。乃至道场行无阂法。不取禅证灭诸恶想。或有菩萨入初禅地见清净行。耻而厌患舍而进趣。欲登六住殷勤进业。入二禅地心豁然悟如月云除。自观身中心发誓愿。为坚固耶不坚固耶。自以己心复观众生心。易度难度皆悉知之。时菩萨心极大欢喜。吾将成佛审然不疑。刹土清净除众生垢。降伏于魔转于无上贤圣法轮。快哉福报所愿知成。尔时菩萨入不乱定。以心举心以身举身。即得成就神足圣道。从一佛刹至一佛刹。礼事供养诸佛世尊。听受深法不难不畏。转入三禅观诸色像悉空无所有。住于三禅观众生类悉能分别。彼没生此此没生彼自识宿命。亦复知彼所从来处。刹利种婆罗门种。居士种长者种。斯应行人不应行人。应受果不应受果。出入息非出入息。斯四意止四意断。根力神足觉意八道。斯人受决某国某处。某众生中成佛。皆悉知之。是谓菩萨于三禅地得清净心。复次菩萨摩诃萨于三禅地上望八住。虽望而不得。昼夜勤精进求清净心。入四禅中面自见十方诸佛。为说四禅不退转法。无碍解脱行四神足。能分一身为无数身。以无数身合为一身。入火光三昧。遍满三千大千世界。令彼众生见火光三昧。心意恐惧衣毛皆竖。自来归依于菩萨所。因三昧力而得度脱。尔时于四禅中。分别世界真如法性。心退还堕习六住行。菩萨自念。我今未得不退转地。云何当得八住。于四禅中殷勤修习。净众生行代其执苦。虽行此法不自称誉。除去憍慢无有吾我。修六思念。虽复行道在九众生居。心不染着恋慕生死。心豁然悟逮不退转。是谓菩萨摩诃萨于圣谛得清净心。于是菩萨入空处三昧。观此三千大千世界众生之类心识。修净法离缚着无所恋慕。能自住寿一劫二劫至无数劫。于某劫中教化众生。生者灭者渐渐将导获清净道。即于胎中成无上道。或时菩萨入识处三昧。观此三千大千世界识神所趣。天道人道饿鬼道畜生道地狱道。易度难度皆悉知之。即于胎中成无上道。或时菩萨入不用处三昧。观此三千大千世界众生之类。青黄赤白有多有少。即自厌患不用久住。即于胎中成无上道。或有菩萨入非想非不想处三昧。观此三千大千世界众生识神所趣。生者灭者。青黄赤白有长有短。令彼众生使知寿尽。即于胎中成无上道。于是菩萨入大虚空大寂定三昧。观此三千大千世界。上至无边无尽刹土。众生之类识神所趣。思惟分别空无之法。是谓菩萨摩诃萨即于胎中成无上道。于是菩萨入无形界三昧。普观三千大千世界众生之类。心所系缚亦无有缚。识神无形所观识法亦复无形。于无形法即于胎中成无上道。

### 佛树品第四

尔时世尊将欲入无余涅槃界。集诸神通大德菩萨。神足变化说不思议法。今我宁可化作七宝树。度此长流永在生死没溺者。令得解脱。即入琉璃定无形三昧。东方去此忍界。六十四亿恒河沙刹。化作七宝树遍满其中。诸宝树上茎节柯枝叶果实。各各有七宝宫殿。宫殿有佛。诸佛各说四非常法。后园浴池众鸟聚集。娱乐其中快乐难胜。其池水中生优钵莲华。须干提花。末干提花。于彼陆地生瞻卜花须曼罗花。牛头栴檀捣香末香。天缯幡盖悬处虚空。尔时风神王名曰随意。放大香风吹七宝树叶。柔软香熏枝叶相 掁 。皆出自然八种音响善哉出大光明。如来八种音声。将欲度未度者。谁现是瑞应。昔我不闻此亦复不现睹见。起灭无常相将非幻化耶。尔时树叶上七宝宫殿中。诸如来至真等正觉。发大音声阐扬不思议难有之法。欲说八地中庄严诸佛刹。犹如有人欲睹大海水。去海百由旬不见诸生木。遇见涝水尝之知海尚远。即自办入海之具。不见形相念定如空始至海岸。以无畏心自庄严身。善哉大圣。我所求者今乃获之。欣之乐之心无疲惓。即时舍所资生尽入海中。随本所愿皆悉在前。菩萨摩诃萨亦复如是。能断一住至六住地。尽众生结使永尽无余。今我成佛必然不疑。是谓菩萨摩诃萨于胎中庄严佛树。复次菩萨摩诃萨欲自庄严身相。具足三十二大人之相为真实不。从顶至足。足有千轮轮有千辐。辐有千相相有六度无极所成。无见顶相者。破憍慢山得成肉髻相。吾从无数阿僧祇劫得不犯淫欲果报。得阴马藏相。阴马藏相者坏彼邪见。放相光明遍满十方恒河沙刹。一一光明皆有化佛。一一化佛皆坐七宝高座。发大音声演说六度无极。如诸如来常所说法苦集灭道。施戒忍精进禅般若波罗蜜。善巧方便解了诸法。空空大空无量空。内空外空最空行空。相空报空灭三灾空。三明报空。三慧空三达空。三等空三世空。三分法身空。三界寂灭空。过去当来现在空。自相空。是谓菩萨摩诃萨不犯淫报相。吾从阿僧祇劫常修口净。不从彼闻此说。不从此闻彼说。得广长舌相。遍满十方阿僧祇恒河沙刹。放舌相光明。一一光明皆有化佛。一一化佛皆坐七宝座上。以清净音声演说无量口行。清净报业真实所作。成办四事无畏。晓了诸法无来无去音响清净。以度生死畏地无所挂碍。分别众生一一音响。演说无量智慧辩才。度五道渊法法成就。以九解脱而自璎珞。十力具足空性无形不可沮坏。其闻法者悉皆信解。是谓菩萨摩诃萨口净舌相果报。吾从无数阿僧祇劫得音响相。遍满三千大千刹土。柔软和雅所说不粗。出言成就不从彼受。其声音者无不悦满。此音响中亦有无数清净所说。如诸如来常所说法。十二因缘痴行生死。自观其身观他身观内外身。息长亦知息短亦知。化彼众生越次取证亦不住证。发声响相光明。一一光明皆有化佛。一一化佛皆坐七宝高坐上。普与众生说无量法门。心趣解脱空无相愿。观了诸法悉无所有。常以四事慈悲喜舍。四禅四谛众智法门。得总持法门。捷疾法门。应声法门。辩才法门无量法门常现在前。心常游戏无量百千三昧。是谓菩萨摩诃萨音响相。吾从无数阿僧祇劫。恒修心清净。所念专正所行惭愧。执心一向无他异想悉无尘垢。若有人毁不生忧戚。设当称誉不以为欢心不移易。所行坚固难动如地。从无数劫承事诸佛。与诸众生说微妙法。所行不伪一向趣道。有佛法僧处辄身往化。讲论无量总持法门。所谓论者。施论戒论生天之论。欲是不净涅槃是乐。引导众生入定三昧。分别苦谛去离四缚。蠲除集法灭大分结。道除杂糅不起法忍。住不退转得清净观。知彼众生心之所念。随类开化得成道果。犹如新成白氎易染为色。自常摄心不讥彼阙。常乐闲静不处愦闹。入比丘众威仪具足。若入禅定系意在明。经行往来心无懈慢。于大众中能师子吼。分别空性悉无所有。是谓菩萨摩诃萨心清净门。吾从无数阿僧祇劫。修总持法门不可沮坏。闻一得百闻百得千闻千得万。诸佛所说句义字义。皆悉总持而不忘失。是谓菩萨摩诃萨成就总持法门。吾从无数阿僧祇劫。常自修习无常观行。一切诸法皆归无常生者有灭。在在处处兴隆法乐净治佛土。所说诚谛自识宿命所经历处。为说法化心识坚固。神足无畏不可思议。从无数劫积诸苦行。所发誓愿不违本行。游戏诸法自在无疑。是谓菩萨摩诃萨成就总持法门。吾从无数阿僧祇劫修眼神通。遍知十方众生之类。有应空行不应空行。有定意无定意者。有乱意无乱意者。有金刚志无金刚志者。有思惟定无思惟定者。天道人道饿鬼道畜生道地狱道。以天眼悉见悉知。见此众生趣有余涅槃无余涅槃者。亦知此众生于中阴取涅槃。亦悉知之。知此众生向须陀洹得须陀洹果。向斯陀含得斯陀含果。向阿那含得阿那含果。向阿罗汉得阿罗汉。果。向辟支佛得辟支佛果。亦观众生出家苦行不舍本誓。剃除须发身被法服。入师子游步三昧。在树王下思惟观树。或一日二日乃至七日。或一岁二岁乃至七岁。或一劫二劫乃至七劫。是谓菩萨摩诃萨成就天眼通。吾从无数阿僧祇劫修耳神通。遍闻十方众生行报。黑有黑果报。白有白果报。不黑不白果报。有漏有漏果报。无漏无漏果报。闻彼众生清净音响。不男声不女声。不男不女柔软声。不长不短声。不非人声。梵声清净声。伽罗毗罗柔和声。不粗声不细声。复以天耳闻彼众生除垢断缚。不住有为相。不住无为相。不住过去当来现在相。住亦不住。不住亦不不住。吾我不住。不住亦不不住。成佛不成佛者。成道不成道者。生天不生天者。生人不生人者。生饿鬼不生饿鬼者。生地狱不生地狱者。生畜生不生畜生者。分别五道以天耳听。悉闻知之。是谓菩萨摩诃萨成就天耳通。吾从无数阿僧祇劫修鼻神通。遍嗅十方无量众生。悉知分别善香恶香。粗香细香。火香水香。俗香道香。乃至菩萨坐树王下香。戒香定香慧香解脱香解脱知见香。教授众生大慈无边香。悲愍众生香。喜悦和颜香。放舍周遍香。神足无畏香。觉力根本香。破慢贡高香。自然普熏香。庄严佛道香。趣三解脱门香。相相殊胜香。明行果报香。分别微尘香。光明远照香。集众和合香。五聚清净香。持入不起香。止灭众垢香。观灭众垢香。闻戒布施香。惭愧无慢香。仙人法胜香。说法无碍香。舍利流布香。封印佛藏香。七宝无尽香。尔时世尊便说颂曰。

&nbsp;&nbsp;&nbsp;&nbsp;摩伽山所出&nbsp;&nbsp;&nbsp;&nbsp;花香及栴檀

&nbsp;&nbsp;&nbsp;&nbsp;三界所有香&nbsp;&nbsp;&nbsp;&nbsp;不如戒香胜

&nbsp;&nbsp;&nbsp;&nbsp;戒香灭众垢&nbsp;&nbsp;&nbsp;&nbsp;往来入无间

&nbsp;&nbsp;&nbsp;&nbsp;菩萨不退转&nbsp;&nbsp;&nbsp;&nbsp;涅槃香第一

&nbsp;&nbsp;&nbsp;&nbsp;譬如善射人&nbsp;&nbsp;&nbsp;&nbsp;仰射于虚空

&nbsp;&nbsp;&nbsp;&nbsp;箭势不尽空&nbsp;&nbsp;&nbsp;&nbsp;寻复堕于地

&nbsp;&nbsp;&nbsp;&nbsp;德香远无际&nbsp;&nbsp;&nbsp;&nbsp;终不有转还

&nbsp;&nbsp;&nbsp;&nbsp;今说佛身香&nbsp;&nbsp;&nbsp;&nbsp;戒定慧解度

&nbsp;&nbsp;&nbsp;&nbsp;于亿百千劫&nbsp;&nbsp;&nbsp;&nbsp;不能尽佛香

&nbsp;&nbsp;&nbsp;&nbsp;若于千万劫&nbsp;&nbsp;&nbsp;&nbsp;佛赞佛功德

&nbsp;&nbsp;&nbsp;&nbsp;大圣不能尽&nbsp;&nbsp;&nbsp;&nbsp;佛身戒德香

&nbsp;&nbsp;&nbsp;&nbsp;诸佛威仪法&nbsp;&nbsp;&nbsp;&nbsp;授前补处别

&nbsp;&nbsp;&nbsp;&nbsp;口中五色香&nbsp;&nbsp;&nbsp;&nbsp;上至忉利天

&nbsp;&nbsp;&nbsp;&nbsp;还来至佛所&nbsp;&nbsp;&nbsp;&nbsp;绕佛身七匝

&nbsp;&nbsp;&nbsp;&nbsp;诸天散花香&nbsp;&nbsp;&nbsp;&nbsp;称叹未曾有

&nbsp;&nbsp;&nbsp;&nbsp;定香远流布&nbsp;&nbsp;&nbsp;&nbsp;济度阿僧祇

尔时世尊说此偈已。于彼会中十二那由他众生。心识开悟皆悉发意。愿乐欲生香积佛刹。是谓菩萨摩诃萨成就鼻通。吾从无数阿僧祇劫修口神通。言教往来终不中滞。有所言说言则有光。唇唇有光齿齿有光舌舌有光。如来于大众中说甚深法。所有法者一名阿。阿者无有千万义。无有千万义中。取一无义度无量众生。二名罗。罗者除垢。除垢有千万义。千万义中取一除垢义。除无量众生垢。三名波遮。波遮名果熟。果熟有千万义。千万义中取一果熟义。使无量众生皆悉果熟。四名那。那者非常义。非常义有千万义。千万义中取一非常义。使无量众生悉解非常义。五名茶。茶者尽无。名尽无。名言有无有。言无亦无无。无尽义有千万义。千万义中取一无尽义。使无量众生得解于尽。是为茶尽义。十方无量恒河沙诸佛。受食威仪。从阎浮提上至十八天。皆见如来食。从一住至四住菩萨。见如来身琉璃咽喉。不退转菩萨乃至九地见健疾天子接如来食。乃至他方施行佛事。是为如来神口果报。如来现食味。次第味味不动味。不哊咽不[口\*專][口\*集]。世尊举饭向口时。心念十方诸五道众生等同此味。即如念皆悉饱满。犹如比丘得九次第禅心软美饱。是谓菩萨摩诃萨口通清净。吾昔无数阿僧祇劫修身神通。分别身中净不净想不净净想。三十六物污露不真。发毛爪齿骨血涕泪。反复思惟以己身法。观众生身亦复如是。自化其身膖胀臭烂脓血流出。或复现身白骨灰色。青瘀色燋黑色。与地同色。无量众生见此身者。皆生苦空无常无我想。复与众生说身业报法。此身非身何者是身。一一分别从头至足悉无所有。以无有身则无有识。众生闻此自思惟身秽恶不净。犹如光音清净天。下观阎浮提臭秽。恶气上熏七千万里。是以菩萨不生光音天。身通菩萨入金刚三昧碎身如尘。一一尘皆作化佛。济渡无量阿僧祇众生之类。现身色相。身上出火身下出水。身下出火身上出水。东踊西没西踊东没。现如来十八神变。众生之类见如来变寻时觉悟。众结永尽入无为道。微尘化佛现身教化。济渡无量阿僧祇众生。是为如来身密教化而不说法。吾从无数阿僧祇劫修习意识。成菩萨神通。摄意入定游至无量诸佛刹土。犹如力人屈伸臂顷还来故处。意识菩萨亦入化生胎生湿生卵生。现不思议神变教化。即于彼处成无为道。意识菩萨于诸通中最上最胜。非辟支佛阿罗汉所能思议。何以故非彼境界 。