## 菩萨处胎经卷第四

### 识住处品第十八

尔时座中有菩萨名曰普光。大慈大悲神足自在。好乐深奥功德成就从无央数阿僧祇劫。拯济众生拔苦根本得六神通。所经过处佛事不断。即从坐起偏露右臂右膝着地。叉手合掌前白佛言。既闻如来分别六通无所挂阂遍满十方诸佛世界。假令诸佛正法平等无有差别。今此识法住无所住。六通识法识是一法为若干。若识是一法。如来金色神足道场得游诸佛刹土。为识致身。为身致识。若身致识则无六通。若识致身此名一法无身无识。唯愿世尊。报我此义。佛告普光菩萨。汝所问义。为第一义问。为世俗义问。若俗义问。识法若干无有定相。第一义问。则无身无识。何以故。分别识法自性空寂。无来无去亦无染着。汝问金色。此有为法五阴成就。非自然法非第一义。佛色身法。于第一义则为有失。我今为汝说识相法。菩萨行六通。身识共俱。非识先身后。非身先识后。何以故。相法自然。识不离身身不离识。犹如二牛共一轭。若黑牛前白牛后。则种不成就。若白牛前黑牛后。种亦不成就。非黑牛前白牛后。非白牛前黑牛后。则种成就。神足道果亦复如是。身识共俱无有前后中间。如来色身有前有后有中间。此世俗法非第一义。于虚寂法无有若干。尔时世尊即说颂曰。

&nbsp;&nbsp;&nbsp;&nbsp;如来金色体&nbsp;&nbsp;&nbsp;&nbsp;三世所奉敬

&nbsp;&nbsp;&nbsp;&nbsp;为人作重任&nbsp;&nbsp;&nbsp;&nbsp;无上无极尊

&nbsp;&nbsp;&nbsp;&nbsp;忉利诸天人&nbsp;&nbsp;&nbsp;&nbsp;昼夜散花香

&nbsp;&nbsp;&nbsp;&nbsp;梵天及营从&nbsp;&nbsp;&nbsp;&nbsp;作乐而娱乐

&nbsp;&nbsp;&nbsp;&nbsp;于百由旬内&nbsp;&nbsp;&nbsp;&nbsp;遍满虚空界

&nbsp;&nbsp;&nbsp;&nbsp;高声称善哉&nbsp;&nbsp;&nbsp;&nbsp;佛识不可见

&nbsp;&nbsp;&nbsp;&nbsp;无内外中间&nbsp;&nbsp;&nbsp;&nbsp;为世愚惑故

&nbsp;&nbsp;&nbsp;&nbsp;现有六通法&nbsp;&nbsp;&nbsp;&nbsp;过去无数佛

&nbsp;&nbsp;&nbsp;&nbsp;光相亦如今&nbsp;&nbsp;&nbsp;&nbsp;欲求识法本

&nbsp;&nbsp;&nbsp;&nbsp;寂灭不可见&nbsp;&nbsp;&nbsp;&nbsp;菩萨六通道

&nbsp;&nbsp;&nbsp;&nbsp;现尽无有尽&nbsp;&nbsp;&nbsp;&nbsp;出息入息念

&nbsp;&nbsp;&nbsp;&nbsp;不着三界有&nbsp;&nbsp;&nbsp;&nbsp;观身内外净

&nbsp;&nbsp;&nbsp;&nbsp;金色空无著&nbsp;&nbsp;&nbsp;&nbsp;识法亦如是

&nbsp;&nbsp;&nbsp;&nbsp;无去来现在&nbsp;&nbsp;&nbsp;&nbsp;五阴性清净

&nbsp;&nbsp;&nbsp;&nbsp;无今身后身&nbsp;&nbsp;&nbsp;&nbsp;一一分别相

&nbsp;&nbsp;&nbsp;&nbsp;永到安隐处&nbsp;&nbsp;&nbsp;&nbsp;识相有六事

&nbsp;&nbsp;&nbsp;&nbsp;亦名六障法&nbsp;&nbsp;&nbsp;&nbsp;六识所住处

&nbsp;&nbsp;&nbsp;&nbsp;生灭不可尽&nbsp;&nbsp;&nbsp;&nbsp;犹如水上泡

&nbsp;&nbsp;&nbsp;&nbsp;一灭 已 复生&nbsp;&nbsp;&nbsp;&nbsp;识法自然空

&nbsp;&nbsp;&nbsp;&nbsp;流驰满诸方&nbsp;&nbsp;&nbsp;&nbsp;我本所造行

&nbsp;&nbsp;&nbsp;&nbsp;身识二事俱&nbsp;&nbsp;&nbsp;&nbsp;独步无等侣

&nbsp;&nbsp;&nbsp;&nbsp;说法无上道&nbsp;&nbsp;&nbsp;&nbsp;诸法识为本

&nbsp;&nbsp;&nbsp;&nbsp;所向随身相&nbsp;&nbsp;&nbsp;&nbsp;虽住亦不住

&nbsp;&nbsp;&nbsp;&nbsp;教化苦恼者&nbsp;&nbsp;&nbsp;&nbsp;眼见前色法

&nbsp;&nbsp;&nbsp;&nbsp;识在中间障&nbsp;&nbsp;&nbsp;&nbsp;非色来入眼

&nbsp;&nbsp;&nbsp;&nbsp;亦不眼就色&nbsp;&nbsp;&nbsp;&nbsp;分别此彼法

&nbsp;&nbsp;&nbsp;&nbsp;由识知善恶&nbsp;&nbsp;&nbsp;&nbsp;识自无识法

&nbsp;&nbsp;&nbsp;&nbsp;耳声鼻香别&nbsp;&nbsp;&nbsp;&nbsp;六业自生缘

&nbsp;&nbsp;&nbsp;&nbsp;故造善恶行&nbsp;&nbsp;&nbsp;&nbsp;声不来就耳

&nbsp;&nbsp;&nbsp;&nbsp;鼻口意亦尔&nbsp;&nbsp;&nbsp;&nbsp;法法相因缘

&nbsp;&nbsp;&nbsp;&nbsp;无著空无法&nbsp;&nbsp;&nbsp;&nbsp;贤圣八品道

&nbsp;&nbsp;&nbsp;&nbsp;三十七行观&nbsp;&nbsp;&nbsp;&nbsp;虚空寂然界

&nbsp;&nbsp;&nbsp;&nbsp;无相无有愿&nbsp;&nbsp;&nbsp;&nbsp;行有白黑报

&nbsp;&nbsp;&nbsp;&nbsp;受对识分别&nbsp;&nbsp;&nbsp;&nbsp;欲求识实相

&nbsp;&nbsp;&nbsp;&nbsp;不见有住处&nbsp;&nbsp;&nbsp;&nbsp;庄严佛刹土

&nbsp;&nbsp;&nbsp;&nbsp;四等无所畏&nbsp;&nbsp;&nbsp;&nbsp;解了诸法空

&nbsp;&nbsp;&nbsp;&nbsp;识灭行亦灭&nbsp;&nbsp;&nbsp;&nbsp;菩萨成道果

&nbsp;&nbsp;&nbsp;&nbsp;无去来今法&nbsp;&nbsp;&nbsp;&nbsp;识如幻化道

&nbsp;&nbsp;&nbsp;&nbsp;不住于彼此&nbsp;&nbsp;&nbsp;&nbsp;识灭归虚空

&nbsp;&nbsp;&nbsp;&nbsp;假号无真实&nbsp;&nbsp;&nbsp;&nbsp;初入四空定

&nbsp;&nbsp;&nbsp;&nbsp;除想无系着&nbsp;&nbsp;&nbsp;&nbsp;竖显高法幢

&nbsp;&nbsp;&nbsp;&nbsp;演畅识相法&nbsp;&nbsp;&nbsp;&nbsp;前识非后识

&nbsp;&nbsp;&nbsp;&nbsp;亦不离于识&nbsp;&nbsp;&nbsp;&nbsp;三界第一尊

&nbsp;&nbsp;&nbsp;&nbsp;乃能究识性&nbsp;&nbsp;&nbsp;&nbsp;如人在山顶

&nbsp;&nbsp;&nbsp;&nbsp;通达见四远&nbsp;&nbsp;&nbsp;&nbsp;分别善恶行

&nbsp;&nbsp;&nbsp;&nbsp;天眼通第一&nbsp;&nbsp;&nbsp;&nbsp;远见十方界

&nbsp;&nbsp;&nbsp;&nbsp;有黠智慧人&nbsp;&nbsp;&nbsp;&nbsp;如掌观明珠

尔时世尊说此颂时。八十四亿众生。欲得远离六识法相。不乐生死流转五道。发弘誓心住无识地。

### 善权品第十九

尔时座中有菩萨名曰举手。前白佛言。世尊。愿闻菩萨摩诃萨权变无数不可称计。佛言。菩萨摩诃萨常行善权。非此非彼非两中间。随前适化义说句说思惟义。趣庄严佛土六度无极乃至相知灭。方便导引无所挂阂。不自贡高亦无憍慢。容貌端正法服齐整。受前信施非度不舍。光相端严言说清净。为一众生住寿亿劫。留形在后余方教化。如是分身难可思量。所可游化无觉知者。在鬼神界现大神力。亦使彼鬼度化众生。展转相教不失道教。复次权变作佛形像光相炳然。其有睹见及闻所说法。初中竟语安隐快乐。禅定觉道明慧解脱。契经偈经记经授决经。处经出要经。广长经聚经生经广普经。未曾有经现经转经。譬喻经因缘经。随所趣向与说深法解空无我。众生所念各各不同。能令一切入解脱门。譬如众源陂池。五河驶流各各有名。悉归于海便无本名。亦如须弥跱立难动。杂色众鸟往依附止。皆同一色便无本色。菩萨摩诃萨教化众生净佛国土。亦复如是。众生心识所念不同若干思想。能令一切至解脱门想定意灭。便无本念同一解脱。是谓菩萨摩诃萨权变适化不可测量。尔时世尊即说颂曰。

&nbsp;&nbsp;&nbsp;&nbsp;譬如田农夫&nbsp;&nbsp;&nbsp;&nbsp;选择良美地

&nbsp;&nbsp;&nbsp;&nbsp;下种不失时&nbsp;&nbsp;&nbsp;&nbsp;溉灌以时节

&nbsp;&nbsp;&nbsp;&nbsp;长养苗成就&nbsp;&nbsp;&nbsp;&nbsp;不霜虫蝗灾

&nbsp;&nbsp;&nbsp;&nbsp;究竟获果实&nbsp;&nbsp;&nbsp;&nbsp;收藏无忧畏

&nbsp;&nbsp;&nbsp;&nbsp;菩萨真实法&nbsp;&nbsp;&nbsp;&nbsp;六度无极田

&nbsp;&nbsp;&nbsp;&nbsp;消除悭贪心&nbsp;&nbsp;&nbsp;&nbsp;溉以甘露水

&nbsp;&nbsp;&nbsp;&nbsp;善权方便道&nbsp;&nbsp;&nbsp;&nbsp;明了去就法

&nbsp;&nbsp;&nbsp;&nbsp;导引众生类&nbsp;&nbsp;&nbsp;&nbsp;得至不灭处

&nbsp;&nbsp;&nbsp;&nbsp;生老病烦恼&nbsp;&nbsp;&nbsp;&nbsp;烧诸心善根

&nbsp;&nbsp;&nbsp;&nbsp;善权方便护&nbsp;&nbsp;&nbsp;&nbsp;解了去就法

&nbsp;&nbsp;&nbsp;&nbsp;夫人欲出家&nbsp;&nbsp;&nbsp;&nbsp;禁戒以为首

&nbsp;&nbsp;&nbsp;&nbsp;不着饰好法&nbsp;&nbsp;&nbsp;&nbsp;行权菩萨道

&nbsp;&nbsp;&nbsp;&nbsp;毕命不惜身&nbsp;&nbsp;&nbsp;&nbsp;不犯如毫厘

&nbsp;&nbsp;&nbsp;&nbsp;身如草土粪&nbsp;&nbsp;&nbsp;&nbsp;随人所爴割

&nbsp;&nbsp;&nbsp;&nbsp;忍如安明山&nbsp;&nbsp;&nbsp;&nbsp;坚固不可沮

&nbsp;&nbsp;&nbsp;&nbsp;护戒方便道&nbsp;&nbsp;&nbsp;&nbsp;毁誉无增减

&nbsp;&nbsp;&nbsp;&nbsp;出冥在明处&nbsp;&nbsp;&nbsp;&nbsp;菩萨善权道

&nbsp;&nbsp;&nbsp;&nbsp;现身在人间&nbsp;&nbsp;&nbsp;&nbsp;哀愍一切故

&nbsp;&nbsp;&nbsp;&nbsp;或现微细形&nbsp;&nbsp;&nbsp;&nbsp;出入无挂碍

&nbsp;&nbsp;&nbsp;&nbsp;道场诸佛坐&nbsp;&nbsp;&nbsp;&nbsp;灭结更不生

&nbsp;&nbsp;&nbsp;&nbsp;其有至道场&nbsp;&nbsp;&nbsp;&nbsp;结尽永无余

&nbsp;&nbsp;&nbsp;&nbsp;亦如大导师&nbsp;&nbsp;&nbsp;&nbsp;将诸商贾等

&nbsp;&nbsp;&nbsp;&nbsp;入海采珍琦&nbsp;&nbsp;&nbsp;&nbsp;珊瑚琥珀珠

&nbsp;&nbsp;&nbsp;&nbsp;明月随意宝&nbsp;&nbsp;&nbsp;&nbsp;安隐还本国

&nbsp;&nbsp;&nbsp;&nbsp;父母诸兄弟&nbsp;&nbsp;&nbsp;&nbsp;眷属奴婢使

&nbsp;&nbsp;&nbsp;&nbsp;和悦心欢喜&nbsp;&nbsp;&nbsp;&nbsp;如定除去想

&nbsp;&nbsp;&nbsp;&nbsp;行权菩萨等&nbsp;&nbsp;&nbsp;&nbsp;搜求无尽藏

&nbsp;&nbsp;&nbsp;&nbsp;了别珍琦妙&nbsp;&nbsp;&nbsp;&nbsp;自用璎珞身

&nbsp;&nbsp;&nbsp;&nbsp;善权导师长&nbsp;&nbsp;&nbsp;&nbsp;六度为妻息

&nbsp;&nbsp;&nbsp;&nbsp;四等心覆盖&nbsp;&nbsp;&nbsp;&nbsp;尘垢不着心

&nbsp;&nbsp;&nbsp;&nbsp;世多愚惑人&nbsp;&nbsp;&nbsp;&nbsp;守悭不布施

&nbsp;&nbsp;&nbsp;&nbsp;积财千万亿&nbsp;&nbsp;&nbsp;&nbsp;称言是我有

&nbsp;&nbsp;&nbsp;&nbsp;临欲寿终时&nbsp;&nbsp;&nbsp;&nbsp;眼见恶鬼神

&nbsp;&nbsp;&nbsp;&nbsp;刀风解其形&nbsp;&nbsp;&nbsp;&nbsp;无复出入息

&nbsp;&nbsp;&nbsp;&nbsp;贪识随诸恶&nbsp;&nbsp;&nbsp;&nbsp;受报甚苦辛

&nbsp;&nbsp;&nbsp;&nbsp;将至受罪处&nbsp;&nbsp;&nbsp;&nbsp;变悔无所及

&nbsp;&nbsp;&nbsp;&nbsp;佛以权智度&nbsp;&nbsp;&nbsp;&nbsp;就彼而说法

&nbsp;&nbsp;&nbsp;&nbsp;利根自省罪&nbsp;&nbsp;&nbsp;&nbsp;悔心不藏匿

&nbsp;&nbsp;&nbsp;&nbsp;闻法得度脱&nbsp;&nbsp;&nbsp;&nbsp;菩萨善权道

&nbsp;&nbsp;&nbsp;&nbsp;如人生便盲&nbsp;&nbsp;&nbsp;&nbsp;不识玄黄色

&nbsp;&nbsp;&nbsp;&nbsp;遭遇圣巧匠&nbsp;&nbsp;&nbsp;&nbsp;疗治以法药

&nbsp;&nbsp;&nbsp;&nbsp;昔闻有五色&nbsp;&nbsp;&nbsp;&nbsp;青黄赤白黑

&nbsp;&nbsp;&nbsp;&nbsp;既得明眼识&nbsp;&nbsp;&nbsp;&nbsp;不别青黄赤

&nbsp;&nbsp;&nbsp;&nbsp;菩萨善权道&nbsp;&nbsp;&nbsp;&nbsp;分别至究竟

&nbsp;&nbsp;&nbsp;&nbsp;荡除八难法&nbsp;&nbsp;&nbsp;&nbsp;不生亦不灭

尔时世尊说此颂已。有百亿居士行善权道。毕竟无为住无住地。

### 无明品第二十

尔时座中有菩萨名曰智清净。分别空无生老病死。淫怒痴多者。淫怒痴少者。分别众生三品差别。于等分中何病最重。所谓重者邪见是。智清净菩萨即从坐起偏袒右肩右膝着地。长跪叉手前白佛言。如来无所著等正觉。无所不知无所不见。过去当来今现在。蚑行喘息人物之类。心所念法。口所言说。身行善恶。甚深禁法威仪戒律。知多知少知重知轻。今我所问。非空非不空。非有非不有。非有空非有有。三聚众生。何者为轻。何者为重。何者现报。何者生报。何者后报。云何想知灭。云何涅槃。云何无余。佛告智清净菩萨。善哉善哉快问斯义。愍诸一切多所饶益。乃能于佛前问平等法。汝还复坐吾当与汝解说句义初中竟品。黑业受黑报。白业受白报。一一分别令汝知之。尔时世尊即说颂曰。

&nbsp;&nbsp;&nbsp;&nbsp;如人种果树&nbsp;&nbsp;&nbsp;&nbsp;子苦果亦苦

&nbsp;&nbsp;&nbsp;&nbsp;为罪得黑报&nbsp;&nbsp;&nbsp;&nbsp;经历劫数苦

&nbsp;&nbsp;&nbsp;&nbsp;种甘得甘果&nbsp;&nbsp;&nbsp;&nbsp;还受甘果报

&nbsp;&nbsp;&nbsp;&nbsp;香洁甚香美&nbsp;&nbsp;&nbsp;&nbsp;得受清白报

&nbsp;&nbsp;&nbsp;&nbsp;如人在池水&nbsp;&nbsp;&nbsp;&nbsp;内外清净彻

&nbsp;&nbsp;&nbsp;&nbsp;无风无尘秽&nbsp;&nbsp;&nbsp;&nbsp;香美得清凉

&nbsp;&nbsp;&nbsp;&nbsp;其有众生见&nbsp;&nbsp;&nbsp;&nbsp;娱乐不能离

&nbsp;&nbsp;&nbsp;&nbsp;佛道清净行&nbsp;&nbsp;&nbsp;&nbsp;与彼无有异

&nbsp;&nbsp;&nbsp;&nbsp;黑报众生等&nbsp;&nbsp;&nbsp;&nbsp;坠堕三涂难

&nbsp;&nbsp;&nbsp;&nbsp;高下随駃水&nbsp;&nbsp;&nbsp;&nbsp;漂流厄难处

&nbsp;&nbsp;&nbsp;&nbsp;当时烦恼苦&nbsp;&nbsp;&nbsp;&nbsp;独受无人代

&nbsp;&nbsp;&nbsp;&nbsp;破骨入髓脑&nbsp;&nbsp;&nbsp;&nbsp;烧煮不可量

&nbsp;&nbsp;&nbsp;&nbsp;已至无救狱&nbsp;&nbsp;&nbsp;&nbsp;意悟求解脱

&nbsp;&nbsp;&nbsp;&nbsp;无明所覆盖&nbsp;&nbsp;&nbsp;&nbsp;不见慧光明

&nbsp;&nbsp;&nbsp;&nbsp;如人行路迷&nbsp;&nbsp;&nbsp;&nbsp;举南以为北

&nbsp;&nbsp;&nbsp;&nbsp;终日心不悟&nbsp;&nbsp;&nbsp;&nbsp;虽闻亦不信

&nbsp;&nbsp;&nbsp;&nbsp;受罪重苦恼&nbsp;&nbsp;&nbsp;&nbsp;毒痛加其身

&nbsp;&nbsp;&nbsp;&nbsp;久后罪虽毕&nbsp;&nbsp;&nbsp;&nbsp;世人所恶贱

&nbsp;&nbsp;&nbsp;&nbsp;形体腥臊丑&nbsp;&nbsp;&nbsp;&nbsp;如猪卧深溷

&nbsp;&nbsp;&nbsp;&nbsp;宛转入镬汤&nbsp;&nbsp;&nbsp;&nbsp;死而复更生

&nbsp;&nbsp;&nbsp;&nbsp;愚痴本所造&nbsp;&nbsp;&nbsp;&nbsp;受报如影响

&nbsp;&nbsp;&nbsp;&nbsp;善恶二俱等&nbsp;&nbsp;&nbsp;&nbsp;等分众生义

&nbsp;&nbsp;&nbsp;&nbsp;无道无偏党&nbsp;&nbsp;&nbsp;&nbsp;行亦有高下

&nbsp;&nbsp;&nbsp;&nbsp;持戒生天人&nbsp;&nbsp;&nbsp;&nbsp;不施福最少

&nbsp;&nbsp;&nbsp;&nbsp;抟 食畏人见&nbsp;&nbsp;&nbsp;&nbsp;惭愧不露出

&nbsp;&nbsp;&nbsp;&nbsp;虽有天女众&nbsp;&nbsp;&nbsp;&nbsp;音乐不和雅

&nbsp;&nbsp;&nbsp;&nbsp;时时出游观&nbsp;&nbsp;&nbsp;&nbsp;畏逢神妙天

&nbsp;&nbsp;&nbsp;&nbsp;若戒布施具&nbsp;&nbsp;&nbsp;&nbsp;甘露衣食至

&nbsp;&nbsp;&nbsp;&nbsp;前后伎乐绕&nbsp;&nbsp;&nbsp;&nbsp;如月星中明

&nbsp;&nbsp;&nbsp;&nbsp;久久出游观&nbsp;&nbsp;&nbsp;&nbsp;营从自庄严

&nbsp;&nbsp;&nbsp;&nbsp;天乐自然作&nbsp;&nbsp;&nbsp;&nbsp;斯由此人间

&nbsp;&nbsp;&nbsp;&nbsp;持戒布施具&nbsp;&nbsp;&nbsp;&nbsp;福报如影随

&nbsp;&nbsp;&nbsp;&nbsp;诸天虽受福&nbsp;&nbsp;&nbsp;&nbsp;亦有劫数难

&nbsp;&nbsp;&nbsp;&nbsp;临欲命终时&nbsp;&nbsp;&nbsp;&nbsp;乃知衰耗法

&nbsp;&nbsp;&nbsp;&nbsp;善念转欲微&nbsp;&nbsp;&nbsp;&nbsp;当复更受身

&nbsp;&nbsp;&nbsp;&nbsp;轮转五道中&nbsp;&nbsp;&nbsp;&nbsp;经历无数劫

&nbsp;&nbsp;&nbsp;&nbsp;善恶受对时&nbsp;&nbsp;&nbsp;&nbsp;不避豪贵贱

&nbsp;&nbsp;&nbsp;&nbsp;于中能独拔&nbsp;&nbsp;&nbsp;&nbsp;如我释迦文

尔时世尊说此偈已。于大众中诸天及人。七万七千亿那由他。皆发无上正真道心。尔时世尊告智清净菩萨曰一生补处菩萨大士。以权方便在卑贱家生。欲得示现除无明结。十月在胎临生之日现无手足。父母睹见谓为是鬼捐弃旷野不使人见。所以者何。菩萨权化欲令愚痴父母眷属睹见道明。其后数月母复怀娠。具满十月生一男儿。端正姝妙世之希有昼生夜死。父母号哭 椎胸 向天。山神树神何不怜我。先生一子而无手足捐弃旷野。今生一子端正无比状如天神。今复昼生夜死。心肝断绝当复奈何。复经数月母系怀妊。十月具满生一男儿。三头八脚四眼八臂。睹者毛竖。父母眷属舍而欲去。菩萨权现令不得去。父母问曰。为是天耶。为是龙鬼神阿修罗乾闼婆伽楼罗紧那罗摩睺罗伽人与非人耶。尔时所生男儿。即以偈报父母曰。

&nbsp;&nbsp;&nbsp;&nbsp;非天夜叉鬼&nbsp;&nbsp;&nbsp;&nbsp;须伦迦楼罗

&nbsp;&nbsp;&nbsp;&nbsp;为母除愚闇&nbsp;&nbsp;&nbsp;&nbsp;权生父母家

&nbsp;&nbsp;&nbsp;&nbsp;先无手足子&nbsp;&nbsp;&nbsp;&nbsp;亦复是我身

&nbsp;&nbsp;&nbsp;&nbsp;朝生若暮死&nbsp;&nbsp;&nbsp;&nbsp;八住无上尊

&nbsp;&nbsp;&nbsp;&nbsp;我今受形分&nbsp;&nbsp;&nbsp;&nbsp;三头八手脚

&nbsp;&nbsp;&nbsp;&nbsp;何为舍我去&nbsp;&nbsp;&nbsp;&nbsp;经向地狱门

&nbsp;&nbsp;&nbsp;&nbsp;地狱众苦备&nbsp;&nbsp;&nbsp;&nbsp;十八镬汤沸

&nbsp;&nbsp;&nbsp;&nbsp;一一镬汤者&nbsp;&nbsp;&nbsp;&nbsp;十六隔子围

&nbsp;&nbsp;&nbsp;&nbsp;受苦无量劫&nbsp;&nbsp;&nbsp;&nbsp;求出甚为难

&nbsp;&nbsp;&nbsp;&nbsp;父母愚惑人&nbsp;&nbsp;&nbsp;&nbsp;不识真法性

&nbsp;&nbsp;&nbsp;&nbsp;邪见祷神祠&nbsp;&nbsp;&nbsp;&nbsp;谓当脱苦难

&nbsp;&nbsp;&nbsp;&nbsp;如火焰炽盛&nbsp;&nbsp;&nbsp;&nbsp;益以干薪草

&nbsp;&nbsp;&nbsp;&nbsp;焚烧善根本&nbsp;&nbsp;&nbsp;&nbsp;求灭亦欲难

&nbsp;&nbsp;&nbsp;&nbsp;今我还复体&nbsp;&nbsp;&nbsp;&nbsp;现本端正形

&nbsp;&nbsp;&nbsp;&nbsp;道本心坚固&nbsp;&nbsp;&nbsp;&nbsp;修习三通慧

&nbsp;&nbsp;&nbsp;&nbsp;从阿僧祇劫&nbsp;&nbsp;&nbsp;&nbsp;誓度不度者

&nbsp;&nbsp;&nbsp;&nbsp;守戒不失愿&nbsp;&nbsp;&nbsp;&nbsp;托生父母家

&nbsp;&nbsp;&nbsp;&nbsp;前后舍身命&nbsp;&nbsp;&nbsp;&nbsp;其数如微尘

&nbsp;&nbsp;&nbsp;&nbsp;所可经历处&nbsp;&nbsp;&nbsp;&nbsp;靡不蒙福祐

&nbsp;&nbsp;&nbsp;&nbsp;群品若干种&nbsp;&nbsp;&nbsp;&nbsp;行迹各不同

&nbsp;&nbsp;&nbsp;&nbsp;应与欢悦度&nbsp;&nbsp;&nbsp;&nbsp;亦以恐畏化

&nbsp;&nbsp;&nbsp;&nbsp;随彼众生念&nbsp;&nbsp;&nbsp;&nbsp;令复心所愿

&nbsp;&nbsp;&nbsp;&nbsp;众生病非一&nbsp;&nbsp;&nbsp;&nbsp;投以甘露药

&nbsp;&nbsp;&nbsp;&nbsp;趣使入道捡&nbsp;&nbsp;&nbsp;&nbsp;不令入邪径

&nbsp;&nbsp;&nbsp;&nbsp;诸天受福乐&nbsp;&nbsp;&nbsp;&nbsp;甘露除病乐

&nbsp;&nbsp;&nbsp;&nbsp;不违圣教乐&nbsp;&nbsp;&nbsp;&nbsp;解脱涅槃乐

尔时菩萨说此偈时。父母宗族及诸来会者。皆发无上平等度意。

### 苦行品第二十一

尔时诸会菩萨。天龙鬼神阿修罗乾闼婆迦留罗摩睺罗伽紧那罗人非人。学无学及四部众。比丘比丘尼优婆塞优婆夷。如来观察知诸众生心之所念。欲使如来说究竟成就苦行无量。齐何发意得成佛道。佛知彼心。即与说本勤苦之行。佛告诸来会菩萨摩诃萨。听我所说真实法相。亦不由俗数得道。亦不离俗数得道。不从真道亦不离真道。何以故。黑中白妙俗中道妙。苦乐甘胜。所以者何。吾昔学道直信不疑作日月王。日宫殿者。纵广五十一由旬。月宫殿者。纵广四十九由旬。日放光明一亿一千光 明 。月放光明一亿光明。吾为日月天子。谓为常住不朽不败。经历恒河沙亿千万国土。作日天子作月天子。命尽乃知非实非真。后寿转减。作日月大臣。名曰荷伽罗。宫殿纵广二十五由旬。次复作毗梨呵波提。宫殿纵广二十由旬。次复作鸯伽罗。宫殿纵广十九由旬。次复作醘谋。宫殿纵广十九由旬。次复作含尼。宫殿纵广十五由旬。此五大臣日月左右。于无央数百千劫。作此五星寿尽堕落。亦不真实其寿转减。吾曾为昴宿。同伴六人度数三十。吾曾作毕宿。朋党五人度数四十五。吾曾为觜宿。朋党三人度数三十。吾曾为参宿。单独一己度数十五。吾曾为井宿。朋党二人度数四十五。吾曾为鬼宿。朋党三人度数四十。吾曾为柳宿。朋党四人度数十五。菩萨当知此七宿者。跱立东方。吾曾为星宿。朋党五人度数三十。吾曾为张宿。朋友二人度数三十。吾曾为翼宿。朋友二人度数三十五。吾曾为轸宿。朋友五人度数三十。吾曾为角宿。单独一己度数三十。吾曾为亢宿。亦独一己度数十五。吾曾为 氐 宿。朋友二人度数三十五。菩萨当知此七宿者。跱立南方。吾曾为房宿。朋友四人度数三十。吾曾为心宿。朋友三人度数十五。吾曾为尾宿。朋友三人度数三十。吾曾为箕宿。朋友四人度数三十。吾曾为斗宿。朋友四人度数三十五。吾曾为牛宿。朋友三人度数十六。吾曾为女宿。朋友三人度数三十。菩萨当知此七宿者。跱立西方。吾曾为虚宿。朋友四人度数三十。吾曾为危宿。单独一己度数十五。吾曾为室宿。朋党二人度数三十。吾曾为辟宿。朋友二人度数三十五。吾曾为奎宿。朋友二人度数三十。吾曾为娄宿。朋友二人度数三十。吾曾为胃宿。朋友三人度数三十。菩萨当知此七宿者。跱立北方。吾从无数阿僧祇劫。或为日月王。或为臣佐。周旋往来形骸朽败。无真实道。后来人间或为转轮圣王杂散小王。或为长者居士。求清净道谓为真实。皆是虚行不合真道。吾昔一时入山求道。见诸仙学五千人俱集在一处。或翘一足叉手合掌随日转身。或有事月叉手合掌随月转身。或卧棘刺或服沙石。或持土枭牛马鹿戒。或在山顶投身深壑。或抱石自沉入于深水。或五火自炙求生梵天。或解身支节求神所在。或发头顶以脑燃灯持供养天。或投身沸油酥。或江右杀无量众生。或江左烧香。令命过众生尽得生天。或自念言。曼我今在先度父母。即以父母掷于火中唱生梵天。或食牛粪或食果蓏。或七日一食。或时不食形骸枯燥。或编树叶以为衣服。或连髑髅以为衣服。或以髑髅以为食器。或服刺针。刺心持心令住。或时聚会一处。互相破腹洗肠去垢。唱生梵天。吾昔苦行不可称计。于树王下六年学道。日食一麻一米。青鸽飞雀顶上生乳 (丹本卵) 。蛇虺缠身。牧牛猎师瓦石撩掷。或时斫刺破坏形体。或时以杖柱腹乃至于脐。遭此百千万痛不以为苦。何以故。吾当于尔时。谓为是道实非真道。于虚空有天叉手白菩萨言。忍力最大破碎结使。念垂成佛慎勿退转。过去恒河沙诸佛世尊。不如菩萨断食求道。天神所感使弥家女奉上乳糜。食已气力充足。七日思惟降伏魔怨。梵天下请得成为佛阐扬大法。可谓真道无过涅槃。涅槃无生老病死。吾昔所更苦行如是。尔时众会菩萨叹未曾有。皆发无上平等道心。

### 四道和合品第二十二

尔时座中有菩萨。名曰遍光。神智通达住不退转。弘誓之心不可沮坏。诸佛所称非一非二。乃至恒河沙佛功德无量积行无畏。恒游行无量诸佛世界。同学八人。一名不邪见菩萨。二名直意菩萨三名众相菩萨。四名屈伸菩萨。五名解脱菩萨。六名解缚菩萨。七名印可菩萨。八名得誓愿菩萨。从无央数劫已住尽地得不退转。尔时遍光菩萨白佛言。云何菩萨摩诃萨入四种道无有前后。得成无上等正觉道。于是菩萨昼夜思惟见欲如火。想知念尽颠倒行法。见初利法授阿那含。即彼天宫取道明证。如是不久。或时菩萨在上分地。下观欲界犹如聚沫。断三结使远离三恶于有无有。或有菩萨得根得力立志自在。破有灭无无四等心。等彼此无我想。非去来今亦非等正觉。今此众生于无上道有何差别。佛言。善哉斯问。吾当与汝具分别之。云何菩萨因缘因缘。云何名因缘因缘。两臂钏相掁故名为因缘因缘。彼教我受承声受化。是谓声闻。无师无智不因彼此。故名觉佛。复次菩萨摩诃萨此道彼道共相授决。处证无证周流五道。是谓为觉。亦不见觉。亦不见不觉。不一不二是不二入。菩萨摩诃萨本行习尽解了缘觉。有余无余结使永尽。是不二入。等分众生解了无常。身非我有。内外尽空。是不二入。佛恩流布广普无边。以苦集道得至无为。是不二入。大慈四等覆盖一切。愚惑众生得至真实。是不二入。尔时世尊即说颂曰。

&nbsp;&nbsp;&nbsp;&nbsp;声闻辟支佛&nbsp;&nbsp;&nbsp;&nbsp;假号音 响名

&nbsp;&nbsp;&nbsp;&nbsp;犹彼大战师&nbsp;&nbsp;&nbsp;&nbsp;腾怨乃为上

&nbsp;&nbsp;&nbsp;&nbsp;佛为无等伦&nbsp;&nbsp;&nbsp;&nbsp;独步三界尊

&nbsp;&nbsp;&nbsp;&nbsp;服心降魔兵&nbsp;&nbsp;&nbsp;&nbsp;忍力至涅槃

&nbsp;&nbsp;&nbsp;&nbsp;轮转生死苦&nbsp;&nbsp;&nbsp;&nbsp;命如琢石火

&nbsp;&nbsp;&nbsp;&nbsp;经历亿百千&nbsp;&nbsp;&nbsp;&nbsp;求脱无有期

&nbsp;&nbsp;&nbsp;&nbsp;佛本无号字&nbsp;&nbsp;&nbsp;&nbsp;随人所尊重

&nbsp;&nbsp;&nbsp;&nbsp;罗汉辟支佛&nbsp;&nbsp;&nbsp;&nbsp;本一无有二

&nbsp;&nbsp;&nbsp;&nbsp;如彼定光佛&nbsp;&nbsp;&nbsp;&nbsp;授我无上决

&nbsp;&nbsp;&nbsp;&nbsp;却后九十一&nbsp;&nbsp;&nbsp;&nbsp;于此贤劫中

&nbsp;&nbsp;&nbsp;&nbsp;第四最胜尊&nbsp;&nbsp;&nbsp;&nbsp;号曰释迦文

&nbsp;&nbsp;&nbsp;&nbsp;五浊鼎沸世&nbsp;&nbsp;&nbsp;&nbsp;不孝顺父母

&nbsp;&nbsp;&nbsp;&nbsp;杀害阿罗汉&nbsp;&nbsp;&nbsp;&nbsp;不奉二尊教

&nbsp;&nbsp;&nbsp;&nbsp;我所经历处&nbsp;&nbsp;&nbsp;&nbsp;非一非二道

&nbsp;&nbsp;&nbsp;&nbsp;六趣烦恼中&nbsp;&nbsp;&nbsp;&nbsp;经历无央数

&nbsp;&nbsp;&nbsp;&nbsp;初中后不寐&nbsp;&nbsp;&nbsp;&nbsp;经行修道德

&nbsp;&nbsp;&nbsp;&nbsp;敬心自觉悟&nbsp;&nbsp;&nbsp;&nbsp;去离三有着

&nbsp;&nbsp;&nbsp;&nbsp;昔佛所行愿&nbsp;&nbsp;&nbsp;&nbsp;不舍取灭度

&nbsp;&nbsp;&nbsp;&nbsp;一身一识神&nbsp;&nbsp;&nbsp;&nbsp;与己无别异

&nbsp;&nbsp;&nbsp;&nbsp;勤苦数劫中&nbsp;&nbsp;&nbsp;&nbsp;精神腐朽败

&nbsp;&nbsp;&nbsp;&nbsp;为彼不自己&nbsp;&nbsp;&nbsp;&nbsp;故得成佛道

&nbsp;&nbsp;&nbsp;&nbsp;我为一切智&nbsp;&nbsp;&nbsp;&nbsp;遍教不教者

&nbsp;&nbsp;&nbsp;&nbsp;通慧无所著&nbsp;&nbsp;&nbsp;&nbsp;一音除狐疑

&nbsp;&nbsp;&nbsp;&nbsp;三生须陀洹&nbsp;&nbsp;&nbsp;&nbsp;得至无为道

&nbsp;&nbsp;&nbsp;&nbsp;况复第一者&nbsp;&nbsp;&nbsp;&nbsp;取佛无有疑

&nbsp;&nbsp;&nbsp;&nbsp;我今诸弟子&nbsp;&nbsp;&nbsp;&nbsp;有学及无学

&nbsp;&nbsp;&nbsp;&nbsp;四等拔济苦&nbsp;&nbsp;&nbsp;&nbsp;无起无生灭

&nbsp;&nbsp;&nbsp;&nbsp;本从思想生&nbsp;&nbsp;&nbsp;&nbsp;还从思想灭

&nbsp;&nbsp;&nbsp;&nbsp;非我思想生&nbsp;&nbsp;&nbsp;&nbsp;非我思想灭

&nbsp;&nbsp;&nbsp;&nbsp;行本自有根&nbsp;&nbsp;&nbsp;&nbsp;流驰非一端

&nbsp;&nbsp;&nbsp;&nbsp;根断无思想&nbsp;&nbsp;&nbsp;&nbsp;无复根本念

尔时世尊说此颂时。十二那由他众生。皆发无上平等道心。

### 意品第二十三

尔时座上有菩萨。名曰根莲花。惠施无碍行四等心坚固难沮。进止行来不失威仪礼节。从无数劫来常修梵行禅定不乱。分别善恶观察众生。有淫怒痴心。无淫怒痴心。若多若少皆悉知之。游诸佛国供养承事诸佛世尊。善权方便示现无常无我无身无命无人。可行知行可住知住慈愍一切。时根莲花菩萨即从坐起。偏露右臂右膝着地。叉手合掌前白佛言。善哉世尊。四道所趣意何所在。为有意耶。为无意耶。意是果耶。为非果耶。意是有对无对耶。意可见不可见耶。意是过去未来现在耶。非过去未来现在耶。意是仙人法。非仙人法耶。意是有为法耶。无为法耶。意是有漏法无漏法耶。于三法 报 意何所在耶。意在黑黑报耶。意在白白报耶。意在不黑不白不白不黑报耶。意在不粗行法细行法耶。尔时世尊告根莲花菩萨言。善哉善哉。根莲花菩萨。汝所问义愍念一切。开化众生心意识法。为盲冥者示现光明。汝今谛听谛听善思念之。尔时世尊即说颂曰。

&nbsp;&nbsp;&nbsp;&nbsp;最胜无等伦&nbsp;&nbsp;&nbsp;&nbsp;清净无瑕秽

&nbsp;&nbsp;&nbsp;&nbsp;眼净如莲花&nbsp;&nbsp;&nbsp;&nbsp;不为尘所污

&nbsp;&nbsp;&nbsp;&nbsp;处世有为法&nbsp;&nbsp;&nbsp;&nbsp;坠堕三有难

&nbsp;&nbsp;&nbsp;&nbsp;我空彼亦无&nbsp;&nbsp;&nbsp;&nbsp;意寂无心识

&nbsp;&nbsp;&nbsp;&nbsp;如水在器中&nbsp;&nbsp;&nbsp;&nbsp;规矩随前物

&nbsp;&nbsp;&nbsp;&nbsp;过去非本有&nbsp;&nbsp;&nbsp;&nbsp;现在善恶行

&nbsp;&nbsp;&nbsp;&nbsp;未来当坏法&nbsp;&nbsp;&nbsp;&nbsp;此意非本意

&nbsp;&nbsp;&nbsp;&nbsp;菩萨行大慈&nbsp;&nbsp;&nbsp;&nbsp;亦现对无对

&nbsp;&nbsp;&nbsp;&nbsp;洗除垢秽病&nbsp;&nbsp;&nbsp;&nbsp;安处究竟道

&nbsp;&nbsp;&nbsp;&nbsp;人有五盖蔽&nbsp;&nbsp;&nbsp;&nbsp;令心有障碍

&nbsp;&nbsp;&nbsp;&nbsp;如日照天下&nbsp;&nbsp;&nbsp;&nbsp;恒有五事蔽

&nbsp;&nbsp;&nbsp;&nbsp;须伦烟雾尘&nbsp;&nbsp;&nbsp;&nbsp;闭塞根门法

&nbsp;&nbsp;&nbsp;&nbsp;意本无善恶&nbsp;&nbsp;&nbsp;&nbsp;随行之所造

&nbsp;&nbsp;&nbsp;&nbsp;寂灭空无法&nbsp;&nbsp;&nbsp;&nbsp;如果繁折枝

&nbsp;&nbsp;&nbsp;&nbsp;譬如芭蕉树&nbsp;&nbsp;&nbsp;&nbsp;叶叶空无实

&nbsp;&nbsp;&nbsp;&nbsp;四大成人身&nbsp;&nbsp;&nbsp;&nbsp;求意无意根

&nbsp;&nbsp;&nbsp;&nbsp;意在去来今&nbsp;&nbsp;&nbsp;&nbsp;去来今无意

&nbsp;&nbsp;&nbsp;&nbsp;分别识心法&nbsp;&nbsp;&nbsp;&nbsp;求实无所有

&nbsp;&nbsp;&nbsp;&nbsp;意法无形貌&nbsp;&nbsp;&nbsp;&nbsp;不可言是意

&nbsp;&nbsp;&nbsp;&nbsp;心念若干事&nbsp;&nbsp;&nbsp;&nbsp;生灭不断绝

&nbsp;&nbsp;&nbsp;&nbsp;过念善恶事&nbsp;&nbsp;&nbsp;&nbsp;未来当受对

&nbsp;&nbsp;&nbsp;&nbsp;现在行已满&nbsp;&nbsp;&nbsp;&nbsp;意造非他为

&nbsp;&nbsp;&nbsp;&nbsp;一念九十亿&nbsp;&nbsp;&nbsp;&nbsp;有善有恶行

&nbsp;&nbsp;&nbsp;&nbsp;一念之所造&nbsp;&nbsp;&nbsp;&nbsp;蠲除不可尽

&nbsp;&nbsp;&nbsp;&nbsp;况复日月劫&nbsp;&nbsp;&nbsp;&nbsp;所造善恶行

&nbsp;&nbsp;&nbsp;&nbsp;智者将护身&nbsp;&nbsp;&nbsp;&nbsp;坚固不倾动

&nbsp;&nbsp;&nbsp;&nbsp;如彼犯罪人&nbsp;&nbsp;&nbsp;&nbsp;擎持满钵油

&nbsp;&nbsp;&nbsp;&nbsp;若弃油一渧&nbsp;&nbsp;&nbsp;&nbsp;罪交入大辟

&nbsp;&nbsp;&nbsp;&nbsp;左右作众伎&nbsp;&nbsp;&nbsp;&nbsp;惧死不顾视

&nbsp;&nbsp;&nbsp;&nbsp;菩萨修净观&nbsp;&nbsp;&nbsp;&nbsp;执意如金刚

&nbsp;&nbsp;&nbsp;&nbsp;毁誉及恼乱&nbsp;&nbsp;&nbsp;&nbsp;心意不倾动

&nbsp;&nbsp;&nbsp;&nbsp;解空本求净&nbsp;&nbsp;&nbsp;&nbsp;无彼此中间

&nbsp;&nbsp;&nbsp;&nbsp;真如四谛法&nbsp;&nbsp;&nbsp;&nbsp;趣向涅槃门

&nbsp;&nbsp;&nbsp;&nbsp;本我所造行&nbsp;&nbsp;&nbsp;&nbsp;牵连身根本

&nbsp;&nbsp;&nbsp;&nbsp;非算师弟子&nbsp;&nbsp;&nbsp;&nbsp;所可能筹量

&nbsp;&nbsp;&nbsp;&nbsp;无数亿千劫&nbsp;&nbsp;&nbsp;&nbsp;以身偿罪对

&nbsp;&nbsp;&nbsp;&nbsp;象马六畜形&nbsp;&nbsp;&nbsp;&nbsp;除人不在次

&nbsp;&nbsp;&nbsp;&nbsp;虽得为人身&nbsp;&nbsp;&nbsp;&nbsp;聋盲喑哑偻

&nbsp;&nbsp;&nbsp;&nbsp;佛出照世间&nbsp;&nbsp;&nbsp;&nbsp;边地不见佛

&nbsp;&nbsp;&nbsp;&nbsp;苦恼五鼎沸&nbsp;&nbsp;&nbsp;&nbsp;纯恶不闻善

&nbsp;&nbsp;&nbsp;&nbsp;颠倒邪法兴&nbsp;&nbsp;&nbsp;&nbsp;真性中道衰

&nbsp;&nbsp;&nbsp;&nbsp;我于无数劫&nbsp;&nbsp;&nbsp;&nbsp;持行如油钵

&nbsp;&nbsp;&nbsp;&nbsp;爱身自将护&nbsp;&nbsp;&nbsp;&nbsp;引致无畏处

&nbsp;&nbsp;&nbsp;&nbsp;九十六种兴&nbsp;&nbsp;&nbsp;&nbsp;如夜见萤火

&nbsp;&nbsp;&nbsp;&nbsp;佛日照世间&nbsp;&nbsp;&nbsp;&nbsp;除去诸闇冥

&nbsp;&nbsp;&nbsp;&nbsp;佛出世人乐&nbsp;&nbsp;&nbsp;&nbsp;医出病人乐

&nbsp;&nbsp;&nbsp;&nbsp;宝出贫人乐&nbsp;&nbsp;&nbsp;&nbsp;得佛涅槃乐

&nbsp;&nbsp;&nbsp;&nbsp;苦行忍辱乐&nbsp;&nbsp;&nbsp;&nbsp;我不着色乐

&nbsp;&nbsp;&nbsp;&nbsp;悭贪布施乐&nbsp;&nbsp;&nbsp;&nbsp;持戒不犯乐

&nbsp;&nbsp;&nbsp;&nbsp;面受圣教乐&nbsp;&nbsp;&nbsp;&nbsp;思惟禅定乐

&nbsp;&nbsp;&nbsp;&nbsp;有无平等乐&nbsp;&nbsp;&nbsp;&nbsp;难遭值遇乐

&nbsp;&nbsp;&nbsp;&nbsp;地狱八难苦&nbsp;&nbsp;&nbsp;&nbsp;无救第一苦

&nbsp;&nbsp;&nbsp;&nbsp;种子腐败苦&nbsp;&nbsp;&nbsp;&nbsp;生苗不成苦

&nbsp;&nbsp;&nbsp;&nbsp;生天入罪苦&nbsp;&nbsp;&nbsp;&nbsp;正见颠倒苦

&nbsp;&nbsp;&nbsp;&nbsp;难陀拔难陀&nbsp;&nbsp;&nbsp;&nbsp;绕着须弥苦

&nbsp;&nbsp;&nbsp;&nbsp;劫烧火炽苦&nbsp;&nbsp;&nbsp;&nbsp;心悔求佛苦

&nbsp;&nbsp;&nbsp;&nbsp;一行向一道&nbsp;&nbsp;&nbsp;&nbsp;一心意不回

&nbsp;&nbsp;&nbsp;&nbsp;一身修道德&nbsp;&nbsp;&nbsp;&nbsp;终竟成一宝

&nbsp;&nbsp;&nbsp;&nbsp;修一不离一&nbsp;&nbsp;&nbsp;&nbsp;端严一识一

&nbsp;&nbsp;&nbsp;&nbsp;守一不离一&nbsp;&nbsp;&nbsp;&nbsp;故名独一步

当其世尊说此颂时。十六那由他众生初行道迹。除去尘垢得法眼净。于无所著入空三昧。

### 定意品第二十四

尔时座中有菩萨。名曰持空。相好具足入四法门。辩才第一修持佛土。一一佛土留身教化。现生现灭随人高下。言语音响有甜有苦。说去知来现在明了。前人问一报以万亿。义味深邃难可思量。尔时持空菩萨即从座起。偏袒右臂右膝着地。前白佛言。云何菩萨度苦众生。佛告持空菩萨。能使众生闻苦声响苦行菩萨断苦灭苦不见苦本。一道推苦由恩爱而生。集结恩爱缚着人心。以药疗治二十八行无从苦本。积行累劫灭以复生。邪见众生称言真道。转入清净三昧定意。清净无瑕无彼无此。心识开悟暂得定意。善哉我利。安隐快乐无过此胜。意识心结当时渐解。谓是真道此非真实。何以故。虚伪诳法非佛本行。古昔诸佛所行真实。非我非过佛所行法真实。四不思议。何谓为四。持意菩萨能令佛土三千大千刹土尽为七宝。还复如故。是一不思议。如我今日处母胞胎。引及无量阿僧祇众生。不度者度不到者到。除垢至无垢。是二不思议。我本誓愿要度苦人到无苦处。一苦不度吾终不取涅槃。是三不思议。佛身无量非东西南北方之所能受。独一无侣自性法空。观别众生自观己性。此好此丑。此净此不净。此地水火风。此我所此非我所。此苦此非苦。此乐此非乐。此常此非常。此今世此后世。作福得福作罪得罪。尔时世尊即说颂曰。

&nbsp;&nbsp;&nbsp;&nbsp;身如灰土粪&nbsp;&nbsp;&nbsp;&nbsp;四大和合成

&nbsp;&nbsp;&nbsp;&nbsp;无风水庄严&nbsp;&nbsp;&nbsp;&nbsp;地大各自离

&nbsp;&nbsp;&nbsp;&nbsp;火灭在斯须&nbsp;&nbsp;&nbsp;&nbsp;识无住处所

&nbsp;&nbsp;&nbsp;&nbsp;多罪积苦本&nbsp;&nbsp;&nbsp;&nbsp;此是识所为

&nbsp;&nbsp;&nbsp;&nbsp;我今知识本&nbsp;&nbsp;&nbsp;&nbsp;舍汝不有汝

&nbsp;&nbsp;&nbsp;&nbsp;五色玄黄彩&nbsp;&nbsp;&nbsp;&nbsp;坏败人心意

&nbsp;&nbsp;&nbsp;&nbsp;如人出入息&nbsp;&nbsp;&nbsp;&nbsp;行法不久停

&nbsp;&nbsp;&nbsp;&nbsp;解知非常苦&nbsp;&nbsp;&nbsp;&nbsp;无我彼中间

&nbsp;&nbsp;&nbsp;&nbsp;一音报万亿&nbsp;&nbsp;&nbsp;&nbsp;兴显第一教

&nbsp;&nbsp;&nbsp;&nbsp;无常苦空身&nbsp;&nbsp;&nbsp;&nbsp;晓了诸法相

&nbsp;&nbsp;&nbsp;&nbsp;一还住六净&nbsp;&nbsp;&nbsp;&nbsp;解空无相愿

&nbsp;&nbsp;&nbsp;&nbsp;了身非我有&nbsp;&nbsp;&nbsp;&nbsp;如佛教化众

&nbsp;&nbsp;&nbsp;&nbsp;留身心识离&nbsp;&nbsp;&nbsp;&nbsp;若佛无此神

&nbsp;&nbsp;&nbsp;&nbsp;云何分身化&nbsp;&nbsp;&nbsp;&nbsp;随前罪福报

&nbsp;&nbsp;&nbsp;&nbsp;各令充足愿&nbsp;&nbsp;&nbsp;&nbsp;今受后不受

&nbsp;&nbsp;&nbsp;&nbsp;现在亦如是&nbsp;&nbsp;&nbsp;&nbsp;杀害父母罪

&nbsp;&nbsp;&nbsp;&nbsp;亦现亦不现&nbsp;&nbsp;&nbsp;&nbsp;犹如拍鞠报

&nbsp;&nbsp;&nbsp;&nbsp;神识之所染&nbsp;&nbsp;&nbsp;&nbsp;或逆或变悔

&nbsp;&nbsp;&nbsp;&nbsp;一意向清净&nbsp;&nbsp;&nbsp;&nbsp;无为大导师

&nbsp;&nbsp;&nbsp;&nbsp;舍身去俗累&nbsp;&nbsp;&nbsp;&nbsp;本无因缘法

&nbsp;&nbsp;&nbsp;&nbsp;其报如影响&nbsp;&nbsp;&nbsp;&nbsp;如有亦不有

&nbsp;&nbsp;&nbsp;&nbsp;邪见言真实&nbsp;&nbsp;&nbsp;&nbsp;痴网所缠裹

&nbsp;&nbsp;&nbsp;&nbsp;从黑还入黑&nbsp;&nbsp;&nbsp;&nbsp;不别清白法

&nbsp;&nbsp;&nbsp;&nbsp;戒忍有五行&nbsp;&nbsp;&nbsp;&nbsp;无畏无所惧

&nbsp;&nbsp;&nbsp;&nbsp;定力动大千&nbsp;&nbsp;&nbsp;&nbsp;降魔如使兵

&nbsp;&nbsp;&nbsp;&nbsp;人求无上道&nbsp;&nbsp;&nbsp;&nbsp;有退有进者

&nbsp;&nbsp;&nbsp;&nbsp;如河趣大海&nbsp;&nbsp;&nbsp;&nbsp;往多达者少

&nbsp;&nbsp;&nbsp;&nbsp;遭遇大悲缘&nbsp;&nbsp;&nbsp;&nbsp;善权渡彼岸

&nbsp;&nbsp;&nbsp;&nbsp;佛为一切智&nbsp;&nbsp;&nbsp;&nbsp;无染无所著

&nbsp;&nbsp;&nbsp;&nbsp;我本行苦业&nbsp;&nbsp;&nbsp;&nbsp;舍国城妻子

&nbsp;&nbsp;&nbsp;&nbsp;除父母师长&nbsp;&nbsp;&nbsp;&nbsp;不惜身体命

&nbsp;&nbsp;&nbsp;&nbsp;如人行旷野&nbsp;&nbsp;&nbsp;&nbsp;渴乏须浆水

&nbsp;&nbsp;&nbsp;&nbsp;遇河泉池井&nbsp;&nbsp;&nbsp;&nbsp;自济无渴乏

&nbsp;&nbsp;&nbsp;&nbsp;人受四大身&nbsp;&nbsp;&nbsp;&nbsp;有定不定处

&nbsp;&nbsp;&nbsp;&nbsp;况识无善恶&nbsp;&nbsp;&nbsp;&nbsp;受报识明白

&nbsp;&nbsp;&nbsp;&nbsp;持戒七宝堂&nbsp;&nbsp;&nbsp;&nbsp;天女数百万

&nbsp;&nbsp;&nbsp;&nbsp;天乐自娱乐&nbsp;&nbsp;&nbsp;&nbsp;念念无愁想

&nbsp;&nbsp;&nbsp;&nbsp;佛力一切智&nbsp;&nbsp;&nbsp;&nbsp;遍润一切人

&nbsp;&nbsp;&nbsp;&nbsp;先进五神通&nbsp;&nbsp;&nbsp;&nbsp;甘露法自润

&nbsp;&nbsp;&nbsp;&nbsp;称扬四句义&nbsp;&nbsp;&nbsp;&nbsp;无前后中间

&nbsp;&nbsp;&nbsp;&nbsp;法法然炽法&nbsp;&nbsp;&nbsp;&nbsp;法性内外通

&nbsp;&nbsp;&nbsp;&nbsp;如我本所造&nbsp;&nbsp;&nbsp;&nbsp;爱使之所缚

&nbsp;&nbsp;&nbsp;&nbsp;展转五道中&nbsp;&nbsp;&nbsp;&nbsp;以为屋舍堂

&nbsp;&nbsp;&nbsp;&nbsp;天道琢石光&nbsp;&nbsp;&nbsp;&nbsp;寻究无有尽

&nbsp;&nbsp;&nbsp;&nbsp;盲龟浮木孔&nbsp;&nbsp;&nbsp;&nbsp;时时犹可值

&nbsp;&nbsp;&nbsp;&nbsp;人一失命根&nbsp;&nbsp;&nbsp;&nbsp;亿劫复难是

&nbsp;&nbsp;&nbsp;&nbsp;海水深广大&nbsp;&nbsp;&nbsp;&nbsp;三百三十六

&nbsp;&nbsp;&nbsp;&nbsp;一针投海中&nbsp;&nbsp;&nbsp;&nbsp;求之尚可得

&nbsp;&nbsp;&nbsp;&nbsp;一失人身命&nbsp;&nbsp;&nbsp;&nbsp;难得过于是

&nbsp;&nbsp;&nbsp;&nbsp;奉律持戒人&nbsp;&nbsp;&nbsp;&nbsp;处世难可值

&nbsp;&nbsp;&nbsp;&nbsp;于亿千万劫&nbsp;&nbsp;&nbsp;&nbsp;佛如优昙花

&nbsp;&nbsp;&nbsp;&nbsp;有缘众生等&nbsp;&nbsp;&nbsp;&nbsp;受化于佛道

&nbsp;&nbsp;&nbsp;&nbsp;断灭除结使&nbsp;&nbsp;&nbsp;&nbsp;永尽无想着

当佛说此颂时。十二那由他众生。信根坚立无有倾邪。皆发无上正真道意。

### 光影品第二十五

尔时世尊于母胎中广说大乘不可思议。将欲灭度示现光影神德。令诸会者皆同一色。如佛金色无若干差别。诸天龙神阿修罗迦留罗紧那罗摩睺罗伽人与非人。及四部众比丘比丘尼优婆塞优婆夷。或有向或有得果。悉令同色。欲闻如来光影定意建立功德。解脱无碍四辩才智应对捷疾。想知灭尽所可救济。为人重担行来进止。不失威仪如诸佛法。常所讲说苦集灭道。导引众生入四意止。法成就断意觉力师子无畏。贤圣八道空无想愿。时会中有菩萨。名曰贤光。即从坐起偏露右臂右膝着地。叉手合掌前白佛言。如来应供正遍知明行足善逝世间解无上士调御丈夫天人师佛世尊。放此光明普照三千大千世界。此光明所化如佛化不。佛力功德非一非二。光明所接不可穷尽。此二德行有何差别。唯愿世尊。解释疑结。使未信人永无狐疑。尔时世尊告贤光菩萨曰。汝所问者。皆是如来神力。何以故。如来神光济度众生无所挂碍。从阎浮提上至果实天。光明远照演说六度无极。布施持戒忍辱精进禅定智慧。如佛神口度脱众生无彼无此。济度无数阿僧祇众生。皆是佛光荫凉覆盖。尔时光明有自然音响。而说颂曰。

&nbsp;&nbsp;&nbsp;&nbsp;过去无数佛&nbsp;&nbsp;&nbsp;&nbsp;靡不放光明

&nbsp;&nbsp;&nbsp;&nbsp;一一诸光明&nbsp;&nbsp;&nbsp;&nbsp;说六度无极

&nbsp;&nbsp;&nbsp;&nbsp;戒忍解脱门&nbsp;&nbsp;&nbsp;&nbsp;乐法以自娱

&nbsp;&nbsp;&nbsp;&nbsp;初说三空定&nbsp;&nbsp;&nbsp;&nbsp;以次成就道

&nbsp;&nbsp;&nbsp;&nbsp;三毒等分人&nbsp;&nbsp;&nbsp;&nbsp;无缚无所著

&nbsp;&nbsp;&nbsp;&nbsp;结结四十八&nbsp;&nbsp;&nbsp;&nbsp;无救罪门无

&nbsp;&nbsp;&nbsp;&nbsp;非真行道人&nbsp;&nbsp;&nbsp;&nbsp;所可经历处

&nbsp;&nbsp;&nbsp;&nbsp;三活欢喜门&nbsp;&nbsp;&nbsp;&nbsp;神人迹可贵

&nbsp;&nbsp;&nbsp;&nbsp;上胜所经过&nbsp;&nbsp;&nbsp;&nbsp;得至无为岸

&nbsp;&nbsp;&nbsp;&nbsp;立行不退转&nbsp;&nbsp;&nbsp;&nbsp;无畏神力威

&nbsp;&nbsp;&nbsp;&nbsp;神光所接度&nbsp;&nbsp;&nbsp;&nbsp;非百亿万倍

&nbsp;&nbsp;&nbsp;&nbsp;如彼一光明&nbsp;&nbsp;&nbsp;&nbsp;分为微尘数

&nbsp;&nbsp;&nbsp;&nbsp;一尘作诸刹&nbsp;&nbsp;&nbsp;&nbsp;无数不可称

&nbsp;&nbsp;&nbsp;&nbsp;佛力不可尽&nbsp;&nbsp;&nbsp;&nbsp;非有亦非无

&nbsp;&nbsp;&nbsp;&nbsp;一光演说法&nbsp;&nbsp;&nbsp;&nbsp;度脱阿僧祇

&nbsp;&nbsp;&nbsp;&nbsp;法身自然空&nbsp;&nbsp;&nbsp;&nbsp;内外清净行

&nbsp;&nbsp;&nbsp;&nbsp;烦恼八万四&nbsp;&nbsp;&nbsp;&nbsp;定意不起乱

&nbsp;&nbsp;&nbsp;&nbsp;昔吾九十二&nbsp;&nbsp;&nbsp;&nbsp;劫数难可尽

&nbsp;&nbsp;&nbsp;&nbsp;端坐树王下&nbsp;&nbsp;&nbsp;&nbsp;行道不中退

&nbsp;&nbsp;&nbsp;&nbsp;人天须伦鬼&nbsp;&nbsp;&nbsp;&nbsp;劝请问我义

&nbsp;&nbsp;&nbsp;&nbsp;神光远接度&nbsp;&nbsp;&nbsp;&nbsp;度脱无央数

&nbsp;&nbsp;&nbsp;&nbsp;过去式弃佛&nbsp;&nbsp;&nbsp;&nbsp;留光后教化

&nbsp;&nbsp;&nbsp;&nbsp;得入彼光里&nbsp;&nbsp;&nbsp;&nbsp;消灭三毒患

&nbsp;&nbsp;&nbsp;&nbsp;次佛惟卫尊&nbsp;&nbsp;&nbsp;&nbsp;神德不可量

&nbsp;&nbsp;&nbsp;&nbsp;亦复留光明&nbsp;&nbsp;&nbsp;&nbsp;拯济苦恼人

&nbsp;&nbsp;&nbsp;&nbsp;拘那含牟尼&nbsp;&nbsp;&nbsp;&nbsp;特出三界尊

&nbsp;&nbsp;&nbsp;&nbsp;今在仙人山&nbsp;&nbsp;&nbsp;&nbsp;光影炳然着

&nbsp;&nbsp;&nbsp;&nbsp;句楼天中天&nbsp;&nbsp;&nbsp;&nbsp;无著无所染

&nbsp;&nbsp;&nbsp;&nbsp;寂灭入涅槃&nbsp;&nbsp;&nbsp;&nbsp;留光在后化

&nbsp;&nbsp;&nbsp;&nbsp;迦葉本无尊&nbsp;&nbsp;&nbsp;&nbsp;所度不可量

&nbsp;&nbsp;&nbsp;&nbsp;亦以光明德&nbsp;&nbsp;&nbsp;&nbsp;令度不度者

&nbsp;&nbsp;&nbsp;&nbsp;我释迦牟尼&nbsp;&nbsp;&nbsp;&nbsp;处胎而说法

&nbsp;&nbsp;&nbsp;&nbsp;身此光明彼&nbsp;&nbsp;&nbsp;&nbsp;遍满诸佛刹

&nbsp;&nbsp;&nbsp;&nbsp;此非小节人&nbsp;&nbsp;&nbsp;&nbsp;所可能筹量

&nbsp;&nbsp;&nbsp;&nbsp;唯佛能量佛&nbsp;&nbsp;&nbsp;&nbsp;功德无差别

&nbsp;&nbsp;&nbsp;&nbsp;当来诸佛等&nbsp;&nbsp;&nbsp;&nbsp;皆以光明化

&nbsp;&nbsp;&nbsp;&nbsp;现可度众生&nbsp;&nbsp;&nbsp;&nbsp;先光而后法

尔时世尊说此颂已。当其座上百七十亿众生。闻佛说此光明神德。皆发无上平等度意。

### 破邪见品第二十六

尔时世尊入正定三昧。分身变化放大光明。欲令菩萨摩诃萨。及四部众比丘比丘尼优婆塞优婆夷。破魔境界住于正地。告诸会者。吾念过去九十一劫。在清明城北雪山南界。师宗五千人山中苦行。我于彼众最小弟子。讽诵经典算数技术。天文地理靡不综练。彼众常法。其有弟子所学已成当报师恩。时我一己亦无财物宝货可奉上师。即跪拜谢欲下山人中乞索。师不见听。如是再三求哀乞索。师复不听。何以故。以我明晓经典众中最胜。师告我言。吾有秘要宝藏经典。卿未讽诵。何为舍吾人间乞求。尔时师即以秘要一句五百言。使我讽诵。未经数日诵习已讫。即前白师。见听下山乞求欲报师恩。师复不听而告我言。汝当学问秘谶文书。日月星辰灾怪祸福山移地动。汝亦未知。何为欲舍我人间乞求。复更出经一句千言。敕教我诵读。又未经几日复得成就。白师求乞欲报师恩。师复不听。吾更有经一句万言。经中众宝卿亦未诵读。何由欲舍吾乞求。即复出经使诵读。未经几日已复通达。技术灾怪众星运度皆悉明了。时师殷勤欲得留住。更无异经可以学者。即辞师下山诣村乞求。见异学梵志众五千余人。于大聚落而共祠天。彼祠天法杀五百牸牛。五百羯羊。五百骆驼。五百匹马。象中精健六牙成就。五百女人。金杖一枚金澡罐一枚。白氎千张。金银钱各五万。此诸宝物祠天讫当入于师。时我下去衣裳尘垢。先在山中苦行积年披鹿皮衣。闻彼聚中异学梵志师宗五千人设大坛会我即过之。时彼师长问吾。经典技术多者得为上座。经典少者乃处下座。彼师所知。不能通达秘要谶记。以我为上座。彼师嗔恚此为何人。珍宝杂物今应属我。此人见夺。若当更生共相值遇。要当报怨。如今夺我无异。时我即说。邪见颠倒非真非实。分别有无为说涅槃。无生老病死无彼无此。中间自相法观清净四无所畏。为福生天为罪地狱。悭贪饿鬼抵债畜生。善恶之报如影随形。时五千人心识开悟。即请我为师。时象马牛羊骆驼尽应杀之。而我不杀。金杖澡罐我应取之。我即以与上座嗔者。五百女人还寄祠祀之主。五万金钱吾取五百。五万银钱吾取五百。余寄祠主。吾从村至村。从国至国。渐渐至清明城东门外。见五百梵志耆年宿德。学道日久日曝火炙形貌丑秽。吾即以五百金钱各与一枚。辞别入城。见城中人香水洒地除去尘秽。悬缯幡盖行列端严皆欲出城。我小前行见一女人持花七枚。我时左右顾视。求香觅花了不能得。即问此女。汝花可得者。吾欲买之。女报我言。此花王花。佛当入城将用上佛。不可得也。菩萨复以善权方便。更告语女。吾有宝钱五百枚。一花百钱若见与者。出钱相付。女贪得宝即以五花与之。行数十步女自念言。此人颜貌端正身披鹿皮衣。贪我五枚花不惜银钱。此必有以。回头唤言。男子卿用花为。报言上佛。时女闻佛名。即以二花持用寄我。我即出城遥见佛来。诸天人民填塞道路。无有空缺地可礼拜。佛前有一汪水可受一人。吾即解发布发水中。即以此偈而赞叹佛。

&nbsp;&nbsp;&nbsp;&nbsp;破爱憍慢心&nbsp;&nbsp;&nbsp;&nbsp;能灭欲怒痴

&nbsp;&nbsp;&nbsp;&nbsp;第一光相足&nbsp;&nbsp;&nbsp;&nbsp;唯佛照我心

&nbsp;&nbsp;&nbsp;&nbsp;昔我所求愿&nbsp;&nbsp;&nbsp;&nbsp;今日得见佛

&nbsp;&nbsp;&nbsp;&nbsp;今散五茎花&nbsp;&nbsp;&nbsp;&nbsp;愿得不退转

&nbsp;&nbsp;&nbsp;&nbsp;余二非我花&nbsp;&nbsp;&nbsp;&nbsp;王女寄上佛

&nbsp;&nbsp;&nbsp;&nbsp;无上大导师&nbsp;&nbsp;&nbsp;&nbsp;见愍蹈我发

时光明如来。见我心发大弘誓不可沮坏。即以偈而赞我言。

&nbsp;&nbsp;&nbsp;&nbsp;摩纳发大心&nbsp;&nbsp;&nbsp;&nbsp;旷济无数人

&nbsp;&nbsp;&nbsp;&nbsp;弘誓不自为&nbsp;&nbsp;&nbsp;&nbsp;殖众功德本

&nbsp;&nbsp;&nbsp;&nbsp;却后无数劫&nbsp;&nbsp;&nbsp;&nbsp;五鼎五浊世

&nbsp;&nbsp;&nbsp;&nbsp;成佛度众生&nbsp;&nbsp;&nbsp;&nbsp;号字释迦文

&nbsp;&nbsp;&nbsp;&nbsp;光相三十二&nbsp;&nbsp;&nbsp;&nbsp;奇特人中尊

&nbsp;&nbsp;&nbsp;&nbsp;受慧称佛竟&nbsp;&nbsp;&nbsp;&nbsp;地六反震动

&nbsp;&nbsp;&nbsp;&nbsp;诸天世人民&nbsp;&nbsp;&nbsp;&nbsp;见我得记别

&nbsp;&nbsp;&nbsp;&nbsp;常想众结灭&nbsp;&nbsp;&nbsp;&nbsp;皆愿生我世

尔时光明如来。即以足蹈我发上过。佛以神力接我五花及以我身。即在虚空。余有二花在佛左右肩上。吾昔所行。破五千梵志祠天事火之具。使行正见八平等法。坐卧经行步步饶益度脱众生。从此以来未曾坠堕三涂八难世智辩聪边地佛后。尔时座上魔界众生。计常断灭。言苦有乐。无常谓有常。无身谓有身。习四颠倒不识明慧。五盖自覆贪着利养。尔时世尊欲度斯等。邪见之人。重说颂曰。

&nbsp;&nbsp;&nbsp;&nbsp;邪见非真道&nbsp;&nbsp;&nbsp;&nbsp;如彼铁嘴虫

&nbsp;&nbsp;&nbsp;&nbsp;破骨入髓脑&nbsp;&nbsp;&nbsp;&nbsp;苦痛无央数

&nbsp;&nbsp;&nbsp;&nbsp;利养坏道德&nbsp;&nbsp;&nbsp;&nbsp;智者所不习

&nbsp;&nbsp;&nbsp;&nbsp;躬行坚固心&nbsp;&nbsp;&nbsp;&nbsp;净除无明法

尔时世尊说此邪见句义味义字义。说真实法。无央数百千众生。皆发无上正真道意。

### 文殊身变化品第二十七

尔时世尊无所著等正觉。入上尊定意三昧。观察过去当来今现在菩萨摩诃萨劫数多少。应从一劫二劫乃至百千无数亿劫。应取般涅槃者。或有菩萨摩诃萨供养诸佛功德成就。教化众生净佛国土。或有菩萨摩诃萨行八住童真。不取妻息除淫欲想。自住其地无父母兄弟。得成无上正真等正觉。佛告文殊师利现汝古昔七十九劫于花光世界。在胎说法全身舍利。其土人民身长千由旬。佛身万由旬。东西南北四维上下。无量无限不可称计。非算师算师弟子所能筹量。根本清净汝本在彼。佛身光相示现神足。令此大会得一睹见。于如来种利益众生。尔时世尊即说颂曰。

&nbsp;&nbsp;&nbsp;&nbsp;文殊本成佛&nbsp;&nbsp;&nbsp;&nbsp;在胎现变化

&nbsp;&nbsp;&nbsp;&nbsp;方身万由旬&nbsp;&nbsp;&nbsp;&nbsp;光明相炳着

&nbsp;&nbsp;&nbsp;&nbsp;目如青莲花&nbsp;&nbsp;&nbsp;&nbsp;唇口珠火明

&nbsp;&nbsp;&nbsp;&nbsp;方白四十齿&nbsp;&nbsp;&nbsp;&nbsp;眼眴上下迎

&nbsp;&nbsp;&nbsp;&nbsp;诸天龙鬼神&nbsp;&nbsp;&nbsp;&nbsp;香花归命礼

&nbsp;&nbsp;&nbsp;&nbsp;今我处此胎&nbsp;&nbsp;&nbsp;&nbsp;比方汝彼刹

&nbsp;&nbsp;&nbsp;&nbsp;于十六分中&nbsp;&nbsp;&nbsp;&nbsp;不得如毫厘

&nbsp;&nbsp;&nbsp;&nbsp;如来神德化&nbsp;&nbsp;&nbsp;&nbsp;通达无所碍

&nbsp;&nbsp;&nbsp;&nbsp;禁戒香远布&nbsp;&nbsp;&nbsp;&nbsp;诸佛悉叹誉

&nbsp;&nbsp;&nbsp;&nbsp;此今诸来会&nbsp;&nbsp;&nbsp;&nbsp;欲问难有法

&nbsp;&nbsp;&nbsp;&nbsp;软首现汝力&nbsp;&nbsp;&nbsp;&nbsp;蠲除疑网结

尔时文殊师利菩萨摩诃萨。不离本座即以神足定力。犹大力人屈伸臂顷。接华世界。内娑诃世界释迦牟尼母胎会中。二佛世界不相障碍。现身佛相众好具足坐树王下。敷演深奥最胜之法。彼土菩萨亦来亲近释迦文佛。供养承事香花幡盖。释迦文尼菩萨弟子亦彼至彼礼事供养。彼此音响说甚深妙法。共相开通无有挂碍。彼说无生此亦如是。我说意止彼亦如是。意断根力觉道彼此无异。彼说苦空非身此亦如是。尔时文殊师利即说颂曰。

&nbsp;&nbsp;&nbsp;&nbsp;观内外清净&nbsp;&nbsp;&nbsp;&nbsp;缘灭想亦然

&nbsp;&nbsp;&nbsp;&nbsp;十方诸佛刹&nbsp;&nbsp;&nbsp;&nbsp;神德无有异

&nbsp;&nbsp;&nbsp;&nbsp;皆由众生根&nbsp;&nbsp;&nbsp;&nbsp;现有妙不妙

&nbsp;&nbsp;&nbsp;&nbsp;计我成佛身&nbsp;&nbsp;&nbsp;&nbsp;此刹为最小

&nbsp;&nbsp;&nbsp;&nbsp;座中有疑故&nbsp;&nbsp;&nbsp;&nbsp;于胎现变化

&nbsp;&nbsp;&nbsp;&nbsp;我身如微尘&nbsp;&nbsp;&nbsp;&nbsp;今在他佛国

&nbsp;&nbsp;&nbsp;&nbsp;三十二相明&nbsp;&nbsp;&nbsp;&nbsp;在在无不现

&nbsp;&nbsp;&nbsp;&nbsp;本为能人师&nbsp;&nbsp;&nbsp;&nbsp;今乃为弟子

&nbsp;&nbsp;&nbsp;&nbsp;佛道极广大&nbsp;&nbsp;&nbsp;&nbsp;清净无增减

&nbsp;&nbsp;&nbsp;&nbsp;或欲见佛身&nbsp;&nbsp;&nbsp;&nbsp;二尊不并立

&nbsp;&nbsp;&nbsp;&nbsp;此界现受教&nbsp;&nbsp;&nbsp;&nbsp;我刹见佛身

&nbsp;&nbsp;&nbsp;&nbsp;此刹有劫烧&nbsp;&nbsp;&nbsp;&nbsp;我土无坏败

&nbsp;&nbsp;&nbsp;&nbsp;佛力悉周遍&nbsp;&nbsp;&nbsp;&nbsp;众生心非一

&nbsp;&nbsp;&nbsp;&nbsp;众会听我说&nbsp;&nbsp;&nbsp;&nbsp;除此更有余

&nbsp;&nbsp;&nbsp;&nbsp;佛刹名无阂&nbsp;&nbsp;&nbsp;&nbsp;佛名升仙尊

&nbsp;&nbsp;&nbsp;&nbsp;国土倍复倍&nbsp;&nbsp;&nbsp;&nbsp;清净无瑕秽

&nbsp;&nbsp;&nbsp;&nbsp;国城皆七宝&nbsp;&nbsp;&nbsp;&nbsp;水精琉璃地

&nbsp;&nbsp;&nbsp;&nbsp;八解甘露池&nbsp;&nbsp;&nbsp;&nbsp;洗浴去尘垢

&nbsp;&nbsp;&nbsp;&nbsp;令住无碍处&nbsp;&nbsp;&nbsp;&nbsp;[火*霍]然睹大明

&nbsp;&nbsp;&nbsp;&nbsp;彼升仙佛者&nbsp;&nbsp;&nbsp;&nbsp;勿谓为异人

&nbsp;&nbsp;&nbsp;&nbsp;众会欲知者&nbsp;&nbsp;&nbsp;&nbsp;我身软首是

&nbsp;&nbsp;&nbsp;&nbsp;置此更有余&nbsp;&nbsp;&nbsp;&nbsp;刹土名究竟

&nbsp;&nbsp;&nbsp;&nbsp;佛名大智慧&nbsp;&nbsp;&nbsp;&nbsp;过诸菩萨量

&nbsp;&nbsp;&nbsp;&nbsp;彼无二乘学&nbsp;&nbsp;&nbsp;&nbsp;辟支声闻等

&nbsp;&nbsp;&nbsp;&nbsp;菩萨摩诃萨&nbsp;&nbsp;&nbsp;&nbsp;无有欲怒痴

&nbsp;&nbsp;&nbsp;&nbsp;根败叶不生&nbsp;&nbsp;&nbsp;&nbsp;况复有果实

&nbsp;&nbsp;&nbsp;&nbsp;大人相具足&nbsp;&nbsp;&nbsp;&nbsp;先救后自济

&nbsp;&nbsp;&nbsp;&nbsp;命如五河流&nbsp;&nbsp;&nbsp;&nbsp;五使五缠结

&nbsp;&nbsp;&nbsp;&nbsp;五盛阴唼嗽&nbsp;&nbsp;&nbsp;&nbsp;轮转五道中

&nbsp;&nbsp;&nbsp;&nbsp;七使勋坚着&nbsp;&nbsp;&nbsp;&nbsp;不离七生处

&nbsp;&nbsp;&nbsp;&nbsp;无为八正道&nbsp;&nbsp;&nbsp;&nbsp;除去八邪业

&nbsp;&nbsp;&nbsp;&nbsp;八慧清净观&nbsp;&nbsp;&nbsp;&nbsp;洗以八解水

&nbsp;&nbsp;&nbsp;&nbsp;八住八除入&nbsp;&nbsp;&nbsp;&nbsp;有为八法道

&nbsp;&nbsp;&nbsp;&nbsp;苦法有九分&nbsp;&nbsp;&nbsp;&nbsp;六趣众生行

&nbsp;&nbsp;&nbsp;&nbsp;究竟九无阂&nbsp;&nbsp;&nbsp;&nbsp;庄严佛道树

&nbsp;&nbsp;&nbsp;&nbsp;十力无畏法&nbsp;&nbsp;&nbsp;&nbsp;被慈弘誓铠

&nbsp;&nbsp;&nbsp;&nbsp;手执智慧剑&nbsp;&nbsp;&nbsp;&nbsp;芟除结使林

&nbsp;&nbsp;&nbsp;&nbsp;此界诸众生&nbsp;&nbsp;&nbsp;&nbsp;贪着生贡高

&nbsp;&nbsp;&nbsp;&nbsp;重病离良医&nbsp;&nbsp;&nbsp;&nbsp;疗治方更剧

&nbsp;&nbsp;&nbsp;&nbsp;犹如野火炽&nbsp;&nbsp;&nbsp;&nbsp;焚烧山林泽

&nbsp;&nbsp;&nbsp;&nbsp;随岚大风吹&nbsp;&nbsp;&nbsp;&nbsp;焰炽何时灭

&nbsp;&nbsp;&nbsp;&nbsp;今我等世界&nbsp;&nbsp;&nbsp;&nbsp;广演大智慧

&nbsp;&nbsp;&nbsp;&nbsp;我如今日身&nbsp;&nbsp;&nbsp;&nbsp;大智如来是

尔时文殊师利说此颂已。无量阿僧祇众生。皆悉愿乐生花刹土。时文殊师利还摄神足。现释迦文佛菩萨弟子。国土多少还复如故。

### 八贤圣斋品第二十八

尔时座中有菩萨。名曰智积。于过去佛造众德本降伏魔怨。善权变化庄严佛土。于无央数修行忍辱。忍心不阙禅行 不废 。于大众中为师子吼。独步三界随时上下。靡所不入应适无方。能使山河石壁皆为七宝。给施贫穷四事不乏。解了空观法性清净。分别三世威仪法则。如幻如化如镜中像。如热时焰如空中响。所将眷属根本成就。奉持禁戒不犯毫厘。即从坐起偏露右臂右膝着地。叉手合掌前白佛言。快哉世尊。如来所化无不周遍。天龙人鬼皆至道场。空界众生及以胎化。所可济度不可称量。唯愿世尊。分别六趣善恶之行威仪禁戒。初中竟善一一分别。使未学者学未知者知。佛告智积菩萨。善哉善哉。能问如来甚深之义。今当与汝分别善恶禁戒所趣。谛听谛听善思念之。吾昔一时无央数劫为金翅鸟王。七宝宫殿后园浴池皆七宝成。游戏园观心得自在。所行法则如转轮圣王。内宫妇女状如天人。于百千万劫。时乃入海求龙为食。时彼海中有化生龙子。八日十四日十五日。受如来斋八禁戒法。不杀不盗不淫不妄言绮语不劝饮酒。不听作倡伎乐香花脂粉高广床。非时不食。奉持贤圣八法。时金翅鸟王身长八千由旬。左右翅各各长四千由旬。大海纵广三百三十六万里。金翅鸟以翅斫水取龙。水未合顷衔龙飞出。金翅鸟法。欲食龙时先从尾而吞。到须弥山北有大缘铁树。高十六万里。衔龙至彼欲得食啖。求龙尾不知处。以经日夜。明日龙出尾语金翅鸟。化生龙者我身是也。我不持八关斋法者。汝即灰灭我。金翅鸟闻之悔过自责。佛之威神甚深难量。我有宫殿去此不远。共我至彼以相娱乐。龙即随金翅鸟至宫殿观。看今此眷属不闻如来八关斋法。唯愿指授禁戒威仪。若寿终后得生人中。尔时龙子具以禁戒法使读诵。即于鸟王宫。而说颂曰。

&nbsp;&nbsp;&nbsp;&nbsp;七宝宫殿舍&nbsp;&nbsp;&nbsp;&nbsp;庄严极快乐

&nbsp;&nbsp;&nbsp;&nbsp;行满戒不具&nbsp;&nbsp;&nbsp;&nbsp;受此金翅身

&nbsp;&nbsp;&nbsp;&nbsp;我是龙王子&nbsp;&nbsp;&nbsp;&nbsp;修道七万劫

&nbsp;&nbsp;&nbsp;&nbsp;以针刺树叶&nbsp;&nbsp;&nbsp;&nbsp;犯戒作龙身

&nbsp;&nbsp;&nbsp;&nbsp;我非胎生龙&nbsp;&nbsp;&nbsp;&nbsp;湿生及卵生

&nbsp;&nbsp;&nbsp;&nbsp;转身不退转&nbsp;&nbsp;&nbsp;&nbsp;兴显佛法众

&nbsp;&nbsp;&nbsp;&nbsp;汝今受八斋&nbsp;&nbsp;&nbsp;&nbsp;化汝眷属等

&nbsp;&nbsp;&nbsp;&nbsp;奉禁无所犯&nbsp;&nbsp;&nbsp;&nbsp;必得生善处

&nbsp;&nbsp;&nbsp;&nbsp;我宫在海水&nbsp;&nbsp;&nbsp;&nbsp;亦以七宝成

&nbsp;&nbsp;&nbsp;&nbsp;摩尼颇梨珠&nbsp;&nbsp;&nbsp;&nbsp;明月珠金银

&nbsp;&nbsp;&nbsp;&nbsp;可随我到彼&nbsp;&nbsp;&nbsp;&nbsp;观看修佛事

&nbsp;&nbsp;&nbsp;&nbsp;复益善根本&nbsp;&nbsp;&nbsp;&nbsp;滋润悉周遍

尔时金翅鸟闻龙子所说。受八关斋法口自发言。自今以后尽形寿不杀。如诸佛教金翅鸟眷属。受三自归已。即从龙子到海宫殿。彼宫殿中有七宝塔。诸佛所说诸法深藏。别有七宝函满中佛经。十二因缘总持三昧。见彼龙子及诸龙女。香花供养礼拜承事。犹如天上难檀婆那罗金殿无异。龙子语金翅鸟。我受龙身劫寿未尽。未曾杀生娆乱水性。尔时龙子复与金翅鸟。而说颂曰。

&nbsp;&nbsp;&nbsp;&nbsp;杀是不善行&nbsp;&nbsp;&nbsp;&nbsp;减寿命中夭

&nbsp;&nbsp;&nbsp;&nbsp;身如朝露虫&nbsp;&nbsp;&nbsp;&nbsp;见光则命终

&nbsp;&nbsp;&nbsp;&nbsp;持戒奉佛语&nbsp;&nbsp;&nbsp;&nbsp;得生长寿天

&nbsp;&nbsp;&nbsp;&nbsp;累劫积福德&nbsp;&nbsp;&nbsp;&nbsp;不堕畜生道

&nbsp;&nbsp;&nbsp;&nbsp;今身为龙身&nbsp;&nbsp;&nbsp;&nbsp;戒德清明行

&nbsp;&nbsp;&nbsp;&nbsp;虽堕六畜中&nbsp;&nbsp;&nbsp;&nbsp;必望自济度

是时龙子说此颂时。龙子龙女心开意解。寿终之后皆当生阿弥陀佛国。佛告智积菩萨。我宿命所行戒德完具。得成菩萨化现自在无所不入。亦入于金翅鸟亦入于龙子。亦入于鱼鳖鼋鼍所化如是 。