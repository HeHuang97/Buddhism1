## 造塔功德经序

翻经沙门圆测撰

夫塔者梵之称，译者谓之坟。或方或圆，厥制多绪，乍琢乍璞，文质异宜，并以封树遗灵。扃钤法藏，冀表河砂之德，庶酬尘劫之劳，岂伊弓剑衣冠，言申永慕，禹陵孔壁，用显缄藏而已哉！将有量等大千，覆三界而高梵世，取均庵果，偶枣叶而譬针锋。洪纤两途，福应无二，大小千计，净心终一。何只黄金白玉，架迥争晖，火齐水精，浮空竞彩，夕振祥飙之响，入镂铎以流清，晨霏仙露之甘，上雕盘以凝泫，至乃位隆三果，勋重四禅，高升有顶之宫，行届无灾之地，斯教之弘旨也。此经以永隆元年冬十一月十五日，请天竺法师地婆诃罗，与西明寺沙门圆测等五人，于弘福道场，奉诏宣译。至其年十二月八日终其文义。庶斯法宝周给大千，俾彼慧灯照融三界云尔。

# 佛说造塔功德经

如是我闻：一时，佛在忉利天宫白玉座上，与大比丘、大菩萨等，及彼天主无量众俱。时，大梵天王、那罗延天、大自在天及五乾闼婆王等，各与眷属俱来至佛所，欲问如来造塔之法，及塔所生功德之量。

会中有菩萨名观世音，知其意，即从座起，偏袒右肩，右膝著地，合掌向佛而作是言：“世尊，今此诸天、乾闼婆等故来至此，欲请如来造塔之法，及塔所生功德之量。唯愿世尊为彼解说，利益一切无量众生！”

尔时，世尊告观世音菩萨言：“善男子，若此现在诸天众等，及未来世一切众生，随所在方未有塔处，能于其中建立之者，其状高妙出过三界，乃至至小如庵罗果；所有表刹上至梵天，乃至至小犹如针等；所有轮盖覆彼大千，乃至至小犹如枣叶；于彼塔内藏掩如来，所有舍利、发牙、髭爪下至一分，或置如来所有法藏十二部经，下至于一四句偈。其人功德如彼梵天，命终之后生于梵世；于彼寿尽生五净居，与彼诸天等无有异！善男子，如我所说如是之事，是彼塔量功德因缘，汝诸天等应当修学。”

尔时，观世音菩萨复白佛言：“世尊，如向所说，安置舍利及以法藏，我已受持。不审如来四句之义，唯愿为我分别演说。”

尔时，世尊说是偈言：

&nbsp;&nbsp;&nbsp;&nbsp;“诸法因缘生，&nbsp;&nbsp;&nbsp;&nbsp;我说是因缘，

&nbsp;&nbsp;&nbsp;&nbsp;因缘尽故灭，&nbsp;&nbsp;&nbsp;&nbsp;我作如是说。

“善男子，如是偈义名佛法身，汝当书写置彼塔内。何以故？一切因缘及所生法性空寂故，是故我说名为法身。若有众生解了如是因缘之义，当知是人即为见佛。”

尔时，观世音菩萨，及彼诸天、一切大众、乾闼婆等，闻佛所说，皆大欢喜，信受奉行。