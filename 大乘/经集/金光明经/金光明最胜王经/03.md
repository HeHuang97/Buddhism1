## 第03卷

### 灭业障品第五

尔时，世尊住正分别，入于甚深微妙静虑，从身毛孔放大光明。无量百千种种诸色诸佛刹土，悉现光中，十方恒河沙校量譬喻所不能及。五浊恶世，为光所照。是诸众生作十恶业、五无间罪，诽谤三宝，不孝尊亲，轻慢师长、婆罗门众，应堕地狱、饿鬼、傍生，彼各蒙光至所住处。是诸有情见斯光已，因光力故皆得安乐，端正姝妙，色相具足，福智庄严，得见诸佛。是时，帝释一切天众，及恒河女神，并诸大众，蒙光希有，皆至佛所，右绕三匝，退坐一面。

尔时，天帝释承佛威力，即从座起，偏袒右肩，右膝著地，合掌向佛，而白佛言：“世尊，云何善男子、善女人，愿求阿耨多罗三藐三菩提，修行大乘，摄受一切邪倒有情，曾所造作业障罪者，云何忏悔，当得除灭？”

佛告天帝释：“善哉！善哉！善男子，汝今修行，欲为无量无边众生，令得清净解脱安乐，哀愍世间，福利一切。若有众生，由业障故造诸罪者，应当策励昼夜六时，偏袒右肩，右膝著地，合掌恭敬，一心专念，口自说言：‘归命顶礼，现在十方一切诸佛，已得阿耨多罗三藐三菩提者，转妙法轮，持照法轮，雨大法雨，击大法鼓，吹大法螺，建大法幢，秉大法炬，为欲利益安乐诸众生故，常行法施诱进群迷，令得大果证常乐故。如是等诸佛世尊，以身语意稽首归诚，至心礼敬。彼诸世尊以真实慧，以真实眼、真实证明、真实平等，悉知悉见一切众生善恶之业。

“‘我从无始生死以来，随恶流转，共诸众生造业障罪，为贪瞋痴之所缠缚，未识佛时、未识法时、未识僧时，未识善恶，由身语意造无间罪，恶心出佛身血、诽谤正法、破和合僧、杀阿罗汉、杀害父母；身三、语四、意三种行，造十恶业，自作教他，见作随喜；于诸善人横生毁谤，斗秤欺诳，以伪为真，不净饮食施与一切，于六道中所有父母更相恼害；或盗窣堵波物、四方僧物、现前僧物自在而用，世尊法律不乐奉行，师长教示不相随顺，见行声闻、独觉、大乘行者喜生骂辱，令诸行人心生悔恼，见有胜已便怀嫉妒；法施、财施常生悭惜，无明所覆，邪见惑心，不修善因令恶增长，于诸佛所而起诽谤，法说非法，非法说法。如是众罪，佛以真实慧、真实眼、真实证明、真实平等，悉知悉见。

“‘我今归命，对诸佛前，皆悉发露，不敢覆藏，未作之罪更不复作，已作之罪今皆忏悔。所作业障，应堕恶道，地狱、傍生、饿鬼之中，阿苏罗众及八难处，愿我此生所有业障皆得消灭，所有恶报未来不受。亦如过去诸大菩萨修菩提行，所有业障悉已忏悔，我之业障今亦忏悔，皆悉发露，不敢覆藏，已作之罪愿得除灭，未来之恶更不敢造。亦如未来诸大菩萨修菩提行，所有业障悉皆忏悔，我之业障今亦忏悔，皆悉发露，不敢覆藏，已作之罪愿得除灭，未来之恶更不敢造。亦如现在十方世界诸大菩萨修菩提行，所有业障悉已忏悔，我之业障今亦忏悔，皆悉发露，不敢覆藏，已作之罪愿得除灭，未来之恶更不敢造。’

“善男子，以是因缘，若有造罪，一刹那中不得覆藏，何况一日一夜乃至多时？若有犯罪，欲求清净，心怀愧耻，信于未来必有恶报，生大恐怖，应如是忏。如人被火烧头烧衣，救令速灭；火若未灭，心不得安。若人犯罪亦复如是，即应忏悔，令速除灭。若有愿生富乐之家多饶财宝，复欲发意修习大乘，亦应忏悔灭除业障；欲生豪贵婆罗门种、刹帝利家，及转轮王七宝具足，亦应忏悔灭除业障。善男子，若有欲生四天王众天、三十三天、夜摩天、睹史多天、乐变化天、他化自在天，亦应忏悔灭除业障。若欲生梵众、梵辅、大梵天，少光、无量光、极光净天，少净、无量净、遍净天，无云、福生、广果天，无烦、无热、善现、善见、色究竟天，亦应忏悔灭除业障。若欲求预流果、一来果、不还果、阿罗汉果，亦应忏悔灭除业障。若欲愿求三明六通、声闻、独觉、自在菩提，至究竟地，求一切智智、净智、不思议智、不动智、三藐三菩提正遍智者，亦应忏悔灭除业障。何以故？善男子，一切诸法从因缘生。如来所说，异相生，异相灭，因缘异故，如是过去诸法皆已灭尽，所有业障无复遗余。是诸行法未得现生而今得生，未来业障更不复起。何以故？善男子，一切法空。如来所说，无有我、人、众生、寿者，亦无生灭，亦无行法。善男子，一切诸法皆依于本，亦不可说。何以故？过一切相故。若有善男子、善女人，如是入于微妙真理生信敬心，是名无众生而有于本。以是义故，说于忏悔灭除业障。

“善男子，若人成就四法，能除业障永得清净。云何为四？一者、不起邪心，正念成就；二者、于甚深理不生诽谤；三者、于初行菩萨起一切智心；四者、于诸众生起慈无量。是谓为四。”

尔时，世尊而说颂言：

&nbsp;&nbsp;&nbsp;&nbsp;“专心护三业，&nbsp;&nbsp;&nbsp;&nbsp;不诽谤深法，

&nbsp;&nbsp;&nbsp;&nbsp;作一切智想，&nbsp;&nbsp;&nbsp;&nbsp;慈心净业障。

“善男子，有四业障难可灭除。云何为四？一者、于菩萨律仪犯极重恶；二者、于大乘经，心生诽谤；三者、于自善根不能增长；四者、贪著三有，无出离心。复有四种对治业障。云何为四？一者、于十方世界一切如来，至心亲近，说一切罪；二者、为一切众生，劝请诸佛说深妙法；三者、随喜一切众生所有功德；四者、所有一切功德善根，悉皆回向阿耨多罗三藐三菩提。”

尔时，天帝释白佛言：“世尊，世间所有男子、女人，于大乘行，有能行者、有不行者，云何能得随喜一切众生功德善根？”

佛言：“善男子，若有众生虽于大乘未能修习，然于昼夜六时，偏袒右肩，右膝著地，合掌恭敬，一心专念，作随喜时，得福无量，应作是言：‘十方世界一切众生，现在修行施戒心慧，我今皆悉深生随喜。’由作如是随喜福故，必当获得尊重殊胜无上无等最妙之果。如是过去、未来一切众生，所有善根皆悉随喜。又于现在初行菩萨发菩提心所有功德，过百大劫行菩萨行有大功德获无生忍，至不退转一生补处，如是一切功德之蕴，皆悉至心随喜赞叹。过去、未来一切菩萨，所有功德随喜赞叹亦复如是。复于现在十方世界，一切诸佛应正遍知证妙菩提，为度无边诸众生故，转无上法轮，行无碍法施，击法鼓，吹法螺，建法幢，雨法雨，哀愍劝化一切众生，咸令信受皆蒙法施，悉得充足无尽安乐。又复所有菩萨、声闻、独觉功德积集善根，若有众生未具如是诸功德者，悉令具足，我皆随喜。如是过去、未来诸佛、菩萨、声闻、独觉所有功德，亦皆至心随喜赞叹。

“善男子，如是随喜当得无量功德之聚。如恒河沙三千大千世界所有众生，皆断烦恼成阿罗汉；若有善男子、善女人，尽其形寿，常以上妙衣服、饮食、卧具、医药而为供养，如是功德不及如前随喜功德千分之一。何以故？供养功德有数有量，不摄一切诸功德故；随喜功德无量无数，能摄三世一切功德。是故若人欲求增长胜善根者，应修如是随喜功德。若有女人，愿转女身为男子者，亦应修习随喜功德，必得随心现成男子。”

尔时，天帝释白佛言：“世尊，已知随喜功德！劝请功德，唯愿为说，欲令未来一切菩萨当转法轮，现在菩萨正修行故。”

佛告帝释：“若有善男子、善女人，愿求阿耨多罗三藐三菩提者，应当修行声闻、独觉、大乘之道。是人当于昼夜六时，如前威仪，一心专念，作如是言：‘我今归依十方一切诸佛世尊，已得阿耨多罗三藐三菩提，未转无上法轮，欲舍报身入涅槃者。我皆至诚顶礼，劝请转大法轮，雨大法雨，燃大法灯，照明理趣，施无碍法，莫般涅槃，久住于世，度脱安乐一切众生。如前所说，乃至无尽安乐，我今以此劝请功德，回向阿耨多罗三藐三菩提。如过去、未来、现在诸大菩萨劝请功德回向菩提，我亦如是劝请功德回向无上正等菩提。’

“善男子，假使有人以三千大千世界满中七宝供养如来，若复有人劝请如来转大法轮所得功德，其福胜彼！何以故？彼是财施，此是法施。善男子，且置三千大千世界七宝布施，若人以满恒河沙数大千世界七宝供养一切诸佛，劝请功德亦胜于彼。由其法施，有五胜利。云何为五？一者、法施兼利自他，财施不尔；二者、法施能令众生出于三界，财施之福不出欲界；三者、法施能净法身，财施但唯增长于色；四者、法施无穷，财施有尽；五者、法施能断无明，财施唯伏贪爱。是故，善男子，劝请功德无量无边难可譬喻。如我昔行菩萨道时，劝请诸佛转大法轮，由彼善根，是故今日一切帝释、诸梵王等，劝请于我转大法轮。

“善男子，请转法轮，为欲度脱安乐诸众生故。我于往昔为菩提行，劝请如来久住于世，莫般涅槃；依此善根，我得十力、四无所畏、四无碍辩、大慈大悲，证得无数不共之法。我当入于无余涅槃，我之正法久住于世。我法身者，清净无比，种种妙相，无量智慧，无量自在，无量功德，难可思议，一切众生皆蒙利益，百千万劫说不能尽。法身摄藏一切诸法，一切诸法不摄法身。法身常住不堕常见，虽复断灭亦非断见，能破众生种种异见，能生众生种种真见，能解一切众生之缚——无缚可解，能植众生诸善根本，未成熟者令成熟，已成熟者令解脱，无作无动，远离阓闹，寂静无为，自在安乐，过于三世能现三世，出于声闻、独觉之境，诸大菩萨之所修行，一切如来体无有异，此等皆由劝请功德善根力故，如是法身我今已得。是故，若有欲得阿耨多罗三藐三菩提者，于诸经中，一句一颂，为人解说，功德善根尚无限量，何况劝请如来转大法轮，久住于世，莫般涅槃！”

时天帝释，复白佛言：“世尊，若善男子、善女人，为求阿耨多罗三藐三菩提故，修三乘道所有善根，云何回向一切智智？”

佛告天帝：“善男子，若有众生欲求菩提修三乘道，所有善根愿回向者，当于昼夜六时殷重至心，作如是说：‘我从无始生死以来，于三宝所，修行成就所有善根，乃至施与傍生一搏之食，或以善言和解诤讼，或受三归及诸学处，或复忏悔、劝请、随喜所有善根，我今作意，悉皆摄取，回施一切众生无悔吝心。是解脱分善根所摄，如佛世尊之所知见，不可称量无碍清净，如是所有功德善根，悉以回施一切众生。不住相心，不舍相心，我亦如是功德善根，悉以回施一切众生。愿皆获得如意之手，撝空出宝，满众生愿，富乐无尽，智慧无穷，妙法辩才悉皆无滞，共诸众生同证阿耨多罗三藐三菩提，得一切智，因此善根更复出生无量善法，亦皆回向无上菩提。又如过去诸大菩萨，修行之时功德善根，悉皆回向一切种智，现在、未来亦复如是。然我所有功德善根，亦皆回向阿耨多罗三藐三菩提。是诸善根，愿共一切众生俱成正觉，如余诸佛，坐于道场菩提树下，不可思议无碍清净，住于无尽法藏陀罗尼首楞严定，破魔波旬无量兵众，应见觉知，应可通达，如是一切一刹那中悉皆照了，于后夜中，获甘露法，证甘露义，我及众生愿皆同证如是妙觉，犹如无量寿佛、胜光佛、妙光佛、阿閦佛、功德善光佛、师子光明佛、百光明佛、网光明佛、宝相佛、宝焰佛、焰明佛、焰盛光明佛、吉祥上王佛、微妙声佛、妙庄严佛、法幢佛、上胜身佛、可爱色身佛、光明遍照佛、梵净王佛、上性佛。如是等如来应正遍知，过去、未来及以现在，示现应化得阿耨多罗三藐三菩提，转无上法轮为度众生，我亦如是，广说如上。’

“善男子，若有净信男子、女人，于此《金光明最胜王经灭业障品》，受持读诵，忆念不忘，为他广说，得无量无边大功德聚。譬如三千大千世界所有众生，一时皆得成就人身，得人身已成独觉道；若有善男子、善女人，尽其形寿恭敬尊重，四事供养一一独觉，各施七宝如须弥山；此诸独觉入涅槃后，皆以珍宝起塔供养，其塔高广十二瑜缮那，以诸华香、宝幢、幡盖常为供养。善男子，于意云何？是人所获功德，宁为多不？”

天帝释言：“甚多！世尊。”

“善男子，若复有人于此《金光明微妙经典众经之王灭业障品》，受持读诵，忆念不忘，为他广说，所获功德，于前所说供养功德，百分不及一，百千万亿分乃至校量譬喻所不能及。何以故？是善男子、善女人住正行中，劝请十方一切诸佛转无上法轮，皆为诸佛欢喜赞叹。善男子，如我所说，一切施中，法施为胜。是故，善男子，于三宝所设诸供养，不可为比！劝受三归，持一切戒无有毁犯，三业不空，不可为比！一切世界一切众生，随力随能，随所愿乐，于三乘中，劝发菩提心，不可为比！于三世中一切世界，所有众生皆得无碍，速令成就无量功德，不可为比！三世刹土一切众生，令无障碍得三菩提，不可为比！三世刹土一切众生，劝令速出四恶道苦，不可为比！三世刹土一切众生，劝令除灭极重恶业，不可为比！一切苦恼劝令解脱，不可为比！一切怖畏苦恼逼切皆令得脱，不可为比！三世佛前，一切众生所有功德，劝令随喜发菩提愿，不可为比！劝除恶行骂辱之业，一切功德皆愿成就，所在生中，劝请供养尊重赞叹一切三宝，劝请众生净修福行成满菩提，不可为比！是故当知，劝请一切世界三世三宝，劝请满足六波罗蜜，劝请转于无上法轮，劝请住世经无量劫，演说无量甚深妙法，功德甚深无能比者！”

尔时，天帝释及恒河女神、无量梵王、四大天众，从座而起，偏袒右肩，右膝著地，合掌顶礼，白佛言：“世尊，我等皆得闻是《金光明最胜王经》，今悉受持读诵通利，为他广说，依此法住。何以故？世尊，我等欲求阿耨多罗三藐三菩提，随顺此义种种胜相，如法行故。”

尔时，梵王及天帝释等，于说法处，皆以种种曼陀罗华而散佛上。三千大千世界地皆大动，一切天鼓及诸音乐，不鼓自鸣，放金色光，遍满世界，出妙音声。

时，天帝释白佛言：“世尊，此等皆是《金光明经》威神之力，慈悲普救，种种利益，种种增长菩萨善根，灭诸业障。”

佛言：“如是，如是，如汝所说。何以故？善男子，我念往昔过无量百千阿僧祇劫，有佛名宝王大光照如来应正遍知，出现于世，住世六百八十亿劫。尔时，宝王大光照如来，为欲度脱人天释梵、沙门、婆罗门一切众生令安乐故，当出现时，初会说法，度百千亿亿万众皆得阿罗汉果，诸漏已尽，三明六通，自在无碍；于第二会，复度九十千亿亿万众皆得阿罗汉果，诸漏已尽，三明六通，自在无碍；于第三会，复度九十八千亿亿万众，皆得阿罗汉果，圆满如上。

“善男子，我于尔时作女人身，名福宝光明，于第三会亲近世尊，受持读诵是《金光明经》为他广说，求阿耨多罗三藐三菩提故。时彼世尊为我授记：‘此福宝光明女，于未来世当得作佛，号释迦牟尼如来、应供、正遍知、明行足、善逝、世间解、无上士、调御丈夫、天人师、佛世尊。’舍女身后，从是以来越四恶道，生人天中受上妙乐，八十四百千生作转轮王，至于今日得成正觉，名称普闻遍满世界。”

时会大众，忽然皆见宝王大光照如来，转无上法轮，说微妙法。

“善男子，去此索诃世界，东方过百千恒河沙数佛土，有世界名宝庄严。其宝王大光照如来，今现在彼，未般涅槃，说微妙法，广化群生。汝等见者，即是彼佛。善男子，若有善男子、善女人，闻是宝王大光照如来名号者，于菩萨地得不退转至大涅槃。若有女人闻是佛名者，临命终时得见彼佛来至其所，既见佛已究竟不复更受女身。善男子，是《金光明》微妙经典，种种利益，种种增长菩萨善根，灭诸业障。善男子，若有苾刍、苾刍尼、邬波索迦、邬波斯迦，随在何处，为人讲说是《金光明》微妙经典，于其国土皆获四种福利善根。云何为四？一者、国王无病，离诸灾厄；二者、寿命长远，无有障碍；三者、无诸怨敌，兵众勇健；四者、安隐丰乐，正法流通。何以故？如是人王，常为释、梵、四王、药叉之众，共守护故。”

尔时，世尊告天众曰：“善男子，是事实不？”

是时，无量释、梵、四王及药叉众，俱时同声答世尊言：“如是，如是，若有国土讲宣读诵此妙经王，是诸国主，我等四王，常来拥护行住共俱。其王若有一切灾障及诸怨敌，我等四王皆使消殄，忧愁疾疫亦令除差，增益寿命，感应祯祥，所愿遂心，恒生欢喜。我等亦能令其国中所有军兵悉皆勇健。”

佛言：“善哉！善哉！善男子，如汝所说，汝当修行。何以故？是诸国主如法行时，一切人民随王修习如法行者，汝等皆蒙色力胜利，宫殿光明眷属强盛。”

时释梵等白佛言：“如是，世尊。”

佛言：“若有讲读此妙经典流通之处，于其国中大臣辅相有四种益。云何为四？一者、更相亲穆，尊重爱念；二者、常为人王心所爱重，亦为沙门、婆罗门、大国、小国之所遵敬；三者、轻财重法，不求世利，嘉名普暨，众所钦仰；四者、寿命延长，安隐快乐。是名四种利益。若有国土宣说是经，沙门、婆罗门得四种胜利。云何为四？一者、衣服、饮食、卧具、医药，无所乏少；二者、皆得安心，思惟读诵；三者、依于山林得安乐住；四者、随心所愿皆得满足，是名四种胜利。若有国土宣说是经，一切人民皆得丰乐，无诸疾疫，商估往还多获宝货，具足胜福，是名种种功德利益。”

尔时，梵、释、四天王及诸大众，白佛言：“世尊，如是经典甚深之义若现在者，当知如来三十七种助菩提法住世未灭。若是经典灭尽之时，正法亦灭。”

佛言：“如是，如是，善男子，是故汝等于此《金光明经》一句、一颂、一品、一部，皆当一心正读诵、正闻持、正思惟、正修习，为诸众生广宣流布，长夜安乐，福利无边。”

时诸大众闻佛说已，咸蒙胜益，欢喜受持。