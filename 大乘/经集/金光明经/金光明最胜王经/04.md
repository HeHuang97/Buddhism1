## 第04卷

### 净地陀罗尼品第六

尔时，师子相无碍光焰菩萨，与无量亿众，从座而起，偏袒右肩，右膝著地，合掌恭敬，顶礼佛足，以种种华香、宝幢、幡盖而供养已，白佛言：“世尊，以几因缘，得菩提心？何者是菩提心？世尊，即于菩提现在心不可得，未来心不可得，过去心不可得；离于菩提，菩提心亦不可得。菩提者，不可言说，心亦无色无相，无有事业，非可造作。众生亦不可得，亦不可知。世尊，云何诸法甚深之义而可得知？”

佛言：“善男子，如是，如是，菩提微妙，事业造作皆不可得。若离菩提，菩提心亦不可得。菩提者不可说，心亦不可说，无色相无事业。一切众生亦不可得。何以故？菩提及心同真如故，能证所证皆平等故，非无诸法而可了知。善男子，菩萨摩诃萨如是知者，乃得名为通达诸法，善说菩提及菩提心。菩提心者，非过去、非未来、非现在。心亦如是，众生亦如是，于中二相实不可得。何以故？以一切法皆无生故。菩提不可得，菩提名亦不可得，众生众生名不可得，声闻声闻名不可得，独觉独觉名不可得，菩萨菩萨名不可得，佛佛名不可得，行非行不可得，行非行名不可得。以不可得故，于一切寂静法中而得安住，此依一切功德善根而得生起。

“善男子，譬如宝须弥山王饶益一切，此菩提心利众生故，是名第一布施波罗蜜因。善男子，譬如大地持众物故，是名第二持戒波罗蜜因。譬如师子有大威力，独步无畏，离惊恐故，是名第三忍辱波罗蜜因。譬如风轮那罗延力，勇壮速疾心不退故，是名第四勤策波罗蜜因。譬如七宝楼观有四阶道，清凉之风来吹四门受安隐乐，静虑法藏求满足故，是名第五静虑波罗蜜因。譬如日轮光耀炽盛，此心速能破灭生死无明闇故，是名第六智慧波罗蜜因。譬如商主能令一切心愿满足，此心能度生死险道，获功德宝故，是名第七方便胜智波罗蜜因。譬如净月圆满无翳，此心能于一切境界清净具足故，是名第八愿波罗蜜因。譬如转轮圣王，主兵宝臣随意自在，此心善能庄严净佛国土，无量功德广利群生故，是名第九力波罗蜜因。譬如虚空及转轮圣王，此心能于一切境界无有障碍，于一切处皆得自在至灌顶位故，是名第十智波罗蜜因。善男子，是名菩萨摩诃萨十种菩提心因。如是十因，汝当修学。

“善男子，依五种法，菩萨摩诃萨成就布施波罗蜜。云何为五？一者、信根，二者、慈悲，三者、无求欲心，四者、摄受一切众生，五者、愿求一切智智。善男子，是名菩萨摩诃萨成就布施波罗蜜。善男子，复依五法，菩萨摩诃萨成就持戒波罗蜜。云何为五？一者、三业清净；二者、不为一切众生作烦恼因缘；三者、闭诸恶道，开善趣门；四者、过于声闻、独觉之地；五者、一切功德皆悉满足。善男子，是名菩萨摩诃萨成就持戒波罗蜜。善男子，复依五法，菩萨摩诃萨成就忍辱波罗蜜。云何为五？一者、能伏贪瞋烦恼；二者、不惜身命，不求安乐止息之想；三者、思惟往业，遭苦能忍；四者、发慈悲心，成就众生诸善根故；五者、为得甚深无生法忍。善男子，是名菩萨摩诃萨成就忍辱波罗蜜。善男子，复依五法，菩萨摩诃萨成就勤策波罗蜜。云何为五？一者、与诸烦恼不乐共住；二者、福德未具不受安乐；三者、于诸难行苦行之事不生厌心；四者、以大慈悲摄受利益，方便成熟一切众生；五者、愿求不退转地。善男子，是名菩萨摩诃萨成就勤策波罗蜜。善男子，复依五法，菩萨摩诃萨成就静虑波罗蜜。云何为五？一者、于诸善法摄令不散故；二者、常愿解脱，不著二边故；三者、愿得神通，成就众生诸善根故；四者、为净法界，蠲除心垢故；五者、为断众生烦恼根本故。善男子，是名菩萨摩诃萨成就静虑波罗蜜。善男子，复依五法，菩萨摩诃萨成就智慧波罗蜜。云何为五？一者、常于一切诸佛、菩萨及明智者，供养亲近，不生厌背；二者、诸佛如来说甚深法，心常乐闻无有厌足；三者、真俗胜智乐善分别；四者、见修烦恼，咸速断除；五者、世间伎术五明之法，皆悉通达。善男子，是名菩萨摩诃萨成就智慧波罗蜜。善男子，复依五法，菩萨摩诃萨成就方便波罗蜜。云何为五？一者、于一切众生意乐、烦恼心行差别，悉皆通达；二者、无量诸法对治之门，心皆晓了；三者、大慈悲定，出入自在；四者、于诸波罗蜜多，皆愿修行成就满足；五者、一切佛法皆愿了达，摄受无遗。善男子，是名菩萨摩诃萨成就方便胜智波罗蜜。善男子，复依五法，菩萨摩诃萨成就愿波罗蜜。云何为五？一者、于一切法从本以来不生不灭，非有非无，心得安住；二者、观一切法最妙理趣离垢清净，心得安住；三者、过一切想是本真如，无作无行，不异不动，心得安住；四者、为欲利益诸众生事，于俗谛中心得安住；五者、于奢摩他、毗钵舍那同时运行，心得安住。善男子，是名菩萨摩诃萨成就愿波罗蜜。善男子，复依五法，菩萨摩诃萨成就力波罗蜜。云何为五？一者、以正智力能了一切众生心行善恶；二者、能令一切众生，入于甚深微妙之法；三者、一切众生轮回生死，随其缘业如实了知；四者、于诸众生三种根性，以正智力能分别知；五者、于诸众生如理为说，令种善根成熟度脱，皆是智力故。善男子，是名菩萨摩诃萨成就力波罗蜜。善男子，复依五法，菩萨摩诃萨成就智波罗蜜。云何为五？一者、能于诸法分别善恶；二者、于黑白法远离摄受；三者、能于生死、涅槃不厌不喜；四者、具福智行至究竟处；五者、受胜灌顶，能得诸佛不共法等及一切智智。善男子，是名菩萨摩诃萨成就智波罗蜜。

“善男子，何者是波罗蜜义？所谓修习胜利，是波罗蜜义；满足无量大甚深智，是波罗蜜义；行非行法，心不执著，是波罗蜜义；生死过失、涅槃功德正觉正观，是波罗蜜义；愚人、智人皆悉摄受，是波罗蜜义；能现种种珍妙法宝，是波罗蜜义；无碍解脱智慧满足，是波罗蜜义；法界、众生界正分别知，是波罗蜜义；施等及智，能令至不退转，是波罗蜜义；无生法忍能令满足，是波罗蜜义；一切众生功德善根能令成熟，是波罗蜜义；能于菩提成佛十力、四无所畏、不共法等皆悉成就，是波罗蜜义；生死、涅槃了无二相，是波罗蜜义；济度一切，是波罗蜜义；一切外道来相诘难，善能解释，令其降伏，是波罗蜜义；能转十二妙行法轮，是波罗蜜义；无所著，无所见，无患累，是波罗蜜多义。

“善男子，初地菩萨是相先现，三千大千世界无量无边种种宝藏无不盈满，菩萨悉见。善男子，二地菩萨是相先现，三千大千世界地平如掌，无量无边种种妙色清净珍宝庄严之具，菩萨悉见。善男子，三地菩萨是相先现，自身勇健，甲仗庄严，一切怨贼皆能摧伏，菩萨悉见。善男子，四地菩萨是相先现，四方风轮，种种妙华悉皆散洒充布地上，菩萨悉见。善男子，五地菩萨是相先现，有妙宝女，众宝璎珞周遍严身，首冠名华以为其饰，菩萨悉见。善男子，六地菩萨是相先现，七宝华池，有四阶道，金沙遍布，清净无秽，八功德水皆悉盈满，嗢钵罗华、拘物头华、分陀利华随处庄严，于华池所游戏快乐，清凉无比，菩萨悉见。善男子，七地菩萨是相先现，于菩萨前，有诸众生应堕地狱，以菩萨力便得不堕，无有损伤亦无恐怖，菩萨悉见。善男子，八地菩萨是相先现，于身两边，有师子王以为卫护，一切众兽悉皆怖畏，菩萨悉见。善男子，九地菩萨是相先现，转轮圣王，无量亿众围绕供养，顶上白盖无量众宝之所庄严，菩萨悉见。善男子，十地菩萨是相先现，如来之身，金色晃耀，无量净光皆悉圆满，有无量亿梵王围绕恭敬供养，转于无上微妙法轮，菩萨悉见。

“善男子，云何初地名为欢喜？谓初证得出世之心，昔所未得而今始得，于大事用如其所愿悉皆成就，生极喜乐，是故最初名为欢喜。诸微细垢犯戒过失皆得清净，是故二地名为无垢。无量智慧三昧光明，不可倾动，无能摧伏，闻持陀罗尼以为根本，是故三地名为明地。以智慧火烧诸烦恼，增长光明，修行觉品，是故四地名为焰地。修行方便胜智自在极难得故，见修烦恼难伏能伏，是故五地名为难胜。行法相续了了显现，无相思惟皆悉现前，是故六地名为现前。无漏无间无相思惟，解脱三昧远修行故，是地清净无有障碍，是故七地名为远行。无相思惟修得自在，诸烦恼行不能令动，是故八地名为不动。说一切法种种差别，皆得自在无患无累，增长智慧自在无碍，是故九地名为善慧。法身如虚空，智慧如大云，皆能遍满覆一切故，是故第十名为法云。

“善男子，执著有相我法无明，怖畏生死恶趣无明，此二无明障于初地。微细学处误犯无明，发起种种业行无明，此二无明障于二地。未得今得爱著无明，能障殊胜总持无明，此二无明障于三地。味著等至喜悦无明，微妙净法爱乐无明，此二无明障于四地。欲背生死无明，希趣涅槃无明，此二无明障于五地。观行流转无明，粗相现前无明，此二无明障于六地。微细诸相现行无明，作意欣乐无相无明，此二无明障于七地。于无相观功用无明，执相自在无明，此二无明障于八地。于所说义及名句文，此二无碍未善巧无明，于词辩才不随意无明，此二无明障于九地。于大神通未得自在变现无明，微细秘密未能悟解事业无明，此二无明障于十地。于一切境微细所知障碍无明，极细烦恼粗重无明，此二无明障于佛地。

“善男子，菩萨摩诃萨于初地中行施波罗蜜，于第二地行戒波罗蜜，于第三地行忍波罗蜜，于第四地行勤波罗蜜，于第五地行定波罗蜜，于第六地行慧波罗蜜，于第七地行方便胜智波罗蜜，于第八地行愿波罗蜜，于第九地行力波罗蜜，于第十地行智波罗蜜。善男子，菩萨摩诃萨最初发心摄受能生妙宝三摩地，第二发心摄受能生可爱乐三摩地，第三发心摄受能生难动三摩地，第四发心摄受能生不退转三摩地，第五发心摄受能生宝华三摩地，第六发心摄受能生日圆光焰三摩地，第七发心摄受能生一切愿如意成就三摩地，第八发心摄受能生现前证住三摩地，第九发心摄受能生智藏三摩地，第十发心摄受能生勇进三摩地。善男子，是名菩萨摩诃萨十种发心。

“善男子，菩萨摩诃萨于此初地，得陀罗尼，名依功德力。”尔时，世尊即说咒曰：

“怛姪他　晡𠷈你曼奴喇剃　独虎独虎独虎　耶跋苏利瑜　阿婆婆萨底　耶跋旃达啰　调怛底　多跋达洛叉漫　惮荼钵唎诃㘕　矩噜　莎(引)诃(引)。

“善男子，此陀罗尼，是过一恒河沙数诸佛所说，为护初地菩萨摩诃萨故。若有诵持此陀罗尼咒者，得脱一切怖畏，所谓虎狼师子恶兽之类，一切恶鬼、人非人等，怨贼灾横及诸苦恼，解脱五障，不忘念初地。

“善男子，菩萨摩诃萨于第二地，得陀罗尼，名善安乐住。

“怛姪他　嗢篅里质里质里　嗢篅罗篅罗(引)喃缮睹缮睹　嗢篅里虎噜虎噜　莎诃。

“善男子，此陀罗尼，是过二恒河沙数诸佛所说，为护二地菩萨摩诃萨故。若有诵持此陀罗尼咒者，脱诸怖畏恶兽、恶鬼、人非人等，怨贼灾横及诸苦恼，解脱五障。不忘念二地。

“善男子，菩萨摩诃萨于第三地，得陀罗尼，名难胜力。

“怛姪他　惮宅枳般宅枳　羯喇㨖　高喇㨖　鸡由哩惮㨖里　莎诃。

“善男子，此陀罗尼，是过三恒河沙数诸佛所说，为护三地菩萨摩诃萨故。若有诵持此陀罗尼咒者，脱诸怖畏恶兽、恶鬼、人非人等，怨贼灾横及诸苦恼，解脱五障，不忘念三地。

“善男子，菩萨摩诃萨于第四地，得陀罗尼，名大利益。

“怛姪他　室唎室唎　陀弭你陀弭你　陀哩陀哩你　室唎室唎你　毗舍罗波世波始娜　畔陀弭帝莎诃。

“善男子，此陀罗尼，是过四恒河沙数诸佛所说，为护四地菩萨摩诃萨故。若有诵持此陀罗尼咒者，脱诸怖畏恶兽、恶鬼、人非人等，怨贼灾横及诸苦恼，解脱五障，不忘念四地。

“善男子，菩萨摩诃萨于第五地，得陀罗尼，名种种功德庄严。

“怛姪他　诃哩诃哩你　遮哩遮哩你羯喇摩(引)　你僧羯喇摩(引)　你三婆山你瞻跋你悉耽婆你谟汉你　碎阎步陛莎诃。

“善男子，此陀罗尼，是过五恒河沙数诸佛所说，为护五地菩萨摩诃萨故。若有诵持此陀罗尼咒者，脱诸怖畏恶兽、恶鬼、人非人等，怨贼灾横及诸苦恼，解脱五障，不忘念五地。

“善男子，菩萨摩诃萨于第六地，得陀罗尼，名圆满智。

“怛姪他　毗徙哩毗徙哩　摩哩你迦里迦里　毗度汉底　噜噜噜噜　主噜主噜　杜噜婆杜噜婆　拾拾设者婆哩洒　莎(入)悉底萨婆萨埵喃　悉甸睹　曼怛啰钵陀你莎诃。

“善男子，此陀罗尼，是过六恒河沙数诸佛所说，为护六地菩萨摩诃萨故。若有诵持此陀罗尼咒者，脱诸怖畏恶兽、恶鬼、人非人等，怨贼灾横及诸苦恼，解脱五障，不忘念六地。

“善男子，菩萨摩诃萨于第七地，得陀罗尼，名法胜行。

“怛姪他　勺诃(上)　勺诃(引)噜　勺诃勺诃勺诃噜　鞞陆枳鞞陆枳　阿蜜栗多唬汉你　勃里山你　鞞噜敕枳婆噜伐底　鞞提呬枳　频陀鞞哩你　阿蜜哩底枳　薄虎主愈　薄虎主愈莎诃。

“善男子，此陀罗尼，是过七恒河沙数诸佛所说，为护七地菩萨摩诃萨故。若有诵持此陀罗尼咒者，脱诸怖畏恶兽、恶鬼、人非人等，怨贼灾横及诸苦恼，解脱五障，不忘念七地。

“善男子。菩萨摩诃萨于第八地。得陀罗尼。名无尽藏。

“怛姪他　室唎室唎室唎你　蜜底蜜底　羯哩羯哩　醯噜醯噜　主噜主噜　畔陀弭莎诃。

“善男子，此陀罗尼，是过八恒河沙数诸佛所说，为护八地菩萨摩诃萨故。若有诵持此陀罗尼咒者，脱诸怖畏恶兽、恶鬼、人非人等，怨贼灾横及诸苦恼，解脱五障，不忘念八地。

“善男子，菩萨摩诃萨于第九地，得陀罗尼，名无量门。

“怛姪他　诃哩旃荼哩枳　俱蓝婆喇体　睹刺死　跋吒跋吒死　室唎室唎　迦室哩迦　必室唎　莎悉底　萨婆萨埵喃莎诃。

“善男子，此陀罗尼，是过九恒河沙数诸佛所说，为护九地菩萨摩诃萨故。若有诵持此陀罗尼咒者，脱诸怖畏恶兽、恶鬼、人非人等，怨贼灾横及诸苦恼，解脱五障，不忘念九地。

“善男子，菩萨摩诃萨于第十地，得陀罗尼，名破金刚山。

“怛姪他　悉提(去)　苏悉提(去)　谟折你木察你　毗木底庵末丽　毗末丽涅末丽　忙揭丽　呬㘓若　揭鞞　曷喇怛娜揭鞞　三曼多跋侄丽　萨婆頞他娑惮你　摩捺斯莫诃摩捺斯　頞步底　頞窒步底　阿喇誓毗喇誓　頞主底庵蜜栗底　阿喇誓　毗喇誓　跋㘕谜　跋啰甜　么莎(入)　囇晡喇你晡喇娜　曼奴喇剃莎诃。

“善男子，此陀罗尼灌顶吉祥句，是过十恒河沙数诸佛所说，为护十地菩萨摩诃萨故。若有诵持此陀罗尼咒者，脱诸怖畏恶兽、恶鬼、人非人等，怨贼灾横一切毒害皆悉除灭，解脱五障，不忘念十地。”

尔时，师子相无碍光焰菩萨，闻佛说此不可思议陀罗尼已，即从座起，偏袒右肩，右膝著地，合掌恭敬，顶礼佛足，以颂赞佛：

&nbsp;&nbsp;&nbsp;&nbsp;“敬礼无譬喻，&nbsp;&nbsp;&nbsp;&nbsp;甚深无相法，

&nbsp;&nbsp;&nbsp;&nbsp;众生失正知，&nbsp;&nbsp;&nbsp;&nbsp;唯佛能济度。

&nbsp;&nbsp;&nbsp;&nbsp;如来明慧眼，&nbsp;&nbsp;&nbsp;&nbsp;不见一法相，

&nbsp;&nbsp;&nbsp;&nbsp;复以正法眼，&nbsp;&nbsp;&nbsp;&nbsp;普照不思议，

&nbsp;&nbsp;&nbsp;&nbsp;不生于一法，&nbsp;&nbsp;&nbsp;&nbsp;亦不灭一法，

&nbsp;&nbsp;&nbsp;&nbsp;由斯平等见，&nbsp;&nbsp;&nbsp;&nbsp;得至无上处。

&nbsp;&nbsp;&nbsp;&nbsp;不坏于生死，&nbsp;&nbsp;&nbsp;&nbsp;亦不住涅槃，

&nbsp;&nbsp;&nbsp;&nbsp;不著于二边，&nbsp;&nbsp;&nbsp;&nbsp;是故证圆寂。

&nbsp;&nbsp;&nbsp;&nbsp;于净不净品，&nbsp;&nbsp;&nbsp;&nbsp;世尊知一味，

&nbsp;&nbsp;&nbsp;&nbsp;由不分别法，&nbsp;&nbsp;&nbsp;&nbsp;获得最清净。

&nbsp;&nbsp;&nbsp;&nbsp;世尊无边身，&nbsp;&nbsp;&nbsp;&nbsp;不说于一字，

&nbsp;&nbsp;&nbsp;&nbsp;令诸弟子众，&nbsp;&nbsp;&nbsp;&nbsp;法雨皆充满。

&nbsp;&nbsp;&nbsp;&nbsp;佛观众生相，&nbsp;&nbsp;&nbsp;&nbsp;一切种皆无，

&nbsp;&nbsp;&nbsp;&nbsp;然于苦恼者，&nbsp;&nbsp;&nbsp;&nbsp;常兴于救护。

&nbsp;&nbsp;&nbsp;&nbsp;苦乐常无常，&nbsp;&nbsp;&nbsp;&nbsp;有我无我等，

&nbsp;&nbsp;&nbsp;&nbsp;不一亦不异，&nbsp;&nbsp;&nbsp;&nbsp;不生亦不灭，

&nbsp;&nbsp;&nbsp;&nbsp;如是众多义，&nbsp;&nbsp;&nbsp;&nbsp;随说有差别，

&nbsp;&nbsp;&nbsp;&nbsp;譬如空谷响，&nbsp;&nbsp;&nbsp;&nbsp;唯佛能了知。

&nbsp;&nbsp;&nbsp;&nbsp;法界无分别，&nbsp;&nbsp;&nbsp;&nbsp;是故无异乘，

&nbsp;&nbsp;&nbsp;&nbsp;为度众生故，&nbsp;&nbsp;&nbsp;&nbsp;分别说有三。”

尔时，大自在梵天王亦从座起，偏袒右肩，右膝著地，合掌恭敬，顶礼佛足而白佛言：“世尊，此《金光明最胜王经》，希有难量，初中后善，文义究竟，皆能成就一切佛法。若受持者，是人则为报诸佛恩。”

佛言：“善男子，如是，如是，如汝所说。善男子，若得听闻是经典者，皆不退于阿耨多罗三藐三菩提。何以故？善男子，是能成熟不退地菩萨殊胜善根，是第一法印，是众经王故，应听闻受持读诵。何以故？善男子，若一切众生未种善根、未成熟善根、未亲近诸佛者，不能听闻是微妙法。若善男子、善女人能听受者，一切罪障皆悉除灭，得最清净，常得见佛，不离诸佛及善知识胜行之人，恒闻妙法住不退地，获得如是胜陀罗尼门无尽无减，所谓海印出妙功德陀罗尼无尽无减，通达众生意行言语陀罗尼无尽无减，日圆无垢相光陀罗尼无尽无减，满月相光陀罗尼无尽无减，能伏诸惑演功德流陀罗尼无尽无减，破金刚山陀罗尼无尽无减，说不可说义因缘藏陀罗尼无尽无减，通达实语法则音声陀罗尼无尽无减，虚空无垢心行印陀罗尼无尽无减，无边佛身皆能显现陀罗尼无尽无减。

“善男子，如是等无尽无减诸陀罗尼门得成就故，是菩萨摩诃萨能于十方一切佛土化作佛身，演说无上种种正法，于法真如不动不住、不来不去；善能成熟一切众生善根，亦不见一众生可成熟者；虽说种种诸法，于言辞中不动不住、不去不来，能于生灭证无生灭。以何因缘说诸行法无有去来？由一切法体无异故。”

说是法时，三万亿菩萨摩诃萨得无生法忍，无量诸菩萨不退菩提心，无量无边苾刍、苾刍尼得法眼净，无量众生发菩萨心。

尔时，世尊而说颂曰：

&nbsp;&nbsp;&nbsp;&nbsp;“胜法能逆生死流，&nbsp;&nbsp;&nbsp;&nbsp;甚深微妙难得见，

&nbsp;&nbsp;&nbsp;&nbsp;有情盲冥贪欲覆，&nbsp;&nbsp;&nbsp;&nbsp;由不见故受众苦。”

尔时，大众俱从座起，顶礼佛足而白佛言：“世尊，若所在处，讲宣读诵此《金光明最胜王经》，我等大众皆悉往彼为作听众。是说法师，令得利益安乐无障，身意泰然。我等皆当尽心供养，亦令听众安隐快乐。所住国土，无诸怨贼、恐怖厄难、饥馑之苦，人民炽盛。此说法处，道场之地，一切诸天、人非人等一切众生，不应履践及以污秽。何以故？说法之处即是制底，当以香华、缯彩、幡盖而为供养，我等常为守护令离衰损。”

佛告大众：“善男子，汝等应当精勤修习此妙经典，是则正法久住于世。”