# 金光明最胜王经

[唐]义净（译）

## 唐龙兴三藏教序

唐中宗皇帝制

盖闻：苍苍者天列星辰而著象。茫茫者地奠川岳以成形。仰观天文既如彼也。俯循地理又若斯焉。夫以妙旨幽微。名言之路攸绝。真如湛寂性相之义都捐然。则发启心聋。资法雷之激响。奖导迷众俟觉首以司方。故知假名不坏。於常名乐说。乃诠於无说至若象外之象。犹称三界之尊天中之天。爰著六通之圣法王见利孕育於七十二君。梵帝乘时牢笼於万八千岁。周星閟彩言符降诞之徵。汉日流祥载叶通神之萝。故能威扬沙劫化被尘区。玉毫舒耀而除昏。金口弘宣而遣滞。破烦恼之贼讵。藉干戈坏生死之军。惟凭慧力癖圆明之界。广纳於无边。开常乐之门。普该於有识。纵使浮天欲浪境风息而俄澄。涨日情尘法雨霑而便廓。归依者销殃而致福。回向者去危而获安。可谓巍巍乎。其有成功荡荡乎。而无能名者矣。但四生蠢蠢未悟。无常六趣悠悠俱缠有结。讵知空华不实。水月非坚。驰逐於五阴之中。播迁於三界之域。纳诸品汇终俟法门。自白马西来。玄言东被世尊。则随类敷演众生。乃逐性开迷。马鸣擅美於琼编。龙树胜芳於宝偈。於是遥通震旦。远布阎浮。半满之教区分大小之乘。并骛澄安后德。接武於胜场。琳远高人骈踨法宇。遂使微言著范。历千古而扬英声。至(丿+目+责)流规。周十方而腾茂实。顷属后周应运。大扇魔风遂使天下招提。咸从毁废。寰中法侣并混编甿。嗟乎。阒寂禅居。空留宴坐之处。荒凉慧苑。无复经行之踪。爰洎开皇。重将修建。旋逢大业。又遇分崩。鬼哭神吟。山鸣海沸。既遭塗炭。宁有伽蓝。正法消沦。邪见增长。於是人迷觉路。邅迴於苦集之区。俗蔽真宗。羁绊於盖缠之内。

我大唐之有天下也。上凌巢燧。俯视羲轩。三圣重光。万邦一统。威加有截。泽被无垠。掩坤络以还淳。亘乾维而献款。再悬佛日。重补梵天。龙宫将八柱齐安。鹫岭共五峰争峻。大弘释教。谅属皇朝者焉。大福先寺翻经三藏法师义净者。范阳人也。俗姓张氏。五代相韩之后。三台仕晋之前。朱紫分辉。貂蝉合彩。高祖为东齐郡守。仁风逐扇。甘雨随车。化阐六条。政行十部。爰祖及父。俱厌俗荣。放旷一丘。逍遥三径。含和体素。养性恬神。摘芝秀於东山。挹清流於南涧。可谓寻幽丹峤栖偃白云臬鹤。於是吞声场驹以之执影。法师幼挺明晤。夙彰聪敏。才俞辩李之岁。心乐出家。甫过游洛之年。志寻西国。业该经史。学洞古今。聪三藏之玄枢。明一乘之奥义。既而闲居习静。息虑安禅。托彼山林。远兹尘累。三十有七。方遂雅怀。以咸亨二年。行至广府。发踪结契数乃十人。鼓棹升航。唯存一已。巡南溟以遐逝。指西域以长驱。历严岫之千重。凌波涛之万里。渐届天竺。次至王城。佛说法华灵峰尚在。如来成道圣躅仍留。吠舍城中。献盖之足跡不泯。给孤园内布金之地犹存。三道宝陛居然目睹。八大灵塔邈矣亲观。所经三十馀国。凡历二十馀载。菩提树下屦攀折以淹留。阿耨池边几濯缨而澡。鑑法师慈悲作室。忍辱为衣。长斋则一食自资。长坐则六时无倦。又古来翻译之者。莫不先出梵文。后资汉译。摭词方凭於学者。诠义别禀於僧徒。今兹法师不如是矣。既闲五天竺语。又详二谛幽宗。译义缀文咸由於已出。指词定理匪假於旁求。超汉代之摩腾。跨秦年之罗什。所将梵本经共四百部。合五十万颂。金刚座真容一铺。舍利三百粒以证圣。元年夏五月方届都焉。则天大圣皇帝。出震膺期。乘乾握纪。绍隆为务。弘济为心。爰命百寮兼整四众。虹幡辉日。凤吹遏云。香散六铢。华飘五色。锵锵济济。炜炜煌煌。迎于上东之门。置于授记之寺。共于阗三藏及大福先寺寺主沙门。复礼西崇福寺主法藏等。翻华严经后。至大福先寺。与天竺三藏宝思末多。及授记寺主慧表沙门胜荘慈训等。译根本部律。其大德等。莫不四禅凝虚。六度冥怀。悬法镜於心台。朗戒珠於性海。词林挺秀。将觉树而联芳。慧炬扬辉。澄桂轮而合影。浑金璞玉。谅属其人。诚梵宇之栋梁。实法门之龙象。已翻诸杂经律二百馀卷。缮写云毕。寻并进内其馀戒律诸论。方俟后诠五篇之教。具明八法之因。备晓鹅珠。尚护虫命无伤。浮囊必取於不亏。油钵终期於靡覆。崇圣教之纲纪。启含生之耳目。伏愿上资先圣。长隆七庙之基。下逮微躬。恒佐九天之命。迁怀生於壽域。致薄俗於淳源。岁稔时和。远安迩肃。顾以万机务总四海事。殷爰凭乙夜之馀式。赞弥天之德。课虚扣寂。聊题序云。

## 第01卷

### 序品第一

如是我闻：一时，薄伽梵在王舍城鹫峰山顶，于最清净甚深法界，诸佛之境，如来所居。与大苾刍众九万八千人，皆是阿罗汉，能善调伏如大象王，诸漏已除无复烦恼，心善解脱，慧善解脱，所作已毕，舍诸重担逮得己利，尽诸有结得大自在，住清净戒善巧方便，智慧庄严，证八解脱，已到彼岸。其名曰：具寿阿若憍陈如、具寿阿说侍多、具寿婆湿波、具寿摩诃那摩、具寿婆帝利迦、大迦摄波、优楼频螺迦摄、伽耶迦摄、那提迦摄、舍利子、大目乾连，唯阿难陀住于学地。如是等诸大声闻，各于晡时，从定而起，往诣佛所，顶礼佛足，右绕三匝，退坐一面。

复有菩萨摩诃萨百千万亿人俱，有大威德如大龙王，名称普闻，众所知识，施戒清净常乐奉持，忍行精勤经无量劫，超诸静虑系念现前，开阐慧门，善修方便，自在游戏微妙神通，逮得总持，辩才无尽，断诸烦恼，累染皆亡，不久当成一切种智，降魔军众而击法鼓，制诸外道令起净心，转妙法轮度人天众，十方佛土悉已庄严，六趣有情无不蒙益，成就大智，具足大忍，住大慈悲心，有大坚固力，历事诸佛不般涅槃，发弘誓心尽未来际，广于佛所深种净因，于三世法悟无生忍，逾于二乘所行境界，以大善巧化导世间，于大师教悉能敷演，秘密之法甚深空性，皆已了知无复疑惑。其名曰：无障碍转法轮菩萨、常发心转法轮菩萨、常精进菩萨、不休息菩萨、慈氏菩萨、妙吉祥菩萨、观自在菩萨、总持自在王菩萨、大辩庄严王菩萨、妙高山王菩萨、大海深王菩萨、宝幢菩萨、大宝幢菩萨、地藏菩萨、虚空藏菩萨、宝手自在菩萨、金刚手菩萨、欢喜力菩萨、大法力菩萨、大庄严光菩萨、大金光庄严菩萨、净戒菩萨、常定菩萨、极清净慧菩萨、坚固精进菩萨、心如虚空菩萨、不断大愿菩萨、施药菩萨、疗诸烦恼病菩萨、医王菩萨、欢喜高王菩萨、得上授记菩萨、大云净光菩萨、大云持法菩萨、大云名称喜乐菩萨、大云现无边称菩萨、大云师子吼菩萨、大云牛王吼菩萨、大云吉祥菩萨、大云宝德菩萨、大云日藏菩萨、大云月藏菩萨、大云星光菩萨、大云火光菩萨、大云电光菩萨、大云雷音菩萨、大云慧雨充遍菩萨、大云清净雨王菩萨、大云华树王菩萨、大云青莲华香菩萨、大云宝栴檀香清凉身菩萨、大云除闇菩萨、大云破医菩萨。如是等无量大菩萨众，各于晡时，从定而起，往诣佛所，顶礼佛足，右绕三匝，退坐一面。

复有梨车毗童子五亿八千。其名曰：师子光童子、师子慧童子、法授童子、因陀罗授童子、大光童子、大猛童子、佛护童子、法护童子、僧护童子、金刚护童子、虚空护童子、虚空吼童子、宝藏童子、吉祥妙藏童子。如是等人而为上首，悉皆安住无上菩提，于大乘中深信欢喜，各于晡时，往诣佛所，顶礼佛足，右绕三匝，退坐一面。

复有四万二千天子。其名曰：喜见天子、喜悦天子、日光天子、月髻天子、明慧天子、虚空净慧天子、除烦恼天子、吉祥天子。如是等天子而为上首，皆发弘愿护持大乘，绍隆正法能使不绝，各于晡时，往诣佛所，顶礼佛足，右绕三匝，退坐一面。

复有二万八千龙王，莲华龙王、𧫦罗叶龙王、大力龙王、大吼龙王、小波龙王、持駃水龙王、金面龙王、如意龙王，如是等龙王而为上首，于大乘法常乐受持，发深信心称扬拥护，各于晡时，往诣佛所，顶礼佛足，右绕三匝，退坐一面。

复有三万六千诸药叉众，毗沙门天王而为上首。其名曰：庵婆药叉、持庵婆药叉、莲华光藏药叉、莲华面药叉、颦眉药叉、现大怖药叉、动地药叉、吞食药叉。是等药叉悉皆爱乐如来正法，深心护持不生疲懈，各于晡时，往诣佛所，顶礼佛足，右绕三匝，退坐一面。

复有四万九千揭路茶王，香象势力王而为上首，及余健闼婆、阿苏罗、紧那罗、莫呼洛伽等，山林河海一切神仙，并诸大国所有王众，中宫后妃净信男女，人天大众悉皆云集，咸愿拥护无上大乘，读诵受持，书写流布，各于晡时，往诣佛所，顶礼佛足，右绕三匝，退坐一面。

如是等声闻、菩萨，人天大众龙神八部，既云集已，各各至心合掌恭敬，瞻仰尊容，目未曾舍，愿乐欲闻殊胜妙法。

尔时，薄伽梵于日晡时，从定而起，观察大众，而说颂曰：

&nbsp;&nbsp;&nbsp;&nbsp;“金光明妙法，&nbsp;&nbsp;&nbsp;&nbsp;最胜诸经王，&nbsp;&nbsp;&nbsp;&nbsp;甚深难得闻，&nbsp;&nbsp;&nbsp;&nbsp;诸佛之境界！

&nbsp;&nbsp;&nbsp;&nbsp;我当为大众，&nbsp;&nbsp;&nbsp;&nbsp;宣说如是经，&nbsp;&nbsp;&nbsp;&nbsp;并四方四佛，&nbsp;&nbsp;&nbsp;&nbsp;威神共加护，

&nbsp;&nbsp;&nbsp;&nbsp;东方阿閦尊，&nbsp;&nbsp;&nbsp;&nbsp;南方宝相佛，&nbsp;&nbsp;&nbsp;&nbsp;西方无量寿，&nbsp;&nbsp;&nbsp;&nbsp;北方天鼓音。

&nbsp;&nbsp;&nbsp;&nbsp;我复演妙法，&nbsp;&nbsp;&nbsp;&nbsp;吉祥忏中胜，&nbsp;&nbsp;&nbsp;&nbsp;能灭一切罪，&nbsp;&nbsp;&nbsp;&nbsp;净除诸恶业，

&nbsp;&nbsp;&nbsp;&nbsp;及消众苦患，&nbsp;&nbsp;&nbsp;&nbsp;常与无量乐，&nbsp;&nbsp;&nbsp;&nbsp;一切智根本，&nbsp;&nbsp;&nbsp;&nbsp;诸功德庄严。

&nbsp;&nbsp;&nbsp;&nbsp;众生身不具，&nbsp;&nbsp;&nbsp;&nbsp;寿命将损减，&nbsp;&nbsp;&nbsp;&nbsp;诸恶相现前，&nbsp;&nbsp;&nbsp;&nbsp;天神皆舍离，

&nbsp;&nbsp;&nbsp;&nbsp;亲友怀瞋恨，&nbsp;&nbsp;&nbsp;&nbsp;眷属悉分离；&nbsp;&nbsp;&nbsp;&nbsp;彼此共乖违，&nbsp;&nbsp;&nbsp;&nbsp;珍财皆散失，

&nbsp;&nbsp;&nbsp;&nbsp;恶星为变怪，&nbsp;&nbsp;&nbsp;&nbsp;或被邪蛊侵；&nbsp;&nbsp;&nbsp;&nbsp;若复多忧愁，&nbsp;&nbsp;&nbsp;&nbsp;众苦之所逼，

&nbsp;&nbsp;&nbsp;&nbsp;睡眠见恶梦，&nbsp;&nbsp;&nbsp;&nbsp;因此生烦恼；&nbsp;&nbsp;&nbsp;&nbsp;是人当澡浴，&nbsp;&nbsp;&nbsp;&nbsp;应著鲜洁衣，

&nbsp;&nbsp;&nbsp;&nbsp;于此妙经王，&nbsp;&nbsp;&nbsp;&nbsp;甚深佛所赞，&nbsp;&nbsp;&nbsp;&nbsp;专注心无乱，&nbsp;&nbsp;&nbsp;&nbsp;读诵听受持！

&nbsp;&nbsp;&nbsp;&nbsp;由此经威力，&nbsp;&nbsp;&nbsp;&nbsp;能离诸灾横，&nbsp;&nbsp;&nbsp;&nbsp;及余众苦难，&nbsp;&nbsp;&nbsp;&nbsp;无不皆除灭。

&nbsp;&nbsp;&nbsp;&nbsp;护世四王众，&nbsp;&nbsp;&nbsp;&nbsp;及大臣眷属，&nbsp;&nbsp;&nbsp;&nbsp;无量诸药叉，&nbsp;&nbsp;&nbsp;&nbsp;一心皆拥卫。

&nbsp;&nbsp;&nbsp;&nbsp;大辩才天女，&nbsp;&nbsp;&nbsp;&nbsp;尼连河水神，&nbsp;&nbsp;&nbsp;&nbsp;诃利底母神，&nbsp;&nbsp;&nbsp;&nbsp;坚牢地神众，

&nbsp;&nbsp;&nbsp;&nbsp;梵王帝释主，&nbsp;&nbsp;&nbsp;&nbsp;龙王紧那罗，&nbsp;&nbsp;&nbsp;&nbsp;及金翅鸟王，&nbsp;&nbsp;&nbsp;&nbsp;阿苏罗天众；

&nbsp;&nbsp;&nbsp;&nbsp;如是天神等，&nbsp;&nbsp;&nbsp;&nbsp;并将其眷属，&nbsp;&nbsp;&nbsp;&nbsp;皆来护是人，&nbsp;&nbsp;&nbsp;&nbsp;昼夜常不离。

&nbsp;&nbsp;&nbsp;&nbsp;我当说是经，&nbsp;&nbsp;&nbsp;&nbsp;甚深佛行处，&nbsp;&nbsp;&nbsp;&nbsp;诸佛秘密教，&nbsp;&nbsp;&nbsp;&nbsp;千万劫难逢。

&nbsp;&nbsp;&nbsp;&nbsp;若有闻是经，&nbsp;&nbsp;&nbsp;&nbsp;能为他演说；&nbsp;&nbsp;&nbsp;&nbsp;若心生随喜，&nbsp;&nbsp;&nbsp;&nbsp;或设于供养；

&nbsp;&nbsp;&nbsp;&nbsp;如是诸人等，&nbsp;&nbsp;&nbsp;&nbsp;当于无量劫，&nbsp;&nbsp;&nbsp;&nbsp;常为诸天人，&nbsp;&nbsp;&nbsp;&nbsp;龙神所恭敬。

&nbsp;&nbsp;&nbsp;&nbsp;此福聚无量，&nbsp;&nbsp;&nbsp;&nbsp;数过于恒沙，&nbsp;&nbsp;&nbsp;&nbsp;读诵是经者，&nbsp;&nbsp;&nbsp;&nbsp;当获斯功德！

&nbsp;&nbsp;&nbsp;&nbsp;亦为十方尊，&nbsp;&nbsp;&nbsp;&nbsp;深行诸菩萨，&nbsp;&nbsp;&nbsp;&nbsp;拥护持经者，&nbsp;&nbsp;&nbsp;&nbsp;令离诸苦难。

&nbsp;&nbsp;&nbsp;&nbsp;供养是经者，&nbsp;&nbsp;&nbsp;&nbsp;如前澡浴身，&nbsp;&nbsp;&nbsp;&nbsp;饮食及香华，&nbsp;&nbsp;&nbsp;&nbsp;恒起慈悲意。

&nbsp;&nbsp;&nbsp;&nbsp;若欲听是经，&nbsp;&nbsp;&nbsp;&nbsp;令心净无垢，&nbsp;&nbsp;&nbsp;&nbsp;常生欢喜念，&nbsp;&nbsp;&nbsp;&nbsp;能长诸功德。

&nbsp;&nbsp;&nbsp;&nbsp;若以尊重心，&nbsp;&nbsp;&nbsp;&nbsp;听闻是经者，&nbsp;&nbsp;&nbsp;&nbsp;善生于人趣，&nbsp;&nbsp;&nbsp;&nbsp;远离诸苦难。

&nbsp;&nbsp;&nbsp;&nbsp;彼人善根熟，&nbsp;&nbsp;&nbsp;&nbsp;诸佛之所赞，&nbsp;&nbsp;&nbsp;&nbsp;方得闻是经，&nbsp;&nbsp;&nbsp;&nbsp;及以忏悔法。”

### 如来寿量品第二

尔时，王舍大城有一菩萨摩诃萨，名曰妙幢，已于过去无量俱胝那庾多百千佛所，承事供养，植诸善根。

是时，妙幢菩萨独于静处，作是思惟：“以何因缘，释迦牟尼如来寿命短促，唯八十年？”复作是念：“如佛所说，有二因缘得寿命长。云何为二？一者、不害生命，二者、施他饮食。然释迦牟尼如来，曾于无量百千万亿无数大劫，不害生命，行十善道，常以饮食惠施一切饥饿众生，乃至己身血肉骨髓，亦持施与令得饱满，况余饮食！”

时彼菩萨，于世尊所作是念时，以佛威力，其室忽然广博严净，帝青琉璃种种众宝，杂彩间饰如佛净土。有妙香气，过诸天香，芬馥充满。于其四面各有上妙师子之座，四宝所成，以天宝衣而敷其上。复于此座有妙莲华，种种珍宝以为严饰，量等如来自然显现。于莲华上有四如来——东方不动、南方宝相、西方无量寿、北方天鼓音——是四如来各于其座跏趺而坐，放大光明，周遍照耀王舍大城，及此三千大千世界，乃至十方恒河沙等诸佛国土，雨诸天华，奏诸天乐。尔时，于此赡部洲中及三千大千世界所有众生，以佛威力，受胜妙乐无有乏少，若身不具皆蒙具足，盲者能视，聋者得闻，哑者能言，愚者得智，若心乱者得本心，若无衣者得衣服，被恶贱者人所敬，有垢秽者身清洁。于此世间，所有利益未曾有事，悉皆显现。

尔时，妙幢菩萨见四如来及希有事，欢喜踊跃，合掌一心，瞻仰诸佛殊胜之相，亦复思惟释迦牟尼如来无量功德，唯于寿命生疑惑心：“云何如来功德无量，寿命短促唯八十年？”

尔时，四佛告妙幢菩萨言：“善男子，汝今不应思忖如来寿命长短。何以故？善男子，我等不见诸天世间、梵、魔、沙门、婆罗门等人及非人，有能算知佛之寿量知其齐限，唯除无上正遍知者。”

时四如来，欲说释迦牟尼佛所有寿量，以佛威力，欲色界天诸龙、鬼、神、健闼婆、阿苏罗、揭路茶、紧那罗、莫呼洛伽，及无量百千亿那庾多菩萨摩诃萨，悉来集会，入妙幢菩萨净妙室中。

尔时，四佛于大众中，欲显释迦牟尼如来所有寿量，而说颂曰：

&nbsp;&nbsp;&nbsp;&nbsp;“一切诸海水，&nbsp;&nbsp;&nbsp;&nbsp;可知其渧数；

&nbsp;&nbsp;&nbsp;&nbsp;无有能数知，&nbsp;&nbsp;&nbsp;&nbsp;释迦之寿量。

&nbsp;&nbsp;&nbsp;&nbsp;析诸妙高山，&nbsp;&nbsp;&nbsp;&nbsp;如芥可知数；

&nbsp;&nbsp;&nbsp;&nbsp;无有能数知，&nbsp;&nbsp;&nbsp;&nbsp;释迦之寿量。

&nbsp;&nbsp;&nbsp;&nbsp;一切大地土，&nbsp;&nbsp;&nbsp;&nbsp;可知其尘数；

&nbsp;&nbsp;&nbsp;&nbsp;无有能数知，&nbsp;&nbsp;&nbsp;&nbsp;释迦之寿量。

&nbsp;&nbsp;&nbsp;&nbsp;假使量虚空，&nbsp;&nbsp;&nbsp;&nbsp;可得尽边际；

&nbsp;&nbsp;&nbsp;&nbsp;无有能度知，&nbsp;&nbsp;&nbsp;&nbsp;释迦之寿量。

&nbsp;&nbsp;&nbsp;&nbsp;若人住亿劫，&nbsp;&nbsp;&nbsp;&nbsp;尽力常算数；

&nbsp;&nbsp;&nbsp;&nbsp;亦复不能知，&nbsp;&nbsp;&nbsp;&nbsp;世尊之寿量。

&nbsp;&nbsp;&nbsp;&nbsp;不害众生命，&nbsp;&nbsp;&nbsp;&nbsp;及施于饮食，

&nbsp;&nbsp;&nbsp;&nbsp;由斯二种因，&nbsp;&nbsp;&nbsp;&nbsp;得寿命长远。

&nbsp;&nbsp;&nbsp;&nbsp;是故大觉尊，&nbsp;&nbsp;&nbsp;&nbsp;寿命难知数，

&nbsp;&nbsp;&nbsp;&nbsp;如劫无边际，&nbsp;&nbsp;&nbsp;&nbsp;寿量亦如是。

&nbsp;&nbsp;&nbsp;&nbsp;妙幢汝当知，&nbsp;&nbsp;&nbsp;&nbsp;不应起疑惑，

&nbsp;&nbsp;&nbsp;&nbsp;最胜寿无量，&nbsp;&nbsp;&nbsp;&nbsp;莫能知数者。”

尔时，妙幢菩萨闻四如来，说释迦牟尼佛寿量无限，白言：“世尊，云何如来示现如是短促寿量？”

时，四世尊告妙幢菩萨言：“善男子，彼释迦牟尼佛，于五浊世出现之时，人寿百年，禀性下劣，善根微薄，复无信解。此诸众生，多有我见、人见、众生、寿者、养育、邪见、我我所见、断常见等。为欲利益此诸异生及众外道，如是等类令生正解，速得成就无上菩提，是故释迦牟尼如来，示现如是短促寿命。善男子，然彼如来欲令众生见涅槃已，生难遭想、忧苦等想，于佛世尊所说经教，速当受持，读诵通利，为人解说，不生谤毁，是故如来现斯短寿。何以故？彼诸众生若见如来不般涅槃，不生恭敬难遭之想。如来所说甚深经典，亦不受持、读诵通利、为人宣说。所以者何？以常见佛，不尊重故。

“善男子，譬如有人，见其父母多有财产，珍宝丰盈，便于财物不生希有难遭之想。所以者何？于父财物生常想故。善男子，彼诸众生亦复如是，若见如来不入涅槃，不生希有难遭之想。所以者何？由常见故。善男子，譬如有人，父母贫穷，资财乏少；然彼贫人或诣王家或大臣舍，见其仓库种种珍宝悉皆盈满，生希有心难遭之想。时彼贫人为欲求财，广设方便，策勤无怠。所以者何？为舍贫穷，受安乐故。善男子，彼诸众生亦复如是，若见如来入于涅槃，生难遭想乃至忧苦等想，复作是念：‘于无量劫诸佛如来出现于世，如乌昙跋华时乃一现。’彼诸众生发希有心起难遭想，若遇如来心生敬信，闻说正法生实语想，所有经典悉皆受持，不生毁谤。善男子，以是因缘，彼佛世尊不久住世，速入涅槃。善男子，是诸如来，以如是等善巧方便成就众生。”

尔时，四佛说是语已，忽然不现。

尔时，妙幢菩萨摩诃萨，与无量百千菩萨，及无量亿那庾多百千众生，俱共往诣鹫峰山中，释迦牟尼如来正遍知所，顶礼佛足，在一面立。时，妙幢菩萨以如上事，具白世尊。

时四如来，亦诣鹫峰，至释迦牟尼佛所，各随本方就座而坐，告侍者菩萨言：“善男子，汝今可诣释迦牟尼佛所，为我致问：‘少病少恼，起居轻利，安乐行不？’复作是言：‘善哉！善哉！释迦牟尼如来，今可演说《金光明经》甚深法要，为欲饶益一切众生，除去饥馑，令得安乐。’我当随喜！”

时彼侍者，各诣释迦牟尼佛所，顶礼双足，却住一面，俱白佛言：“彼天人师致问无量：少病少恼，起居轻利，安乐行不？”复作是言：“善哉！善哉！释迦牟尼如来，今可演说《金光明经》甚深法要，为欲利益一切众生，除去饥馑，令得安乐。”

尔时，释迦牟尼如来应正等觉，告彼侍者诸菩萨言：“善哉！善哉！彼四如来，乃能为诸众生饶益安乐，劝请于我宣扬正法。”

尔时，世尊而说颂曰：

&nbsp;&nbsp;&nbsp;&nbsp;“我常在鹫山，&nbsp;&nbsp;&nbsp;&nbsp;宣说此经宝，

&nbsp;&nbsp;&nbsp;&nbsp;成就众生故，&nbsp;&nbsp;&nbsp;&nbsp;示现般涅槃。

&nbsp;&nbsp;&nbsp;&nbsp;凡夫起邪见，&nbsp;&nbsp;&nbsp;&nbsp;不信我所说，

&nbsp;&nbsp;&nbsp;&nbsp;为成就彼故，&nbsp;&nbsp;&nbsp;&nbsp;示现般涅槃。”

时大会中有婆罗门，姓憍陈如，名曰法师授记，与无量百千婆罗门众，供养佛已，闻世尊说入般涅槃，涕泪交流，前礼佛足，白言：“世尊，若实如来于诸众生有大慈悲，怜愍利益令得安乐，犹如父母余无等者，能与世间作归依处如净满月，以大智慧能为照明如日初出，普观众生爱无偏党如罗怙罗，唯愿世尊施我一愿！”

尔时，世尊默然而止。佛威力故，于此众中有梨车毗童子，名一切众生喜见，语婆罗门憍陈如言：“大婆罗门，汝今从佛欲乞何愿？我能与汝。”

婆罗门言：“童子，我欲供养无上世尊，今从如来求请舍利如芥子许。何以故？我曾闻说，若善男子、善女人，得佛舍利如芥子许，恭敬供养，是人当生三十三天而为帝释。”

是时，童子语婆罗门曰：“若欲愿生三十三天受胜报者，应当至心听是《金光明最胜王经》！于诸经中最为殊胜，难解难入，声闻、独觉所不能知。此经能生无量无边福德果报，乃至成办无上菩提。我今为汝略说其事！”

婆罗门言：“善哉！童子，此《金光明》甚深最上，难解难入，声闻、独觉尚不能知，何况我等边鄙之人，智慧微浅而能解了？是故，我今求佛舍利如芥子许，持还本处置宝函中，恭敬供养，命终之后得为帝释，常受安乐。云何汝今不能为我从明行足求斯一愿？”

作是语已，尔时童子即为婆罗门，而说颂曰：

&nbsp;&nbsp;&nbsp;&nbsp;“恒河驶流水，&nbsp;&nbsp;&nbsp;&nbsp;可生白莲华，

&nbsp;&nbsp;&nbsp;&nbsp;黄鸟作白形，&nbsp;&nbsp;&nbsp;&nbsp;黑鸟变为赤。

&nbsp;&nbsp;&nbsp;&nbsp;假使赡部树，&nbsp;&nbsp;&nbsp;&nbsp;可生多罗果，

&nbsp;&nbsp;&nbsp;&nbsp;朅树罗枝中，&nbsp;&nbsp;&nbsp;&nbsp;能出庵罗叶。

&nbsp;&nbsp;&nbsp;&nbsp;斯等希有物，&nbsp;&nbsp;&nbsp;&nbsp;或容可转变；

&nbsp;&nbsp;&nbsp;&nbsp;世尊之舍利，&nbsp;&nbsp;&nbsp;&nbsp;毕竟不可得！

&nbsp;&nbsp;&nbsp;&nbsp;假使用龟毛，&nbsp;&nbsp;&nbsp;&nbsp;织成上妙服，

&nbsp;&nbsp;&nbsp;&nbsp;寒时可被著，&nbsp;&nbsp;&nbsp;&nbsp;方求佛舍利！

&nbsp;&nbsp;&nbsp;&nbsp;假使蚊蚋足，&nbsp;&nbsp;&nbsp;&nbsp;可使成楼观，

&nbsp;&nbsp;&nbsp;&nbsp;坚固不摇动，&nbsp;&nbsp;&nbsp;&nbsp;方求佛舍利！

&nbsp;&nbsp;&nbsp;&nbsp;假使水蛭虫，&nbsp;&nbsp;&nbsp;&nbsp;口中生白齿，

&nbsp;&nbsp;&nbsp;&nbsp;长大利如锋，&nbsp;&nbsp;&nbsp;&nbsp;方求佛舍利！

&nbsp;&nbsp;&nbsp;&nbsp;假使持兔角，&nbsp;&nbsp;&nbsp;&nbsp;用成于梯蹬，

&nbsp;&nbsp;&nbsp;&nbsp;可升上天宫，&nbsp;&nbsp;&nbsp;&nbsp;方求佛舍利！

&nbsp;&nbsp;&nbsp;&nbsp;鼠缘此梯上，&nbsp;&nbsp;&nbsp;&nbsp;除去阿苏罗，

&nbsp;&nbsp;&nbsp;&nbsp;能障空中月，&nbsp;&nbsp;&nbsp;&nbsp;方求佛舍利！

&nbsp;&nbsp;&nbsp;&nbsp;若蝇饮酒醉，&nbsp;&nbsp;&nbsp;&nbsp;周行村邑中，

&nbsp;&nbsp;&nbsp;&nbsp;广造于舍宅，&nbsp;&nbsp;&nbsp;&nbsp;方求佛舍利！

&nbsp;&nbsp;&nbsp;&nbsp;若使驴唇色，&nbsp;&nbsp;&nbsp;&nbsp;赤如频婆果，

&nbsp;&nbsp;&nbsp;&nbsp;善作于歌舞，&nbsp;&nbsp;&nbsp;&nbsp;方求佛舍利！

&nbsp;&nbsp;&nbsp;&nbsp;乌与鸺鹠鸟，&nbsp;&nbsp;&nbsp;&nbsp;同共一处游，

&nbsp;&nbsp;&nbsp;&nbsp;彼此相顺从，&nbsp;&nbsp;&nbsp;&nbsp;方求佛舍利！

&nbsp;&nbsp;&nbsp;&nbsp;假使波罗叶，&nbsp;&nbsp;&nbsp;&nbsp;可成于伞盖，

&nbsp;&nbsp;&nbsp;&nbsp;能遮于大雨，&nbsp;&nbsp;&nbsp;&nbsp;方求佛舍利！

&nbsp;&nbsp;&nbsp;&nbsp;假令大船舶，&nbsp;&nbsp;&nbsp;&nbsp;盛满诸财宝，

&nbsp;&nbsp;&nbsp;&nbsp;能令陆地行，&nbsp;&nbsp;&nbsp;&nbsp;方求佛舍利！

&nbsp;&nbsp;&nbsp;&nbsp;假使鹪鹩鸟，&nbsp;&nbsp;&nbsp;&nbsp;以嘴衔香山，

&nbsp;&nbsp;&nbsp;&nbsp;随处任游行，&nbsp;&nbsp;&nbsp;&nbsp;方求佛舍利！”

尔时，法师授记婆罗门，闻此颂已，亦以伽他，答一切众生喜见童子曰：

&nbsp;&nbsp;&nbsp;&nbsp;“善哉大童子，&nbsp;&nbsp;&nbsp;&nbsp;此众中吉祥，

&nbsp;&nbsp;&nbsp;&nbsp;善巧方便心，&nbsp;&nbsp;&nbsp;&nbsp;得佛无上记！

&nbsp;&nbsp;&nbsp;&nbsp;如来大威德，&nbsp;&nbsp;&nbsp;&nbsp;能救护世间，

&nbsp;&nbsp;&nbsp;&nbsp;仁可至心听，&nbsp;&nbsp;&nbsp;&nbsp;我今次第说。

&nbsp;&nbsp;&nbsp;&nbsp;诸佛境难思，&nbsp;&nbsp;&nbsp;&nbsp;世间无与等，

&nbsp;&nbsp;&nbsp;&nbsp;法身性常住，&nbsp;&nbsp;&nbsp;&nbsp;修行无差别。

&nbsp;&nbsp;&nbsp;&nbsp;诸佛体皆同，&nbsp;&nbsp;&nbsp;&nbsp;所说法亦尔；

&nbsp;&nbsp;&nbsp;&nbsp;诸佛无作者，&nbsp;&nbsp;&nbsp;&nbsp;亦复本无生。

&nbsp;&nbsp;&nbsp;&nbsp;世尊金刚体，&nbsp;&nbsp;&nbsp;&nbsp;权现于化身，

&nbsp;&nbsp;&nbsp;&nbsp;是故佛舍利，&nbsp;&nbsp;&nbsp;&nbsp;无如芥子许。

&nbsp;&nbsp;&nbsp;&nbsp;佛非血肉身，&nbsp;&nbsp;&nbsp;&nbsp;云何有舍利？

&nbsp;&nbsp;&nbsp;&nbsp;方便留身骨，&nbsp;&nbsp;&nbsp;&nbsp;为益诸众生！

&nbsp;&nbsp;&nbsp;&nbsp;法身是正觉，&nbsp;&nbsp;&nbsp;&nbsp;法界即如来，

&nbsp;&nbsp;&nbsp;&nbsp;此是佛真身，&nbsp;&nbsp;&nbsp;&nbsp;亦说如是法。”

尔时，会中三万二千天子，闻说如来寿命长远，皆发阿耨多罗三藐三菩提心，欢喜踊跃，得未曾有，异口同音，而说颂曰：

&nbsp;&nbsp;&nbsp;&nbsp;“佛不般涅槃，&nbsp;&nbsp;&nbsp;&nbsp;正法亦不灭，

&nbsp;&nbsp;&nbsp;&nbsp;为利众生故，&nbsp;&nbsp;&nbsp;&nbsp;示现有灭尽。

&nbsp;&nbsp;&nbsp;&nbsp;世尊不思议，&nbsp;&nbsp;&nbsp;&nbsp;妙体无异相，

&nbsp;&nbsp;&nbsp;&nbsp;为利众生故，&nbsp;&nbsp;&nbsp;&nbsp;现种种庄严。”

尔时，妙幢菩萨亲于佛前，及四如来，并二大士、诸天子所，闻说释迦牟尼如来寿量事已，复从座起，合掌恭敬，白佛言：“世尊，若实如是，诸佛如来不般涅槃、无舍利者，云何经中说有涅槃及佛舍利，令诸人天恭敬供养？过去诸佛现有身骨流布于世，人天供养得福无边；今复言无，致生疑惑。唯愿世尊，哀愍我等，广为分别。”

尔时，佛告妙幢菩萨及诸大众：“汝等当知，云般涅槃、有舍利者，是密意说。如是之义，当一心听！善男子，菩萨摩诃萨如是应知，有其十法，能解如来应正等觉真实理趣，说有究竟大般涅槃。云何为十？一者、诸佛如来究竟断尽诸烦恼障、所知障故，名为涅槃；二者、诸佛如来善能解了有情无性及法无性故，名为涅槃；三者、能转身依及法依故，名为涅槃；四者、于诸有情任运休息化因缘故，名为涅槃；五者、证得真实无差别相平等法身故，名为涅槃；六者、了知生死及以涅槃无二性故，名为涅槃；七者、于一切法了其根本证清净故，名为涅槃；八者、于一切法无生无灭善修行故，名为涅槃；九者、真如、法界、实际平等得正智故，名为涅槃；十者、于诸法性及涅槃性得无差别故，名为涅槃。是谓十法说有涅槃。

“复次，善男子，菩萨摩诃萨如是应知，复有十法，能解如来应正等觉真实理趣，说有究竟大般涅槃。云何为十？一者、一切烦恼以乐欲为本，从乐欲生，诸佛世尊断乐欲故，名为涅槃；二者、以诸如来断诸乐欲不取一法，以不取故无去无来，无所取故，名为涅槃；三者、以无去来及无所取，是则法身不生不灭，无生灭故，名为涅槃；四者、此无生灭非言所宣，言语断故，名为涅槃；五者、无有我人，唯法生灭得转依故，名为涅槃；六者、烦恼随惑皆是客尘，法性是主，无来无去，佛了知故，名为涅槃；七者、真如是实，余皆虚妄，实性体者即是真如，真如性者即是如来，名为涅槃；八者、实际之性，无有戏论，唯独如来证实际法，戏论永断，名为涅槃；九者、无生是实，生是虚妄，愚痴之人漂溺生死，如来体实无有虚妄，名为涅槃；十者、不实之法是从缘生，真实之法不从缘起，如来法身，体是真实，名为涅槃。善男子，是谓十法说有涅槃。

“复次，善男子，菩萨摩诃萨如是应如，复有十法，能解如来应正等觉真实理趣，说有究竟大般涅槃。云何为十？一者、如来善知施及施果无我我所；此施及果，不正分别永除灭故，名为涅槃。二者、如来善知戒及戒果无我我所；此戒及果，不正分别永除灭故，名为涅槃。三者、如来善知忍及忍果无我我所；此忍及果，不正分别永除灭故，名为涅槃。四者、如来善知勤及勤果无我我所；此勤及果，不正分别永除灭故，名为涅槃。五者、如来善知定及定果无我我所；此定及果，不正分别永除灭故，名为涅槃。六者、如来善知慧及慧果无我我所；此慧及果，不正分别永除灭故，名为涅槃。七者、诸佛如来，善能了知一切有情非有情，一切诸法皆无性；不正分别永除灭故，名为涅槃。八者、若自爱者便起追求，由追求故受众苦恼；诸佛如来，除自爱故永绝追求，无追求故名为涅槃。九者、有为之法皆有数量，无为法者数量皆除；佛离有为，证无为法，无数量故，名为涅槃。十者、如来了知有情及法，体性皆空，离空非有；空性即是真法身故，名为涅槃。善男子，是谓十法说有涅槃。

“复次，善男子，岂唯如来不般涅槃？是为希有。复有十种希有之法，是如来行。云何为十？一者、生死过失、涅槃寂静，由于生死及以涅槃证平等故，不处流转，不住涅槃，于诸有情不生厌背，是如来行。二者、佛于众生不作是念：‘此诸愚夫行颠倒见，为诸烦恼之所缠迫，我今开悟令其解脱。’然由往昔慈善根力，于彼有情，随其根性意乐胜解，不起分别，任运济度示教利喜，尽未来际无有穷尽，是如来行。三者、佛无是念：‘我今演说十二分教利益有情。’然由往昔慈善根力，为彼有情广说，乃至尽未来际无有穷尽，是如来行。四者、佛无是念：‘我今往彼城邑聚落，王及大臣、婆罗门、刹帝利、薜舍戍、达罗等舍，从其乞食。’然由往昔身语意行惯习力故，任运诣彼，为利益事而行乞食，是如来行。五者、如来之身无有饥渴，亦无便利羸惫之相，虽行乞取而无所食，亦无分别；然为任运利益有情，示有食相，是如来行。六者、佛无是念：‘此诸众生有上中下，随彼机性而为说法。’然佛世尊无有分别，随其器量，善应机缘为彼说法，是如来行。七者、佛无是念：‘此类有情不恭敬我，常于我所出呵骂言，不能与彼共为言论。彼类有情恭敬于我，常于我所共相赞叹，我当与彼共为言说。’然而如来起慈悲心，平等无二，是如来行。八者、诸佛如来，无有爱憎、憍慢、贪惜及诸烦恼；然而如来常乐寂静，赞叹少欲，离诸諠闹，是如来行。九者、如来无有一法不知不善通达，于一切处镜智现前无有分别；然而如来，见彼有情所作事业，随彼意转方便诱引令得出离，是如来行。十者、如来若见一分有情得富盛时不生欢喜，见其衰损不起忧戚；然而如来见彼有情修习正行，无碍大慈自然救摄，若见有情修习邪行，无碍大悲自然救摄，是如来行。

“善男子，如是当知，如来应正等觉说有如是无边正行。汝等当知，是谓涅槃真实之相。或时见有般涅槃者，是权方便。及留舍利，令诸有情恭敬供养，皆是如来慈善根力。若供养者，于未来世远离八难，逢值诸佛，遇善知识，不失善心，福报无边，速当出离，不为生死之所缠缚。如是妙行，汝等勤修，勿为放逸。”

尔时，妙幢菩萨闻佛亲说不般涅槃及甚深行，合掌恭敬，白言：“我今始知如来大师不般涅槃，及留舍利普益众生，身心踊悦，叹未曾有。”

说是《如来寿量品》时，无量无数无边众生，皆发无等等阿耨多罗三藐三菩提心。时四如来，忽然不现。妙幢菩萨，礼佛足已，从座而起，还其本处。