## 第02卷

### 分别三身品第三

尔时，虚空藏菩萨摩诃萨，在大众中，从座而起，偏袒右肩，右膝著地，合掌恭敬，顶礼佛足，以上微妙金宝之华，宝幢幡盖，而为供养，白佛言：“世尊，云何菩萨摩诃萨，于诸如来甚深秘密，如法修行？”

佛言：“善男子，谛听！谛听！善思念之。吾当为汝分别解说。

“善男子，一切如来有三种身。云何为三？一者、化身，二者、应身，三者、法身。如是三身具足，摄受阿耨多罗三藐三菩提。若正了知，速出生死。云何菩萨了知化身？善男子，如来昔在修行地中，为一切众生修种种法；如是修习至修行满，修行力故得大自在，自在力故，随众生意、随众生行、随众生界，悉皆了别，不待时、不过时，处相应、时相应、行相应、说法相应，现种种身，是名化身。善男子，云何菩萨了知应身？谓诸如来，为诸菩萨得通达故，说于真谛。为令解了生死、涅槃是一味故，为除身见众生怖畏欢喜故，为无边佛法而作本故，如实相应如如、如如智，本愿力故，是身得现，具三十二相、八十种好、项背圆光，是名应身。善男子，云何菩萨摩诃萨了知法身？为除诸烦恼等障，为具诸善法故，唯有如如、如如智，是名法身。前二种身，是假名有；此第三身，是真实有，为前二身而作根本。何以故？离法如如，离无分别智，一切诸佛无有别法。一切诸佛智慧具足，一切烦恼究竟灭尽，得清净佛地，是故法如如、如如智，摄一切佛法。

“复次，善男子，一切诸佛利益自他，至于究竟。自利益者，是法如如；利益他者，是如如智。能于自他利益之事而得自在，成就种种无边用故；是故分别一切佛法，有无量无边种种差别。善男子，譬如依止妄想思惟说种种烦恼，说种种业用，说种种果报；如是依法如如，依如如智，说种种佛法，说种种独觉法，说种种声闻法。依法如如，依如如智，一切佛法自在成就，是为第一不可思议。譬如画空作庄严具，是难思议；如是依法如如，依如如智，成就佛法亦难思议。

“善男子，云何法如如、如如智，二无分别，而得自在事业成就？善男子，譬如如来入于涅槃，愿自在故，种种事业皆得成就；法如如、如如智，自在事成，亦复如是。复次，菩萨摩诃萨入无心定，依前愿力，从禅定起作众事业；如是二法，无有分别，自在事成。善男子，譬如日月无有分别，亦如水镜无有分别，光明亦无分别，三种和合得有影生；如是法如如、如如智，亦无分别，以愿自在故，众生有感现应化身，如日月影和合出现。复次，善男子，譬如无量无边水镜依于光故，空影得现种种异相，空者即是无相。善男子，如是受化诸弟子等是法身影，以愿力故，于二种身现种种相，于法身地无有异相。

“善男子，依此二身，一切诸佛说有余涅槃；依此法身，说无余涅槃。何以故？一切余法究竟尽故。依此三身，一切诸佛说无住处涅槃，为二身故不住涅槃；离于法身，无有别佛。何故二身不住涅槃？二身假名不实，念念生灭不定住故，数数出现以不定故，法身不尔，是故二身不住涅槃。法身不二，是故不住涅槃，故依三身说无住涅槃。

“善男子，一切凡夫为三相故，有缚有障，远离三身，不至三身。何者为三？一者、遍计所执相，二者、依他起相，三者、成就相。如是诸相不能解故，不能灭故，不能净故，是故不得至于三身。如是三相，能解、能灭、能净故，是故诸佛具足三身。善男子，诸凡夫人未能除遣此三心故，远离三身，不能得至。何者为三？一者、起事心，二者、依根本心，三者、根本心。依诸伏道，起事心尽；依法断道，依根本心尽；依最胜道，根本心尽。起事心灭故，得现化身；依根本心灭故，得显应身；根本心灭故，得至法身，是故一切如来具足三身。

“善男子，一切诸佛于第一身，与诸佛同事；于第二身，与诸佛同意；于第三身，与诸佛同体。善男子，是初佛身，随众生意，有多种故现种种相，是故说多；第二佛身，弟子一意故现一相，是故说一；第三佛身，过一切种相，非执相境界，是故说名不一不二。善男子，是第一身，依于应身得显现故；是第二身，依于法身得显现故；是法身者，是真实有，无依处故。

“善男子，如是三身，以有义故而说于常，以有义故说于无常。化身者，恒转法轮处处随缘，方便相续不断绝故，是故说常；非是本故具足大用，不显现故说为无常。应身者，从无始来相续不断，一切诸佛不共之法能摄持故，众生无尽，用亦无尽，是故说常；非是本故，以具足用不显现故，说为无常。法身者，非是行法，无有异相，是根本故犹如虚空，是故说常。善男子，离无分别智，更无胜智；离法如如，无胜境界。是法如如，是慧如如，是二种如如，如如不一不异。是故法身，慧清净故，灭清净故，是二清净，是故法身具足清净。

“复次，善男子，分别三身有四种异：有化身非应身，有应身非化身，有化身亦应身，有非化身亦非应身。何者化身非应身？谓诸如来般涅槃后，以愿自在故，随缘利益，是名化身。何者应身非化身？是地前身。何者化身亦应身？谓住有余涅槃之身。何者非化身非应身？谓是法身。善男子，是法身者，二无所有所显现故。何者名为二无所有？于此法身相及相处，二皆是无，非有非无，非一非异，非数非非数，非明非暗。如是如如智，不见相及相处，不见非有非无，不见非一非异，不见非数非非数，不见非明非暗。是故当知，境界清净，智慧清净，不可分别，无有中间，为灭道本故，于此法身，能显如来种种事业。

“善男子，是身因缘境界处所果，依于本难思议故。若了此义，是身即是大乘，是如来性，是如来藏。依于此身，得发初心、修行地心，而得显现不退地心，亦皆得现一生补处心，金刚之心、如来之心而悉显现，无量无边如来妙法皆悉显现。依此法身，不可思议摩诃三昧而得显现。依此法身，得现一切大智。是故二身，依于三昧，依于智慧，而得显现。如此法身，依于自体说常说我，依大三昧故说于乐，依于大智故说清净，是故如来常住自在安乐清净。依大三昧，一切禅定首楞严等，一切念处大法念等，大慈大悲一切陀罗尼、一切神通、一切自在、一切法平等摄受，如是佛法悉皆出现。依此大智，十力、四无所畏、四无碍辩、一百八十不共之法、一切希有不可思议法，悉皆显现。譬如依如意宝珠，无量无边种种珍宝悉皆得现；如是依大三昧宝，依大智慧宝，能出种种无量无边诸佛妙法。

“善男子，如是法身三昧智慧，过一切相，不著于相，不可分别，非常非断，是名中道。虽有分别，体无分别；虽有三数，而无三体。不增不减，犹如梦幻，亦无所执，亦无能执。法体如如，是解脱处，过死王境，越生死暗，一切众生不能修行所不能至，一切诸佛菩萨之所住处。善男子，譬如有人愿欲得金，处处求觅，遂得金矿；既得矿已，即便碎之，择取精者炉中销炼，得清净金，随意回转，作诸镮钏种种严具，虽有诸用，金性不改。

“复次，善男子，若善男子、善女人求胜解脱，修行世善，得见如来及弟子众，得亲近已，白佛言：‘世尊，何者为善？何者不善？何者正修得清净行？’诸佛如来及弟子众，见彼问时，如是思惟：‘是善男子、善女人，欲求清净，欲听正法。’即便为说，令其开悟。彼既闻已，正念忆持，发心修行得精进力，除懒惰障灭一切罪，于诸学处离不尊重，息掉悔心，入于初地；依初地心，除利有情障，得入二地；于此地中，除不逼恼障，入于三地；于此地中，除心软净障，入于四地；于此地中，除善方便障，入于五地；于此地中，除见真俗障，入于六地；于此地中，除见行相障，入于七地；于此地中，除不见灭相障，入于八地；于此地中，除不见生相障，入于九地；于此地中，除六通障，入于十地；于此地中，除所知障，除根本心，入如来地。

“如来地者，由三净故名极清净。云何为三？一者、烦恼净，二者、苦净，三者、相净。譬如真金，镕销治炼，既烧打已无复尘垢，为显金性本清净故，金体清净，非谓无金。譬如浊水，澄渟清净，无复滓秽，为显水性本清净故，非谓无水。如是法身，与烦恼离，苦集除已无复余习，为显佛性本清净故，非谓无体。譬如虚空，烟云尘雾之所障蔽，若除屏已是空界净，非谓无空。如是法身，一切众苦悉皆尽故，说为清净，非谓无体。譬如有人于睡梦中，见大河水漂泛其身，运手动足，截流而渡得至彼岸；由彼身心不懈退故，从梦觉已，不见有水彼此岸别，非谓无心。生死妄想既灭尽已，是觉清净，非谓无觉。如是法界，一切妄想不复生故，说为清净，非是诸佛无其实体。

“复次，善男子，是法身者，惑障清净，能现应身；业障清净，能现化身；智障清净，能现法身。譬如依空出电，依电出光；如是依法身故能现应身，依应身故能现化身。由性净故能现法身，智慧清净能现应身，三昧清净能现化身。此三清净是法如如、不异如如、一味如如、解脱如如、究竟如如，是故诸佛体无有异。善男子，若有善男子、善女人，说于如来是我大师，若作如是决定信者，此人即应深心解了如来之身无有别异。

“善男子，以是义故，于诸境界不正思惟悉皆除断，即知彼法无有二相，亦无分别。圣所修行，如如于彼无有二相，正修行故；如是，如是，一切诸障悉皆除灭，如如一切障灭；如是，如是，法如如、如如智得最清净，如如法界正智清净；如是，如是，一切自在具足摄受皆得成就，一切诸障悉皆除灭；一切诸障得清净故，是名真如正智真实之相。如是见者是名圣见，是则名为真实见佛。何以故？如实得见法真如故。是故诸佛悉能普见一切如来。何以故？声闻、独觉已出三界，求真实境不能知见。如是圣人所不知见，一切凡夫皆生疑惑，颠倒分别不能得度，如兔浮海必不能过。所以者何？力微劣故，凡夫之人亦复如是，不能通达法如如故。然诸如来无分别心，于一切法得大自在，具足清净深智慧故，是自境界不共他故。是故诸佛如来，于无量无边阿僧祇劫，不惜身命，难行苦行，方得此身最上无比，不可思议过言说境，是妙寂静离诸怖畏。

“善男子，如是知见法真如者，无生老死，寿命无限，无有睡眠，亦无饥渴，心常在定无有散动。若于如来起诤论心，是则不能见于如来。诸佛所说皆能利益，有听闻者无不解脱，诸恶禽兽、恶人、恶鬼不相逢值，由闻法故果报无尽。然诸如来无无记事，一切境界无欲知心，生死、涅槃无有异想，如来所记无不决定。诸佛如来四威仪中，无非智摄，一切诸法无有不为，慈悲所摄，无有不为利益安乐诸众生者。

“善男子，若有善男子、善女人，于此《金光明经》听闻信解，不随地狱、饿鬼、傍生、阿苏罗道，常处人天不生下贱，恒得亲近诸佛如来听受正法，常生诸佛清净国土。所以者何？由得闻此甚深法故。是善男子、善女人，则为如来已知已记，当得不退阿耨多罗三藐三菩提。若善男子、善女人，于此甚深微妙之法一经耳者，当知是人不谤如来、不毁正法、不轻圣众。一切众生未种善根令得种故，已种善根令增长成熟故。一切世界所有众生，皆劝修行六波罗蜜多。”

尔时，虚空藏菩萨、梵释四王、诸天众等，即从座起，偏袒右肩，合掌恭敬，顶礼佛足，白佛言：“世尊，若所在处，讲说如是《金光明王》微妙经典，于其国土有四种利益。何者为四？一者、国王军众强盛无诸怨敌，离于疾病，寿命延长，吉祥安乐，正法兴显；二者、中宫妃后、王子诸臣和悦无诤，离于谄佞，王所爱重；三者、沙门、婆罗门及诸国人修行正法，无病安乐，无枉死者，于诸福田悉皆修立；四者、于三时中四大调适，常为诸天增加守护，慈悲平等无伤害心，令诸众生归敬三宝，皆愿修习菩提之行。是为四种利益之事。世尊，我等亦常为弘经故，随逐如是持经之人，所在住处为作利益。”

佛言：“善哉！善哉！善男子，如是，如是，汝等应当勤心流布此妙经王，则令正法久住于世。”

### 梦见忏悔品第四

尔时，妙幢菩萨亲于佛前，闻妙法已，欢喜踊跃，一心思惟，还至本处。于夜梦中，见大金鼓，光明晃耀犹如日轮。于此光中，得见十方无量诸佛，于宝树下坐琉璃座，无量百千大众围绕而为说法。见一婆罗门，桴击金鼓，出大音声，声中演说微妙伽他明忏悔法。妙幢闻已，皆悉忆持，系念而住。至天晓已，与无量百千大众围绕，将诸供具出王舍城，诣鹫峰山，至世尊所，礼佛足已，布设香华，右绕三匝，退坐一面，合掌恭敬，瞻仰尊颜，白佛言：“世尊，我于梦中，见婆罗门以手执桴，击妙金鼓，出大音声，声中演说微妙伽他明忏悔法，我皆忆持。唯愿世尊，降大慈悲，听我所说。”

即于佛前，而说颂曰：

&nbsp;&nbsp;&nbsp;&nbsp;“我于昨夜中，&nbsp;&nbsp;&nbsp;&nbsp;梦见大金鼓，&nbsp;&nbsp;&nbsp;&nbsp;其形极姝妙，&nbsp;&nbsp;&nbsp;&nbsp;周遍有金光，

&nbsp;&nbsp;&nbsp;&nbsp;犹如盛日轮，&nbsp;&nbsp;&nbsp;&nbsp;光明皆普耀，&nbsp;&nbsp;&nbsp;&nbsp;充满十方界。&nbsp;&nbsp;&nbsp;&nbsp;咸见于诸佛，

&nbsp;&nbsp;&nbsp;&nbsp;在于宝树下，&nbsp;&nbsp;&nbsp;&nbsp;各处琉璃座，&nbsp;&nbsp;&nbsp;&nbsp;无量百千众，&nbsp;&nbsp;&nbsp;&nbsp;恭敬而围绕。

&nbsp;&nbsp;&nbsp;&nbsp;有一婆罗门，&nbsp;&nbsp;&nbsp;&nbsp;以桴击金鼓，&nbsp;&nbsp;&nbsp;&nbsp;于其鼓声内，&nbsp;&nbsp;&nbsp;&nbsp;说此妙伽他。

&nbsp;&nbsp;&nbsp;&nbsp;金光明鼓出妙声，&nbsp;&nbsp;&nbsp;&nbsp;遍至三千大千界，

&nbsp;&nbsp;&nbsp;&nbsp;能灭三塗极重罪，&nbsp;&nbsp;&nbsp;&nbsp;及以人中诸苦厄。

&nbsp;&nbsp;&nbsp;&nbsp;由此金鼓声威力，&nbsp;&nbsp;&nbsp;&nbsp;永灭一切烦恼障，

&nbsp;&nbsp;&nbsp;&nbsp;断除怖畏令安隐，&nbsp;&nbsp;&nbsp;&nbsp;譬如自在牟尼尊。

&nbsp;&nbsp;&nbsp;&nbsp;佛于生死大海中，&nbsp;&nbsp;&nbsp;&nbsp;积行修成一切智，

&nbsp;&nbsp;&nbsp;&nbsp;能令众生觉品具，&nbsp;&nbsp;&nbsp;&nbsp;究竟咸归功德海。

&nbsp;&nbsp;&nbsp;&nbsp;由此金鼓出妙声，&nbsp;&nbsp;&nbsp;&nbsp;普令闻者获梵响，

&nbsp;&nbsp;&nbsp;&nbsp;证得无上菩提果，&nbsp;&nbsp;&nbsp;&nbsp;常转清净妙法轮，

&nbsp;&nbsp;&nbsp;&nbsp;住寿不可思议劫，&nbsp;&nbsp;&nbsp;&nbsp;随机说法利群生，

&nbsp;&nbsp;&nbsp;&nbsp;能断烦恼众苦流，&nbsp;&nbsp;&nbsp;&nbsp;贪瞋痴等皆除灭。

&nbsp;&nbsp;&nbsp;&nbsp;若有众生处恶趣，&nbsp;&nbsp;&nbsp;&nbsp;大火猛焰周遍身，

&nbsp;&nbsp;&nbsp;&nbsp;若得闻是妙鼓音，&nbsp;&nbsp;&nbsp;&nbsp;即能离苦归依佛，

&nbsp;&nbsp;&nbsp;&nbsp;皆得成就宿命智，&nbsp;&nbsp;&nbsp;&nbsp;能忆过去百千生，

&nbsp;&nbsp;&nbsp;&nbsp;悉皆正念牟尼尊，&nbsp;&nbsp;&nbsp;&nbsp;得闻如来甚深教。

&nbsp;&nbsp;&nbsp;&nbsp;由闻金鼓胜妙音，&nbsp;&nbsp;&nbsp;&nbsp;常得亲近于诸佛，

&nbsp;&nbsp;&nbsp;&nbsp;悉能舍离诸恶业，&nbsp;&nbsp;&nbsp;&nbsp;纯修清净诸善品。

&nbsp;&nbsp;&nbsp;&nbsp;一切天人有情类，&nbsp;&nbsp;&nbsp;&nbsp;殷重至诚祈愿者，

&nbsp;&nbsp;&nbsp;&nbsp;得闻金鼓妙音声，&nbsp;&nbsp;&nbsp;&nbsp;能令所求皆满足。

&nbsp;&nbsp;&nbsp;&nbsp;众生堕在无间狱，&nbsp;&nbsp;&nbsp;&nbsp;猛火炎炽苦焚身，

&nbsp;&nbsp;&nbsp;&nbsp;无有救护处轮回，&nbsp;&nbsp;&nbsp;&nbsp;闻者能令苦除灭。

&nbsp;&nbsp;&nbsp;&nbsp;人天饿鬼傍生中，&nbsp;&nbsp;&nbsp;&nbsp;所有现受诸苦难，

&nbsp;&nbsp;&nbsp;&nbsp;得闻金鼓发妙响，&nbsp;&nbsp;&nbsp;&nbsp;皆蒙离苦得解脱。

&nbsp;&nbsp;&nbsp;&nbsp;现在十方界，&nbsp;&nbsp;&nbsp;&nbsp;常住两足尊，&nbsp;&nbsp;&nbsp;&nbsp;愿以大悲心，&nbsp;&nbsp;&nbsp;&nbsp;哀愍忆念我。

&nbsp;&nbsp;&nbsp;&nbsp;众生无归依，&nbsp;&nbsp;&nbsp;&nbsp;亦无有救护，&nbsp;&nbsp;&nbsp;&nbsp;为如是等类，&nbsp;&nbsp;&nbsp;&nbsp;能作大归依。

&nbsp;&nbsp;&nbsp;&nbsp;我先所作罪，&nbsp;&nbsp;&nbsp;&nbsp;极重诸恶业，&nbsp;&nbsp;&nbsp;&nbsp;今对十力前，&nbsp;&nbsp;&nbsp;&nbsp;至心皆忏悔。

&nbsp;&nbsp;&nbsp;&nbsp;我不信诸佛，&nbsp;&nbsp;&nbsp;&nbsp;亦不敬尊亲，&nbsp;&nbsp;&nbsp;&nbsp;不务修众善，&nbsp;&nbsp;&nbsp;&nbsp;常造诸恶业。

&nbsp;&nbsp;&nbsp;&nbsp;或自恃尊高，&nbsp;&nbsp;&nbsp;&nbsp;种姓及财位，&nbsp;&nbsp;&nbsp;&nbsp;盛年行放逸，&nbsp;&nbsp;&nbsp;&nbsp;常造诸恶业。

&nbsp;&nbsp;&nbsp;&nbsp;心恒起邪念，&nbsp;&nbsp;&nbsp;&nbsp;口陈于恶言，&nbsp;&nbsp;&nbsp;&nbsp;不见于过罪，&nbsp;&nbsp;&nbsp;&nbsp;常造诸恶业。

&nbsp;&nbsp;&nbsp;&nbsp;恒作愚夫行，&nbsp;&nbsp;&nbsp;&nbsp;无明闇覆心，&nbsp;&nbsp;&nbsp;&nbsp;随顺不善友，&nbsp;&nbsp;&nbsp;&nbsp;常造诸恶业。

&nbsp;&nbsp;&nbsp;&nbsp;或因诸戏乐，&nbsp;&nbsp;&nbsp;&nbsp;或复怀忧恼，&nbsp;&nbsp;&nbsp;&nbsp;为贪瞋所缠，&nbsp;&nbsp;&nbsp;&nbsp;故我造诸恶。

&nbsp;&nbsp;&nbsp;&nbsp;亲近不善人，&nbsp;&nbsp;&nbsp;&nbsp;及由悭嫉意，&nbsp;&nbsp;&nbsp;&nbsp;贫穷行谄诳，&nbsp;&nbsp;&nbsp;&nbsp;故我造诸恶。

&nbsp;&nbsp;&nbsp;&nbsp;虽不乐众过，&nbsp;&nbsp;&nbsp;&nbsp;由有怖畏故，&nbsp;&nbsp;&nbsp;&nbsp;及不得自在，&nbsp;&nbsp;&nbsp;&nbsp;故我造诸恶。

&nbsp;&nbsp;&nbsp;&nbsp;或为躁动心，&nbsp;&nbsp;&nbsp;&nbsp;或因瞋恚恨，&nbsp;&nbsp;&nbsp;&nbsp;及以饥渴恼，&nbsp;&nbsp;&nbsp;&nbsp;故我造诸恶。

&nbsp;&nbsp;&nbsp;&nbsp;由饮食衣服，&nbsp;&nbsp;&nbsp;&nbsp;及贪爱女人，&nbsp;&nbsp;&nbsp;&nbsp;烦恼火所烧，&nbsp;&nbsp;&nbsp;&nbsp;故我造诸恶。

&nbsp;&nbsp;&nbsp;&nbsp;于佛法僧众，&nbsp;&nbsp;&nbsp;&nbsp;不生恭敬心，&nbsp;&nbsp;&nbsp;&nbsp;作如是众罪，&nbsp;&nbsp;&nbsp;&nbsp;我今悉忏悔。

&nbsp;&nbsp;&nbsp;&nbsp;于独觉菩萨，&nbsp;&nbsp;&nbsp;&nbsp;亦无恭敬心，&nbsp;&nbsp;&nbsp;&nbsp;作如是众罪，&nbsp;&nbsp;&nbsp;&nbsp;我今悉忏悔。

&nbsp;&nbsp;&nbsp;&nbsp;无知谤正法，&nbsp;&nbsp;&nbsp;&nbsp;不孝于父母，&nbsp;&nbsp;&nbsp;&nbsp;作如是众罪，&nbsp;&nbsp;&nbsp;&nbsp;我今悉忏悔。

&nbsp;&nbsp;&nbsp;&nbsp;由愚痴憍慢，&nbsp;&nbsp;&nbsp;&nbsp;及以贪瞋力，&nbsp;&nbsp;&nbsp;&nbsp;作如是众罪，&nbsp;&nbsp;&nbsp;&nbsp;我今悉忏悔。

&nbsp;&nbsp;&nbsp;&nbsp;我于十方界，&nbsp;&nbsp;&nbsp;&nbsp;供养无数佛，&nbsp;&nbsp;&nbsp;&nbsp;当愿拔众生，&nbsp;&nbsp;&nbsp;&nbsp;令离诸苦难。

&nbsp;&nbsp;&nbsp;&nbsp;愿一切有情，&nbsp;&nbsp;&nbsp;&nbsp;皆令住十地，&nbsp;&nbsp;&nbsp;&nbsp;福智圆满已，&nbsp;&nbsp;&nbsp;&nbsp;成佛导群迷。

&nbsp;&nbsp;&nbsp;&nbsp;我为诸众生，&nbsp;&nbsp;&nbsp;&nbsp;苦行百千劫，&nbsp;&nbsp;&nbsp;&nbsp;以大智慧力，&nbsp;&nbsp;&nbsp;&nbsp;皆令出苦海。

&nbsp;&nbsp;&nbsp;&nbsp;我为诸含识，&nbsp;&nbsp;&nbsp;&nbsp;演说甚深经，&nbsp;&nbsp;&nbsp;&nbsp;最胜金光明，&nbsp;&nbsp;&nbsp;&nbsp;能除诸恶业。

&nbsp;&nbsp;&nbsp;&nbsp;若人百千劫，&nbsp;&nbsp;&nbsp;&nbsp;造诸极重罪，&nbsp;&nbsp;&nbsp;&nbsp;暂时能发露，&nbsp;&nbsp;&nbsp;&nbsp;众恶尽消除。

&nbsp;&nbsp;&nbsp;&nbsp;依此金光明，&nbsp;&nbsp;&nbsp;&nbsp;作如是忏悔，&nbsp;&nbsp;&nbsp;&nbsp;由斯能速尽，&nbsp;&nbsp;&nbsp;&nbsp;一切诸苦业。

&nbsp;&nbsp;&nbsp;&nbsp;胜定百千种，&nbsp;&nbsp;&nbsp;&nbsp;不思议总持，&nbsp;&nbsp;&nbsp;&nbsp;根力觉道支，&nbsp;&nbsp;&nbsp;&nbsp;修习常无倦。

&nbsp;&nbsp;&nbsp;&nbsp;我当至十地，&nbsp;&nbsp;&nbsp;&nbsp;具足珍宝处，&nbsp;&nbsp;&nbsp;&nbsp;圆满佛功德，&nbsp;&nbsp;&nbsp;&nbsp;济渡生死流。

&nbsp;&nbsp;&nbsp;&nbsp;我于诸佛海，&nbsp;&nbsp;&nbsp;&nbsp;甚深功德藏，&nbsp;&nbsp;&nbsp;&nbsp;妙智难思议，&nbsp;&nbsp;&nbsp;&nbsp;皆令得具足。

&nbsp;&nbsp;&nbsp;&nbsp;唯愿十方佛，&nbsp;&nbsp;&nbsp;&nbsp;观察护念我，&nbsp;&nbsp;&nbsp;&nbsp;皆以大悲心，&nbsp;&nbsp;&nbsp;&nbsp;哀受我忏悔。

&nbsp;&nbsp;&nbsp;&nbsp;我于多劫中，&nbsp;&nbsp;&nbsp;&nbsp;所造诸恶业，&nbsp;&nbsp;&nbsp;&nbsp;由斯生苦恼，&nbsp;&nbsp;&nbsp;&nbsp;哀愍愿消除。

&nbsp;&nbsp;&nbsp;&nbsp;我造诸恶业，&nbsp;&nbsp;&nbsp;&nbsp;常生忧怖心，&nbsp;&nbsp;&nbsp;&nbsp;于四威仪中，&nbsp;&nbsp;&nbsp;&nbsp;曾无欢乐想。

&nbsp;&nbsp;&nbsp;&nbsp;诸佛具大悲，&nbsp;&nbsp;&nbsp;&nbsp;能除众生怖，&nbsp;&nbsp;&nbsp;&nbsp;愿受我忏悔，&nbsp;&nbsp;&nbsp;&nbsp;令得离忧苦。

&nbsp;&nbsp;&nbsp;&nbsp;我有烦恼障，&nbsp;&nbsp;&nbsp;&nbsp;及以诸报业，&nbsp;&nbsp;&nbsp;&nbsp;愿以大悲水，&nbsp;&nbsp;&nbsp;&nbsp;洗濯令清净。

&nbsp;&nbsp;&nbsp;&nbsp;我先作诸罪，&nbsp;&nbsp;&nbsp;&nbsp;及现造恶业，&nbsp;&nbsp;&nbsp;&nbsp;至心皆发露，&nbsp;&nbsp;&nbsp;&nbsp;咸愿得蠲除。

&nbsp;&nbsp;&nbsp;&nbsp;未来诸恶业，&nbsp;&nbsp;&nbsp;&nbsp;防护令不起，&nbsp;&nbsp;&nbsp;&nbsp;设令有违者，&nbsp;&nbsp;&nbsp;&nbsp;终不敢覆藏。

&nbsp;&nbsp;&nbsp;&nbsp;身三语四种，&nbsp;&nbsp;&nbsp;&nbsp;意业复有三，&nbsp;&nbsp;&nbsp;&nbsp;系缚诸有情，&nbsp;&nbsp;&nbsp;&nbsp;无始恒相续；

&nbsp;&nbsp;&nbsp;&nbsp;由斯三种行，&nbsp;&nbsp;&nbsp;&nbsp;造作十恶业，&nbsp;&nbsp;&nbsp;&nbsp;如是众多罪，&nbsp;&nbsp;&nbsp;&nbsp;我今皆忏悔。

&nbsp;&nbsp;&nbsp;&nbsp;我造诸恶业，&nbsp;&nbsp;&nbsp;&nbsp;苦报当自受，&nbsp;&nbsp;&nbsp;&nbsp;今于诸佛前，&nbsp;&nbsp;&nbsp;&nbsp;至诚皆忏悔。

&nbsp;&nbsp;&nbsp;&nbsp;于此赡部洲，&nbsp;&nbsp;&nbsp;&nbsp;及他方世界，&nbsp;&nbsp;&nbsp;&nbsp;所有诸善业，&nbsp;&nbsp;&nbsp;&nbsp;今我皆随喜。

&nbsp;&nbsp;&nbsp;&nbsp;愿离十恶业，&nbsp;&nbsp;&nbsp;&nbsp;修行十善道，&nbsp;&nbsp;&nbsp;&nbsp;安住十地中，&nbsp;&nbsp;&nbsp;&nbsp;常见十方佛。

&nbsp;&nbsp;&nbsp;&nbsp;我以身语意，&nbsp;&nbsp;&nbsp;&nbsp;所修福智业，&nbsp;&nbsp;&nbsp;&nbsp;愿以此善根，&nbsp;&nbsp;&nbsp;&nbsp;速成无上慧。

&nbsp;&nbsp;&nbsp;&nbsp;我今亲对十力前，&nbsp;&nbsp;&nbsp;&nbsp;发露众多苦难事，

&nbsp;&nbsp;&nbsp;&nbsp;凡愚迷惑三有难，&nbsp;&nbsp;&nbsp;&nbsp;恒造极重恶业难，

&nbsp;&nbsp;&nbsp;&nbsp;我所积集欲邪难，&nbsp;&nbsp;&nbsp;&nbsp;常起贪爱流转难，

&nbsp;&nbsp;&nbsp;&nbsp;于此世间耽著难，&nbsp;&nbsp;&nbsp;&nbsp;一切愚夫烦恼难，

&nbsp;&nbsp;&nbsp;&nbsp;狂心散动颠倒难，&nbsp;&nbsp;&nbsp;&nbsp;及以亲近恶友难，

&nbsp;&nbsp;&nbsp;&nbsp;于生死中贪染难，&nbsp;&nbsp;&nbsp;&nbsp;瞋痴闇钝造罪难，

&nbsp;&nbsp;&nbsp;&nbsp;生八无暇恶处难，&nbsp;&nbsp;&nbsp;&nbsp;未曾积集功德难，

&nbsp;&nbsp;&nbsp;&nbsp;我今皆于最胜前，&nbsp;&nbsp;&nbsp;&nbsp;忏悔无边罪恶业。

&nbsp;&nbsp;&nbsp;&nbsp;我今归依诸善逝，&nbsp;&nbsp;&nbsp;&nbsp;我礼德海无上尊，

&nbsp;&nbsp;&nbsp;&nbsp;如大金山照十方，&nbsp;&nbsp;&nbsp;&nbsp;唯愿慈悲哀摄受。

&nbsp;&nbsp;&nbsp;&nbsp;身色金光净无垢，&nbsp;&nbsp;&nbsp;&nbsp;目如清净绀琉璃，

&nbsp;&nbsp;&nbsp;&nbsp;吉祥威德名称尊，&nbsp;&nbsp;&nbsp;&nbsp;大悲慧日除众闇。

&nbsp;&nbsp;&nbsp;&nbsp;佛日光明常普遍，&nbsp;&nbsp;&nbsp;&nbsp;善净无垢离诸尘，

&nbsp;&nbsp;&nbsp;&nbsp;牟尼月照极清凉，&nbsp;&nbsp;&nbsp;&nbsp;能除众生烦恼热。

&nbsp;&nbsp;&nbsp;&nbsp;三十二相遍庄严，&nbsp;&nbsp;&nbsp;&nbsp;八十随好皆圆满，

&nbsp;&nbsp;&nbsp;&nbsp;福德难思无与等，&nbsp;&nbsp;&nbsp;&nbsp;如日流光照世间。

&nbsp;&nbsp;&nbsp;&nbsp;色如琉璃净无垢，&nbsp;&nbsp;&nbsp;&nbsp;犹如满月处虚空，

&nbsp;&nbsp;&nbsp;&nbsp;妙颇梨网映金躯，&nbsp;&nbsp;&nbsp;&nbsp;种种光明以严饰。

&nbsp;&nbsp;&nbsp;&nbsp;于生死苦瀑流内，&nbsp;&nbsp;&nbsp;&nbsp;老病忧愁水所漂，

&nbsp;&nbsp;&nbsp;&nbsp;如是苦海难堪忍，&nbsp;&nbsp;&nbsp;&nbsp;佛日舒光令永竭。

&nbsp;&nbsp;&nbsp;&nbsp;我今稽首一切智，&nbsp;&nbsp;&nbsp;&nbsp;三千世界希有尊，

&nbsp;&nbsp;&nbsp;&nbsp;光明晃耀紫金身，&nbsp;&nbsp;&nbsp;&nbsp;种种妙好皆严饰。

&nbsp;&nbsp;&nbsp;&nbsp;如大海水量难知，&nbsp;&nbsp;&nbsp;&nbsp;大地微尘不可数，

&nbsp;&nbsp;&nbsp;&nbsp;如妙高山叵称量，&nbsp;&nbsp;&nbsp;&nbsp;亦如虚空无有际。

&nbsp;&nbsp;&nbsp;&nbsp;诸佛功德亦如是，&nbsp;&nbsp;&nbsp;&nbsp;一切有情不能知，

&nbsp;&nbsp;&nbsp;&nbsp;于无量劫谛思惟，&nbsp;&nbsp;&nbsp;&nbsp;无有能知德海岸。

&nbsp;&nbsp;&nbsp;&nbsp;尽此大地诸山岳，&nbsp;&nbsp;&nbsp;&nbsp;析如微尘能算知，

&nbsp;&nbsp;&nbsp;&nbsp;毛端渧海尚可量，&nbsp;&nbsp;&nbsp;&nbsp;佛之功德无能数。

&nbsp;&nbsp;&nbsp;&nbsp;一切有情皆共赞，&nbsp;&nbsp;&nbsp;&nbsp;世尊名称诸功德，

&nbsp;&nbsp;&nbsp;&nbsp;清净相好妙庄严，&nbsp;&nbsp;&nbsp;&nbsp;不可称量知分齐。

&nbsp;&nbsp;&nbsp;&nbsp;我之所有众善业，&nbsp;&nbsp;&nbsp;&nbsp;愿得速成无上尊，

&nbsp;&nbsp;&nbsp;&nbsp;广说正法利群生，&nbsp;&nbsp;&nbsp;&nbsp;悉令解脱于众苦。

&nbsp;&nbsp;&nbsp;&nbsp;降伏大力魔军众，&nbsp;&nbsp;&nbsp;&nbsp;当转无上正法轮，

&nbsp;&nbsp;&nbsp;&nbsp;久住劫数难思议，&nbsp;&nbsp;&nbsp;&nbsp;充足众生甘露味。

&nbsp;&nbsp;&nbsp;&nbsp;犹如过去诸最胜，&nbsp;&nbsp;&nbsp;&nbsp;六波罗蜜皆圆满，

&nbsp;&nbsp;&nbsp;&nbsp;灭诸贪欲及瞋痴，&nbsp;&nbsp;&nbsp;&nbsp;降伏烦恼除众苦。

&nbsp;&nbsp;&nbsp;&nbsp;愿我常得宿命智，&nbsp;&nbsp;&nbsp;&nbsp;能忆过去百千生，

&nbsp;&nbsp;&nbsp;&nbsp;亦常忆念牟尼尊，&nbsp;&nbsp;&nbsp;&nbsp;得闻诸佛甚深法。

&nbsp;&nbsp;&nbsp;&nbsp;愿我以斯诸善业，&nbsp;&nbsp;&nbsp;&nbsp;奉事无边最胜尊，

&nbsp;&nbsp;&nbsp;&nbsp;远离一切不善因，&nbsp;&nbsp;&nbsp;&nbsp;恒得修行真妙法。

&nbsp;&nbsp;&nbsp;&nbsp;一切世界诸众生，&nbsp;&nbsp;&nbsp;&nbsp;悉皆离苦得安乐，

&nbsp;&nbsp;&nbsp;&nbsp;所有诸根不具足，&nbsp;&nbsp;&nbsp;&nbsp;令彼身相皆圆满。

&nbsp;&nbsp;&nbsp;&nbsp;若有众生遭病苦，&nbsp;&nbsp;&nbsp;&nbsp;身形羸瘦无所依，

&nbsp;&nbsp;&nbsp;&nbsp;咸令病苦得消除，&nbsp;&nbsp;&nbsp;&nbsp;诸根色力皆充满。

&nbsp;&nbsp;&nbsp;&nbsp;若犯王法当刑戮，&nbsp;&nbsp;&nbsp;&nbsp;众苦逼迫生忧恼，

&nbsp;&nbsp;&nbsp;&nbsp;彼受如斯极苦时，&nbsp;&nbsp;&nbsp;&nbsp;无有归依能救护；

&nbsp;&nbsp;&nbsp;&nbsp;若受鞭杖枷锁系，&nbsp;&nbsp;&nbsp;&nbsp;种种苦具切其身，

&nbsp;&nbsp;&nbsp;&nbsp;无量百千忧恼时，&nbsp;&nbsp;&nbsp;&nbsp;逼迫身心无暂乐；

&nbsp;&nbsp;&nbsp;&nbsp;皆令得免于系缚，&nbsp;&nbsp;&nbsp;&nbsp;及以鞭杖苦楚事，

&nbsp;&nbsp;&nbsp;&nbsp;将临刑者得命全，&nbsp;&nbsp;&nbsp;&nbsp;众苦皆令永除尽。

&nbsp;&nbsp;&nbsp;&nbsp;若有众生饥渴逼，&nbsp;&nbsp;&nbsp;&nbsp;令得种种殊胜味，

&nbsp;&nbsp;&nbsp;&nbsp;盲者得视聋者闻，&nbsp;&nbsp;&nbsp;&nbsp;跛者能行哑能语，

&nbsp;&nbsp;&nbsp;&nbsp;贫穷众生获宝藏，&nbsp;&nbsp;&nbsp;&nbsp;仓库盈溢无所乏，

&nbsp;&nbsp;&nbsp;&nbsp;皆令得受上妙乐，&nbsp;&nbsp;&nbsp;&nbsp;无一众生受苦恼。

&nbsp;&nbsp;&nbsp;&nbsp;一切人天皆乐见，&nbsp;&nbsp;&nbsp;&nbsp;容仪温雅甚端严，

&nbsp;&nbsp;&nbsp;&nbsp;悉皆现受无量乐，&nbsp;&nbsp;&nbsp;&nbsp;受用丰饶福德具。

&nbsp;&nbsp;&nbsp;&nbsp;随彼众生念伎乐，&nbsp;&nbsp;&nbsp;&nbsp;众妙音声皆现前，

&nbsp;&nbsp;&nbsp;&nbsp;念水即现清凉池，&nbsp;&nbsp;&nbsp;&nbsp;金色莲华泛其上。

&nbsp;&nbsp;&nbsp;&nbsp;随彼众生心所念，&nbsp;&nbsp;&nbsp;&nbsp;饮食衣服及床敷，

&nbsp;&nbsp;&nbsp;&nbsp;金银珍宝妙琉璃，&nbsp;&nbsp;&nbsp;&nbsp;璎珞庄严皆具足。

&nbsp;&nbsp;&nbsp;&nbsp;勿令众生闻恶响，&nbsp;&nbsp;&nbsp;&nbsp;亦复不见有相违，

&nbsp;&nbsp;&nbsp;&nbsp;所受容貌悉端严，&nbsp;&nbsp;&nbsp;&nbsp;各各慈心相爱乐。

&nbsp;&nbsp;&nbsp;&nbsp;世间资生诸乐具，&nbsp;&nbsp;&nbsp;&nbsp;随心念时皆满足，

&nbsp;&nbsp;&nbsp;&nbsp;所得珍财无吝惜，&nbsp;&nbsp;&nbsp;&nbsp;分布施与诸众生。

&nbsp;&nbsp;&nbsp;&nbsp;烧香末香及涂香，&nbsp;&nbsp;&nbsp;&nbsp;众妙杂华非一色，

&nbsp;&nbsp;&nbsp;&nbsp;每日三时从树堕，&nbsp;&nbsp;&nbsp;&nbsp;随心受用生欢喜。

&nbsp;&nbsp;&nbsp;&nbsp;普愿众生咸供养，&nbsp;&nbsp;&nbsp;&nbsp;十方一切最胜尊，

&nbsp;&nbsp;&nbsp;&nbsp;三乘清净妙法门，&nbsp;&nbsp;&nbsp;&nbsp;菩萨独觉声闻众。

&nbsp;&nbsp;&nbsp;&nbsp;常愿勿处于卑贱，&nbsp;&nbsp;&nbsp;&nbsp;不堕无暇八难中，

&nbsp;&nbsp;&nbsp;&nbsp;生在有暇人中尊，&nbsp;&nbsp;&nbsp;&nbsp;恒得亲承十方佛。

&nbsp;&nbsp;&nbsp;&nbsp;愿得常生富贵家，&nbsp;&nbsp;&nbsp;&nbsp;财宝仓库皆盈满，

&nbsp;&nbsp;&nbsp;&nbsp;颜貌名称无与等，&nbsp;&nbsp;&nbsp;&nbsp;寿命延长经劫数。

&nbsp;&nbsp;&nbsp;&nbsp;悉愿女人变为男，&nbsp;&nbsp;&nbsp;&nbsp;勇健聪明多智慧，

&nbsp;&nbsp;&nbsp;&nbsp;一切常行菩萨道，&nbsp;&nbsp;&nbsp;&nbsp;勤修六度到彼岸。

&nbsp;&nbsp;&nbsp;&nbsp;常见十方无量佛，&nbsp;&nbsp;&nbsp;&nbsp;宝王树下而安处，

&nbsp;&nbsp;&nbsp;&nbsp;处妙琉璃师子座，&nbsp;&nbsp;&nbsp;&nbsp;恒得亲承转法轮。

&nbsp;&nbsp;&nbsp;&nbsp;若于过去及现在，&nbsp;&nbsp;&nbsp;&nbsp;轮回三有造诸业，

&nbsp;&nbsp;&nbsp;&nbsp;能招可厌不善趣，&nbsp;&nbsp;&nbsp;&nbsp;愿得消灭永无余。

&nbsp;&nbsp;&nbsp;&nbsp;一切众生于有海，&nbsp;&nbsp;&nbsp;&nbsp;生死罥网坚牢缚，

&nbsp;&nbsp;&nbsp;&nbsp;愿以智剑为断除，&nbsp;&nbsp;&nbsp;&nbsp;离苦速证菩提处。

&nbsp;&nbsp;&nbsp;&nbsp;众生于此赡部内，&nbsp;&nbsp;&nbsp;&nbsp;或于他方世界中，

&nbsp;&nbsp;&nbsp;&nbsp;所作种种胜福田，&nbsp;&nbsp;&nbsp;&nbsp;我今皆悉生随喜。

&nbsp;&nbsp;&nbsp;&nbsp;以此随喜福德事，&nbsp;&nbsp;&nbsp;&nbsp;及身语意造众善，

&nbsp;&nbsp;&nbsp;&nbsp;愿此胜业常增长，&nbsp;&nbsp;&nbsp;&nbsp;速证无上大菩提。

&nbsp;&nbsp;&nbsp;&nbsp;所有礼赞佛功德，&nbsp;&nbsp;&nbsp;&nbsp;深心清净无瑕秽，

&nbsp;&nbsp;&nbsp;&nbsp;回向发愿福无边，&nbsp;&nbsp;&nbsp;&nbsp;当超恶趣六十劫。

&nbsp;&nbsp;&nbsp;&nbsp;若有男子及女人，&nbsp;&nbsp;&nbsp;&nbsp;婆罗门等诸胜族，

&nbsp;&nbsp;&nbsp;&nbsp;合掌一心赞叹佛，&nbsp;&nbsp;&nbsp;&nbsp;生生常忆宿世事。

&nbsp;&nbsp;&nbsp;&nbsp;诸根清净身圆满，&nbsp;&nbsp;&nbsp;&nbsp;殊胜功德皆成就，

&nbsp;&nbsp;&nbsp;&nbsp;愿于未来所生处，&nbsp;&nbsp;&nbsp;&nbsp;常得人天共瞻仰。

&nbsp;&nbsp;&nbsp;&nbsp;非于一佛十佛所，&nbsp;&nbsp;&nbsp;&nbsp;修诸善根今得闻，

&nbsp;&nbsp;&nbsp;&nbsp;百千佛所种善根，&nbsp;&nbsp;&nbsp;&nbsp;方得闻斯忏悔法。”

尔时，世尊闻此说已，赞妙幢菩萨言：“善哉！善哉！善男子，如汝所梦金鼓出声，赞叹如来真实功德，并忏悔法；若有闻者，获福甚多，广利有情灭除罪障。汝今应知，此之胜业，皆是过去赞叹发愿宿习因缘，及由诸佛威力加护。此之因缘，当为汝说。”

时诸大众，闻是法已，咸皆欢喜，信受奉行。