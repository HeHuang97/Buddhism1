## 佛说宝云经卷第一

如是我闻。一时佛在伽耶山顶。与大比丘僧七万人俱。所作已办舍诸重担其心自在。尽诸有结正见解脱。皆如大龙善解法界。是法王子能舍利养。善具出家善受具戒。意所欲者悉得满足住涅槃道。唯除阿难在于学地。诸大菩萨八万四千人俱。皆是一生补处。向一切智无有退转。志求佛地近于彼岸。得阿僧祇诸陀罗尼。逮得诸禅首楞严三昧。游戏神通。大慈大悲遍满十方乃至无量无边佛土行空境界。除诸盖障尽三毒根。善游无相室宅。恒欲救济一切众生。善知诸佛世界。得无碍智。心如虚空深广如海。犹如须弥八风不动。心如莲华不着尘水。意如真宝内外明彻。如净真金中无瑕秽。其名曰宝光菩萨。宝掌菩萨。宝印手菩萨。宝天冠菩萨。宝鬘菩萨。宝积菩萨。宝藏菩萨。宝山顶菩萨。宝幢菩萨。金刚胎菩萨。金胎菩萨。宝胎菩萨。功德胎菩萨。净无垢胎菩萨。如来胎菩萨。智胎菩萨。日胎菩萨。三昧胎菩萨。莲华胎菩萨。解脱月菩萨。普月菩萨。观世音菩萨。普贤菩萨。普眼菩萨。莲花眼菩萨。大眼菩萨。普威仪菩萨。普端严菩萨。普行菩萨。知定意菩萨。法意菩萨。胜意菩萨。增长意菩萨。金刚意菩萨。师子神通菩萨。大音声王菩萨。师子吼意菩萨。深音声菩萨。无染污菩萨。离一切垢菩萨。月光菩萨。日光菩萨。智光菩萨。智功德菩萨。月功德菩萨。莲花功德菩萨。宝功德菩萨。文殊师利菩萨。跋陀婆罗等十六贤士。贤劫千菩萨摩诃萨等。弥勒最为上首。四天王诸天等。四天王最为上首。忉利诸天等。帝释最为上首。焰摩天焰摩天王最为上首。兜率陀天兜率陀天王最为上首。化乐诸天化乐天王最为上首。他化自在诸天他化自在天王最为上首。善党诸天萨陀最为上首。一切诸梵天王大梵最为上首。首陀会诸天摩醯首罗最为上首。毗摩质多罗阿修罗王。婆稚阿修罗王。罗睺阿修罗王等。无量百千亿阿修罗王。阿那婆达多龙王。摩那斯龙王。娑伽罗龙王。难陀龙王。和修吉龙王。德叉迦龙王。如是等百千亿诸龙及诸龙子诸龙彩女。如是等百千万亿众。天龙夜叉乾闼婆阿修罗迦楼罗紧那罗摩睺罗伽人非人等。百千亿众皆来集会。尔时伽耶山顶方四由旬。微尘针锋虚空及地大众充满。悉敷师子座。庄严光显高一由旬。严饰第一广半由旬。八千天衣遍布其上。地悉平正变为金刚。悬诸缯幡香汁洒地。无量天花遍满在中。其座左右生诸莲花大如车轮。百千万叶真金为茎。皆以绀琉璃为台。因陀尼为鬘。香洁适意触时快乐。如是妙花以供养佛。彼师子座于其四角各生宝树。高十五里。其树荫盖及半由旬。如是庄严师子之座。佛坐其上心意清净。善转法轮降伏魔怨。不为八法之所污染。得无所畏智辩无滞。心无怯弱犹如师子。意行清净如明渊池。深广如海能出众宝。犹如须弥处于大海。如日盛明照于一切。如月盛满悉令清净。雨大法雨如彼龙王。处众高显如大梵天。无量弟子悉皆调顺。无量释梵四天王等。瞻仰观佛心无高下。能令大众温光如日众宝庄严。尔时世尊身色熙怡。如日温照一切大众。如宝庄严。顶上放光名曰周遍。普照百千世界。无量诸光以为眷属。俱照十方绕佛三匝。光从口入而口无异相。譬如净月明照虚空。然于虚空亦无异相。光从口入亦复如是。譬如沙聚苏油注中不见增损。佛光入口亦复如是。

尔时东方过无量恒河沙世界有国。名莲华自在。彼世界有佛。名莲华眼如来应供正遍知明行足善逝世间解无上士调御丈夫天人师佛世尊。为诸菩萨说一乘法。彼国无有声闻辟支佛名。时诸众生皆得阿鞞跋致。趣向阿耨多罗三藐三菩提。此诸众生无有揣食。唯有法喜禅悦等食。彼国虽有日月星辰不以为明。唯有佛光照于彼土。无有山林株杭荆棘地平如掌。彼有菩萨摩诃萨名除一切盖障。闻其名者一切罪障皆悉除灭。时除盖障菩萨摩诃萨。蒙光触身。即诣莲华眼佛所。头面着地为佛作礼。却住一面坐莲华上。复有无量菩萨。亦蒙光明。往诣佛所头面着地。顶礼佛足却坐一面。除盖障菩萨。从坐而起整其衣服。偏袒右肩右膝着地。合掌向佛而白佛言。世尊。以何因缘有斯光明。遇斯光者心意快乐。如是之光从何而来。莲华眼佛答言。善男子。西方有世界名娑婆。佛号曰释迦牟尼如来应供正遍知明行足善逝世间解无上士调御丈夫天人师佛世尊。闻彼佛名皆得阿鞞跋致。如是之光彼佛所放。除盖障菩萨复白佛言。世尊。以何因缘。闻彼佛名皆得阿鞞跋致趣阿耨多罗三藐三菩提。莲华眼佛复告除盖障菩萨言。彼佛行菩萨道时发大誓愿。若我成佛闻其名者。皆发阿耨多罗三藐三菩提心得阿鞞跋致。除盖障菩萨复白佛言。世尊。若闻彼佛名皆发阿耨多罗三藐三菩提得阿鞞跋致者。彼国众生皆已得不。莲华眼佛答言。善男子。有得不得。除盖障菩萨复白佛言。世尊。彼国众生可不闻耶。莲华眼佛答言。善男子。亦得闻名。除盖障菩萨白佛言。世尊。如其闻者云何有得不得。莲华眼佛答言。善男子。彼国众生悉是阿鞞跋致。亦非阿鞞跋致。除盖障菩萨白佛言。世尊。云何悉是阿鞞跋致亦非阿鞞跋致。莲华眼佛答言。善男子。闻彼佛名者虽得阿鞞跋致种子因缘。不具行未满足不得受记。善男子。我今为汝说喻。譬如种树有其种子离于腐败具足生牙因缘。当言为生为不生耶。除盖障菩萨白佛言。世尊。是名为生。莲华眼佛答言。善男子。闻佛名者得其种子。具足因缘便得受记。除盖障菩萨摩诃萨白佛言。世尊。我欲往娑婆世界礼拜恭敬释迦牟尼佛。莲华眼佛即便答言。善男子。今正是时可往礼拜。彼诸菩萨白佛言。世尊。我等亦当随从除盖障菩萨往诣娑婆世界礼拜恭敬尊重赞叹。莲华眼佛告诸菩萨言。今正是时可往诣彼。莫生下劣放逸之心。何以故。彼界众生多诸贪欲嗔恚愚痴。不肯恭敬沙门婆罗门。好作非法。心意粗弊恶口骂詈。佷悷难调悭贪嫉妒。懈怠懒堕放逸破戒。无量烦恼之所缚缠。于恶生中而为说法。尔时彼诸菩萨白佛言。世尊。释迦牟尼佛甚为希有。能于彼恶世界众生中而为说法。莲华眼佛答言。善男子。彼佛世尊实为希有。如汝所言。常处恶众生中而为演法。彼恶世界能起一念善心者此亦难有。何以故。清净世界众生。守信修善不难。恶世界中于弹指顷发生信心归依佛法僧。于弹指顷能修持戒。于弹指顷生离欲心。于弹指顷生于慈悲发阿耨多罗三藐三菩提心。此则甚难诸菩萨。白佛言。希有世尊。希有善逝。尔时诸菩萨。除盖障菩萨摩诃萨最为上首。尔时除盖障菩萨摩诃萨并诸菩萨。受佛教已欢喜踊跃。顶礼佛足各还本坐。此诸菩萨有赍宝树华果具足。有赍琉璃树者。有赍颇梨树者。有赍金树者。有赍众宝树者。有赍华树者。有赍果树者。有赍衣云者。有赍环玔璎珞者。有赍香云者。有赍华鬘云者。有赍宝盖云者。有赍宝幢幡云者。有赍音乐云者。悉皆来集。除盖障菩萨摩诃萨。所共诣娑婆世界。除盖障菩萨摩诃萨告众菩萨言。彼娑婆世界众生多受苦恼。汝等各各现神通力。令彼众生使得快乐。时诸菩萨皆言唯然。尔时除盖障菩萨摩诃萨以神通力身出光明清净无垢。遍照娑婆三千大千世界。此光能照地狱饿鬼畜生阎罗王趣。诸苦恼者蒙光触身身受快乐。贪欲嗔恚悉令除灭。慈心相向犹如父母。三千大千世界诸闇冥处。日月诸光所不及处。以菩萨光故皆得相见。三千大千世界铁围山大铁围山。目真邻陀山摩诃目真邻陀山。及诸余山幽冥之处悉蒙光照。上及梵天。下至阿鼻地狱。如是中间光明普照。又诸菩萨皆放身光。蒙其光者。饿者得食。渴者得饮。裸者得衣。贫者得财。盲者能视。聋者能听。哑者能言。躄者能行。狂者得正。苦者能乐。诸怀孕者令安隐产。当尔之时众苦悉除。共诸菩萨俱时而到伽耶山顶。宝网弥覆三千大千世界。于虚空中莲华云雨莲华。妙果云雨妙果。华鬘云雨华鬘。香云雨香。白叠云雨白叠。末香云雨末香。衣服云雨衣服。宝盖云雨宝盖。宝幢云雨宝幢。宝幡云雨宝幡。如是众云随种而雨。雨触身时柔软快乐。尔时伽耶山。坑坎堆阜自然平坦。诸山树木变为宝林。亦作栴檀沉水及诸香树。周遍严饰。百千天乐于虚空中不鼓自鸣。诸乐音中俱出偈颂。

&nbsp;&nbsp;&nbsp;&nbsp;生于林毗罗&nbsp;&nbsp;&nbsp;&nbsp;不由结业有
&nbsp;&nbsp;&nbsp;&nbsp;挺特无有比&nbsp;&nbsp;&nbsp;&nbsp;我今礼于彼
&nbsp;&nbsp;&nbsp;&nbsp;心平如虚空&nbsp;&nbsp;&nbsp;&nbsp;至于伽耶山
&nbsp;&nbsp;&nbsp;&nbsp;我今归最妙&nbsp;&nbsp;&nbsp;&nbsp;无上胜菩提
&nbsp;&nbsp;&nbsp;&nbsp;坐于道树下&nbsp;&nbsp;&nbsp;&nbsp;始悟于正觉
&nbsp;&nbsp;&nbsp;&nbsp;指地以为证&nbsp;&nbsp;&nbsp;&nbsp;魔怨皆退散
&nbsp;&nbsp;&nbsp;&nbsp;我今到伽耶&nbsp;&nbsp;&nbsp;&nbsp;稽首无垢尊
&nbsp;&nbsp;&nbsp;&nbsp;世间皆幻化&nbsp;&nbsp;&nbsp;&nbsp;亦如沫泡炎
&nbsp;&nbsp;&nbsp;&nbsp;虚诳如水月&nbsp;&nbsp;&nbsp;&nbsp;法相亦如是
&nbsp;&nbsp;&nbsp;&nbsp;我今来至此&nbsp;&nbsp;&nbsp;&nbsp;敬礼正智树
&nbsp;&nbsp;&nbsp;&nbsp;譬如伎艺人&nbsp;&nbsp;&nbsp;&nbsp;能现诸权变
&nbsp;&nbsp;&nbsp;&nbsp;诸法若干种&nbsp;&nbsp;&nbsp;&nbsp;譬如天马红
&nbsp;&nbsp;&nbsp;&nbsp;稽首礼不动&nbsp;&nbsp;&nbsp;&nbsp;功德之伏藏
&nbsp;&nbsp;&nbsp;&nbsp;我今从彼来&nbsp;&nbsp;&nbsp;&nbsp;敬礼无上尊
&nbsp;&nbsp;&nbsp;&nbsp;深起大悲心&nbsp;&nbsp;&nbsp;&nbsp;无量百千劫
&nbsp;&nbsp;&nbsp;&nbsp;修于戒定慧&nbsp;&nbsp;&nbsp;&nbsp;积集诸善业
&nbsp;&nbsp;&nbsp;&nbsp;我今从彼来&nbsp;&nbsp;&nbsp;&nbsp;礼于净月面
&nbsp;&nbsp;&nbsp;&nbsp;百千亿菩萨&nbsp;&nbsp;&nbsp;&nbsp;无量诸天众
&nbsp;&nbsp;&nbsp;&nbsp;皆从彼而来&nbsp;&nbsp;&nbsp;&nbsp;为礼除闇尊
&nbsp;&nbsp;&nbsp;&nbsp;获得法伏藏&nbsp;&nbsp;&nbsp;&nbsp;慈悲为众演
&nbsp;&nbsp;&nbsp;&nbsp;能作利益者&nbsp;&nbsp;&nbsp;&nbsp;最是无等尊
&nbsp;&nbsp;&nbsp;&nbsp;我今从彼来&nbsp;&nbsp;&nbsp;&nbsp;稽首于正觉
&nbsp;&nbsp;&nbsp;&nbsp;慈悲济众生&nbsp;&nbsp;&nbsp;&nbsp;寂静而憺怕
&nbsp;&nbsp;&nbsp;&nbsp;莲华不着水&nbsp;&nbsp;&nbsp;&nbsp;烦恼不染心
&nbsp;&nbsp;&nbsp;&nbsp;我今来归命&nbsp;&nbsp;&nbsp;&nbsp;礼此最胜德
&nbsp;&nbsp;&nbsp;&nbsp;清净身无垢&nbsp;&nbsp;&nbsp;&nbsp;众相开花敷
&nbsp;&nbsp;&nbsp;&nbsp;八十好为果&nbsp;&nbsp;&nbsp;&nbsp;世间得依怙
&nbsp;&nbsp;&nbsp;&nbsp;我今从彼来&nbsp;&nbsp;&nbsp;&nbsp;稽首于宝树
&nbsp;&nbsp;&nbsp;&nbsp;具无量枝条&nbsp;&nbsp;&nbsp;&nbsp;我等悉供养　。

尔时尊者目连从坐而起。长跪合掌偏袒右肩。白佛言。世尊。我今不见其形而闻众妙偈颂。佛告目连。东方过此无量恒河沙佛土。莲华世界有佛名为莲华净眼。今现在彼为大众说法。彼有菩萨摩诃萨名除盖障。复有无量百千亿菩萨。皆来至此娑婆世界。为欲礼拜恭敬于我至心听法故。彼诸菩萨造此偈颂。佛语以讫。彼诸菩萨即到佛前。除盖障菩萨摩诃萨最为上首。皆共头面顶礼佛足。却住一面合掌向佛。以偈赞曰。

&nbsp;&nbsp;&nbsp;&nbsp;归命大名称&nbsp;&nbsp;&nbsp;&nbsp;具足智慧者
&nbsp;&nbsp;&nbsp;&nbsp;归命大精进&nbsp;&nbsp;&nbsp;&nbsp;最胜牟尼尊
&nbsp;&nbsp;&nbsp;&nbsp;能拔于三有&nbsp;&nbsp;&nbsp;&nbsp;越渡烦恼岸
&nbsp;&nbsp;&nbsp;&nbsp;神光照世间&nbsp;&nbsp;&nbsp;&nbsp;归命无等尊
&nbsp;&nbsp;&nbsp;&nbsp;四方蒙光照&nbsp;&nbsp;&nbsp;&nbsp;周遍悉解脱
&nbsp;&nbsp;&nbsp;&nbsp;归命无等称&nbsp;&nbsp;&nbsp;&nbsp;不动如山王
&nbsp;&nbsp;&nbsp;&nbsp;深广如大海&nbsp;&nbsp;&nbsp;&nbsp;智慧无有量
&nbsp;&nbsp;&nbsp;&nbsp;一切诸外道&nbsp;&nbsp;&nbsp;&nbsp;无能扰乱者
&nbsp;&nbsp;&nbsp;&nbsp;我今稽首礼&nbsp;&nbsp;&nbsp;&nbsp;归命于法王
&nbsp;&nbsp;&nbsp;&nbsp;第一寂灭道&nbsp;&nbsp;&nbsp;&nbsp;无生亦无灭
&nbsp;&nbsp;&nbsp;&nbsp;体相如涅槃&nbsp;&nbsp;&nbsp;&nbsp;归依说法王
&nbsp;&nbsp;&nbsp;&nbsp;能转法轮者&nbsp;&nbsp;&nbsp;&nbsp;显现于正道
&nbsp;&nbsp;&nbsp;&nbsp;安住于真谛&nbsp;&nbsp;&nbsp;&nbsp;开演于涅槃
&nbsp;&nbsp;&nbsp;&nbsp;而授菩提记&nbsp;&nbsp;&nbsp;&nbsp;善知于法相
&nbsp;&nbsp;&nbsp;&nbsp;及以烦恼性&nbsp;&nbsp;&nbsp;&nbsp;如说而修行
&nbsp;&nbsp;&nbsp;&nbsp;观察于律仪&nbsp;&nbsp;&nbsp;&nbsp;贪欲诸嗔恚
&nbsp;&nbsp;&nbsp;&nbsp;无量心垢秽&nbsp;&nbsp;&nbsp;&nbsp;一切诸尘障
&nbsp;&nbsp;&nbsp;&nbsp;于菩提树下&nbsp;&nbsp;&nbsp;&nbsp;智火悉烧尽
&nbsp;&nbsp;&nbsp;&nbsp;济度于众生&nbsp;&nbsp;&nbsp;&nbsp;自度亦度彼
&nbsp;&nbsp;&nbsp;&nbsp;生死旷野中&nbsp;&nbsp;&nbsp;&nbsp;勉济诸众生
&nbsp;&nbsp;&nbsp;&nbsp;长寝于重昏&nbsp;&nbsp;&nbsp;&nbsp;三有之狱缚
&nbsp;&nbsp;&nbsp;&nbsp;劝令早觉悟&nbsp;&nbsp;&nbsp;&nbsp;趣向归依处
&nbsp;&nbsp;&nbsp;&nbsp;当为作亲友&nbsp;&nbsp;&nbsp;&nbsp;究竟不放逸
&nbsp;&nbsp;&nbsp;&nbsp;随从而来者&nbsp;&nbsp;&nbsp;&nbsp;皆住于菩提
&nbsp;&nbsp;&nbsp;&nbsp;为欲听正法&nbsp;&nbsp;&nbsp;&nbsp;愿时而解脱　。

尔时除盖障菩萨摩诃萨。偈赞佛已。佛告诸菩萨各还本坐。除盖障菩萨摩诃萨及诸菩萨。皆坐莲华台上。除盖障菩萨摩诃萨。从坐而起整其衣服。偏袒右肩右膝着地。合掌向佛而白佛言。世尊。欲有所问唯愿听许。佛即答言。若有疑者随汝所问。我当为汝分别解说。除盖障菩萨白佛言。世尊。云何菩萨。具足于施。具足于戒。具足于忍。具足精进。具足禅定。具足智慧。具足方便。具足于愿。具足于力。具足于智。云何菩萨与地等。云何菩萨与水等。云何菩萨与火等。云何菩萨与虚空等。云何菩萨如月。云何菩萨如日。云何菩萨如师子。云何菩萨为善调。云何菩萨为善御。云何菩萨如莲华。云何菩萨得大意。云何菩萨得净意。云何菩萨得无疑网心。云何菩萨甚深如大海。云何菩萨得微细智。云何菩萨得随顺辩。云何菩萨得无尽辩。云何菩萨得净辩。云何菩萨能令众生得少欲知足。云何菩萨得随应辩。云何菩萨作法师。云何菩萨得随顺法。云何菩萨得善解法界。云何菩萨行空境界。云何菩萨行无相境界。云何菩萨行无愿境界。云何菩萨行慈。云何菩萨行悲。云何菩萨行喜。云何菩萨行舍。云何菩萨得游戏神通。云何菩萨得离八难处。云何菩萨得不忘菩提心。云何菩萨得宿命智。云何菩萨得不离善知识。云何菩萨得离恶知识。云何菩萨得佛清净身。云何菩萨得金刚身。云何菩萨得大商主。云何菩萨得善知诸道。云何菩萨得示不颠倒道。云何菩萨常得定心。云何菩萨得粪扫衣。云何菩萨得三衣。云何菩萨得旃衣。云何菩萨得乞食法。云何菩萨得一坐食法。云何菩萨得一受食法。云何菩萨得非食后食。云何菩萨得阿练若行。云何菩萨得树下坐。云何菩萨得露地坐。云何菩萨在冢间行。云何菩萨常坐不卧。云何菩萨能随敷坐。云何菩萨善知教授禅法。云何菩萨能持修多罗。云何菩萨能持律藏。云何菩萨能持威仪。云何菩萨善知可行处。云何菩萨善知修行法。云何菩萨除于贪嫉。云何菩萨于一切众生能起等心。云何菩萨善知供养如来。云何菩萨除于憍慢。云何菩萨善得信敬心。云何菩萨善解第一义谛。云何菩萨善知十二因缘。云何菩萨善知己体相。云何菩萨善知世间相。云何菩萨生净佛国土。云何菩萨处胎不污。云何菩萨舍家出家。云何菩萨得清净命。云何菩萨心不愁恼。云何菩萨善随佛教。云何菩萨常和颜语舍离颦蹙。云何菩萨具足多闻。云何菩萨善持正法。云何菩萨作法王子。云何菩萨为四天王帝释梵天之所供养。云何菩萨知他体相。云何菩萨善知成熟众生。云何菩萨善修柔和行。云何菩萨共住安乐。云何菩萨善修四摄法。云何菩萨得威仪端正。云何菩萨善为众生作依凭处。云何菩萨喻如药树。云何菩萨常修诸善。云何菩萨善作变化。云何菩萨摩诃萨速成阿耨多罗三藐三菩提。

佛告除盖障菩萨摩诃萨。善哉善哉。善男子。汝欲利益天人拔济一切众生故发是问。我今当为汝说。除盖障菩萨摩诃萨白佛言。善哉世尊。愿时演说。佛即告言。善男子。我今当说汝等谛听。菩萨成就十法能具足檀。何等为十。法施具足。无畏施具足。财施具足。不望报施具足。怜愍施具足。不轻心施具足。尊重施具足。恭敬承事施具足。不求有施具足。清净施具足。善男子。云何名菩萨法施具足无悕望心。自受持法为人演说。不求利养不为名誉。为除一切众生过恶不为于利。心无高下平等说法。若为王若王等旃陀罗等说法等无差别。不以此施贡高憍慢。若能如是。是名菩萨法施具足。云何名菩萨无畏施具足。菩萨自离刀杖亦教人离刀杖于一切众生生父母想男女想亲友想。何以故。佛说一切众生从无始劫来无非父母男女。菩萨常于微细中舍身而与。况复余大众生是名菩萨无畏施具足。云何名菩萨财施具足。菩萨见众生多作诸恶。便积聚财宝而施与之。令离恶业安置善处。又闻佛世尊作如是说。檀是菩萨能除悭贪嫉妒之垢。如佛所说习行于施。不以施故而心自高。是名菩萨财施满足。云何名菩萨不望报施具足不为得眷属故施。不为得亲友故施。不为欲故施。菩萨作是念施。菩萨净戒是常行法。以是因缘故。是名菩萨不望报施具足。云何名菩萨成就怜愍施具足。菩萨见众生饥渴受苦裸形弊衣无所依怙无归无趣无居住处离于福业。便生殷重怜愍之心。我今为苦众生故发阿耨多罗三藐三菩提心但以众生轮转受苦裸形弊衣无怙无归无趣饥寒困苦。我当何时为是众生。作衣服饮食乃至归依舍宅。现有财物悉施与之。虽作是施而不生念存有我人财物等想。如是施者。是名菩萨怜愍施具足。云何名菩萨不轻心施具足。不分别施。等大悲施。不轻心施。心不吝惜施。不嗔忿施。不憍逸施。不为得名称施。不为我能多闻故施。如是之施。名为专心施尊重施恭敬施自手施。如此等施。是名菩萨不轻心施具足。云何名菩萨承事施具足。若同梵行可尊事者。若和尚阿阇梨等。如是之人深生殷重。起迎合掌瞻仰恭敬。若有所作躬代营佐。如是施者。是名菩萨承事施具足。云何名菩萨恭敬施具足。供养佛供养法供养僧。香华伎乐绕如来塔涂扫佛地。若诸塔庙朽故崩落修治严饰。如是名为恭敬佛。恭敬法者。听法读诵受持书写解说。思惟其义如法修行。不颠倒取义。是名恭敬法。恭敬僧者。衣服饮食卧具汤药种种杂物。供给所须奉施于僧。乃至贫下无所有时。当用净水敬心持施。如此施者名恭敬僧施。若能如是供养三宝。是名菩萨恭敬施具足。云何名菩萨不求有施具足。菩萨施时不生是念。我当生天。亦不生念。我当为王及诸辅相大臣官属。是名菩萨不求有施具足。云何名菩萨清净施具足。菩萨谛观此施。无垢无秽无杂。如是施者。是名菩萨清净施具足。善男子。具此十事。是名菩萨具足于檀。善男子。菩萨复有十法名成就净戒。何等为十。善学波罗提木叉戒善持菩萨致密戒灭诸烦恼除不善觉。怖畏恶业。于小罪中尚生惊怖心常恐畏。受持头陀法坚固不阙。持戒不为求有造业。净三业戒。云何名菩萨善学波罗提木叉戒。菩萨于戒律诸经是佛所制。皆专心受持。不为种族故持戒。不为我见故持戒。不为摄徒众故持戒。不见他瑕缺而轻毁戒。是名菩萨善持波罗提木叉戒。云何名菩萨善持致密戒。菩萨作是念。非但波罗提木叉戒。能使我成阿耨多罗三藐三菩提。诸余菩萨威仪戒行。我亦当学如法修行。云何是菩萨戒。菩萨不应行处终不往来。非时不语善知时节。善知方俗顺适人心。不令众生起于讥嫌。善护众生令至菩提。亦自具足菩提威仪。言辞柔软少于言说。不好亲近大臣群官。恒修阿练若行。和颜悦色。能具如是菩萨威仪戒。及余经中诸菩萨戒悉具修行。是名菩萨致密戒。云何名菩萨灭一切结使皆悉燋然。贪欲嗔恚愚痴及余缠障一切众具亦皆燋然。于贪欲处生对治法。能起欲处皆悉除断。云何是贪欲处于美色边能起欲因缘。云何名不净想。如观己身发毛爪齿皮肤血肉筋脉骨髓汗泪涕唾肪膏脑膜咽喉心胆肝肺脾肾肠胃百[月\*葉]生藏熟藏屎尿脓汁。菩萨常观三十六物。若能如是不生贪心。若愚痴婴儿颠狂心乱。见是三十六物。犹不起欲想。况复智者诸菩萨等常观是不净。云何当复起于欲想。菩萨摩诃萨。见所爱色适意之时便生染心。初见色时即自念言。如佛所说。色如梦响无有实事。云何智者妄于梦中而生欲想。是故菩萨能生欲处悉皆远离。云何菩萨。于可嗔中生对治法。而能离嗔及嗔因缘。菩萨于诸众生常生慈心。以是因缘便得除嗔。若有恼害因缘嗔恚起时。当深系念对治之法。是名菩萨除嗔方便。云何菩萨除痴方便。当念痴心不识善恶。常守愚闇后受苦果。无智自蔽恼他缘少。不如贪嗔多有怨害。如是观时则灭痴心。是名菩萨燋然烦恼。云何名菩萨除不善觉。住于空静阿练若处。作如是念。我今远离于愦闹处。在闲静地履行佛教。诸余沙门婆罗门。亲近愦闹多有扰乱远离佛教。是名菩萨除不善觉。云何名菩萨怖畏恶业。观察选择曾闻佛说。专心修福坚持净戒善学智慧。以何因故最得胜报。具福德业远离诸恶。是名菩萨怖畏恶业。云何名菩萨畏于微恶。于小罪边常生大畏心。终不轻微小之恶。以何因缘曾闻佛说。少毒杀人况复多毒。微细恶中尚能将人至三恶道。况复多恶而心不畏。是名菩萨畏微小恶。云何名菩萨心常恐畏。为人体信婆罗门刹利居士等。以体信故即寄金银种种珍宝。信心用付不立时证。菩萨终不生于隐匿之心。若佛物法物僧祇物四方僧物。菩萨宁当自食己肉终不侵他。若饮若食供身之具不敢辄毁。是名菩萨心常恐畏。云何名菩萨受持头陀法坚固不阙。若魔眷属及诸天等。以妙财色欲来扰逼菩萨。菩萨即时志固不动而心不毁。是名菩萨受持头陀法坚固不阙。云何名菩萨持戒不为求有造业。菩萨持戒不求世间果报。但为满足一切善法得无上道。是名菩萨持戒不为求有造业。云何名菩萨净于三业。云何净身业。离杀盗淫。以是义故名为净身业。云何净于口业。离恶口妄言两舌绮语。是故名为净于口业。云何净于意业除贪嗔痴邪见。是名净于意业。是名为菩萨净于三业。善男子。具此十事。是名菩萨成就净戒。