## 般若灯论释卷第四

### 释观六根品第三

复次。成立此品。其相云何。为遮起故。令人识知内六入等无自性义。故说此品。又遮去执。欲令通达入等空义。此品次生。初分别者。外人言。有内入起。第一义中。如是应受。何以故。境界定故。此起若无。彼定境界。则不得有。如石女儿。以是故知。有内入起。彼境定故。如偈曰。

&nbsp;&nbsp;&nbsp;&nbsp;眼耳及鼻舌&nbsp;&nbsp;&nbsp;&nbsp;身意等六根

&nbsp;&nbsp;&nbsp;&nbsp;彼色等六尘&nbsp;&nbsp;&nbsp;&nbsp;如其数境界


释曰。以是义故。所说因成。入起义立。次分别者。外人定说。有如是去。何以故。以作果故。如见色等。论者言。此二分别。今次第遮。彼眼等根。各各增上。聚集有作。能取色等。是故名根。于世谛中。根外亦有色等可得。以作者自体可显示故。谓见故名眼。乃至知故名意。复次此诸根等。显示可见可闻嗅尝触知诸境界故。境界义云何。谓根于尘。有能取力。故名境界。有境及境。世谛中有。第一义中根尘定有者。此执不然。以违义故。云何开示。令彼解耶。如观眼根。偈曰。

&nbsp;&nbsp;&nbsp;&nbsp;如是彼眼根&nbsp;&nbsp;&nbsp;&nbsp;不能见自体

&nbsp;&nbsp;&nbsp;&nbsp;自体既不见&nbsp;&nbsp;&nbsp;&nbsp;云何得见他


释曰。何故不见。如是眼根。第一义中。能取不成。何以故。偈言不见自体故。又有碍故。亦造色故。譬如耳等。又第一义中眼不见色。何以故。以彼色法从因起故。譬如鼻等。又色阴所摄故。譬如舌等。如是第一义中。色非眼境。何以故。以积聚故。如眼自体。又第一义中色非眼境。何以故。以有碍故。亦造色故。譬如耳等。又第一义中色非眼境。何以故。从因起故。譬如鼻等。又色阴所摄故。譬如舌等。复有人言。眼不见者。谓不见自体。以色可见。是故眼能见色。论者言。如汝所说。眼不见者。助我出因。及譬喻力。岂能破我所立义耶。复次阿毗昙人言。若无简别。如是说言眼不见色者。此成我义。何以故。得一门故。我立义中。彼无分眼不见色故。若有分眼不见色者。汝之所受阿含义破。如我俱舍论。偈曰。

&nbsp;&nbsp;&nbsp;&nbsp;有分眼见色&nbsp;&nbsp;&nbsp;&nbsp;非彼能依识


阿毗昙中。作如此说。岂非所受阿含义破耶。论者言。如汝立义。此有分眼欲令见色者。是义不然。何以故。无二过故。谓非成已。复成及非所欲义破。云何不破。如经偈曰。

&nbsp;&nbsp;&nbsp;&nbsp;眼不见色尘&nbsp;&nbsp;&nbsp;&nbsp;意不知诸法

&nbsp;&nbsp;&nbsp;&nbsp;此名最上实&nbsp;&nbsp;&nbsp;&nbsp;世人不能度


释曰。第一义中不欲令彼眼见色故。如先广破。此义得成。又第一义中彼有分眼不能见色。何以故。以眼根故。如无分眼。又第一义中彼有分眼不能见色。何以故。以色根故。譬如耳等。又亦不破世间所解。何以故。立义别故。谓第一义中无与过者。复次迦葉弥罗毗婆沙中如是立义。谓彼眼见诸色。以能作见业故。论者言。汝出因者。立义一分故。验无体故。已说遮故。此义不成。复次若有作者。则与立刹那者。义相违故。又与无刹那者异故。此皆不然。是故迦葉弥所执义不相应。复次经部师言。诸行无作故。眼不能见。异亦不见。而彼眼色为缘。眼识得起。修多罗中。作如此说。汝言眼不见者是为成已复成过。论者言。先已遮起故。眼识不可得无成已复成过。又所受义亦不破故。谓如是领受修多罗义。随顺世谛故。第一义中验则无体。已遮眼色二见可见等。彼差别者。义皆不然。如是欲令学人生诸觉意。作少分说。如先偈言。如是彼眼根。不能见自体。若不见自体。云何得见他。以第一义中眼不见色。何以故。不见自体故。譬如耳等。或有人言。眼不到境。而能取色。何以故。以彼眼根可得义故。譬如使人见事。名为王见。论者言。第一义中眼不到境。能取色尘。无如此义。何以故。以眼不能取自体故。譬如耳等。如是第一义中。所取色尘。非彼不到眼根境界。何以故。以所造色故。譬如香等。如是有碍故。从因起故。色阴所摄故。又积聚故。此等诸因。并遮眼。不到境。色非所取。立义举喻。如前广说。二门僻执应当验知。复次第一义中。眼非不到境界。何以故。现在境界故。譬如鼻等。或有人言。眼不到境。何以故。有间取色故。譬如意也。又无功用。时节差别。能取色故。又过量取故。立义譬喻。如前应知。论者言。此说不尔。汝言不到境者。即是有间取色。有间取色者。即是立义一分。更无别义故。此说不然。又时无差别。取者义坏。纵实因成。验无体故。彼第一义中意亦不到。而能取者。此执不成。以违义故。复次僧佉人言。汝言眼非不到境取者。此成我所成。何以故。我欲令眼到境取故。论者言。不到取者。欲令信知眼法空故。眼法既空。岂复成立到境取耶。汝于非处。妄生欢喜。复次眼到境取。云何不然。以根故。譬如意。亦不取鼻等诸根。非一向过。何故不非一向过耶。彼鼻根等。亦如是故。如后当说。复次眼到境者。此有何义。为当依止所取境界如是意耶。是义不然。何以故。彼眼识依止实不外去。何以故。以识故。如鼻等识。第一义中眼识不能取彼境界。何以故。以因有故。譬如声等。外人言。汝依二门。更互相破。依此遮彼。二俱不成。论者言。二俱无体故。我不取。以不取故。所欲义成。复次僧佉人言。眼光到境。故能取色。如是意者。此亦不然。彼眼根光。于世谛中。亦不得有。何以故。色识因故。譬如彼色。复次僧佉人言。眼根有光。以眼根故。譬如伏翼猫狸等眼。论者言。眼根色者。不可见故。纵彼依止。实有光者。则譬喻不成。复有人言。如前所说。如是彼眼根。不能见自体者。此有何义。诸法若有自体可见。彼和合时。他亦可见。譬如花香。由如此义。眼不自见。亦不见他。如提婆菩萨百论偈曰。

&nbsp;&nbsp;&nbsp;&nbsp;彼一切诸法&nbsp;&nbsp;&nbsp;&nbsp;若先有自体

&nbsp;&nbsp;&nbsp;&nbsp;如是有眼根&nbsp;&nbsp;&nbsp;&nbsp;云何不自见


论者言。见者何义。谓色可得。彼色可得。若如眼不有色亦无者成已复成过。如偈曰。

&nbsp;&nbsp;&nbsp;&nbsp;识不在眼色&nbsp;&nbsp;&nbsp;&nbsp;不住二中间

&nbsp;&nbsp;&nbsp;&nbsp;非有亦非无&nbsp;&nbsp;&nbsp;&nbsp;彼识住何处


复次若言彼眼根中。无见种子。是故不见者。须曼那花譬喻不然。何故不然。彼花因缘和合自在。故有香起。如俱苏摩和合麻故。油则有香。无人立色。有见作义。彼遮不成。复次若谓自不见故。亦不见他者。火花譬喻二皆无力。以火花等自他不取故。此不相应。如是眼见义不成故。彼起及去亦皆不成。以譬喻无体故。亦违因义故。外人言。汝言眼不见色者。由不见自体故。此义所明。若于自体无力。于他亦然。如是义者非一向故。如火自体。无其烧力。于他则能。眼亦如是。论者偈曰。

&nbsp;&nbsp;&nbsp;&nbsp;火喻则不能&nbsp;&nbsp;&nbsp;&nbsp;成彼眼见义


释曰。第一义中。烧者不成。于世谛中。火非见性。又彼火自体。于世谛中。烧义不成。云何名烧。谓薪火变异。是故知火自体非烧。复次火喻不成。眼见义者。彼眼见火喻。如前已说。云何已说。偈曰。

&nbsp;&nbsp;&nbsp;&nbsp;去未去去时&nbsp;&nbsp;&nbsp;&nbsp;已总说遮故


释曰。第一义中。已去未去。去时无去。如先已说。如是第一义中。已烧未烧烧时无烧。何以故。烧时故。已烧故。未烧故。譬如烧时。已烧未烧彼烧时者。有二过故。彼已烧者。如久已烧讫。彼未烧者。本无烧故。如是已见未见见时不见。何以故。已见故。未见故。见时故。譬如已见未见见时。随其次第。应当验破。有人言。眼有见作。何以故。诸部论中。皆作此说故。譬如眼见诸色。论者言。此眼见者。于世谛中。以方便说。非第一义。云何知耶。今此论中遮眼见故。亦遮起故。彼眼则空。如偈曰。

&nbsp;&nbsp;&nbsp;&nbsp;眼若未见时&nbsp;&nbsp;&nbsp;&nbsp;不得说为见

&nbsp;&nbsp;&nbsp;&nbsp;而言眼能见&nbsp;&nbsp;&nbsp;&nbsp;是义则不然


释曰。见义不然。偈意如此。以是义故。如偈曰。

&nbsp;&nbsp;&nbsp;&nbsp;见则无彼见&nbsp;&nbsp;&nbsp;&nbsp;非见亦无见


释曰。能见空故。如土石等。偈意如此。如是二种。有见作者。此义不然是故偈言。见则无彼见。非见亦无见。二种俱遮。譬如若有非有。缘皆无用。如是若有非有。因亦类遮。复次僧佉鞞世师等言。以此眼见所作具故。彼所有眼彼名见者。以彼见者。自眼见故。如所斫木。斫者能斫。非斧能斫。是故非眼见者。此则成我所成。谓彼作者。有诸作具。以作具故。譬如斧等。必有斫者。论者言。彼邪分别。谓有见者。此执不然。如偈曰。

&nbsp;&nbsp;&nbsp;&nbsp;若已遮于见&nbsp;&nbsp;&nbsp;&nbsp;应知遮见者


释曰。如眼不自见。彼亦复尔。丈夫自体。见丈夫者。此义不然。以与世间所作相违故。如刀不自割等。云何验知。谓第一义中。彼丈夫者。无能见义。何以故。不见自体故。譬如耳等。亦非因义不成。彼经中说。我还见我者。但于心上。施设我名世谛故说。非第一义。如是物故。所识境故。量故。如声及耳。是等诸因。及彼譬喻。应当广说。复次第一义中。色非我见。何以故。以物故。如我自体。不能自见。如是所识境等。应当广说。

外人言。佛法无我。汝言。如我自体。不能见者。与教相违。论者言。于世谛中。假说我喻。不违于教。第一义中。斧等及譬。皆无体故。非成已复成。有人言。汝说见者不见。语自相违。何以故。若言见者。云何言不见。若言不见。云何名见者。此是立义过。论者言。缘起法不起。如先已答。不复更说。复次汝言见者。为是见自体耶。为不见耶。若见自体者。如僧佉言。思是丈夫自体。若彼见者。是见自体。自体非作离。彼眼根亦应得见。复次斫者离斧。则不能斫。丈夫离眼。岂能见耶。我为见者。及彼斫者。世谛中说。非第一义。为此分别故。偈曰。

&nbsp;&nbsp;&nbsp;&nbsp;离眼不离眼&nbsp;&nbsp;&nbsp;&nbsp;见者不可得


释曰。眼等诸具。先未有时。及彼舍时。即是无眼。若无眼者。则能所见空。离能所见。执有见者。此则不然。见无自体。见者亦无。义意如此。复次若言如火自性。见者亦尔。此义不然。何以故。若无薪时。火无体故。复次僧佉人言。若不离眼此色可得验知有彼见者能见。此执不然。何以故。无见者故彼色可得者。谓眼色空明及以作意此等有故有色可得。又此等诸缘具足聚集说彼调达名为见者无。如僧佉所计。丈夫名为见者。何以故。无有盲人能见色故。彼眼能见说为见者。如灯无思。亦为明因。眼见亦尔。以是义故。于世谛中。亦无见者。复次鞞世师言。见者无体。由四种和合色识起故。名见者见。论者言。彼同前过四种和合别有见者世皆不知而言有者。此义不然。是故偈言。离眼无见者。无彼自体故。以离眼见则无见能总名见者。此是随汝意说。复次鞞世师所立。第一义中。见者见色。是义不然。何以故。异眼故。如瓶等。以前二门。见者不成故。复次分别丈夫以为见者。无自体故。如偈言。离眼不离眼见者。不可得彼见者。自体有眼无眼不可见故。若谓见者有眼能见。此亦不然。何以故。由眼有体。见色得成。如火能烧。眼见亦尔。世谛中说。如此应知。若离彼眼。别有见者。盲人无眼。亦应能见。此义不然。复次鞞世师云。见者合作。能见于色。如是应知。彼具业有故。此若无作。彼业具则无。譬如虚空。由有眼具见色为业。知有见者。及彼见作。论者言。第一义中。于一切时。眼无有故。而立见者。是则不然。如偈曰。

&nbsp;&nbsp;&nbsp;&nbsp;见者无有故&nbsp;&nbsp;&nbsp;&nbsp;能所二皆空


释曰。见者无体。则无所取。而言眼为彼具。以此眼见者。是义不然。是故汝言具业有故者。彼因不成。亦违义故。过失如是。复次自乘人言。诸行因缘。依他故空。眼及彼我。俱不能见。是义应尔。而言所见能见都无体者。此义不然。何以故。彼识等果。四种有故。此若无者。彼识触受爱。不名为果。如生盲人。论者言。所见及见。此义不成。如先已破。今所谓者。如偈曰。

&nbsp;&nbsp;&nbsp;&nbsp;见所见无故&nbsp;&nbsp;&nbsp;&nbsp;识等四种无


释曰。何故无。缘无故。以是义故。识等不成。能所既不成。譬喻亦无体。有人言。第一义中。有是识等。以彼取等果有体故。论者言。此应如是答。偈曰。

&nbsp;&nbsp;&nbsp;&nbsp;彼取缘等果&nbsp;&nbsp;&nbsp;&nbsp;何处当可得


释曰。识等无故。取亦不成。偈义如此。摄受是取义。彼有几种。谓欲取戒取我语取见取彼取缘有及生老死。如是过失。常随逐汝。外人品初。举譬喻等。成立眼见。如先已遮。彼耳声等。例同前破。如偈曰。

&nbsp;&nbsp;&nbsp;&nbsp;耳鼻舌身意&nbsp;&nbsp;&nbsp;&nbsp;闻者所闻等

&nbsp;&nbsp;&nbsp;&nbsp;应知如是义&nbsp;&nbsp;&nbsp;&nbsp;皆同眼见遮


复次外人品初。说有是去。以作果者。是亦不然。如先偈说。是故去无性。去者亦复然。去时及诸法。一切无所有。以是义故。外人分别。有彼入起及去义者。此皆不成。如先说过。以入等体空令生信解。品义如此。是故得成。如无言说经。偈曰。

&nbsp;&nbsp;&nbsp;&nbsp;内外地界无二义&nbsp;&nbsp;&nbsp;&nbsp;如来智慧能觉了

&nbsp;&nbsp;&nbsp;&nbsp;彼无二相及不二&nbsp;&nbsp;&nbsp;&nbsp;一相无相如是知

又如金光女经言。文殊师利语彼童女。应观诸界。童女答言。文殊师利。譬如劫烧时。三界等亦尔。又说偈曰。

&nbsp;&nbsp;&nbsp;&nbsp;眼不能见色&nbsp;&nbsp;&nbsp;&nbsp;意不知诸法

&nbsp;&nbsp;&nbsp;&nbsp;此是无上谛&nbsp;&nbsp;&nbsp;&nbsp;世间不能了


又如般若波罗蜜经说。彼一切法。无知者。无见者。彼说法师。亦不可得。不可以心分别。不可以意能知。又如佛母经说。阿姊。眼不见色。乃至意不知法。如是菩提离故。眼色离。乃至菩提离故。意法离等。又如佛告极勇猛菩萨言。善男子。色不为色境界。受想行识不为识等境。以境界无故。极勇猛。色不知色。色不见色。若色不知不见。是为般若波罗蜜。乃至受想行识不知不见亦复如是。

释观根品竟。

### 释观五阴品第四

复次欲令识知阴无性义。故有此品。有人言。第一义中。有诸入等。何以故。以阴摄故。若其无者。彼色入等。则非阴摄。如处空花。由有诸入彼阴摄故。如十种色入。一色阴摄。法入三阴。谓受想行。及彼一分色阴所摄。彼意入识阴摄。以是因故。第一义中。有诸入等。论者言谓色阴者。略说二种。四大及所造。若三世等一切差别总说色阴。彼眼等阴摄。外人欲为因者。色粗易解。先分别说。如偈曰。

&nbsp;&nbsp;&nbsp;&nbsp;若离于色因&nbsp;&nbsp;&nbsp;&nbsp;色则不可得


释曰。何等是彼色因。谓地等四种大。第一义中。若离此等。色不可得。而于世谛。依四大因。假施设色。第一义中。验色无实。自因不受故。彼觉无体故。若自因不受。觉无体者。彼实非有。如军众等。色因不可取。色觉无自体。亦复如是。复次第一义中。色觉境界。体非实有。何以故。以觉故。譬如林等觉。复次第一义中。色声句义。境界无实。何以故。以闻故。譬如军等声。若言受等诸阴非一向者。此义不然。何以故。识等心数。亦同遮故。非非一向。或谓第一义中。有彼实色。何以故。彼色变异。觉无别故。若物变异。觉亦别者。此世俗有。譬如瓶等。如青色别时。彼觉无异。以是义故。知有实色。论者言。第一义中。验无体故。已观因色。次遮四大。如偈曰。

&nbsp;&nbsp;&nbsp;&nbsp;若当离于色&nbsp;&nbsp;&nbsp;&nbsp;色因亦不见


释曰。色声香味触等。此诸因色皆相离故。彼色因地等。不可见取。为此义故。今造论者。初遮彼地。遮彼地等。有何所以。有大义故。云何大义。如世谛中。从因起者。第一义中。体实无生。此无自体。如楞伽经偈曰。

&nbsp;&nbsp;&nbsp;&nbsp;离积聚无体&nbsp;&nbsp;&nbsp;&nbsp;彼觉无可取

&nbsp;&nbsp;&nbsp;&nbsp;故知缘起空&nbsp;&nbsp;&nbsp;&nbsp;我说无自性

&nbsp;&nbsp;&nbsp;&nbsp;无物从缘起&nbsp;&nbsp;&nbsp;&nbsp;无物从缘灭

&nbsp;&nbsp;&nbsp;&nbsp;起唯诸缘起&nbsp;&nbsp;&nbsp;&nbsp;灭唯诸缘灭


释曰。以此方便。第一义中。地非实有。如是决定。彼因不可见。不见彼故。若不可见故。不见彼者。第一义中。彼不实有。如军众等。复次第一义中。地觉境界。体非实有。何以故。以觉故。如林等觉。复次第一义中。地声句义境界无实。何以故。以闻故。譬如军众等声。复次第一义中。自和合分。无彼异色。何以故。彼不可取。彼觉无体故。譬如地等自体。复次僧佉人言。汝言色等不异地等者。此成我所成。论者言。遮异故。非以不异令汝得解。汝邪分别言不异者我不受故。复次鞞世师言。汝出因者。非一向过。何以故。如不取灯。则无瓶觉。彼亦异故。论者言。汝不善说。我但遮彼。自和合支。不可取故。彼觉无体。不论余事。灯虽无体。而有宝珠药草日月等光。彼瓶觉起。自和合支已外。更无异色可得。以是义故。汝喻非也。灯非彼瓶自和合支故。异门无体。非非一向过。如偈曰。

&nbsp;&nbsp;&nbsp;&nbsp;此物与彼物&nbsp;&nbsp;&nbsp;&nbsp;异者则不然


释曰。此义如后当说。复次第一义中。灯与瓶异。此亦不成。以是义故。非非一向过。复次鞞世师言。彼军众等总实。以初起有故。汝言地等无实。立验令解者。譬喻不成。论者言。军众诸枝。非彼军众总实初起之因。何以故。以总故。如树根茎枝叶等诸分。彼军众象等诸分。非彼军众初起之因。何以故。彼非分故。譬如经等。亦非譬喻无体。如偈言。若当离于色。色因亦不见。如前立义出因譬喻。验彼色等。无异地等。及彼地等。无异色等。异如前遮。不异后破。若不异者。乳即是酪。酪亦为乳。以不异故。以是义故。此证得成。如楞伽经偈曰。

&nbsp;&nbsp;&nbsp;&nbsp;不异无有体&nbsp;&nbsp;&nbsp;&nbsp;束芦及别处

&nbsp;&nbsp;&nbsp;&nbsp;若一若异等&nbsp;&nbsp;&nbsp;&nbsp;凡夫妄分别


释曰。如色入等。彼欲成立。说因有故。以为因者。此因不成。亦违义故。复次若汝分别离彼色因而有色者。此亦不然。何以故。有过失故。如偈曰。

&nbsp;&nbsp;&nbsp;&nbsp;离色因有色&nbsp;&nbsp;&nbsp;&nbsp;色则堕无因


释曰。诸说无因者。言欲令无因有色彼应如是问纵令汝说与理相应。随何等物。是汝所说无因种耶。不欲令尔。如偈曰。

&nbsp;&nbsp;&nbsp;&nbsp;无因而有物&nbsp;&nbsp;&nbsp;&nbsp;终无有是处


释曰。此义云何。以无譬喻。显彼体故。若拨无因。有大过失。此执不成。如观缘品中已破。僧佉言。第一义中。实有地等。色等无异故。如色自体。论者言。汝因不成。喻亦无体。色等无异。及色自体。前已遮故。复有人言。第一义中。有彼地等。何以故。彼果有故。此若无者。彼果不有。如虚空花。今有果色故。地等不无。此执不然。如偈曰。

&nbsp;&nbsp;&nbsp;&nbsp;若离色有因&nbsp;&nbsp;&nbsp;&nbsp;此因则无果

&nbsp;&nbsp;&nbsp;&nbsp;无果而有因&nbsp;&nbsp;&nbsp;&nbsp;云何有是义


释曰。若离色等果。有色因者。即是无果有因。何以故。以其异故。如竹篾等。又彼因者。亦色等聚故。由如此义。因果不成。如汝所说果有故。为因违于义故。此执不成。复次分别此色。若有若无。二俱不然。因无用故。如偈曰。

&nbsp;&nbsp;&nbsp;&nbsp;色若已有者&nbsp;&nbsp;&nbsp;&nbsp;则不待色因

&nbsp;&nbsp;&nbsp;&nbsp;色若先无者&nbsp;&nbsp;&nbsp;&nbsp;亦不待色因


释曰。色若先有。则不须因。何以故。以其有故。如彼瓶衣。色若先无。即是未有。如彼余物。义意如是。复次执无因者。谓因无体。是义不然。如偈曰。

&nbsp;&nbsp;&nbsp;&nbsp;无因而有色&nbsp;&nbsp;&nbsp;&nbsp;是义则不然


释曰。于世谛中。色无因者。义亦不尔。复次毗婆沙师言。未来色有者。同前偈答。复次于世谛中因未取果。色则无体。而言有者。是义不然。以是因故。于一切时。执有四大及造色者。与义相违。如偈曰。

&nbsp;&nbsp;&nbsp;&nbsp;是故于色境&nbsp;&nbsp;&nbsp;&nbsp;不应生分别


释曰。云何分别。谓有实色。或因不异。及果不异地等色因如是色等形相差别。于此境界。不应分别。以不免前所说过故。欲得真实无分别智。聪慧眼者应善谛观。如梦所见觉则不然。彼智亦尔。复有人言。先因功能次第相续后果起时。彼因功力相亦可见。如紫矿汁染白叠子。以熏习故次第相续。至后果时彼色可得。为遮此执。故如偈曰。

&nbsp;&nbsp;&nbsp;&nbsp;若果似因者&nbsp;&nbsp;&nbsp;&nbsp;此义则不然


释曰。此验彼非果因。语义如是。何以故。第一义中。不欲令彼青等色经为青等叠因以相似故。如余青叠等。僧佉人言。汝说彼余青叠因亦无者不然。何以故。汝立譬喻以无体故。论者言。汝不善说。彼叠起时。此因非分。以不成彼叠故。如是譬喻得成。复次自部人言。有相似因果。不相似因果。彼前后刹那。世虽有异。于物类中。如风灯焰。刹那起灭。此名相似因果。如烧木成灰。变乳为酪等。此名不相似因果。论者言。彼相似因果。如先已遮。不相似者。此如今破。偈曰。

&nbsp;&nbsp;&nbsp;&nbsp;若果不似因&nbsp;&nbsp;&nbsp;&nbsp;义亦不应尔


释曰。第一义中。验此谷子。不为芽因。何以故。不相似故。譬如碎瓦。或谓稻谷。是彼芽因。以谷有体。彼芽得有。可指示故。如大鼓声。及麦芽等。论者言。汝不善说。诸有起者。一切遮故。以譬喻无体能成不足。有此过故。若谓彼眼等根生识等果。此不相似。非一向故者。是亦不然。何以故。如破诸法。彼眼识等亦如是遮。更无异门故。非非一向过。如前所说有实地等彼果有故者。二皆不成。以违义故。复次毗婆沙者言。所作因有故。谓有为法起时。一切相似不相似法。为彼因故。譬喻无体。论者言。汝不善说。有简别故。彼自分生不共等所作因能起者已遮故。品初已来此诸文句已遮四大及彼因色。令他解知色阴无体。余受阴等者。如偈曰。

&nbsp;&nbsp;&nbsp;&nbsp;受阴及心阴&nbsp;&nbsp;&nbsp;&nbsp;想行一切种

&nbsp;&nbsp;&nbsp;&nbsp;如是等诸法&nbsp;&nbsp;&nbsp;&nbsp;皆同色阴遮


释曰。如遮色阴。受等亦尔。已说第一义中色非实有。自因不取故。彼觉无体故。如军众等。如是第一义中受心想触。及作意等皆非实有。自因不取故。彼亦不取。如军众等。一切亦应如此类知。复次受等诸因所谓触也及色明虚空作意等如其所应。当如是遮。复次如色等诸因不别。已令他解如是第一义中受等诸因亦无别异。自和合支不可取故。彼不应取如自因自体此亦与过应如先说。若外人与过者。应如先避。复次如是等诸法者。谓彼阴外有为诸法所有分别如瓶衣等。实有故异故者。如其所应同彼色遮如色等阴摄故为因者。此因不成。譬亦无体。阴义坏故。彼阴摄者。世谛中摄非第一义。以违因义故。此诸道理应如是知。或复有人妄想分别第一义中随何等物自体不空及起灭等。此诸诤论义皆不然。何以故。如实谛观彼相空故。以第一义中诸入不起体非实有如是观察令人识知。若执不空与空作过者。此亦不然。何以故。同前遮故。一切不能与空作过。如偈曰。

&nbsp;&nbsp;&nbsp;&nbsp;若观一物体&nbsp;&nbsp;&nbsp;&nbsp;则见一切体

&nbsp;&nbsp;&nbsp;&nbsp;如是一物空&nbsp;&nbsp;&nbsp;&nbsp;一切皆空故


释曰。自前文句遮诸入起。以阴无自性。晓示行人。品义如此。是故得成。如佛告极勇猛菩萨言。善男子。色无起灭故。受想行识亦无起灭。若彼五阴无起无灭。此是般若波罗蜜。善男子。色离色自性。如是受想行识离识自性。若色至识诸性离者。此是般若波罗蜜。善男子。色无自性故。受想行识亦无自性。若色至识无自性者。是为般若波罗蜜。又如胜思惟梵天所问经偈曰。

&nbsp;&nbsp;&nbsp;&nbsp;我为世间说诸阴&nbsp;&nbsp;&nbsp;&nbsp;彼阴为彼世间依

&nbsp;&nbsp;&nbsp;&nbsp;能于彼阴不作依&nbsp;&nbsp;&nbsp;&nbsp;世间诸法得解脱

&nbsp;&nbsp;&nbsp;&nbsp;世间如彼虚空相&nbsp;&nbsp;&nbsp;&nbsp;彼虚空相亦自无

&nbsp;&nbsp;&nbsp;&nbsp;由如是解无所依&nbsp;&nbsp;&nbsp;&nbsp;世间八法不能染

又如金刚般若经中说。须菩提。菩萨不住色布施。不住声香味触法而行布施。又如楞伽经偈曰。

&nbsp;&nbsp;&nbsp;&nbsp;三有假施设&nbsp;&nbsp;&nbsp;&nbsp;物无自体故

&nbsp;&nbsp;&nbsp;&nbsp;但于假设中&nbsp;&nbsp;&nbsp;&nbsp;妄想作分别

&nbsp;&nbsp;&nbsp;&nbsp;以觉分别时&nbsp;&nbsp;&nbsp;&nbsp;自体不可得

&nbsp;&nbsp;&nbsp;&nbsp;以无自体故&nbsp;&nbsp;&nbsp;&nbsp;彼言说亦无


如是等诸修多罗。此中应广说。

释观五阴品竟。

### 释观六界品第五

复次诸法无体。由空所对治故。今复欲明地等诸界无自性义。有此品起。此义云何。观阴中说。若离于色则无色因。此中自部复引佛语为证。如经言。佛告大王。界有六种。地水火风及空识等彼各有相。谓坚湿暖动容受了别。此六种界说名丈夫。如无空花施设为有取名丈夫者。此义不然。是故论者先所立义地等色因体非有者。彼所立义则为破坏。亦与阿含相违故。论者言。为世谛故。如来说此地等六界以为丈夫。非第一义。复次毗婆沙师言。第一义中有地等界。何以故。彼相有故。此地等界若实无者。如来不应说有彼相。如虚空花。今有坚等为地等相。以相有故。地等非无。论者言。虚空无自体少功用生他解彼无物故。解空界已。自余诸界即易可遮。如偈曰。

&nbsp;&nbsp;&nbsp;&nbsp;先虚空无有&nbsp;&nbsp;&nbsp;&nbsp;毫末虚空相


释曰。虚空与彼无障碍相此二无别偈意如是。复次毗婆沙师言。我立此义。无障碍者。是虚空相。彼相有故。论者言。此无障碍立为有者。他不能解。此义云何。如无常声是其立义。以无常故将为出因。如是有此虚空。以虚空有故。此则唯有立义。无因及喻义则不成。若汝意谓无障碍相为虚空者。于世谛中随人悉解不须说彼令他解因者。以于第一义中此不成故。决须说彼令他解因。彼若说者。则有因及譬喻过失。以唯有立义故。复次毗婆沙师言。实有虚空。是无为法。为答彼故。如偈曰。

&nbsp;&nbsp;&nbsp;&nbsp;此中验虚空&nbsp;&nbsp;&nbsp;&nbsp;无毫厘实体


释曰。第一义中虚空无实。何以故。以无生故。譬如兔角。如是因无体故。无果故。无有故等诸因。应如是广说。复次鞞世师言。所相能相二法异故。论者言。若尔彼等则有先后。如瓶衣等。为答彼故。如偈曰。

&nbsp;&nbsp;&nbsp;&nbsp;若先有虚空&nbsp;&nbsp;&nbsp;&nbsp;空则是无相


释曰。虚空无相。偈意如是。此中说验。虚空非彼相之所相。何以故。先已有故。如随一物。复次无障碍者。非虚空相。何以故。以彼异故。如随一物。复次若谓所相能相无相者。是亦不然。何以故。异分别者。我亦舍故。复次若汝言世谛说因非因不成者违义过失汝不能避。是故别不别相二皆不成故。知虚空定是无相。若言无相有体者。人不能知。为是故如偈曰。

&nbsp;&nbsp;&nbsp;&nbsp;无处有一物&nbsp;&nbsp;&nbsp;&nbsp;无相而有体


释曰。第一义中若自分若他分此体成者。义则不然。或有人言。所相虚空如是有体。于彼有能相转者。此亦不然。如偈曰。

&nbsp;&nbsp;&nbsp;&nbsp;无相体既无&nbsp;&nbsp;&nbsp;&nbsp;相于何处转


释曰。所依无体故。能依亦无体。义不成故。复是因过。复次所相能相若不异者。岂以所相还相所相彼异相无体故。以是义故。无异门中虚空无相。若异门说相者。彼亦非相。所相异故。譬如随一物等。如是相既无体。空亦无相故。偈言无有无相体者。谓虚空也。相于何处转者。以不于彼转故。此义应知。复次偈曰。

&nbsp;&nbsp;&nbsp;&nbsp;无相相不转&nbsp;&nbsp;&nbsp;&nbsp;有相相不转


释曰。如汝所说。能相所相义皆不然。何以故。无彼物体而有相者。此则不成。有体亦尔。偈曰。

&nbsp;&nbsp;&nbsp;&nbsp;离有相无相&nbsp;&nbsp;&nbsp;&nbsp;异处亦不转


释曰。第一义中有一物体相于中转。此皆不然。何以故。以譬喻无体。外人所欲义不成故。复次如虚空花等。以无相故。彼相亦尔。以无体故。不可说转世间悉解。是故偈言有相相不转。以第一义中如实验。彼无障碍者。非虚空相。何以故。以相故如坚等相。复次有人言。有相无相物相于中转。此无过咎。为遮彼故。如偈言离有相无相。异处亦不转。此二俱不然。彼定观者然可然品后当广遮先令他解二分过者。今还属汝此不相应。以有二过故。复次有人言。第一义中虚空是有。以彼相故。此若无者。不说彼相。如虚空花。如经言。佛告大王。此六种界名为丈夫。是故彼有及为相故。论者言。所相不成。我先已破。如偈曰。

&nbsp;&nbsp;&nbsp;&nbsp;所相不成故&nbsp;&nbsp;&nbsp;&nbsp;能相亦不成


释曰。能相亦堕所相中故。相亦不成。譬喻无体。为是义故。以慧谛观所相能相二皆不立。如偈曰。

&nbsp;&nbsp;&nbsp;&nbsp;是故无所相&nbsp;&nbsp;&nbsp;&nbsp;亦无有能相


释曰。彼令他解。无体可验故。以是验知。彼实无体。此义得成。复次毗婆沙师言。如我立义。虚空有体。何以故。彼为境界欲染断故。譬如色。又三摩钵提所缘故。譬如识。亦无为故。譬如涅槃。论者言。汝若欲令第一义中有此虚空者。为是所相。为是能相。二皆不然。如先已说。令人得解。是故偈曰。

&nbsp;&nbsp;&nbsp;&nbsp;离所相能相&nbsp;&nbsp;&nbsp;&nbsp;是体亦不有


释曰。自部义如是。余涅槃等随一物体能成。譬喻皆不成故。复次别部人言。虚空是有。领受自体故。亦有为故。此义及因二皆不成。如前验过。应如是说。复次经部人言。如我立义。实碍无处说为虚空。虚空无体。唯是假名。我义如此。论者言。如毗婆沙师所说。三摩钵提所缘故。彼为境界欲染断故。立空有体。欲令人解。今经部执言。实碍无处说为虚空。唯是假名。遮前有体。如是计者。令我譬喻转更明显。今说此义。如偈曰。

&nbsp;&nbsp;&nbsp;&nbsp;离色因有色&nbsp;&nbsp;&nbsp;&nbsp;是义则不然

&nbsp;&nbsp;&nbsp;&nbsp;色本无体故&nbsp;&nbsp;&nbsp;&nbsp;无体云何成


释曰。如先观阴品说。第一义中有碍名色者。无此道理。如经部分别虚空无体验令解者。此义不成。有人言。虚空有体。不令人解。无譬喻者。我今立义。令人易解。应如是说。色等有体。观彼无体有故。此若是有。观彼体无。譬如色味二无体故。法若无体。无则不观。譬如马角。论者言。色法有体。我先已遮。不欲令汝受彼无体。如偈曰。

&nbsp;&nbsp;&nbsp;&nbsp;无有体

释曰。色名。偈曰。

&nbsp;&nbsp;&nbsp;&nbsp;何处

释曰。味故。偈曰。

&nbsp;&nbsp;&nbsp;&nbsp;无体当可得

释曰。彼色无故。譬喻无体。所欲义坏。应知。外人言。有体无体二皆是有彼解者有故。若解者有彼物则有。论者言。汝谓解者解体无体。此之解者为是有体为是无体。俱亦已遮解者有体此义不成。又与有体无体不相似故。异此之外分别解者。此义不然。如偈曰。

&nbsp;&nbsp;&nbsp;&nbsp;与体无体异&nbsp;&nbsp;&nbsp;&nbsp;何处有解者


释曰。解者无体。偈义如是。外人复言。我有异门作此分别如是解者。与彼有体无体不相似故。论者言。彼不相似体是一物有二分者。是义不然。以相违故。观亦不立。彼无可验令人信知。如是虚空谛观察时不应道理。如偈曰。

&nbsp;&nbsp;&nbsp;&nbsp;是故知虚空&nbsp;&nbsp;&nbsp;&nbsp;非体非无体

&nbsp;&nbsp;&nbsp;&nbsp;非所相能相&nbsp;&nbsp;&nbsp;&nbsp;余五同虚空


释曰。如遮虚空无有毫末令人信受。余五亦然。如偈曰。

&nbsp;&nbsp;&nbsp;&nbsp;先地等无有&nbsp;&nbsp;&nbsp;&nbsp;微毫相可得


释曰。彼地水等亦应如是广分别说。乃至偈言非体非无体非所相能相应当同作如虚空遮。云何名界。藏义是界义。如彼金界。彼虚空等能为忧苦等藏义故。复次无功用自相持义是界义。说彼界者。为教化众生怜愍故。说彼佛语者。世谛所摄。第一义中界无体也。入亦不成。以界有故。所欲不破。复有人言。若第一义中一切句义皆拨无者。此是路伽耶陀法邪见所说。与佛语相似。此应弃舍。以非佛语故。论者言。汝起过增翳不真发毛蚊蚋蝇等妄作遮故。是义云何。我说遮入有者。遮有自体。不说无体。如楞伽经中偈曰。

&nbsp;&nbsp;&nbsp;&nbsp;有无俱是边&nbsp;&nbsp;&nbsp;&nbsp;乃至心所行

&nbsp;&nbsp;&nbsp;&nbsp;彼心行灭已&nbsp;&nbsp;&nbsp;&nbsp;名为正心灭


释曰。如是不著有体。不着无体。若法无体。则无一可作故。又如偈曰。

&nbsp;&nbsp;&nbsp;&nbsp;遮有言非有&nbsp;&nbsp;&nbsp;&nbsp;不取非有故

&nbsp;&nbsp;&nbsp;&nbsp;如遮青非青&nbsp;&nbsp;&nbsp;&nbsp;不欲说为白


释曰。此二种见名为不善。是故有智慧者。欲息戏论得无余乐者。应须遮此二种恶见。此复云何。若三界所摄。若出世间。若善不善及无记等。如世谛种诸所营作。彼于第一义中。若有自体者。起勤方便作善不善此诸作业应空无果。何以故。以先有故。譬如先有。若瓶衣等如是乐者常乐。苦者常苦。如壁上彩画形量威仪相貌不变。一切众生亦应如是。复次若无自体者。彼三界所摄。若出世间善不善法起勤方便则空无果以无有故。如是世间则堕断灭。譬如磨莹兔角。令其铦利终不可得。是故偈曰。

&nbsp;&nbsp;&nbsp;&nbsp;少慧见诸法&nbsp;&nbsp;&nbsp;&nbsp;若有若无等

&nbsp;&nbsp;&nbsp;&nbsp;彼人则不见&nbsp;&nbsp;&nbsp;&nbsp;灭见第一义


复次如宝聚经中。佛告迦葉。有者是一边。无者是一边。如是等。彼内地界及外地界皆无二义。诸佛如来实慧证知得成正觉无二一相。所谓无相。又如上金光明女经。文殊师利问善女人言。姊云何观界。女人答言。文殊师利如劫烧时世界空虚无一可见。又如偈曰。

&nbsp;&nbsp;&nbsp;&nbsp;世间如空相&nbsp;&nbsp;&nbsp;&nbsp;虚空亦无相

&nbsp;&nbsp;&nbsp;&nbsp;若能如是知&nbsp;&nbsp;&nbsp;&nbsp;于世得解脱


如是等诸修多罗此中应广说。

释观六界品竟。