## 摩诃般若波罗蜜经卷第一

### 序品第一

如是我闻：一时，婆伽婆住王舍城耆阇崛山中，共摩诃比丘僧大数五千分，皆是阿罗汉，诸漏已尽，无复烦恼，心得好解脱，慧得好解脱，心调柔软，摩诃那伽，所作已办，弃担能担，逮得己利，尽诸有结，以正智得解脱，唯阿难在学地得须陀洹。复有五百比丘尼、优婆塞、优婆夷等，皆见圣谛。复有菩萨摩诃萨，皆得陀罗尼及诸三昧，行空、无相、无作，已得等忍，得无碍陀罗尼，悉是五通，言必信受，无复懈怠，已舍利养、名闻，说法无所希望，度深法忍，得无畏力，过诸魔行，一切业障悉得解脱，善说因缘法，从阿僧祇劫以来发大誓愿，颜色和悦，常先问讯，所语不粗，于大众中得无所畏，无数亿劫说法巧出，解了诸法如幻、如焰、如水中月、如虚空、如响、如乾闼婆城、如梦、如影、如镜中像、如化，得无碍、无所畏，悉知众生心行所趣，以微妙慧而度脱之，意无挂碍，大忍成就，如实巧度，愿受无量诸佛世界，念无量世界，诸佛三昧常现在前，能请无量诸佛，能断种种见、缠及诸烦恼，游戏出生百千三昧。诸菩萨如是等种种无量功德成就，其名曰：跋陀婆罗菩萨、罽那那伽罗菩萨、导师菩萨、那罗达菩萨、星得菩萨、水天菩萨、主天菩萨、大意菩萨、益意菩萨、增意菩萨、不虚见菩萨、善进菩萨、势胜菩萨、常勤菩萨、不舍精进菩萨、日藏菩萨、不缺意菩萨、观世音菩萨、文殊师利菩萨、执宝印菩萨、常举手菩萨、慈氏菩萨，如是等无数百千万亿那由他诸菩萨摩诃萨一切菩萨，皆是补处绍尊位者。

尔时，世尊自敷师子座，结跏趺坐，直身系念在前，入三昧王三昧，一切三昧悉入其中。

是时，世尊从三昧安详而起，以天眼观视世界，举身微笑，从足下千辐相轮中，放六百万亿光明，足十指、两踝、两[跳-兆+尃]、两膝、两髀、腰脊、腹胁、背脐、心胸德字、肩臂、手十指、项、口四十齿、鼻两孔、两眼、两耳、白毫相、肉髻，各各放六百万亿光明。从是诸光出大光明，遍照三千大千世界，从三千大千世界遍照东方如恒河沙等诸佛世界，南西北方、四维、上下亦复如是。若有众生遇斯光者，必得阿耨多罗三藐三菩提。光明出过东方如恒河沙等诸佛世界，南西北方、四维、上下亦复如是。

尔时，世尊举身毛孔，皆亦微笑而放诸光，遍照三千大千世界，复至十方如恒河沙等诸佛世界。若有众生遇斯光者，必得阿耨多罗三藐三菩提。

尔时，世尊以常光明，遍照三千大千世界，亦至东方如恒河沙等诸佛国土，乃至十方亦复如是。若有众生遇斯光者，必得阿耨多罗三藐三菩提。

尔时，世尊出广长舌相，遍覆三千大千世界熙怡微笑，从其舌根放无量千万亿光。是一一光化成千叶金色宝华，是诸华上皆有化佛，结跏趺坐，说六波罗蜜，众生闻者必得阿耨多罗三藐三菩提。复至十方如恒河沙等诸佛世界，皆亦如是。

尔时，世尊故在师子座入师子游戏三昧，以神通力感动三千大千世界，六种震动——东踊西没、西踊东没、南踊北没、北踊南没、边踊中没、中踊边没，地皆柔软，令众生和悦。是三千大千世界中，地狱、饿鬼、畜生及八难处，即时解脱得生天上——从四天王天处乃至他化自在天处。是诸天人自识宿命，皆大欢喜来诣佛所，头面礼佛足却住一面。如是十方如恒河沙等世界地，皆六种震动，一切地狱、饿鬼、畜生及八难处即时解脱，得生天上齐第六天。

尔时，三千大千世界众生，盲者得视，聋者得听，哑者能言，狂者得正，乱者得定，裸者得衣，饥渴者得饱满，病者得愈，形残者得具足，一切众生皆得等心相视，如父如母、如兄如弟、如姊如妹，亦如亲族及善知识。是时，众生等行十善业道，净修梵行，无诸瑕秽，恬然快乐，譬如比丘入第三禅；皆得好慧，持戒自守，不娆众生。

尔时，世尊在师子座上坐，于三千大千世界中其德特尊，光明色像威德巍巍，遍至十方如恒河沙等诸佛世界；譬如须弥山王，光色殊特，众山无能及者。尔时，世尊以常身示此三千大千世界一切众生。

是时，首陀会天、梵众天、他化自在天、化乐天、兜率陀天、夜摩天、三十三天、四天王天，及三千大千世界人与非人，以诸天华、天璎珞、天泽香、天末香、天青莲华、赤莲华、白莲华、红莲华、天树叶香，持诣佛所。是诸天华乃至天树叶香，以散佛上。所散宝华，于此三千大千世界上，在虚空中化成大台。是华台边垂诸璎珞，杂色华盖五色缤纷，是诸华盖、璎珞遍满三千大千世界。以是华盖、璎珞严饰故，此三千大千国土皆作金色，及十方如恒河沙等诸佛世界皆亦如是。

尔时，三千大千世界及十方众生，各各自念：“佛独为我说法，不为余人。”

尔时，世尊在师子座，熙怡微笑，光从口出，遍照三千大千世界。以此光故，此间三千大千世界中众生，皆见东方如恒河沙等诸佛及僧；彼间如恒河沙等世界中众生，亦见此间三千大千世界中释迦牟尼佛及诸大众；南西北方、四维、上下亦复如是。

尔时，东方过如恒河沙等诸佛世界，其世界最在边，世界名多宝，佛号宝积，今现在为诸菩萨摩诃萨说般若波罗蜜。尔时，彼界有菩萨名曰普明，见大光明，见地大动，又见佛身，到宝积佛所白佛言：“世尊，今何因何缘，有此光明照于世界，地大震动，及见佛身？”

宝积佛报普明言：“善男子，西方度如恒河沙等诸佛世界，有世界名娑婆，是中有佛号释迦牟尼，今现在欲为诸菩萨摩诃萨说般若波罗蜜，是其神力。”

是时，普明菩萨白宝积佛言：“世尊，我今当往见释迦牟尼佛，礼拜供养；及见彼诸菩萨摩诃萨绍尊位者，皆得陀罗尼及诸三昧，于诸三昧而得自在。”佛告普明：“欲往随意，宜知是时。”

尔时，宝积佛以千叶金色莲华，与普明菩萨而告之曰：“善男子，汝以此华散释迦牟尼佛上。生彼娑婆世界中诸菩萨难胜难及，汝当一心游彼世界！”

尔时，普明菩萨从宝积佛受千叶金色莲华，与无数出家、在家菩萨，及诸童男、童女，俱时发引，皆供养、恭敬、尊重、赞叹东方诸佛，持诸华香、璎珞、泽香、末香、烧香、涂香、衣服、幢盖，向释迦牟尼佛所。到已，头面礼佛足，一面立，白佛言：“宝积如来致问世尊：少恼少患，起居轻利，气力安乐不？”又以此千叶金色莲华供养世尊。

尔时，释迦牟尼佛受是千叶金色莲华，以散东方如恒河沙等诸世界中。佛所散宝华满东方如恒河沙等诸佛世界，一一华上皆有化菩萨，结跏趺坐，说六波罗蜜。若有闻者，必至阿耨多罗三藐三菩提。诸出家、在家菩萨，及诸童男、童女，头面礼释迦牟尼佛足，各以供养具供养恭敬、尊重赞叹释迦牟尼佛。是诸出家、在家菩萨，及诸童男、童女，各各以善根福德力故，得供养释迦牟尼佛多陀阿伽度阿罗诃三藐三佛陀。

南方度如恒河沙等诸佛世界，其世界最在边，世界名离一切忧，佛号无忧德，菩萨名离忧。

西方度如恒河沙等诸佛世界，其世界最在边，世界名灭恶，佛号宝山，菩萨名义意。

北方度如恒河沙等诸佛世界，其世界最在边，世界名胜，佛号胜王，菩萨名德胜。

下方度如恒河沙等诸佛世界，其世界最在边，世界名善，佛号善德，菩萨名华上。

上方度如恒河沙等诸佛世界，其世界最在边，世界名喜，佛号喜德，菩萨名德喜。

——如是一切皆如东方。

尔时，是三千大千世界，皆成为宝华遍覆其地，悬缯幡盖，香树华树皆悉庄严，譬如华积世界普华佛世界，妙德菩萨、善住意菩萨及余大威神诸菩萨皆在彼住。

尔时，佛知一切世界，若天、若魔、若梵，若沙门、婆罗门，若天，若乾闼婆、人、阿修罗等，及诸菩萨摩诃萨绍尊位者，一切皆集。

佛知众会已集，佛告舍利弗：“菩萨摩诃萨欲以一切种知一切法，当习行般若波罗蜜。”

舍利弗白佛言：“世尊，菩萨摩诃萨云何欲以一切种知一切法，当习行般若波罗蜜？”

佛告舍利弗：“菩萨摩诃萨以不住法住般若波罗蜜中，以无所舍法应具足檀那波罗蜜，施者、受者及财物不可得故；罪、不罪不可得故，应具足尸罗波罗蜜；心不动故，应具足羼提波罗蜜；身心精进不懈怠故，应具足毗梨耶波罗蜜；不乱不味故，应具足禅那波罗蜜；于一切法不著故，应具足般若波罗蜜。菩萨摩诃萨以不住法住般若波罗蜜中，不生故应具足四念处、四正勤、四如意足、五根、五力、七觉分、八圣道分，空三昧、无相三昧、无作三昧，四禅、四无量心、四无色定、八背舍、八胜处、九次第定、十一切处，九想——胀想、坏想、血涂想、脓烂想、青想、啖想、散想、骨想、烧想，念佛、念法、念僧、念戒、念舍、念天、念入出息、念死，十想——无常想、苦想、无我想、食不净想、一切世间不可乐想、死想、不净想、断想、离欲想、尽想，十一智——法智、比智、他心智、世智、苦智、集智、灭智、道智、尽智、无生智、如实智，三三昧——有觉有观三昧、无觉有观三昧、无觉无观三昧，三根——未知欲知根、知根、知已根。

“舍利弗，菩萨摩诃萨欲遍知佛十力、四无所畏、四无碍智、十八不共法大慈大悲，当习行般若波罗蜜。菩萨摩诃萨欲具足道慧，当习行般若波罗蜜。欲以道慧具足道种慧，当习行般若波罗蜜；欲以道种慧具足一切智，当习行般若波罗蜜；欲以一切智具足一切种智，当习行般若波罗蜜；欲以一切种智断烦恼习，当习行般若波罗蜜。舍利弗，菩萨摩诃萨应如是学般若波罗蜜。

“复次，舍利弗，菩萨摩诃萨欲上菩萨位，当学般若波罗蜜；欲过声闻、辟支佛地，欲住阿鞞跋致地，当学般若波罗蜜。欲住六神通，当学般若波罗蜜；欲知一切众生意所趣向，当学般若波罗蜜。菩萨摩诃萨欲胜一切声闻、辟支佛智慧，当学般若波罗蜜；欲得诸陀罗尼门、诸三昧门，当学般若波罗蜜；一切求声闻、辟支佛人布施，欲以随喜心过其上者，当学般若波罗蜜；一切求声闻、辟支佛人持戒，欲以随喜心过其上者，当学般若波罗蜜；一切求声闻、辟支佛人三昧、智慧、解脱、解脱知见，欲以随喜心过其上者，当学般若波罗蜜；一切求声闻、辟支佛人诸禅定解脱三昧，欲以随喜心过其上者，当学般若波罗蜜。菩萨摩诃萨行少施、少戒、少忍、少进、少禅、少智，欲以方便力回向故而得无量无边功德者，当学般若波罗蜜。菩萨摩诃萨欲行檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜，当学般若波罗蜜。菩萨摩诃萨欲使世世身体与佛相似，欲具足三十二相、八十随形好，当学般若波罗蜜；欲生菩萨家，欲得鸠摩罗伽地，欲得不离诸佛，当学般若波罗蜜；欲以诸善根供养诸佛，恭敬、尊重、赞叹随意成就，当学般若波罗蜜；欲满一切众生所愿——饮食、衣服、卧具、涂香、车乘、房舍、床榻、灯烛等，当学般若波罗蜜。

“复次，舍利弗，菩萨摩诃萨欲使如恒河沙等诸佛世界众生，立于檀那波罗蜜，立于尸罗波罗蜜、羼提、毗梨耶、禅那、般若波罗蜜，当学般若波罗蜜；欲植一善根于佛福田中，至得阿耨多罗三藐三菩提不尽，当学般若波罗蜜。

“复次，舍利弗，菩萨摩诃萨欲令十方诸佛称赞其名，当学般若波罗蜜。

“复次，舍利弗，菩萨摩诃萨欲一发意到十方如恒河沙等诸佛世界，当学般若波罗蜜。

“复次，舍利弗，菩萨摩诃萨欲一发音使十方如恒河沙等诸佛世界闻声，当学般若波罗蜜。

“复次，舍利弗，菩萨欲使诸佛世界不断者，当学般若波罗蜜。

“复次，舍利弗，菩萨摩诃萨欲住内空、外空、内外空、空空、大空、第一义空、有为空、无为空、毕竟空、无始空、散空、性空、自相空、诸法空、无所得空、无法空、有法空、无法有法空，当学般若波罗蜜。菩萨摩诃萨欲知诸法因缘、次第缘、缘缘、增上缘，当学般若波罗蜜。

“复次，舍利弗，菩萨摩诃萨欲知诸法如、诸法法性、诸法实际，当学般若波罗蜜。舍利弗，菩萨摩诃萨应如是住般若波罗蜜。

“复次，舍利弗，菩萨摩诃萨欲数知三千大千世界中大地诸山微尘，当学般若波罗蜜。菩萨摩诃萨析一毛为百分，欲以一分毛尽举三千大千世界中大海、江河、池泉诸水而不娆水性，当学般若波罗蜜。三千大千世界中诸火一时皆燃，譬如劫尽烧时，菩萨摩诃萨欲一吹令灭，当学般若波罗蜜。三千大千世界中诸大风起，欲吹破三千大千世界及诸须弥山如摧腐草，菩萨摩诃萨欲以一指障其风力令不起者，当学般若波罗蜜。菩萨摩诃萨欲一结跏趺坐，能令悉满三千大千世界中虚空，当学般若波罗蜜。菩萨摩诃萨欲以一毛举三千大千世界中诸须弥山王，掷过他方无量阿僧祇诸佛世界不娆众生，当学般若波罗蜜。欲以一食供养十方各如恒河沙等诸佛及僧，当学般若波罗蜜。欲以一衣、华香、璎珞、末香、涂香、烧香、灯烛、幢幡、华盖等，供养诸佛及僧，当学般若波罗蜜。

“复次，舍利弗，菩萨摩诃萨欲使十方各如恒河沙等世界中众生，悉具于戒、三昧、智慧、解脱、解脱知见，令得须陀洹果、斯陀含果、阿那含果、阿罗汉果，乃至令得无余涅槃，当学般若波罗蜜。

“复次，舍利弗，菩萨摩诃萨行般若波罗蜜布施时应作是分别，如是布施得大果报，如是布施得生刹利大姓、婆罗门大姓、居士大家，如是布施得生四天王天处、三十三天、夜摩天、兜率陀天、化自乐天、他化自在天，因是布施得入初禅、二禅、三禅、四禅、无边空处、无边识处、无所有处、非有想非无想处，因是布施得生八圣道分，因是布施能得须陀洹道乃至佛道，当学般若波罗蜜。

“复次，舍利弗，菩萨摩诃萨行般若波罗蜜布施时，以慧方便力故，能具足檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜。”

舍利弗白佛言：“世尊，菩萨摩诃萨云何布施时，以慧方便力故，具足檀那波罗蜜乃至般若波罗蜜？”

佛告舍利弗：“施者、受者、财物不可得故，能具足檀那波罗蜜。罪、不罪不著故，具足尸罗波罗蜜。心不动故，具足羼提波罗蜜。身心精进不懈怠故，具足毗梨耶波罗蜜。不乱不昧故，具足禅那波罗蜜。知一切法不可得故，具足般若波罗蜜。

“复次，舍利弗，菩萨摩诃萨欲得过去、未来、现在诸佛功德，当学般若波罗蜜。

“复次，舍利弗，菩萨摩诃萨欲到有为、无为法彼岸，当学般若波罗蜜。菩萨摩诃萨欲知过去、未来、现在诸法如、诸法法相、无生际者，当学般若波罗蜜。

“复次，舍利弗，菩萨摩诃萨欲在一切声闻、辟支佛前，欲给侍诸佛，欲为诸佛内眷属，欲得大眷属，欲得菩萨眷属，欲净报大施，当学般若波罗蜜。

“复次，舍利弗，菩萨摩诃萨欲不起悭心、破戒心、瞋恚心、懈怠心、乱心、痴心，当学般若波罗蜜。

“复次，舍利弗，菩萨摩诃萨欲使一切众生立于布施福处、持戒福处、修定福处、劝导福处，欲令众生立于财福、法福处，当学般若波罗蜜。

“复次，舍利弗，菩萨摩诃萨欲得五眼，当学般若波罗蜜。何等五眼？肉眼、天眼、慧眼、法眼、佛眼。菩萨摩诃萨欲以天眼见十方如恒河沙等世界中诸佛，欲以天耳闻十方诸佛所说法，欲知诸佛心，当学般若波罗蜜；欲闻十方诸佛所说法，闻已乃至阿耨多罗三藐三菩提不忘，当学般若波罗蜜。

“复次，舍利弗，菩萨摩诃萨欲见过去、未来诸佛世界，及见现在十方诸佛世界，当学般若波罗蜜。

“复次，舍利弗，菩萨摩诃萨欲闻十方诸佛所说十二部经——修妬路、祇夜、受记经、伽陀、忧陀那、因缘经、阿波陀那、如是语经、本生经、广经、未曾有经、论议经——诸声闻等闻与不闻，尽欲诵受持，当学般若波罗蜜。十方如恒河沙等世界中，诸佛所说法已说、今说、当说，闻已欲一切信持，自行亦为他人说，当学般若波罗蜜。

“复次，舍利弗，菩萨摩诃萨过去诸佛说已，未来诸佛当说，欲闻闻已自利亦利他人，当学般若波罗蜜。十方如恒河沙等诸世界中间闇处，日月所不照处，欲持光明普照，当学般若波罗蜜。十方如恒河沙等世界中，无有佛名、法名、僧名，欲使一切众生皆得正见闻三宝者，当学般若波罗蜜。欲令十方如恒河沙等诸世界中众生，以我力故，盲者得视，聋者得听，狂者得念，裸者得衣，饥渴者得饱满，当学般若波罗蜜。

“复次，舍利弗，菩萨摩诃萨若欲令十方如恒河沙等世界中众生诸在三恶趣者，以我力故皆得人身，当学般若波罗蜜；欲令十方如恒河沙等世界中众生，以我力故立于戒、三昧、智慧、解脱、解脱知见，令得须陀洹果乃至阿耨多罗三藐三菩提，当学般若波罗蜜。

“复次，舍利弗，菩萨摩诃萨欲学诸佛威仪者，当学般若波罗蜜。菩萨摩诃萨欲得如象王视观，当学般若波罗蜜。菩萨作是愿：‘使我行时，离地四指足不蹈地，我当共四天王天乃至阿迦尼吒天无量千万亿诸天众，围绕恭敬至菩提树下，当学般若波罗蜜。我当于菩提树下坐，四天王天乃至阿迦尼吒天，以天衣为座，当学般若波罗蜜。我得阿耨多罗三藐三菩提时，行住坐卧处欲使悉为金刚，当学般若波罗蜜。’

“复次，舍利弗，菩萨摩诃萨欲出家日即成阿耨多罗三藐三菩提，即是日转法轮，转法轮时，无量阿僧祇众生远尘离垢，诸法中得法眼净，无量阿僧祇众生一切法不受故，诸漏心得解脱，无量阿僧祇众生于阿耨多罗三藐三菩提得不退转，当学般若波罗蜜；‘我得阿耨多罗三藐三菩提时，以无量阿僧祇声闻为僧，我一说法时，便于座上尽得阿罗汉’，当学般若波罗蜜；‘我当以无量阿僧祇菩萨为僧，我一说法时，无量阿僧祇菩萨，皆得阿鞞跋致’，欲得寿命无量，光明具足，当学般若波罗蜜；‘我成阿耨多罗三藐三菩提时，世界中无淫欲、瞋恚、愚痴，亦无三毒之名，一切众生成就如是智慧——善施、善戒、善定、善梵行、善不娆众生’，当学般若波罗蜜；‘使我般涅槃后法无灭尽，亦无灭尽之名’，当学般若波罗蜜；‘我得阿耨多罗三藐三菩提时，十方如恒河沙等世界中众生闻我名者，必得阿耨多罗三藐三菩提’，欲得如是等功德者，当学般若波罗蜜。’”

### 奉钵品第二

佛告舍利弗：“若菩萨摩诃萨行般若波罗蜜，能作是功德，是时四天王皆大欢喜，意念言：‘我等当以四钵奉上菩萨，如前天王奉先佛钵。’三十三天乃至他化自在天亦皆欢喜，意念言：‘我等当给侍供养菩萨，减损阿修罗种，增益诸天众。’三千大千世界四天王天乃至阿迦尼吒天皆大欢喜，意念言：‘我等当请是菩萨于法轮。’

“舍利弗，是菩萨摩诃萨行般若波罗蜜增益六波罗蜜时，诸善男子、善女人各各欢喜，意念言：‘我等当为是人作父母、妻子、亲族、知识。’尔时，四天王天乃至阿迦尼吒天皆大欢喜，各自念言：‘我等当作方便，令是菩萨离于淫欲，从初发意常作童真，莫使与色欲共会。若受五欲障生梵天，何况阿耨多罗三藐三菩提？’以是故，舍利弗，菩萨摩诃萨断淫欲出家者，应得阿耨多罗三藐三菩提，非不断。”

舍利弗白佛言：“世尊，菩萨摩诃萨要当有父母、妻子、亲族、知识耶？”

佛告舍利弗：“或有菩萨有父母、妻子、亲族、知识；或有菩萨从初发心断淫欲修童真行，乃至得阿耨多罗三藐三菩提不犯色欲；或有菩萨方便力故受五欲已，出家得阿耨多罗三藐三菩提。譬如幻师、若幻弟子善知幻法，幻作五欲，于中共相娱乐。于汝意云何？是人于此五欲，颇有实受不？”

舍利弗言：“不也，世尊。”

佛告舍利弗：“菩萨摩诃萨以方便力故，化作五欲于中受乐，成就众生亦复如是。是菩萨摩诃萨不染于欲，种种因缘訾毁五欲——欲为炽然，欲为秽恶，欲为毁坏，欲为如怨。是故，舍利弗，当知菩萨为众生故受五欲。”

舍利弗白佛言：“菩萨摩诃萨云何应行般若波罗蜜？”

佛告舍利弗：“菩萨摩诃萨行般若波罗蜜时，不见菩萨，不见菩萨字，不见般若波罗蜜，亦不见我行般若波罗蜜，亦不见我不行般若波罗蜜。何以故？菩萨、菩萨字性空，空中无色，无受、想、行、识，离色亦无空，离受、想、行、识亦无空，空即是色，色即是空，空即是受想行识，受想行识即是空。何以故？舍利弗，但有名字故谓为菩提，但有名字故谓为菩萨，但有名字故谓为空。所以者何？诸法实性无生无灭、无垢无净故。菩萨摩诃萨如是行，亦不见生，亦不见灭，亦不见垢，亦不见净。何以故？名字是因缘和合作法，但分别忆想假名说。是故，菩萨摩诃萨行般若波罗蜜时，不见一切名字，不见故不著。”

### 习应品第三

佛告舍利弗：“菩萨摩诃萨行般若波罗蜜时，应如是思惟，菩萨但有字，佛亦但有字，般若波罗蜜亦但有字，色但有字，受、想、行、识亦但有字。舍利弗，如我但有字，一切我常不可得，如众生寿者、命者、生者、养育众数人者、作者、使作者、起者、使起者、受者、使受者、知者、见者，是一切皆不可得。不可得空故，但以名字说。菩萨摩诃萨亦如是行般若波罗蜜，不见我，不见众生，乃至不见知者、见者，所说名字亦不可见。菩萨摩诃萨作如是行般若波罗蜜，除佛智慧，过一切声闻、辟支佛上，用不可得空故。所以者何？是菩萨摩诃萨诸名字法、名字所著处，亦不可得故。

“舍利弗，菩萨摩诃萨能如是行，为行般若波罗蜜。譬如满阎浮提竹苇甘蔗、稻麻丛林，诸比丘其数如是，智慧如舍利弗、目揵连等，欲比菩萨行般若波罗蜜智慧，百分不及一，千分、百千亿分乃至算数譬喻所不能及。何以故？菩萨摩诃萨用智慧度脱一切众生故。

“舍利弗，置满阎浮提如舍利弗、目揵连等，若满三千大千世界如舍利弗、目揵连等，复置是事若满十方如恒河沙等世界如舍利弗、目揵连等智慧，欲比菩萨行般若波罗蜜智慧，百分不及一，千分、百千亿分乃至算数譬喻所不能及。

“复次，舍利弗，菩萨摩诃萨行般若波罗蜜，一日修智慧，出过一切声闻、辟支佛上。”

舍利弗白佛言：“世尊，声闻所有智慧——若须陀洹、斯陀含、阿那含、阿罗汉，辟支佛智慧，佛智慧，是诸众智无有差别，不相违背无生性空。若法不相违背无生性空，是法无有别异，云何世尊言菩萨摩诃萨行般若波罗蜜一日修智慧出过声闻、辟支佛上？”

佛告舍利弗：“于汝意云何？菩萨摩诃萨行般若波罗蜜一日修智慧，心念：‘我行道慧益一切众生，当以一切种智知一切法，度一切众生。’诸声闻、辟支佛智慧，为有是事不？”

舍利弗言：“不也，世尊。”

“舍利弗，于汝意云何？诸声闻、辟支佛颇有是念‘我等当得阿耨多罗三藐三菩提，度一切众生令得无余涅槃’不？”

舍利弗言：“不也，世尊。”

佛告舍利弗：“以是因缘故，当知诸声闻、辟支佛智慧，欲比菩萨摩诃萨智慧，百分不及，一千分、百千分乃至算数譬喻所不能及。舍利弗，于汝意云何？诸声闻、辟支佛颇有是念‘我行六波罗蜜成就众生庄严佛界，具佛十力、四无所畏、四无碍智、十八不共法，度脱无量阿僧祇众生令得涅槃’不？”

舍利弗言：“不也，世尊。”

佛告舍利弗：“菩萨摩诃萨能作是念：‘我当行六波罗蜜乃至十八不共法，成阿耨多罗三藐三菩提，度脱无量阿僧祇众生令得涅槃。’譬如萤火虫不作是念：‘我力能照阎浮提，普令大明。’诸阿罗汉、辟支佛亦如是不作是念：‘我等行六波罗蜜乃至十八不共法，得阿耨多罗三藐三菩提，度脱无量阿僧祇众生令得涅槃。’

“舍利弗，譬如日出时，光明遍照阎浮提，无不蒙明者；菩萨摩诃萨亦如是，行六波罗蜜乃至十八不共法，得阿耨多罗三藐三菩提，度脱无量阿僧祇众生令得涅槃。”

舍利弗白佛言：“云何菩萨摩诃萨，过声闻、辟支佛地，住阿鞞跋致地，净于佛道？”

佛告舍利弗：“菩萨摩诃萨从初发心行六波罗蜜，住空、无相、无作法，能过一切声闻、辟支佛地，住阿鞞跋致地，净于佛道。”

舍利弗白佛言：“菩萨摩诃萨住何等地，能为诸声闻、辟支佛作福田？”

佛告舍利弗：“菩萨摩诃萨从初发心行六波罗蜜，乃至坐道场，于其中间，常为诸声闻、辟支佛作福田。何以故？以有菩萨摩诃萨因缘故，世间诸善法生——何等是善法？所谓十善道、五戒、八分成就斋、四禅、四无量心、四无色定、四念处、四正勤、四如意足、五根、五力、七觉分、八圣道分尽现于世；以菩萨因缘故，六波罗蜜、十八空、佛十力、四无所畏、四无碍智、十八不共法、大慈大悲、一切种智尽现于世；以菩萨因缘故，有刹利大姓、婆罗门大姓、居士大家、四天王天乃至非有想非无想天皆现于世；以菩萨因缘故，有须陀洹、斯陀含、阿那含、阿罗汉、辟支佛佛皆现于世。”

舍利弗白佛言：“菩萨摩诃萨净毕施福不？”

佛言：“不也。何以故？本已净毕故。舍利弗，菩萨摩诃萨为大施主。施何等？施诸善法。何等善法？十善道、五戒乃至十八不共法、一切种智，以是施与。”

舍利弗白佛言：“世尊，菩萨摩诃萨云何习应般若波罗蜜与般若波罗蜜相应？”

佛告舍利弗：“菩萨摩诃萨习应色空，是名与般若波罗蜜相应；习应受、想、行、识空，是名与般若波罗蜜相应。

“复次，舍利弗，菩萨摩诃萨习应眼空，是名与般若波罗蜜相应；习应耳、鼻、舌、身、心空，是名与般若波罗蜜相应；习应色空，是名与般若波罗蜜相应；习应声、香、味、触、法空，是名与般若波罗蜜相应；习应眼界空、色界空、眼识界空，是名与般若波罗蜜相应；习应耳声识界、鼻香识界、舌味识界、身触识界、意法识界空，是名与般若波罗蜜相应；习应苦空，是名与般若波罗蜜相应；习应集、灭、道空，是名与般若波罗蜜相应；习应无明空，是名与般若波罗蜜相应；习应行、识、名色、六入、触、受、爱、取、有、生、老死空，是名与般若波罗蜜相应；习应一切诸法空——若有为、若无为，是名与般若波罗蜜相应。

“复次，舍利弗，菩萨摩诃萨习应性空，是名与般若波罗蜜相应。如是，舍利弗，菩萨摩诃萨行般若波罗蜜，习应七空，所谓性空、自相空、诸法空、无所得空、无法空、有法空、无法有法空，是名与般若波罗蜜相应。”

佛告舍利弗：“菩萨摩诃萨习应七空时，不见色若相应、若不相应，不见受、想、行、识若相应、若不相应；不见色若生相、若灭相，不见受、想、行、识若生相、若灭相；不见色若垢相、若净相，不见受、想、行、识若垢相、若净相；不见色与受合，不见受与想合，不见想与行合，不见行与识合。何以故？无有法与法合者，其性空故。舍利弗，色空中无有色，受、想、行、识空中无有识。舍利弗，色空故无恼坏相，受空故无受相，想空故无知相，行空故无作相，识空故无觉相。何以故？舍利弗，非色异空，非空异色，色即是空，空即是色，受、想、行、识亦如是。舍利弗，是诸法空相，不生不灭，不垢不净，不增不减。是空法非过去、非未来、非现在。是故空中无色，无受、想、行、识，无眼、耳、鼻、舌、身、意，无色、声、香、味、触、法，无眼界乃至无意识界，亦无无明亦无无明尽，乃至亦无老死亦无老死尽，无苦集灭道，亦无智，亦无得，亦无须陀洹，无须陀洹果，无斯陀含，无斯陀含果，无阿那含，无阿那含果，无阿罗汉，无阿罗汉果，无辟支佛，无辟支佛道，无佛亦无佛道。舍利弗，菩萨摩诃萨如是习应，是名与般若波罗蜜相应。

“舍利弗，是菩萨摩诃萨行般若波罗蜜，不见般若波罗蜜若相应、若不相应，不见檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜若相应、若不相应，亦不见色若相应、若不相应，不见受、想、行、识若相应、若不相应，不见眼乃至意、色乃至法、眼色识界乃至意法识界若相应、若不相应，不见四念处乃至八圣道分、佛十力乃至一切种智若相应、若不相应。如是，舍利弗，当知菩萨摩诃萨与般若波罗蜜相应。

“复次，舍利弗，菩萨摩诃萨行般若波罗蜜时，空不与空合，无相不与无相合，无作不与无作合。何以故？空、无相、无作无有合与不合。舍利弗，菩萨摩诃萨如是习应，是名与般若波罗蜜相应。

“复次，舍利弗，菩萨摩诃萨行般若波罗蜜时，入诸法自相空，入已色不作合，不作不合；受、想、行、识不作合，不作不合。色不与前际合。何以故？不见前际故。色不与后际合。何以故？不见后际故。色不与现在合。何以故？不见现在故。受、想、行、识亦如是。

“复次，舍利弗，菩萨摩诃萨行般若波罗蜜，前际不与后际合，后际不与前际合，现在不与前际、后际合，前际、后际亦不与现在合，三际名空故。舍利弗，菩萨摩诃萨如是习应，是名与般若波罗蜜相应。

“复次，舍利弗，菩萨摩诃萨行般若波罗蜜，萨婆若不与过去世合。何以故？过去世不可见，何况萨婆若与过去世合？萨婆若不与未来世合。何以故？未来世不可见，何况萨婆若与未来世合？萨婆若不与现在世合。何以故？现在世不可见，何况萨婆若与现在世合？舍利弗，菩萨摩诃萨如是习应，是名与般若波罗蜜相应。

“复次，舍利弗，菩萨摩诃萨行般若波罗蜜，色不与萨婆若合，色不可见故，受、想、行、识亦如是。眼不与萨婆若合，眼不可见故，耳、鼻、舌、身、意亦如是。色不与萨婆若合，色不可见故，声、香、味、触、法亦如是。舍利弗，菩萨摩诃萨如是习应，是名与般若波罗蜜相应。

“复次，舍利弗，菩萨摩诃萨行般若波罗蜜，檀那波罗蜜不与萨婆若合，檀那波罗蜜不可见故，乃至般若波罗蜜亦如是；四念处不与萨婆若合，四念处不可见故，乃至八圣道分亦如是；佛十力乃至十八不共法不与萨婆若合，佛十力乃至十八不共法不可见故。舍利弗，菩萨摩诃萨如是习应，是名与般若波罗蜜相应。

“复次，舍利弗，菩萨摩诃萨行般若波罗蜜，佛不与萨婆若合，萨婆若不与佛合，菩提不与萨婆若合，萨婆若不与菩提合。何以故？佛即是萨婆若，萨婆若即是佛，菩提即是萨婆若，萨婆若即是菩提。舍利弗，菩萨摩诃萨行般若波罗蜜如是习应，是名与般若波罗蜜相应。

“复次，舍利弗，菩萨摩诃萨行般若波罗蜜，不习色有，不习色无，受、想、行、识亦如是；不习色有常，不习色无常，受、想、行、识亦如是；不习色苦，不习色乐，受、想、行、识亦如是；不习色我，不习色非我，受、想、行、识亦如是；不习色寂灭，不习色不寂灭，受、想、行、识亦如是；不习色空，不习色非空，受、想、行、识亦如是；不习色有相，不习色无相，受、想、行、识亦如是；不习色有作，不习色无作，受、想、行、识亦如是。是菩萨摩诃萨行般若波罗蜜时，不作是念：我行般若波罗蜜，不行般若波罗蜜，非行非不行般若波罗蜜。舍利弗，菩萨摩诃萨如是习应，是名与般若波罗蜜相应。

“复次，舍利弗，菩萨摩诃萨不为般若波罗蜜故行般若波罗蜜，不为檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜故行般若波罗蜜，不为阿鞞跋致地故行般若波罗蜜，不为成就众生故行般若波罗蜜，不为净佛世界故行般若波罗蜜，不为佛十力、四无所畏、四无碍智、十八不共法故行般若波罗蜜，不为内空故行般若波罗蜜，不为外空、内外空、空空、大空、第一义空、有为空、无为空、毕竟空、无始空、散空、性空、诸法空、自相空、不可得空、无法空、有法空、无法有法空故行般若波罗蜜，不为如、法性、实际故行般若波罗蜜。何以故？是菩萨摩诃萨行般若波罗蜜时，不坏诸法相故。如是习应，是名与般若波罗蜜相应。

“复次，舍利弗，菩萨摩诃萨行般若波罗蜜，不为如意神通故行般若波罗蜜；不为天耳故，不为他心智故，不为宿命智故，不为天眼故，不为漏尽神通故行般若波罗蜜。何以故？菩萨摩诃萨行般若波罗蜜，尚不见般若波罗蜜，何况见菩萨神通？舍利弗，菩萨摩诃萨如是行，是名与般若波罗蜜相应。

“复次，舍利弗，菩萨摩诃萨行般若波罗蜜，不作是念‘我以如意神通飞到东方，供养恭敬如恒河沙等诸佛，南西北方、四维、上下亦如是’。

“复次，舍利弗，菩萨摩诃萨行般若波罗蜜，不作是念‘我以天耳闻十方诸佛所说法’，不作是念‘我以他心智知十方众生心所念’，不作是念‘我以宿命通知十方众生宿命所作’，不作是念‘我以天眼见十方众生死此生彼’。舍利弗，菩萨摩诃萨如是行，是名与般若波罗蜜相应，亦能度无量阿僧祇众生。舍利弗，菩萨摩诃萨能如是行般若波罗蜜，恶魔不能得其便，世间众事所欲随意。十方各如恒河沙等诸佛，皆悉拥护是菩萨，令不堕声闻、辟支佛地。四天王天乃至阿迦尼吒天，皆亦拥护是菩萨不令有碍。是菩萨所有重罪现世轻受。何以故？是菩萨摩诃萨用普慈加众生故。舍利弗，菩萨摩诃萨如是行，是名与般若波罗蜜相应。

“复次，舍利弗，菩萨摩诃萨行般若波罗蜜时，疾得诸陀罗尼门、诸三昧门，所生处常值诸佛，乃至阿耨多罗三藐三菩提初不离见佛。舍利弗，菩萨摩诃萨如是习应，是名与般若波罗蜜相应。

“复次，舍利弗，菩萨摩诃萨行般若波罗蜜时，不作是念：有法与法若合若不合、若等若不等。何以故？是菩萨摩诃萨不见是法与余法若合若不合、若等若不等。舍利弗，菩萨摩诃萨如是习应，是名与般若波罗蜜相应。

“复次，舍利弗，菩萨摩诃萨行般若波罗蜜，不作是念：我当疾得法性若不得。何以故？法性非得相故。舍利弗，菩萨摩诃萨如是习应，是名与般若波罗蜜相应。

“复次，舍利弗，菩萨摩诃萨行般若波罗蜜时，不见有法出法性者。如是习应，是名与般若波罗蜜相应。

“复次，舍利弗，菩萨摩诃萨行般若波罗蜜时，不作是念：法性分别诸法。如是习应，是名与般若波罗蜜相应。

“复次，舍利弗，菩萨摩诃萨行般若波罗蜜时，不作是念：是法能得法性若不得。何以故？是菩萨不见用是法能得法性若不得。舍利弗，菩萨摩诃萨如是习应，是名与般若波罗蜜相应。

“复次，舍利弗，菩萨摩诃萨行般若波罗蜜时，法性不与空合，空不与法性合。如是习应，是名与般若波罗蜜相应。

“复次，舍利弗，菩萨摩诃萨行般若波罗蜜时，眼界不与空合，空不与眼界合；色界不与空合，空不与色界合；眼识界不与空合，空不与眼识界合；乃至意界不与空合，空不与意界合；法界不与空合，空不与法界合；意识界不与空合，空不与意识界合。是故，舍利弗，是空相应名为第一相应。舍利弗，空行菩萨摩诃萨，不堕声闻、辟支佛地，能净佛国土成就众生，疾得阿耨多罗三藐三菩提。

“舍利弗，诸相应中般若波罗蜜相应，为最第一，最尊，最胜，最妙，为无有上。何以故？是菩萨摩诃萨行般若波罗蜜相应，所谓空、无相、无作故。当知是菩萨如受记无异，若近受记。

“舍利弗，菩萨摩诃萨如是相应者，能为无量阿僧祇众生作益厚。是菩萨摩诃萨亦不作是念：‘我与般若波罗蜜相应’，‘诸佛当授我记’，‘我当近受记’，‘我当净佛世界’，‘我得阿耨多罗三藐三菩提当转法轮’。何以故？是菩萨摩诃萨不见有法出于法性，亦不见有法行般若波罗蜜，亦不见有法诸佛授记，亦不见有法得阿耨多罗三藐三菩提。何以故？菩萨摩诃萨行般若波罗蜜时，不生我相、众生相乃至知者见者相。何以故？众生毕竟不生不灭故，众生无有生，无有灭。若法无有生相，无有灭相，云何有法当行般若波罗蜜？如是，舍利弗，菩萨摩诃萨不见众生故，为行般若波罗蜜；众生不受故，众生空故，众生不可得故，众生离故，为行般若波罗蜜。

“舍利弗，菩萨摩诃萨于诸相应中，为最第一相应，所谓空相应，是空相应胜余相应。菩萨摩诃萨如是习空，能生大慈大悲。菩萨摩诃萨如是习相应，不生悭心，不生犯戒心，不生瞋心，不生懈怠心，不生乱心，不生无智心。”