## 摩诃般若波罗蜜经卷第十九

### 转不转品第五十六

“复次，须菩提，恶魔到菩萨所坏其心，作是言：‘萨婆若与虚空等，空无所有相。诸法亦与虚空等，空无所有相。是虚空等诸法，空无所有相中，无有得阿耨多罗三藐三菩提者，亦无有不得者。是诸法皆如虚空，空无所有相。汝唐受勤苦，汝所闻阿耨多罗三藐三菩提，皆是魔事，非佛所说。汝当放舍是愿，汝莫长夜受是不安隐忧苦堕恶道中。’是诸善男子、善女人闻是语时，应如是念：‘是恶魔事坏我阿耨多罗三藐三菩提心。诸法虽如虚空无所有自相空，而众生不知、不见、不解。我亦以如虚空等无所有自相空，大誓庄严得一切种智，为众生说法令得解脱，得须陀洹果、斯陀含果、阿那含果、阿罗汉果、辟支佛道、阿耨多罗三藐三菩提。’须菩提，菩萨摩诃萨从初发意已来闻如是法，应坚固其心不动不转。菩萨摩诃萨以是坚固心、不动不转心，行六波罗蜜当入菩萨位中。”

须菩提白佛言：“世尊，不转故名阿毗跋致，转故名阿毗跋致？”

佛言：“不转故名阿毗跋致，转故亦名阿毗跋致。”

须菩提白佛言：“世尊，云何不转故名阿毗跋致，转故亦名阿毗跋致？”

佛告须菩提：“若菩萨摩诃萨于声闻地、辟支佛地不转，是故名不转。若菩萨摩诃萨于声闻地、辟支佛地转，是故亦名不转。须菩提，以是行类相貌，当知是名阿毗跋致菩萨摩诃萨相。以是行类相貌故，恶魔不能坏其心，令离阿耨多罗三藐三菩提。

“复次，须菩提，阿毗跋致菩萨若欲入初禅、第二、第三、第四禅乃至灭定禅即得入。

“复次，须菩提，阿毗跋致菩萨摩诃萨，若欲修四念处乃至修八圣道分、空无相无作三昧乃至五神通即得修。是菩萨虽修四念处乃至五神通，是人不受四念处果，虽修诸禅不受诸禅果乃至不受灭定禅果，不证须陀洹果乃至不证辟支佛道。是菩萨故为众生受身，随其所应而利益之。须菩提，以是行类相貌，当知是名阿毗跋致菩萨摩诃萨。

“复次，须菩提，阿毗跋致菩萨摩诃萨，常忆念阿耨多罗三藐三菩提，终不远离萨婆若心。不远离萨婆若心故，不贵色，不贵相，不贵声闻、辟支佛，不贵檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜，不贵四禅、四无量心、四无色定，不贵五神通，不贵四念处乃至八圣道分，不贵佛十力乃至十八不共法，不贵净佛国土，不贵成就众生，不贵见佛，不贵种善根。何以故？一切法自相空，不见可贵法能生贵心者。何以故？是一切法与虚空等，无所有自相空。须菩提，是阿毗跋致菩萨摩诃萨成就是心，于四种身威仪中，出入、来去、坐卧、行住一心不乱。须菩提，以是行类相貌，当知是阿毗跋致菩萨摩诃萨。

“复次，须菩提，阿毗跋致菩萨摩诃萨若在居家，以方便力为利益众生故受五欲，布施众生，须食与食，须饮与饮，衣服卧具乃至资生所须尽给与之。是菩萨自行檀那波罗蜜，教人行檀那，赞叹行檀那法，欢喜赞叹行檀那波罗蜜者，尸罗波罗蜜乃至般若波罗蜜亦如是。须菩提，阿毗跋致菩萨摩诃萨在家时，能以满阎浮提珍宝施与众生，乃至三千大千世界满中珍宝给施众生，亦不自为，常修梵行，不陵易虏掠他人令其忧恼。须菩提，以是行类相貌，当知是名阿惟越致菩萨摩诃萨。

“复次，须菩提，阿毗跋致菩萨摩诃萨，执金刚神王常随逐，作是愿：‘是菩萨摩诃萨当得阿耨多罗三藐三菩提，我常随逐。’乃至五性执金刚神常随守护。以是故，若天、若魔、若梵、若余世间大力者不能破坏，是名菩萨摩诃萨萨婆若心，乃至得阿耨多罗三藐三菩提。须菩提，是名菩萨摩诃萨阿毗跋致相。

“复次，须菩提，菩萨摩诃萨常具足菩萨五根——信根、精进根、念根、定根、慧根，是名阿毗跋致相。

“复次，须菩提，阿毗跋致菩萨摩诃萨为上人，不为下人。”

须菩提白佛言：“世尊，云何为上人？”

佛告须菩提：“若菩萨摩诃萨一心行阿耨多罗三藐三菩提，心不散乱是名上人。以是行类相貌，当知是名阿毗跋致相。

“复次，须菩提，阿毗跋致菩萨一心常念佛道，为净命故，不作咒术合和诸药，不咒鬼神令著男女问其吉凶、男女禄相、寿命长短。何以故？须菩提，是菩萨摩诃萨知诸法自相空，不见诸法相故，不行邪命，行净命。须菩提，以是行类相貌，当知是名阿毗跋致菩萨摩诃萨相。

“复次，须菩提，今当更说阿毗跋致菩萨摩诃萨行类相貌，一心谛听。”

佛告须菩提：“菩萨摩诃萨行般若波罗蜜，常不远离阿耨多罗三藐三菩提心故，不说五阴事，不说十二入事，不说十八界事。何以故？常念观五阴空相、十二入十八界空相故。是菩萨摩诃萨不好说官事。何以故？是菩萨诸法空相中住，不见法若贵若贱。不好说贼事。何以故？诸法自相空故，不见若得若失。不好说军事。何以故？诸法自相空故，不见若多若少。不好说斗事。何以故？是菩萨摩诃萨住诸法如中，不见法有憎有爱。不好说妇女事。何以故？住诸法空中，不见好丑故。不好说聚落事。何以故？诸法自相空故，不见法若合若散。不好说城邑事。何以故？住诸法实际中，不见有胜有负。不好说国事。何以故？住实际中，不见法有所属、有不属。不好说我事。何以故？法性中住，不见法有我无我，乃至不见知者见者。如是等不说种种世间事，但好说般若波罗蜜不远离萨婆若心。若行檀那波罗蜜时不为悭贪事，行尸罗波罗蜜时不为破戒事，行羼提波罗蜜时不为瞋诤事，行毗梨耶波罗蜜时不为懈怠事，行禅那波罗蜜时不为散乱事，行般若波罗蜜时不为愚痴事。是菩萨虽行一切法空而爱乐法。是菩萨虽行法性，常赞不坏法而爱乐善知识——所谓诸佛及菩萨、声闻、辟支佛——诸能教化令乐住阿耨多罗三藐三菩提者。是人常愿欲见诸佛，闻在所处佛国土中有现在佛随愿往生，如是心常昼夜行，所谓念佛心。如是，须菩提，阿毗跋致菩萨摩诃萨，行初禅乃至非有想非无想处，以方便力故起欲界心，若众生能行十善道者及现在有佛处在中生。以是行类相貌，当知是名阿毗跋致菩萨摩诃萨。

“复次，须菩提，阿毗跋致菩萨摩诃萨行般若波罗蜜时，住内空、外空乃至无法有法空，住四念处乃至空、无相、无作解脱门，于自地中了了不疑我是阿毗跋致非阿毗跋致。何以故？乃至不见少许法于阿耨多罗三藐三菩提中若转若不转。须菩提，譬如人得须陀洹果住须陀洹地中，自了了知终不疑不悔。阿毗跋致菩萨摩诃萨亦如是，住阿毗跋致地中终不疑，住是地中净佛国土成就众生，种种魔事起即时觉知，亦不随魔事，破坏魔事。须菩提，譬如有人作五逆罪，五逆罪心乃至死时常逐不舍，虽有异心不能障隔。须菩提，阿毗跋致菩萨摩诃萨亦如是，自住其地心常不动，一切世间天、人、阿修罗不能动转。何以故？是菩萨摩诃萨出一切世间天、人、阿修罗上，入正法位中自证地中住，具足诸菩萨神通，能净佛国土成就众生，从一佛国至一佛国，于十方佛所植诸善根，亲近咨问诸佛。是菩萨如是住，种种魔事起，觉而不随，以方便力处魔事著实际中，自证地中不疑不悔。何以故？实际中无疑相故，知是实际非一非二。以是因缘故，是人乃至转身终不向声闻、辟支佛地。是菩萨摩诃萨诸法自相空中，不见法若生若灭、若垢若净。须菩提，是菩萨摩诃萨乃至转身亦不疑我当得阿耨多罗三藐三菩提若不得。何以故？须菩提，诸法自相空即是阿耨多罗三藐三菩提。须菩提，是菩萨摩诃萨住自证地中，不随他语无能坏者。何以故？是阿惟越致菩萨摩诃萨成就不动智慧故。须菩提，以是行类相貌，当知是名阿毗跋致菩萨摩诃萨。

“复次，须菩提，菩萨摩诃萨，若恶魔作佛身来，语菩萨言：‘汝今于是间取阿罗汉道。汝亦无阿耨多罗三藐三菩提记，汝亦未得无生忍法，汝亦无是阿毗跋致行类相貌，亦无是相得受阿耨多罗三藐三菩提记。’须菩提，若菩萨摩诃萨闻是语，心不异、不没、不惊、不怖、不畏，是菩萨应自知我必从诸佛受阿耨多罗三藐三菩提记。何以故？诸菩萨以是法受记，我亦有是法得受记。须菩提，若恶魔若为魔所使作佛形像，来与菩萨受声闻、辟支佛记。须菩提，是菩萨作是念：‘是恶魔若魔所使作佛形像来。诸佛不应教菩萨远离阿耨多罗三藐三菩提教住声闻、辟支佛道。’须菩提，以是行类相貌，当知是名阿毗跋致相。

“复次，须菩提，恶魔复作佛身来到菩萨所，作是言：‘汝所学经书非佛所说，亦非声闻说，是魔所说。’须菩提，是菩萨摩诃萨当作是知：‘是恶魔若魔所使，教我远离阿耨多罗三藐三菩提。’须菩提，当知是菩萨已为过去佛所受记，住阿毗跋致地。何以故？诸菩萨所有阿毗跋致行类相貌，是菩萨亦有是行类相貌，是名阿毗跋致菩萨相。

“复次，须菩提，阿毗跋致菩萨摩诃萨行般若波罗蜜时，为护持诸法故，不惜身命，何况余物！是菩萨护持法故，作是念：‘我不为护持一佛法，我为护持三世十方诸佛法故。’须菩提，云何菩萨摩诃萨护持法故不惜身命？须菩提，如佛说一切诸法真空，是时有愚痴人破坏不受，作是言：‘是非法，非善，非世尊教。’须菩提，菩萨护持如是法故不惜身命，菩萨亦应作是念：‘未来世诸佛，我亦在是数中，在中受记，是法亦是我法。’以是故不惜身命。须菩提，菩萨见是利益故，护持法不惜身命。须菩提，以是行类相貌，知是阿毗跋致相。

“复次，须菩提，阿毗跋致菩萨摩诃萨，闻佛说法不疑不悔，闻已受持终不忘失。何以故？得陀罗尼故。”

须菩提言：“世尊，得何等陀罗尼闻佛所说诸经而不忘失？”

佛告须菩提：“菩萨得闻持等陀罗尼故，佛说诸经不忘不失、不疑不悔。”

须菩提白佛言：“世尊，但闻佛说法不忘不失、不疑不悔。声闻、辟支佛说，天、龙、鬼、神、阿修罗、紧那罗、摩睺罗伽说，亦复不忘不失、不疑不悔耶？”

佛告须菩提：“所有言说众事，得陀罗尼菩萨皆不忘不失、不疑不悔。须菩提，如是行类相貌成就，当知是阿毗跋致菩萨摩诃萨。”

### 灯炷深奥品第五十七

须菩提白佛言：“世尊，是阿毗跋致菩萨摩诃萨大功德成就。世尊，是阿毗跋致菩萨摩诃萨无量功德成就、无边功德成就。”

佛告须菩提：“如是，如是，是阿毗跋致菩萨摩诃萨大功德成就，是阿毗跋致菩萨摩诃萨无量无边功德成就。何以故？是菩萨摩诃萨得无量无边智慧，不与一切声闻、辟支佛共故。阿毗跋致菩萨住是智慧中，生四无碍智，得是无碍智故，一切世间天及人无能穷尽。”

须菩提白佛言：“世尊，佛能以恒河沙等劫，叹说阿毗跋致菩萨摩诃萨行类相貌。”

须菩提言：“世尊，何等深奥处，阿毗跋致菩萨摩诃萨，住是中行六波罗蜜时，具足四念处乃至具足一切种智？”

佛赞须菩提：“善哉！善哉！须菩提，汝为阿毗跋致菩萨摩诃萨，问是深奥处。须菩提，深奥处者，空是其义。无相无作，无起无生，无染离，寂灭、如、法性、实际、涅槃，须菩提，如是等法是为深奥义。”

须菩提白佛言：“世尊，但空乃至涅槃是深奥，非一切法深奥耶？”

佛言：“一切法亦是深奥义。须菩提，色亦深奥，受、想、行、识亦深奥，眼亦深奥，乃至意、色乃至法、眼界乃至意识界、檀那波罗蜜乃至般若波罗蜜、四念处乃至阿耨多罗三藐三菩提亦深奥。”

“世尊，云何色深奥，乃至阿耨多罗三藐三菩提亦深奥？”

佛言：“色如深奥故，色深奥；受、想、行、识如乃至阿耨多罗三藐三菩提如深奥故，阿耨多罗三藐三菩提深奥。”

“世尊，云何色如深奥，乃至阿耨多罗三藐三菩提如深奥？”

“须菩提，是色如非是色、非离色，乃至识如非是识、非离识，乃至阿耨多罗三藐三菩提如，非是阿耨多罗三藐三菩提，非离阿耨多罗三藐三菩提。”

须菩提白佛言：“希有，世尊！微妙方便力故，令阿毗跋致菩萨摩诃萨离色处涅槃，亦令离受、想、行、识处涅槃，亦令离一切法——若世间、若出世间、若有诤、若无诤、若有漏、若无漏法处——涅槃。”

佛言：“如是，如是，须菩提，佛以微妙方便力故，令阿毗跋致菩萨离色处涅槃，乃至离有漏无漏法处涅槃。

“复次，须菩提，若菩萨摩诃萨如是甚深法，与般若波罗蜜相应观察筹量思惟，作是念：‘我应如是行，如般若波罗蜜中教。我应如是学，如般若波罗蜜中说。’须菩提，若是菩萨摩诃萨能如说行，如说学，如般若波罗蜜中观具足、勤精进一念生时，当得无量无边阿僧祇福德。是菩萨摩诃萨超越无量劫，近阿耨多罗三藐三菩提，何况常行般若波罗蜜应阿耨多罗三藐三菩提念！

“须菩提，譬如多淫欲人与端正净洁女人共期，此女人限碍不得时往。于须菩提意云何？是人所念为在何处？”

“世尊，是人念念常在彼女人所，恒作是念：‘忆想当来，与共坐卧欢乐。’”

“须菩提，是人一日一夜为有几念生？”

须菩提言：“世尊，是人一日一夜，其念甚多！甚多！”

佛告须菩提：“菩萨摩诃萨念般若波罗蜜，如般若波罗蜜中说行是道，一念顷超越劫数，亦如彼人一日一夜心念之数。是菩萨摩诃萨行般若波罗蜜远离众罪，所谓离阿耨多罗三藐三菩提罪。是菩萨摩诃萨行般若波罗蜜，一日所得善根功德，假令满如恒河沙等三千大千世界中，功德犹亦不减，于余残功德百分不及一分，千分、千亿万分乃至算数譬喻所不能及。

“复次，须菩提，若菩萨摩诃萨远离般若波罗蜜，如恒河沙等劫布施三宝——佛宝、法宝、比丘僧宝。须菩提，于汝意云何？是菩萨摩诃萨以是因缘故得福多不？”

须菩提言：“世尊，甚多！无量无边阿僧祇！”

佛告须菩提：“不如菩萨摩诃萨深般若波罗蜜中一日如说修行得福多。何以故？般若波罗蜜是诸菩萨摩诃萨道，乘是道疾得阿耨多罗三藐三菩提。

“须菩提，若菩萨摩诃萨远离般若波罗蜜，如恒河沙等劫供养须陀洹、斯陀含、阿那含、阿罗汉、辟支佛及诸佛。于须菩提意云何？是菩萨摩诃萨以是因缘故得福多不？”

须菩提言：“世尊，甚多！甚多！”

佛言：“不如是菩萨摩诃萨深般若波罗蜜如说修行一日得福多。何以故？菩萨摩诃萨行是般若波罗蜜，过一切声闻、辟支佛地，入菩萨位，渐渐得阿耨多罗三藐三菩提。

“须菩提，菩萨摩诃萨远离般若波罗蜜，如恒河沙等劫行布施、持戒、忍辱、精进、禅定、智慧。于汝意云何？是人以是因缘故得福多不？”

须菩提言：“世尊，甚多！甚多！”

佛言：“不如是菩萨摩诃萨行般若波罗蜜如说修行一日布施、持戒、忍辱、精进、禅定、智慧得福多。何以故？须菩提，般若波罗蜜是菩萨摩诃萨母故；是般若波罗蜜能生诸菩萨摩诃萨，诸菩萨摩诃萨住般若波罗蜜中，能具足一切佛法故。

“须菩提，若菩萨摩诃萨远离般若波罗蜜，如恒河沙劫寿行法施。须菩提，于汝意云何？是人得福多不？”

须菩提言：“甚多，世尊！”

佛言：“不如是善男子、善女人深般若波罗蜜如说修行，乃至一日法施得福多。何以故？须菩提，是菩萨摩诃萨不远离般若波罗蜜，则不远离一切种智；不远离一切种智，则不远离般若波罗蜜。以是故，须菩提，菩萨摩诃萨欲得阿耨多罗三藐三菩提，不当远离般若波罗蜜。

“须菩提，若菩萨摩诃萨如恒河沙等劫远离般若波罗蜜，修行四念处乃至八圣道分、内空乃至一切种智。须菩提，于汝意云何？是善男子、善女人得福多不？”

须菩提言：“世尊，甚多！甚多！”

佛言：“不如是善男子、善女人深般若波罗蜜如说一日修行四念处乃至一切种智得福多。何以故？须菩提，若菩萨摩诃萨不远离般若波罗蜜于萨婆若转者，无有是处。须菩提，若菩萨摩诃萨远离般若波罗蜜于萨婆若转，则有是处。须菩提，以是故，菩萨摩诃萨常不应远离般若波罗蜜行。

“须菩提，若菩萨摩诃萨远离般若波罗蜜，如恒河沙等劫寿，财施、法施及禅定福德回向阿耨多罗三藐三菩提。于汝意云何？是人得福多不？”

须菩提言：“世尊，甚多！甚多！”

佛言：“不如是善男子、善女人深般若波罗蜜如说修行，乃至一日财施、法施、禅定福德，回向阿耨多罗三藐三菩提得福多。何以故？是第一回向，所谓般若波罗蜜回向。若远离般若波罗蜜回向，是不名回向。须菩提，以是故，若菩萨摩诃萨欲得阿耨多罗三藐三菩提，应方便学般若波罗蜜回向。

“须菩提，若善男子、善女人远离般若波罗蜜，如恒河沙劫寿过去、未来、现在诸佛及弟子善根，和合随喜回向阿耨多罗三藐三菩提。须菩提，于汝意云何？是人得福多不？”

须菩提言：“世尊，甚多！甚多！”

佛言：“不如是善男子、善女人深般若波罗蜜如说修行，乃至一日随喜善根回向阿耨多罗三藐三菩提得福多。须菩提，以是故，菩萨摩诃萨欲得阿耨多罗三藐三菩提，应学般若波罗蜜中方便回向阿耨多罗三藐三菩提。”

须菩提白佛言：“世尊，如佛所说，因缘起作法，从妄想生，非实，云何善男子、善女人得大福德？世尊，以是因缘起作法，不应得正见入法位，不应得须陀洹果，乃至不应得阿耨多罗三藐三菩提果。”

佛告须菩提：“如是，如是，须菩提，以是因缘起作法，不应得正见入法位，乃至不应得阿耨多罗三藐三菩提。须菩提，行般若波罗蜜菩萨摩诃萨，知因缘起作法亦空、无坚固、虚诳不实。何以故？须菩提，是菩萨摩诃萨善学内空，乃至善学无法有法空故。是菩萨摩诃萨住是十八空，种种观作法空，即不远离般若波罗蜜。若菩萨摩诃萨如是渐渐不离般若波罗蜜，渐渐得无数、无量、无边福德。”

须菩提白佛言：“世尊，无数、无量、无边有何等异？”

“须菩提，无数者，名不堕数中——若有为性中、若无为性中。无量者，量不可得，若过去，若未来，若现在。无边者，诸法边不可得。”

须菩提言：“世尊，颇有色亦无数、无量、无边？颇有受、想、行、识亦无数、无量、无边？”

“须菩提，有因缘，色亦无数、无量、无边，受、想、行、识亦无数、无量、无边。”

“世尊，何等因缘故，色亦无数、无量、无边，受、想、行、识亦无数、无量、无边？”

佛告须菩提：“色空故无数、无量、无边，受、想、行、识空故无数、无量、无边。”

“世尊，但色空、受想行识空，非一切法空耶？”

“须菩提，我不常说一切法空耶？”

须菩提言：“世尊，佛说一切法空。世尊，诸法空即是不可尽、无有数、无量、无边。世尊，空中数不可得、量不可得、边不可得。以是故，世尊，是不可尽、无数、无量、无边义，无有是异。”

佛告须菩提：“如是，如是，是法义无别异。须菩提，是法不可说，佛以方便力故分别说。所谓不可尽、无数、无量、无边、无著、空、无相、无作、无起、无生、无灭、无染、涅槃，佛种种因缘以方便力说。”

须菩提白佛言：“希有，世尊！诸法实相不可说，而佛以方便力故说。世尊，如我解佛所说义，一切法亦不可说。”

佛言：“如是，如是，须菩提，一切法不可说，一切法不可说相即是空，是空不可说。”

“世尊，不可说义有增有减不？”

佛言：“不也，须菩提，不可说义无增无减。”

“世尊，若不可说义无增无减，檀那波罗蜜亦当无增无减，乃至般若波罗蜜亦当无增无减，四念处乃至八圣道分亦当无增无减，四禅、四无量心、四无色定、五神通、八背舍、八胜处、九次第定、佛十力、四无所畏、四无碍智、十八不共法亦当无增无减。世尊，若菩萨摩诃萨六波罗蜜不增乃至十八不共法不增者，云何菩萨摩诃萨得阿耨多罗三藐三菩提？”

佛言：“如是，如是，须菩提，不可说义无增无减。菩萨摩诃萨习行般若波罗蜜有方便力故，不作是念‘我增般若波罗蜜乃至增檀那波罗蜜’，当作是念‘但名字故名檀那波罗蜜’。是菩萨摩诃萨行檀那波罗蜜时，是心及诸善根如阿耨多罗三藐三菩提相回向，乃至行般若波罗蜜时，是心及诸善根如阿耨多罗三藐三菩提相回向。”

须菩提白佛言：“世尊，何等是阿耨多罗三藐三菩提？”

佛言：“一切法如相，是名阿耨多罗三藐三菩提。”

须菩提白佛言：“世尊，何等是一切法如相是阿耨多罗三藐三菩提？”

佛告须菩提：“色如相，受、想、行、识如相，乃至涅槃如相，是阿耨多罗三藐三菩提，是如相亦不增不减。须菩提，是菩萨摩诃萨不离般若波罗蜜，常观是如法，不见有增有减。以是因缘故，须菩提，不可说义无增无减，檀那波罗蜜亦不增不减，乃至十八不共法亦不增不减。须菩提，菩萨摩诃萨以是不增不减法故，应般若波罗蜜行。”

须菩提白佛言：“世尊，菩萨摩诃萨用初心得阿耨多罗三藐三菩提？用后心得阿耨多罗三藐三菩提？世尊，是初心不至后心，后心不在初心。世尊，如是心、心数法不具，云何善根增益？若善根不增，云何当得阿耨多罗三藐三菩提？”

佛告须菩提：“我当为汝说譬喻，智者得譬喻则于义易解。须菩提，譬如燃灯，为用初焰燋炷？为用后焰燋炷？”

须菩提言：“世尊，非初焰燋炷，亦非离初焰。世尊，非后焰燋炷，亦非离后焰。”

“须菩提，于汝意云何？炷为燋不？”

“世尊，炷实燋。”

佛告须菩提：“菩萨摩诃萨如是，不用初心得阿耨多罗三藐三菩提，亦不离初心得阿耨多罗三藐三菩提，不用后心得阿耨多罗三藐三菩提，亦不离后心得阿耨多罗三藐三菩提，而得阿耨多罗三藐三菩提。须菩提，是中菩萨摩诃萨从初发意行般若波罗蜜，具足十地得阿耨多罗三藐三菩提。”

须菩提白佛言：“世尊，何等是十地菩萨具足已得阿耨多罗三藐三菩提？”

佛言：“菩萨摩诃萨具足干慧地、性地、八人地、见地、薄地、离欲地、已作地、辟支佛地、菩萨地、佛地，具足是地得阿耨多罗三藐三菩提。须菩提，菩萨摩诃萨学是十地已，非初心得阿耨多罗三藐三菩提，亦不离初心得阿耨多罗三藐三菩提，非后心得阿耨多罗三藐三菩提，亦非离后心得阿耨多罗三藐三菩提，而得阿耨多罗三藐三菩提。”

须菩提言：“世尊，是因缘法甚深，所谓非初心非离初心，非后心非离后心，得阿耨多罗三藐三菩提，而得阿耨多罗三藐三菩提。”

佛告须菩提：“于汝意云何？若心灭已，是心更生不？”

“不也，世尊。”

“须菩提，于汝意云何？心生是灭相不？”

“世尊，是灭相。”

“须菩提，于汝意云何？心灭相是灭不？”

“不也，世尊。”

佛告须菩提：“于汝意云何？亦如是住不？”

须菩提言：“世尊，亦如是住，如如住。”

佛告须菩提：“于汝意云何？若是心如如住，当作实际证不？”

“不也，世尊。”

佛告须菩提：“于汝意云何？是如甚深不？”

“世尊，甚深！甚深！”

“须菩提，于汝意云何？但如是心不？”

“不也，世尊”

“离如是心不？”

“不也，世尊。”

“须菩提，于汝意云何？如见如不？”

“不也，世尊。”

“须菩提，于汝意云何？若菩萨能如是行，为行深般若波罗蜜不？”

须菩提言：“世尊，若菩萨摩诃萨能如是行，为行深般若波罗蜜。”

“须菩提，于汝意云何？若菩萨摩诃萨如是行，是何处行？”

须菩提言：“世尊，若菩萨摩诃萨作如是行，为无处所行。何以故？菩萨摩诃萨行般若波罗蜜，住诸法如中，无如是念，无念处，亦无念者。”

佛告须菩提：“若菩萨摩诃萨如是行，为何处行？”

须菩提言：“世尊，是菩萨摩诃萨如是行，为第一义中行，二行不可得故。”

“须菩提，于汝意云何？若菩萨第一义无念中行，为行相不？”

“不也。世尊。”

“于汝意云何？是菩萨摩诃萨坏相不？”

“不也，世尊。”

佛告须菩提：“云何名不坏相？”

须菩提言：“世尊，是菩萨摩诃萨行般若波罗蜜，不作是念‘我当坏诸法相’。世尊，菩萨摩诃萨行般若波罗蜜，未具足佛十力、四无所畏、四无碍智、大慈大悲、十八不共法，不得阿耨多罗三藐三菩提。世尊，菩萨摩诃萨以方便力故，于诸法亦不取相，亦不坏相。何以故？世尊，是菩萨摩诃萨知一切诸法自相空故。菩萨摩诃萨住是自相空中，为众生故入三三昧，用是三三昧成就众生。”

须菩提言：“世尊，云何菩萨摩诃萨入三三昧成就众生？”

佛言：“菩萨住是三三昧，见众生作法中行，菩萨以方便力教令得无作；见众生我相中行，以方便力教令行空；见众生一切相中行，以方便力故教令行无相。如是，须菩提，菩萨摩诃萨行般若波罗蜜入三三昧，以三三昧成就众生。”

### 梦行品第五十八

尔时，舍利弗问须菩提：“若菩萨摩诃萨梦中入三三昧——空、无相、无作三昧，宁有益于般若波罗蜜不？”

须菩提报舍利弗：“若菩萨昼日入三三昧有益于般若波罗蜜，夜梦中亦当有益。何以故？昼夜梦中等无有异。舍利弗，若菩萨摩诃萨昼日行般若波罗蜜有益，是菩萨梦中行般若波罗蜜亦应有益。”

舍利弗问须菩提：“菩萨摩诃萨若梦中所作业，是业有集成不？如佛所说，一切法如梦，以是故不应集成。何以故？梦中无有法集成。若觉时忆想分别应有集成。”

须菩提语舍利弗：“若人梦中杀众生，觉已忆念，取相分别‘我杀是快耶！’舍利弗，是事云何？”

舍利弗言：“无缘业不生，无缘思不生，有缘业生，有缘思生。”

“舍利弗，如是，如是，无缘业不生，无缘思不生，有缘业生，有缘思生。于见闻觉知法中心生，不从不见闻觉知法中心生，是中心有净有垢。以是故，舍利弗，有缘故业生，不从无缘生，有缘故思生，不从无缘生。”

舍利弗语须菩提：“如佛说，一切诸业、诸思自相离，云何言有缘故业生，无缘业不生，有缘故思生，无缘思不生？”

须菩提语舍利弗：“取相故有缘业生，不从无缘生。取相故有缘思生，不从无缘生。”

舍利弗语须菩提：“若菩萨摩诃萨梦中有布施、持戒、忍辱、精进、禅定、智慧，是善根福德回向阿耨多罗三藐三菩提，是实回向不？”

须菩提语舍利弗：“弥勒菩萨今现在前，佛授不退转记当作佛。当问弥勒，弥勒当答。”

舍利弗白弥勒菩萨：“须菩提言，弥勒菩萨今现在前，佛授不退转记当作佛，弥勒当答。”

弥勒菩萨语舍利弗：“当以弥勒名答耶？若色、受、想、行、识答耶？若色空答耶？若受、想、行、识空答耶？是色不能答，受、想、行、识不能答；色空不能答，受、想、行、识空不能答。我不见是法可答，不见能答者。我不见是人受记，亦不见法可受记者，亦不见受记处。是一切法皆无二无别。”

舍利弗语弥勒菩萨：“如仁者所说，如是为得法作证不？”

弥勒答舍利弗：“如我所说法，如是不证。”

尔时，舍利弗作是念：“弥勒菩萨智慧甚深！久行檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜，用无所得故，能如是说。”

尔时，佛告舍利弗：“于汝意云何？汝用是法得阿罗汉，见是法不？”

舍利弗言：“不见也。”

“舍利弗，菩萨摩诃萨行般若波罗蜜亦如是，不作是念：是法当得受记，是法已受记，是法当得阿耨多罗三藐三菩提。如是，舍利弗，菩萨摩诃萨行般若波罗蜜，不疑我若得若不得，自知实得阿耨多罗三藐三菩提。”

佛告须菩提：“有菩萨摩诃萨行檀那波罗蜜时，若见众生饥寒冻饿、衣服弊坏，菩萨摩诃萨当作是愿：‘我随尔所时行檀那波罗蜜。我得阿耨多罗三藐三菩提时，令我国土众生无如是事。衣服、饮食、资生之具，当如四天王天、三十三天、夜摩天、兜率陀天、化乐天、他化自在天。’须菩提，菩萨摩诃萨作如是行，能具足檀那波罗蜜，近阿耨多罗三藐三菩提。

“复次，须菩提，菩萨摩诃萨行尸罗波罗蜜时，见众生杀生乃至邪见、短命多病、颜色不好、无有威德、贫乏财物、生下贱家、形残丑陋，当作是愿：‘我随尔所时行尸罗波罗蜜。如我得佛时，令我国土众生无如是事。’须菩提，菩萨摩诃萨作如是行，能具足尸罗波罗蜜，近阿耨多罗三藐三菩提。

“复次，须菩提，菩萨摩诃萨行羼提波罗蜜时，见诸众生互相瞋恚、骂詈，刀杖瓦石共相残害夺命，当作是愿：‘我随尔所时行羼提波罗蜜。我作佛时，令我国土众生无如是事。相视如父、如母、如兄、如弟、如姊妹、如善知识，皆行慈悲。’须菩提，菩萨摩诃萨作如是行，能具足羼提波罗蜜，近阿耨多罗三藐三菩提。

“复次，须菩提，菩萨摩诃萨行毗梨耶波罗蜜时，见众生懈怠不勤精进，弃舍三乘声闻、辟支佛、佛乘，当作是愿：‘我随尔所时行毗梨耶波罗蜜。如我得阿耨多罗三藐三菩提时，令我国土众生无如是事。一切众生勤修精进，于三乘道各得度脱。’须菩提，菩萨摩诃萨作如是行，能具足毗梨耶波罗蜜，近阿耨多罗三藐三菩提。

“复次，须菩提，菩萨摩诃萨行禅那波罗蜜时，见众生为五盖所覆——淫欲、瞋恚、睡眠、调悔、疑，失于初禅乃至第四禅，失慈悲喜舍、虚空处、识处、无所有处、非有想非无想处，当作是愿：‘我随尔所时行禅那波罗蜜。如我得阿耨多罗三藐三菩提时，令我国土众生无如是事。’须菩提，菩萨摩诃萨作如是行，能具足禅那波罗蜜，近阿耨多罗三藐三菩提。

“复次，须菩提，菩萨摩诃萨行般若波罗蜜时，见众生愚痴，失世间、出世间正见，或说无业、无业因缘，或说神常，或说断灭，或说无所有，当作是愿：‘我随尔所时行般若波罗蜜，净佛国土成就众生。如我得阿耨多罗三藐三菩提时，令我国土众生无如是事。’须菩提，菩萨摩诃萨作如是行，能具足般若波罗蜜，疾近一切种智。

“复次，须菩提，菩萨摩诃萨行六波罗蜜时，见众生住于三聚——一者、必正聚，二者、必邪聚，三者、不定聚——当作是愿：‘我随尔所时行六波罗蜜，净佛国土成就众生。我得佛时，令我国土众生无邪聚乃至无其名。’须菩提，菩萨摩诃萨作如是行，能具足六波罗蜜，疾近一切种智。

“复次，须菩提，菩萨摩诃萨行六波罗蜜时，见地狱中众生、畜生饿鬼中众生，当作是愿：‘我随尔所时行六波罗蜜，净佛国土成就众生。我得佛时，令我国土中乃至无三恶道名。’须菩提，菩萨摩诃萨作如是行，能具足六波罗蜜，近一切种智。

“复次，须菩提，菩萨摩诃萨行六波罗蜜时，见是大地株杌、荆棘、山陵、沟坑、秽恶之处，当作是愿：‘我随尔所时行六波罗蜜，净佛国土成就众生。我作佛时，令我国土无如是恶，地平如掌。’须菩提，菩萨摩诃萨作如是行，能具足六波罗蜜，近一切种智。

“复次，须菩提，菩萨摩诃萨行六波罗蜜时，见是大地纯土，无有金银珍宝，当作是愿：‘我随尔所时行六波罗蜜，净佛国土成就众生。我作佛时，令我国土以黄金沙布地。’须菩提，菩萨摩诃萨作如是行，能具足六波罗蜜，近一切种智。

“复次，须菩提，菩萨摩诃萨行六波罗蜜时，见众生有所恋著，当作是愿：‘我随尔所时行六波罗蜜，净佛国土成就众生。我作佛时，令我国土众生无所恋著。’须菩提，菩萨摩诃萨作如是行，能具足六波罗蜜，近阿耨多罗三藐三菩提。

“复次，须菩提，菩萨摩诃萨行六波罗蜜时，见四姓众生——刹帝利、婆罗门、毗舍、首陀罗，当作是愿：‘我随尔所时行六波罗蜜，净佛国土成就众生。我作佛时，令我国土众生无四姓之名。’须菩提，菩萨摩诃萨作如是行，能具足六波罗蜜，近阿耨多罗三藐三菩提。

“复次，须菩提，菩萨摩诃萨行六波罗蜜时，见众生有下中上、下中上家，当作是愿：‘我随尔所时行六波罗蜜，净佛国土成就众生。我作佛时，令我国土众生无如是优劣。’须菩提，菩萨摩诃萨作如是行，能具足六波罗蜜，近一切种智。

“复次，须菩提，菩萨摩诃萨行六波罗蜜时，见众生种种别异色，当作是愿：‘我随尔所时行六波罗蜜，净佛国土成就众生。我作佛时，令我国土众生无种种别异色，一切众生皆端正净洁妙色成就。’须菩提，菩萨摩诃萨作如是行，能具足六波罗蜜，近一切种智。

“复次，须菩提，菩萨摩诃萨行六波罗蜜时见众生有主，当作是愿：‘我随尔所时行六波罗蜜，净佛国土成就众生。我作佛时，令我国土众生无有主名，乃至无其形像，除佛法王。’须菩提，菩萨摩诃萨作如是行，能具足六波罗蜜，近一切种智。

“复次，须菩提，菩萨摩诃萨行六波罗蜜时，见众生有六道别异，当作是愿：‘我随尔所时行六波罗蜜，净佛国土成就众生。我作佛时，令我国土众生无六道之名——是地狱、是畜生、是饿鬼、是神、是天、是人，一切众生皆同一业，修四念处乃至八圣道分。’须菩提，菩萨摩诃萨作如是行，能具足六波罗蜜，疾近一切种智。

“复次，须菩提，菩萨摩诃萨行六波罗蜜时，见众生有四生——卵生、胎生、湿生、化生，当作是愿：‘我随尔所时行六波罗蜜，净佛国土成就众生。我作佛时，令我国土众生无三种生，等一化生。’须菩提，菩萨摩诃萨作如是行，能具足六波罗蜜，近一切种智。

“复次，须菩提，菩萨摩诃萨行六波罗蜜时，见众生无五神通，当作是愿：‘我随尔所时行六波罗蜜，净佛国土成就众生。我作佛时，令我国土众生一切皆得五通，乃至疾近一切种智。’

“复次，须菩提，菩萨摩诃萨行六波罗蜜时，见众生有大小便患，当作是愿：‘我作佛时，令我国土中众生皆以欢喜为食，无有便利之患，乃至近一切种智。’

“复次，须菩提，菩萨摩诃萨行六波罗蜜时，见众生无有光明，当作是愿：‘我作佛时，令我国土中众生皆有光明，乃至近一切种智。’

“复次，须菩提，菩萨摩诃萨行六波罗蜜时，见有日月、时节、岁数，当作是愿：‘我作佛时，令我国土中无有日月、时节、岁数之名，乃至近一切种智。’

“复次，须菩提，菩萨摩诃萨行六波罗蜜时，见众生短命，当作是愿：‘我作佛时，令我国土中众生寿命无量劫，乃至近一切种智。’

“复次，须菩提，菩萨摩诃萨行六波罗蜜时，见众生无有相好，当作是愿：‘我作佛时，令我国土中众生皆有三十二相成就，乃至近一切种智。’

“复次，须菩提，菩萨摩诃萨行六波罗蜜时，见众生离诸善根，当作是愿：‘我作佛时，令我国土中众生诸善根成就，以是善根故能供养诸佛，乃至近一切种智。’

“复次，须菩提，菩萨摩诃萨行六波罗蜜时，见众生有三毒四病，当作是愿：‘我作佛时，令我国土众生无四种病冷热风病、三种杂病及三毒病，乃至近一切种智。’

“复次，须菩提，菩萨摩诃萨行六波罗蜜时，见众生有三乘，当作是愿：‘我作佛时，令我国土中众生无二乘之名，纯一大乘，乃至近一切种智。’

“复次，须菩提，菩萨摩诃萨行六波罗蜜时，见众生有增上慢，当作是愿：‘我作佛时，令我国土中众生无增上慢之名，乃至近一切种智。’

“复次，须菩提，菩萨摩诃萨行六波罗蜜时，应作是愿：‘若我光明、寿命有量，增数有限，当作是愿：我行六波罗蜜，净佛国土成就众生。我作佛时，令我光明、寿命无量，增数无限，乃至近一切种智。’

“复次，须菩提，菩萨摩诃萨行六波罗蜜时，应作是愿：‘若我国土有量，当作是愿：我随尔所时行六波罗蜜，净佛国土成就众生。我作佛时，令我一国土如恒河沙等诸佛国土。’须菩提，菩萨摩诃萨作如是行，能具足六波罗蜜，近一切种智。

“复次，须菩提，菩萨摩诃萨行六波罗蜜时，当作是念：‘虽生死道长、众生性多，尔时应如是正忆念，生死边如虚空，众生性边亦如虚空，是中实无生死往来，亦无解脱者。’菩萨摩诃萨作如是行，能具足六波罗蜜，近一切种智。”