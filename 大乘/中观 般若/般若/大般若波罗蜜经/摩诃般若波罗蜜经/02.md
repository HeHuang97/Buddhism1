## 摩诃般若波罗蜜经卷第二

### 往生品第四

舍利弗白佛言：“世尊，菩萨摩诃萨行般若波罗蜜，能如是习相应者，从何处终来生此间？从此间终当生何处？”

佛告舍利弗：“是菩萨摩诃萨行般若波罗蜜，能如是习相应者，或从他方佛国来生此间，或从兜率天上来生此间，或从人道中来生此间。

“舍利弗，从他方佛国来者，疾与般若波罗蜜相应，与般若波罗蜜相应故，舍身来生此间，诸深妙法皆现在前，后还与般若波罗蜜相应，在所生处常值诸佛。

“舍利弗，有一生补处菩萨，兜率天上终来生是间，是菩萨不失六波罗蜜，随所生处，一切陀罗尼门、诸三昧门疾现在前。

“舍利弗，有菩萨人中命终还生人中者，除阿惟越致，是菩萨根钝不能疾与般若波罗蜜相应，诸陀罗尼门、诸三昧门不能疾现在前。

“舍利弗，汝所问‘菩萨摩诃萨与般若波罗蜜相应，从此间终当生何处？’者，舍利弗，此菩萨摩诃萨，从一佛国至一佛国，常值诸佛终不离诸佛。

“舍利弗，有菩萨摩诃萨不以方便入初禅乃至第四禅，亦行六波罗蜜，是菩萨摩诃萨得禅故生长寿天，随彼寿终来生是间，得人身值遇诸佛，是菩萨诸根不利。

“舍利弗，有菩萨摩诃萨入初禅乃至第四禅，亦行般若波罗蜜，不以方便故舍诸禅生欲界，是菩萨诸根亦钝。

“舍利弗，有菩萨摩诃萨入初禅乃至第四禅，入慈心乃至舍，入虚空处乃至非有想非无想处，修四念处乃至八圣道分，行佛十力乃至大慈大悲，是菩萨用方便力不随禅生，不随无量心生，不随四无色定生，在所有佛处于中生，常不离般若波罗蜜行，如是菩萨贤劫中当得阿耨多罗三藐三菩提。

“舍利弗，有菩萨摩诃萨入初禅乃至第四禅，入慈心乃至舍，入虚空处乃至非有想非无想处，以方便力故，不随禅生还生欲界，若刹利大姓、婆罗门大姓、居士大家，为成就众生故。

“舍利弗，有菩萨摩诃萨入初禅乃至第四禅，入慈心乃至舍，入虚空处乃至非有想非无想处，以方便力故，不随禅生或生四天王天处，或生三十三天、夜摩天、兜率陀天、化乐天、他化自在天，于是中成就众生亦净佛土，常值诸佛。

“舍利弗，有菩萨摩诃萨行般若波罗蜜，以方便力故入初禅，此间命终生梵天处作大梵王，从梵天处游一佛国至一佛国，在所有诸佛得阿耨多罗三藐三菩提未转法轮者，劝请令转。

“舍利弗，有菩萨摩诃萨一生补处行般若波罗蜜，以方便力故入初禅乃至第四禅，入慈心乃至舍，入虚空处乃至非有想非无想处，修四念处乃至八圣道分，入空三昧、无相无作三昧，不随禅生，生有佛处，修诸梵行，若生兜率天上随其寿终，具足善根不失正念，与无数百千亿万诸天，围绕恭敬来生此间，得阿耨多罗三藐三菩提。

“舍利弗，有菩萨摩诃萨得六神通，不生欲界、色界、无色界，从一佛国至一佛国，供养、恭敬、尊重、赞叹诸佛。

“舍利弗，有菩萨摩诃萨游戏神通，从一佛国至一佛国，所至到处无有声闻、辟支佛乘，乃至无二乘之名。

“舍利弗，有菩萨摩诃萨游戏神通，从一佛国至一佛国，所至到处其寿无量。

“舍利弗，有菩萨摩诃萨游戏神通，从一国土至一国土，所至到处有无佛法僧处，赞佛法僧功德，诸众生用闻佛名、法名、僧名故，于此命终生诸佛前。

“舍利弗，有菩萨摩诃萨初发意时得初禅乃至第四禅，得四无量心，得四无色定，修四念处乃至十八不共法，是菩萨不生欲界、色界、无色界中，常生有益众生之处。

“舍利弗，有菩萨摩诃萨初发意时行六波罗蜜，上菩萨位得阿毗跋致地。

“舍利弗，有菩萨摩诃萨初发意时，便得阿耨多罗三藐三菩提转法轮，与无量阿僧祇众生作益厚已入无余涅槃，是佛般涅槃后，余法若住一劫若减一劫。

“舍利弗，有菩萨摩诃萨初发意时与般若波罗蜜相应，与无数百千亿菩萨，从一佛国至一佛国，为净佛国土故。

“舍利弗，有菩萨摩诃萨行般若波罗蜜时，得四禅、四无量心、四无色定，游戏其中入初禅，从初禅起入灭尽定，从灭尽定起乃至入四禅，四禅起入灭尽定，从灭尽定起入虚空处，从虚空处起入灭尽定，从灭尽定起乃至入非有想非无想处，从非有想非无想处起入灭尽定。如是，舍利弗，菩萨摩诃萨行般若波罗蜜，以方便力故入超越定。

“舍利弗，有菩萨摩诃萨行般若波罗蜜时，修四念处乃至十八不共法，不取须陀洹果、斯陀含果、阿那含果、阿罗汉果、辟支佛道，以方便力为度众生故，起八圣道分，以是八圣道令得须陀洹果乃至辟支佛道。”

佛告舍利弗：“一切阿罗汉、辟支佛诸果及智，是菩萨摩诃萨无生法忍。舍利弗，当知是菩萨摩诃萨如是行般若波罗蜜，当知是阿惟越致地中住。

“舍利弗，有菩萨摩诃萨住六波罗蜜，庄严兜率天道，当知是贤劫中菩萨。

“舍利弗，有菩萨摩诃萨修四禅乃至十八不共法，未证四谛，当知是菩萨一生补处。

“舍利弗，有菩萨摩诃萨无量阿僧祇劫修行得阿耨多罗三藐三菩提。

“舍利弗，有菩萨摩诃萨住六波罗蜜，常勤精进利益众生，不说无益之事。

“舍利弗，有菩萨摩诃萨行六波罗蜜，常勤精进利益众生，从一佛国至一佛国，断众生三恶道。

“舍利弗，有菩萨摩诃萨住六波罗蜜，以檀那为首安乐一切众生，须饮食与饮食，衣服、卧具、璎珞、华香、房舍、灯烛，随人所须尽给与之。

“舍利弗，有菩萨摩诃萨行六波罗蜜时变身如佛，为地狱中众生说法，为畜生、恶鬼中众生说法。舍利弗，有菩萨摩诃萨行六波罗蜜时，变身如佛，遍至十方如恒河沙等诸佛国土，为众生说法，亦供养诸佛及净佛国土，闻诸佛说法，观采十方净妙国相而已自起殊胜国土，其中菩萨摩诃萨皆是一生补处。

“舍利弗，有菩萨摩诃萨行六波罗蜜时，成就三十二相诸根净利，诸根净利故众人爱敬，以爱敬故渐以三乘法而度脱之。如是，舍利弗，菩萨摩诃萨行般若波罗蜜时，应学身清净、口清净。

“舍利弗，有菩萨摩诃萨行六波罗蜜时得诸根净，以是净根而不自高亦不下他。

“舍利弗，有菩萨摩诃萨从初发心，住檀那波罗蜜、尸罗波罗蜜乃至阿惟越致地，终不堕三恶道。

“舍利弗，有菩萨摩诃萨从初发心乃至阿惟越致地，常不舍十善行。

“舍利弗，有菩萨摩诃萨住檀那波罗蜜、尸罗波罗蜜中，作转轮圣王，安立众生于十善道，亦以财物布施众生。

“舍利弗，有菩萨摩诃萨住檀那波罗蜜、尸罗波罗蜜，无量千万世作转轮圣王，值遇无量百千诸佛，供养、恭敬、尊重、赞叹。

“舍利弗，有菩萨摩诃萨常为众生以法照明，亦以自照乃至阿耨多罗三藐三菩提，终不离照明。

“舍利弗，是菩萨摩诃萨，于佛法中已得尊重。

“舍利弗，以是故，菩萨摩诃萨行般若波罗蜜时，身口意清净不令妄起。”

舍利弗白佛言：“世尊，云何菩萨身业不净、口业不净、意业不净？”

佛告舍利弗：“若菩萨摩诃萨作是念：是身，是口，是意。如是取相作缘，是名身口意不净。舍利弗，菩萨摩诃萨行般若波罗蜜时，不得身，不得口，不得意。

“舍利弗，菩萨摩诃萨行般若波罗蜜时，若得身，若得口，若得意，用是得身口意故，能生悭心、犯戒心、瞋心、懈心、乱心、愚心。当知是菩萨行六波罗蜜时，不能除身口意粗业。”

舍利弗白佛言：“世尊，菩萨摩诃萨，云何除身口意粗业？”

佛告舍利弗：“若菩萨摩诃萨不得身口意，如是菩萨摩诃萨能除身口意粗业。

“复次，舍利弗，若菩萨摩诃萨从初发意行十善道，不生声闻心，不生辟支佛心，如是菩萨摩诃萨能除身口意粗业。

“复次，舍利弗，有菩萨摩诃萨行般若波罗蜜净佛道时，行檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜，是菩萨摩诃萨除身口意粗业。”

舍利弗白佛言：“世尊，何等是菩萨摩诃萨佛道？”

佛告舍利弗：“佛道者，若菩萨摩诃萨不得身，不得口，不得意，不得檀那波罗蜜，不得尸罗波罗蜜，不得羼提波罗蜜，不得毗梨耶波罗蜜，不得禅那波罗蜜，不得般若波罗蜜，不得声闻，不得辟支佛，不得菩萨，不得佛。舍利弗，是名菩萨摩诃萨佛道，所谓一切诸法不可得故。

“舍利弗，有菩萨摩诃萨行六波罗蜜时无能坏者。”

舍利弗白佛言：“世尊，云何菩萨摩诃萨行六波罗蜜时无能坏者？”

佛告舍利弗：“若菩萨摩诃萨行六波罗蜜时，不念有色乃至识，不念有眼乃至意，不念有色乃至法，不念有眼界乃至法界，不念有四念处乃至八圣道分，不念有檀那波罗蜜乃至般若波罗蜜，不念有佛十力乃至十八不共法，不念有须陀洹果乃至阿罗汉果，不念有辟支佛乃至阿耨多罗三藐三菩提。舍利弗，菩萨摩诃萨如是行增益六波罗蜜无能坏者。

“舍利弗，有菩萨摩诃萨住般若波罗蜜中具足智慧，用是智慧常不堕恶道，不生弊恶人中，不作贫穷人，所受身体不为人、天、阿修罗所憎恶。”

舍利弗白佛言：“世尊，何等是菩萨摩诃萨智慧？”

佛告舍利弗：“菩萨摩诃萨用是智慧成就见十方如恒河沙等诸佛，听法，见僧，亦见严净佛土。菩萨摩诃萨以是智慧，不作佛想，不作菩萨想，不作声闻、辟支佛想，不作我想，不作佛国想；用是智慧，行檀那波罗蜜亦不得檀那波罗蜜，乃至行般若波罗蜜亦不得般若波罗蜜，行四念处亦不得四念处，乃至行十八不共法亦不得十八不共法。舍利弗，是名菩萨摩诃萨智慧，用是智慧能具足一切法，亦不得一切法。

“舍利弗，有菩萨摩诃萨行般若波罗蜜时，净于五眼——肉眼、天眼、慧眼、法眼、佛眼。”

舍利弗白佛言：“世尊，云何菩萨摩诃萨肉眼净？”

佛告舍利弗：“有菩萨肉眼见百由旬，有菩萨肉眼见二百由旬，有菩萨肉眼见一阎浮提，有菩萨肉眼见二天下、三天下、四天下，有菩萨肉眼见小千国土，有菩萨肉眼见中千国土，有菩萨肉眼见三千大千国土。舍利弗，是为菩萨摩诃萨肉眼净。”

舍利弗白佛言：“世尊，云何菩萨摩诃萨天眼净？”

佛告舍利弗：“有菩萨摩诃萨天眼，见一切四天王天所见，见三十三天、夜摩天、兜率陀天、化乐天、他化自在天所见，见梵天王所见乃至阿迦尼吒天所见。菩萨天眼所见者，四天王天乃至阿迦尼吒天所不知不见。舍利弗，是菩萨摩诃萨天眼，见十方如恒河沙等诸国土中，众生死此生彼。舍利弗，是为菩萨摩诃萨天眼净。”

舍利弗白佛言：“世尊，云何菩萨摩诃萨慧眼净？”

佛告舍利弗：“慧眼菩萨不作是念：有法若有为若无为、若世间若出世间、若有漏若无漏。是慧眼菩萨，亦无法不见，无法不闻，无法不知，无法不识。舍利弗，是名菩萨摩诃萨慧眼净。”

舍利弗白佛言：“世尊，云何菩萨摩诃萨法眼净？”

佛告舍利弗：“菩萨摩诃萨，以法眼知是人随信行，是人随法行，是人无相行，是人行空解脱门，是人行无相解脱门，是人行无作解脱门得五根，得五根故得无间三昧，得无间三昧故得解脱智，得解脱智故断三结——有我见、疑、戒取，是人名须陀洹；是人得思惟道薄淫恚痴当得斯陀含；增进思惟道断淫恚痴得阿那含；增进思惟道断色染、无色染、无明慢掉得阿罗汉；是人行空、无相、无作解脱门得五根，得五根故得无间三昧，得无间三昧故得解脱智，得解脱智故知所有集法皆是灭法作辟支佛，是为菩萨摩诃萨法眼净。

“复次，舍利弗，菩萨摩诃萨知是菩萨初发意，行檀那波罗蜜乃至行般若波罗蜜，成就信根、精进根，善根纯厚，用方便力故为众生受身——若生刹利大姓，若生婆罗门大姓，若生居士大家，若生四天王天处，乃至他化自在天处。是菩萨于其中住成就众生，随其所乐皆给施之，亦净佛国土值遇诸佛，供养、恭敬、尊重、赞叹，乃至阿耨多罗三藐三菩提，亦不堕声闻、辟支佛地，是名菩萨摩诃萨法眼净。

“复次，舍利弗，菩萨摩诃萨，知是菩萨于阿耨多罗三藐三菩提退，知是菩萨于阿耨多罗三藐三菩提不退；知是菩萨受阿耨多罗三藐三菩提记，知是菩萨未受阿耨多罗三藐三菩提记；知是菩萨到阿惟越致地，知是菩萨未到阿惟越致地；知是菩萨具足神通，知是菩萨未具足神通；知是菩萨以具足神通飞到十方如恒河沙等世界见诸佛供养、恭敬、尊重、赞叹；知是菩萨未得神通、当得神通；知是菩萨当净佛土、未净佛土，是菩萨成就众生、未成就众生，是菩萨为诸佛所称誉、所不称誉，是菩萨亲近诸佛、不亲近诸佛，是菩萨寿命有量、寿命无量，是菩萨得佛时比丘众有量、比丘众无量，是菩萨得阿耨多罗三藐三菩提时以菩萨为僧、不以菩萨为僧，是菩萨当修苦行难行、不修苦行难行，是菩萨一生补处、未一生补处，是菩萨受最后身、未受最后身，是菩萨能坐道场、不能坐道场，是菩萨有魔、无魔。如是，舍利弗，是为菩萨摩诃萨法眼净。”

舍利弗白佛言：“世尊，云何菩萨摩诃萨佛眼净？”

佛告舍利弗：“有菩萨摩诃萨求佛道心，次第入如金刚三昧，得一切种智，尔时成就十力、四无所畏、四无碍智、十八不共法，大慈大悲。是菩萨摩诃萨用一切种智，一切法中无法不见，无法不闻，无法不知，无法不识。舍利弗，是为菩萨摩诃萨，得阿耨多罗三藐三菩提时佛眼净。

“如是，舍利弗，菩萨摩诃萨欲得五眼，当学六波罗蜜。何以故？舍利弗，是六波罗蜜中摄一切善法——若声闻法、辟支佛法、菩萨法、佛法。舍利弗，若有实语能摄一切善法者，般若波罗蜜是。舍利弗，般若波罗蜜能生五眼，菩萨学五眼者，得阿耨多罗三藐三菩提。

“舍利弗，有菩萨摩诃萨行般若波罗蜜时修神通波罗蜜，以是神通波罗蜜受种种如意事——能动大地，变一身为无数身，无数身还为一身，隐显自在，山壁树木皆过无碍如行空中，履水如地陵虚如鸟，出没地中如出入水，身出烟焰如大火聚，身中出水如雪山水流，日月大德威力难当而能摩扪，乃至梵天身得自在——亦不著是如意神通，神通事及己身皆不可得，自性空故，自性离故，自性无生故。不作是念‘我得如意神通’除为萨婆若心。如是，舍利弗，菩萨摩诃萨行般若波罗蜜时，得如意神通智证。

“是菩萨以天耳净过于人耳，闻二种声天声、人声，亦不著是天耳神通，天耳与声及己身皆不可得，自性空故，自性离故，自性无生故。不作是念‘我有是天耳’除为萨婆若心。如是，舍利弗，菩萨摩诃萨行般若波罗蜜时，得天耳神通智证。

“是菩萨如实知他众生心，若欲心如实知欲心，离欲心如实知离欲心，瞋心如实知瞋心，离瞋心如实知离瞋心，痴心如实知痴心，离痴心如实知离痴心，渴爱心如实知渴爱心，无渴爱心如实知无渴爱心，有受心如实知有受心，无受心如实知无受心，摄心如实知摄心，散心如实知散心，小心如实知小心，大心如实知大心，定心如实知定心，乱心如实知乱心，解脱心如实知解脱心，不解脱心如实知不解脱心，有上心如实知有上心，无上心如实知无上心，亦不著是心。何以故？是心非心相，不可思议故，自性空故，自性离故，自性无生故。不作是念‘我得他心智证’除为萨婆若心。如是，舍利弗，菩萨摩诃萨行般若波罗蜜时，得他心神通智证。

“是菩萨以宿命智证通，念一心乃至百心，念一日乃至百日，念一月乃至百月，念一岁乃至百岁，念一劫乃至百劫、无数百劫、无数千劫、无数百千劫乃至无数百千万亿劫，设我是处，如是姓，如是名字，如是生，如是食，如是久住，如是寿限，如是长寿，如是受苦乐，我是中死生彼处，彼处死生是处，有相有因缘。亦不著是宿命神通，宿命神通事及己身，皆不可得，自性空故，自性离故，自性无生故。不作是念‘我有是宿命神通’除为萨婆若心。如是，舍利弗，菩萨摩诃萨行般若波罗蜜时，得宿命神智证。

“是菩萨以天眼见众生死时生时、端正丑陋、恶处好处、若大若小，知众生随业因缘——是诸众生身恶业成就、口恶业成就、意恶业成就故，谤毁贤圣人、受邪见因缘故，身坏堕恶道生地狱中；是诸众生身善业成就、口善业成就、意善业成就，不谤毁贤圣人，受正见因缘故，命终入善道生天上——亦不著是天眼通，天眼通事及己身皆不可得，自性空故，自性离故，自性无生故。不作是念‘我有是天眼神通’除为萨婆若心。如是，舍利弗，菩萨摩诃萨行般若波罗蜜时，得天眼神通智证。亦见十方如恒河沙等世界中众生生死，乃至生天上，四神通亦如是。

“是菩萨摩诃萨漏尽神通，虽得漏尽神通，不堕声闻、辟支佛地，乃至阿耨多罗三藐三菩提，亦不依异法，亦不著是漏尽神通，漏尽神通事及己身皆不可得，自性空故，自性离故，自性无生故。不作是念‘我得漏尽神通’除为萨婆若心。如是，舍利弗，菩萨摩诃萨行般若波罗蜜时，得漏尽神通智证。如是，舍利弗，菩萨摩诃萨行般若波罗蜜时，具足神通波罗蜜，具足神通波罗蜜已，增益阿耨多罗三藐三菩提。

“舍利弗，有菩萨摩诃萨行般若波罗蜜时，住檀那波罗蜜净萨婆若道，毕竟空，不生悭心故。舍利弗，有菩萨摩诃萨行般若波罗蜜时，住尸罗波罗蜜净萨婆若道，毕竟空，罪、不罪不著故。舍利弗，有菩萨摩诃萨行般若波罗蜜时，住羼提波罗蜜净萨婆若道，毕竟空，不瞋故。舍利弗，有菩萨摩诃萨行般若波罗蜜时，住毗梨耶波罗蜜净萨婆若道，毕竟空，身心精进不懈息故。舍利弗，有菩萨摩诃萨行般若波罗蜜时，住禅那波罗蜜净萨婆若道，毕竟空，不乱不味故。舍利弗，有菩萨摩诃萨行般若波罗蜜时，住般若波罗蜜净萨婆若道，毕竟空，不生痴心故。如是，舍利弗，菩萨摩诃萨行般若波罗蜜时，住六波罗蜜净萨婆若道毕竟空故，不来不去故，不施不受故，非戒非犯故，非忍非瞋故，不进不怠故，不定不乱故，不智不愚故。尔时，菩萨摩诃萨，不分别布施不布施、持戒犯戒、忍辱瞋恚、精进懈怠、定心乱心、智慧愚痴，不分别毁害、轻慢、恭敬。何以故？舍利弗，无生法中无有受毁者，无有受害者，无有受轻慢恭敬者。舍利弗，菩萨摩诃萨行般若波罗蜜得如是诸功德，声闻、辟支佛所无有得是功德，具足成就众生净佛国土，得一切种智。

“复次，舍利弗，菩萨摩诃萨行般若波罗蜜时，一切众生中生等心；一切众生中生等心已，得一切诸法等；得一切诸法等已，立一切众生于诸法等中。是菩萨摩诃萨，现世为十方诸佛所爱念，亦为一切菩萨、一切声闻、辟支佛所爱念。是菩萨在所生处，眼终不见不爱色，乃至意不觉不爱法。如是，舍利弗，菩萨摩诃萨行般若波罗蜜，不减于阿耨多罗三藐三菩提。”

说是般若波罗蜜品时，三百比丘从座起，以所著衣上佛，发阿耨多罗三藐三菩提心。佛尔时微笑，种种色光从口中出。

尔时，慧命阿难从座起，正衣服，合掌右膝著地，白佛言：“佛何因缘微笑？”

佛告阿难：“是三百比丘，从是以后六十一劫当作佛，皆号名大相。是三百比丘舍此身，当生阿閦佛国。及六万欲天子皆发阿耨多罗三藐三菩提心，于弥勒佛法中出家行佛道。”

是时，佛之威神故，此间四部众见十方面各千佛。是十方国土严净，此娑婆国土所不及。

尔时，十千人作愿：“我等修净愿行，修净愿行故当生彼佛世界。”

尔时，佛知是善男子深心，而佛微笑，种种光从口中出。

阿难整衣服，合掌白佛：“佛何因缘微笑？”

佛告阿难：“汝见是十千人不？”

阿难言：“见。”

佛言：“是十千人于此寿终，当生彼世界，终不离诸佛，后当作佛，皆号庄严王佛。”

### 叹度品第五

尔时，慧命舍利弗，慧命大目揵连，慧命须菩提，慧命摩诃迦葉，如是等诸多知识比丘，及诸菩萨摩诃萨，诸优婆塞、优婆夷，从座起合掌白佛言：“世尊，摩诃波罗蜜是菩萨摩诃萨般若波罗蜜、尊波罗蜜、第一波罗蜜、胜波罗蜜、妙波罗蜜、无上波罗蜜、无等波罗蜜、无等等波罗蜜、如虚空波罗蜜。是菩萨摩诃萨般若波罗蜜，世尊，自相空波罗蜜。是菩萨摩诃萨般若波罗蜜，世尊，自性空波罗蜜。是菩萨摩诃萨般若波罗蜜，诸法空波罗蜜，无法有法空波罗蜜，开一切功德波罗蜜，成就一切功德波罗蜜，不可坏波罗蜜。是诸菩萨摩诃萨般若波罗蜜，诸菩萨摩诃萨行是般若波罗蜜无等等布施，具足无等等檀那波罗蜜，得无等等身，得无等等法，所谓阿耨多罗三藐三菩提，尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜亦如是。世尊本亦复行此般若波罗蜜，具足无等等六波罗蜜，得无等等法，得无等等色，得无等等受、想、行、识，佛转无等等法轮。过去佛亦如是行此般若波罗蜜，具足无等等布施，乃至转无等等法轮。未来世佛亦行此般若波罗蜜，当作无等等布施，乃至当转无等等法轮。以是故，世尊，菩萨摩诃萨欲度一切法彼岸，当习行般若波罗蜜。世尊，是行般若波罗蜜菩萨摩诃萨，一切世间天及人、阿修罗应当礼敬供养。”

佛告众弟子及诸菩萨摩诃萨：“如是，如是，诸善男子，是行般若波罗蜜者，一切世间天及人、阿修罗，应当作礼，恭敬供养。何以故？因菩萨来往故，出生人道、天道、刹利大姓、婆罗门大姓、居士大家、转轮圣王、四天王天乃至阿迦尼吒天，出生须陀洹乃至阿罗汉、辟支佛、诸佛。因菩萨来往故，世间便有饮食、衣服、卧具、房舍、灯烛、摩尼真珠、玻瓈、琉璃、珊瑚、金银等诸宝物生。舍利弗，世间所有乐具——若人中、若天上、若离欲乐，是一切乐具皆由菩萨有。何以故？舍利弗，菩萨摩诃萨行菩萨道时，住六波罗蜜自行布施，亦以布施成就众生，乃至自行般若波罗蜜，亦以般若波罗蜜成就众生。舍利弗，是故菩萨摩诃萨为安乐一切众生故，出现于世。”

### 舌相品第六

尔时，世尊出舌相遍覆三千大千世界，从其舌相出无数无量色光明，普照十方如恒河沙等诸佛世界。

是时，东方如恒河沙等世界中无量无数诸菩萨见是大光明，各各白其佛言：“世尊，是谁力故，有是大光明普照诸佛世界？”

诸佛告诸菩萨言：“诸善男子，西方有世界名娑婆，是中有佛名释迦牟尼，是其舌相出大光明，普照东方如恒河沙等诸佛世界。”

南西北方、四维、上下亦复如是。

为诸菩萨摩诃萨说般若波罗蜜故，是时诸菩萨各白其佛言：“我欲往供养释迦牟尼佛及诸菩萨摩诃萨，并欲听般若波罗蜜。”

诸佛告诸菩萨：“善男子，汝自知时。”

是时，诸菩萨摩诃萨持诸供养具无量华盖、幢幡、璎珞、众香、金银、宝华，向娑婆世界诣释迦牟尼佛所。尔时，四天王诸天乃至阿迦尼吒诸天，各持天上天香、末香、泽香、天树香、叶香、天种种莲华青赤红白，向释迦牟尼佛所。是诸菩萨摩诃萨及诸天所散诸华，于三千大千世界虚空中，化成四柱大宝台，种种异色庄严分明。

是时，释迦牟尼佛众中有十万亿人，皆从座起，合掌白佛言：“世尊，我等于未来世中亦当得如是法，如今释迦牟尼佛弟子侍从大众说法亦尔。”

是时，佛知善男子至心于一切诸法不生不灭，不出不作，得是法忍。佛便微笑，种种色光从口中出。

阿难白佛言：“世尊，何因缘故微笑？”

佛告阿难：“是众中十万亿人于诸法中得无生忍。是诸人于未来世，过六十八亿劫当作佛，劫名华积，佛皆号觉华。”

### 三假品第七

尔时，佛告慧命须菩提：“汝当教诸菩萨摩诃萨般若波罗蜜，如诸菩萨摩诃萨所应成就般若波罗蜜。”

即时，诸菩萨摩诃萨及声闻大弟子、诸天等，作是念：“慧命须菩提，自以智慧力，当为诸菩萨摩诃萨说般若波罗蜜耶？为是佛力？”

慧命须菩提知诸菩萨摩诃萨、大弟子、诸天心所念，语慧命舍利弗：“敢佛弟子所说法，所教授，皆是佛力。佛所说法，法相不相违背。是善男子，学是法，得证此法，佛说如灯。舍利弗，一切声闻、辟支佛，实无是力，能为菩萨摩诃萨说般若波罗蜜。”

尔时，慧命须菩提白佛言：“世尊，所说菩萨、菩萨，何等法名菩萨？世尊，我等不见是法名菩萨，云何教菩萨般若波罗蜜？”

佛告须菩提：“般若波罗蜜亦但有名字，名为般若波罗蜜。菩萨、菩萨字亦但有名字，是名字不在内，不在外，不在中间。

“须菩提，譬如说我名，和合故有，是我名不生不灭，但以世间名字故说。如众生寿者、命者、生者、养育者、众数人作者、使作者、起者、使起者、受者、使受者、知者、见者等，和合法故有，是诸名不生不灭，但以世间名字故说。般若波罗蜜、菩萨、菩萨字亦如是，皆和合故有，是亦不生不灭，但以世间名字故说。

“须菩提，譬如身和合故有，是亦不生不灭，但以世间名字故说。须菩提，譬如色、受、想、行、识，亦和合故有，是亦不生不灭，但以世间名字故说。须菩提，般若波罗蜜、菩萨、菩萨字亦如是，皆是和合故有，是亦不生不灭，但以世间名字故说。

“须菩提，譬如眼和合故有，是亦不生不灭，但以世间名字故说，是眼不在内，不在外，不在中间。耳、鼻、舌、身、意和合故有，是亦不生不灭，但以世间名字故说，色乃至法亦如是。眼界和合故有，是亦不生不灭，但以世间名字故说，乃至意识界亦如是。须菩提，般若波罗蜜、菩萨、菩萨字亦如是，皆和合故有，是亦不生不灭，但以世间名字故说，是名字不在内，不在外，不在中间。

“须菩提，譬如内身名为头但有名字，项、肩、臂、脊、肋、髀、膞、脚是和合故有，是法及名字亦不生不灭，但以名字故说，是名字亦不在内，亦不在外，不在中间。须菩提，般若波罗蜜、菩萨、菩萨字亦如是，皆和合故有，但以名字故说，是亦不生不灭，不在内，不在外，不在中间。

“须菩提，譬如外物草木、枝叶、茎节，是一切但以名字故说，是法及名字亦不生不灭，非内，非外，非中间住。须菩提，般若波罗蜜、菩萨、菩萨字亦如是，皆和合故有，是法及名字亦不生不灭，非内，非外，非中间住。

“须菩提，譬如过去诸佛名，和合故有，是亦不生不灭，但以名字故说，是亦非内，非外，非中间住，般若波罗蜜、菩萨、菩萨字亦如是。

“须菩提，譬如梦、响、影、幻、焰、佛所化皆是和合故有，但以名字说，是法及名字不生不灭，非内，非外，非中间住，般若波罗蜜、菩萨、菩萨字亦如是。

“如是，须菩提，菩萨摩诃萨行般若波罗蜜，名假施设，受假施设，法假施设，如是应当学。

“复次，须菩提，菩萨摩诃萨行般若波罗蜜时，不见色名字是常，不见受、想、行、识名字是常；不见色名字无常，不见受、想、行、识名字无常；不见色名字乐，不见色名字苦；不见色名字我，不见色名字无我；不见色名字空，不见色名字无相；不见色名字无作，不见色名字寂灭；不见色名字垢，不见色名字净；不见色名字生，不见色名字灭；不见色名字内，不见色名字外，不见色名字中间住。受、想、行、识亦如是，眼色、眼识、眼触，眼触因缘生诸受，乃至意法、意识、意触，意触因缘生诸受亦如是。何以故？菩萨摩诃萨行般若波罗蜜，般若波罗蜜字、菩萨、菩萨字，有为性中亦不见，无为性中亦不见。菩萨摩诃萨行般若波罗蜜，是法皆不作分别。是菩萨行般若波罗蜜，住不坏法中，修四念处时，不见般若波罗蜜，不见般若波罗蜜字，不见菩萨，不见菩萨字，乃至修十八不共法时，不见般若波罗蜜，不见般若波罗蜜字，不见菩萨，不见菩萨字。菩萨摩诃萨如是行般若波罗蜜时，但知诸法实相。诸法实相者，无垢无净。

“如是，须菩提，菩萨摩诃萨行般若波罗蜜时，当作是知名字假施设，知假名字已，不著色，不著受、想、行、识，不著眼乃至意，不著色乃至法，不著眼识，乃至不著意识，不著眼触，乃至不著意触，不著眼触因缘生受——若苦、若乐、若不苦不乐，乃至不著意触因缘生受——若苦、若乐、若不苦不乐，不著有为性，不著无为性，不著檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜，不著三十二相，不著菩萨身，不著菩萨肉眼，乃至不著佛眼，不著智波罗蜜，不著神通波罗蜜，不著内空，乃至不著无法有法空，不著成就众生，不著净佛国土，不著方便法。何以故？是诸法无著者，无著法，无著处，皆无故。

“如是，须菩提，菩萨摩诃萨行般若波罗蜜时，不著一切法，便增益檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜，入菩萨位，得阿惟越致地，具足菩萨神通，游一佛国至一佛国成就众生，恭敬、尊重、赞叹诸佛，为净佛国土，为见诸佛供养，供养之具，善根成就故随意悉得，亦闻诸佛所说法，闻已乃至阿耨多罗三藐三菩提终不忘，得诸陀罗尼门、诸三昧门。如是，须菩提，菩萨摩诃萨行般若波罗蜜时，当知诸法名假施设。

“须菩提，于汝意云何？色是菩萨不？受、想、行、识是菩萨不？”

“不也，世尊。”

“眼、耳、鼻、舌、身、意是菩萨不？”

“不也，世尊。”

“色、声、香、味、触、法是菩萨不？”

“不也，世尊。”

“眼识乃至意识是菩萨不？”

“不也，世尊。”

“须菩提，于汝意云何？地种是菩萨不？”

“不也，世尊。”

“水、火、风、空、识种是菩萨不？”

“不也，世尊。”

“于须菩提意云何？无明是菩萨不？”

“不也，世尊。”

“乃至老死是菩萨不？”

“不也，世尊。”

“于须菩提意云何？离色，离受、想、行、识，乃至离老死是菩萨不？”

“不也，世尊。”

“须菩提，于汝意云何？色如相是菩萨不？”

“不也，世尊。”

“乃至老死如相是菩萨不？”

“不也，世尊。”

“离色如相，乃至离老死如相是菩萨不？”

“不也，世尊。”

佛告须菩提：“汝观何等义，言色非菩萨，乃至老死非菩萨，离色非菩萨，乃至离老死非菩萨，色如相非菩萨，乃至老死如相非菩萨，离色如相非菩萨，乃至离老死如相非菩萨？”

须菩提言：“世尊，众生毕竟不可得，何况当是菩萨？色不可得，何况色、离色、色如、离色如是菩萨？乃至老死不可得，何况老死、离老死、老死如、离老死如是菩萨？”

佛告须菩提：“善哉！善哉！如是，须菩提，菩萨摩诃萨、众生不可得故，般若波罗蜜亦不可得，当作是学。于须菩提意云何？色是菩萨义不？”

“不也，世尊。”

“受、想、行、识是菩萨义不？”

“不也，世尊。”

“于须菩提意云何？色常是菩萨义不？”

“不也，世尊。”

“受、想、行、识常，是菩萨义不？”

“不也，世尊。”

“色无常是菩萨义不？”

“不也，世尊。”

“受、想、行、识无常，是菩萨义不？”

“不也，世尊。”

“色乐是菩萨义不？”

“不也，世尊。”

“受、想、行、识乐，是菩萨义不？”

“不也，世尊。”

“色苦是菩萨义不？”

“不也，世尊。”

“受、想、行、识苦，是菩萨义不？”

“不也，世尊。”

“色我是菩萨义不？”

“不也，世尊。”

“受、想、行、识我，是菩萨义不？”

“不也，世尊。”

“色非我是菩萨义不？”

“不也，世尊。”

“受、想、行、识非我，是菩萨义不？”

“不也，世尊。”

“于须菩提意云何？色空是菩萨义不？”

“不也，世尊。”

“受、想、行、识空，是菩萨义不？”

“不也，世尊。”

“色非空是菩萨义不？”

“不也，世尊。”

“受、想、行、识非空，是菩萨义不？”

“不也，世尊。”

“色相是菩萨义不？”

“不也，世尊。”

“受、想、行、识相，是菩萨义不？”

“不也，世尊。”

“色无相，是菩萨义不？”

“不也，世尊。”

“受、想、行、识无相，是菩萨义不？”

“不也，世尊。”

“色作是菩萨义不？”

“不也，世尊。”

“受、想、行、识作，是菩萨义不？”

“不也，世尊。”

“色无作是菩萨义不？”

“不也，世尊。”

“受、想、行、识无作，是菩萨义不？”

“不也，世尊。”

“乃至老死亦如是。”

佛告须菩提：“汝观何等义，言色非菩萨义，受、想、行、识非菩萨义，乃至色、受、想、行、识无作非菩萨义，乃至老死亦如是？”

须菩提白佛言：“世尊，色毕竟不可得，何况色是菩萨义？受、想、行、识亦如是。世尊，色常毕竟不可得，何况色无常是菩萨义？乃至识亦如是。世尊，色乐毕竟不可得，何况色苦是菩萨义？乃至识亦如是。世尊，色我毕竟不可得，何况色非我是菩萨义？乃至识亦如是。世尊，色有毕竟不可得，何况色空是菩萨义？乃至识亦如是。世尊，色相毕竟不可得，何况色无相是菩萨义？乃至识亦如是。世尊，色作毕竟不可得，何况色无作是菩萨义？乃至识亦如是。”

佛告须菩提：“善哉！善哉！如是，须菩提，菩萨摩诃萨行般若波罗蜜，色义不可得，受、想、行、识义不可得，乃至无作义不可得，当作是学般若波罗蜜。须菩提，汝言我不见是法名菩萨。须菩提，诸法不见诸法，诸法不见法性，法性不见诸法，法性不见地种，地种不见法性，乃至识种不见法性，法性不见识种，法性不见眼色、眼识性，眼色、眼识性不见法性，乃至法性不见意法、意识性，意法、意识性不见法性。须菩提，有为性不见无为性，无为性不见有为性。何以故？离有为不可说无为，离无为不可说有为。

“如是，须菩提，菩萨摩诃萨行般若波罗蜜，于诸法无所见，是时不惊、不畏、不怖，心亦不没不悔。何以故？是菩萨摩诃萨不见色、受、想、行、识故，不见眼乃至意，不见色乃至法，不见淫怒痴，不见无明乃至老死，不见我乃至知者、见者，不见欲界、色界、无色界，不见声闻心、辟支佛心，不见菩萨，不见菩萨法，不见佛，不见佛法，不见佛道。是菩萨一切法不见故，不惊、不畏、不怖、不没、不悔。”

须菩提白佛言：“世尊，何因缘故，是菩萨心不没不悔？”

佛告须菩提：“菩萨摩诃萨一切心、心数法，不可得，不可见，以是故，菩萨摩诃萨心不没不悔。”

“世尊，云何菩萨心不惊、不畏、不怖？”

佛告须菩提：“是菩萨意及意识，不可得，不可见，以是故，不惊、不畏、不怖。

“如是，须菩提，菩萨摩诃萨一切法不可得故应行般若波罗蜜。须菩提，菩萨摩诃萨一切行处，不得般若波罗蜜，不得菩萨，不得菩萨名，亦不得菩萨心，即是教菩萨摩诃萨。”