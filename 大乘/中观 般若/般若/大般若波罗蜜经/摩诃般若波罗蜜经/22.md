## 摩诃般若波罗蜜经卷第二十二

### 嘱累品第六十六

尔时，释提桓因白佛言：“世尊，我如是说，如是答，为随顺法不？为正答不？”

佛告释提桓因言：“憍尸迦，汝所说所答，实皆随顺。”

释提桓因言：“希有，世尊！须菩提所乐说，皆是为空，为无相，为无作，为四念处，乃至为阿耨多罗三藐三菩提。”

佛告释提桓因：“须菩提比丘行空时，檀那波罗蜜不可得，何况行檀那波罗蜜者？乃至般若波罗蜜不可得，何况行般若波罗蜜者？四念处不可得，何况修四念处者？乃至八圣道分不可得，何况修八圣道分者？禅解脱三昧定不可得，何况修禅解脱三昧定者？佛十力不可得，何况修佛十力者？四无所畏不可得，何况能生四无所畏者？四无碍智不可得，何况生四无碍智者？大慈大悲不可得，何况行大慈大悲者？十八不共法不可得，何况生十八不共法者？阿耨多罗三藐三菩提不可得，何况得阿耨多罗三藐三菩提者？一切智不可得，何况得一切智者？如来不可得，何况当作如来者？无生法不可得，何况得无生法作证者？三十二相不可得，何况得三十二相者？八十随形好不可得，何况得八十随形好者？何以故？憍尸迦，须菩提比丘一切法离行，一切法无所得行，一切法空行，一切法无相行，一切法无作行。

“憍尸迦，是为须菩提比丘所行，欲比菩萨摩诃萨般若波罗蜜行者，百分不及一，千分、千万亿分乃至算数譬喻所不能及。何以故？除佛行，是菩萨摩诃萨行般若波罗蜜，于声闻、辟支佛诸行中最尊、最妙、最上。以是故，菩萨摩诃萨欲得于一切众生中最上，当行是般若波罗蜜行。何以故？憍尸迦，诸菩萨摩诃萨行般若波罗蜜时，过声闻、辟支佛地入菩萨位，能具足佛法得一切种智，断一切烦恼习作佛。”

是时，会中诸三十三天以天曼陀罗华散佛及僧。是时，八百比丘从座起以华散佛，偏袒右肩，合掌右膝著地白佛言：“世尊，我等当行是无上行，声闻、辟支佛所不能行。”

尔时，佛知诸比丘心行，便微笑如诸佛法，种种色光——青黄赤白红缥——从口中出，遍照三千大千世界，绕佛三匝还从顶入。

尔时，阿难偏袒右肩，右膝著地白佛言：“世尊，何因缘微笑？诸佛不以无因缘而笑。”

佛告阿难：“是八百比丘于星宿劫中，当得阿耨多罗三藐三菩提，佛名散华皆同一字，比丘僧、国土、寿命皆等，各各过十万岁出家作佛，是时诸国土常雨五色天华。以是故，阿难，菩萨摩诃萨欲行最上行，应当行般若波罗蜜。”

佛告阿难：“若有善男子、善女人能行是深般若波罗蜜，当知是菩萨人中死此间生，若兜率天上死来生此间，若人中、若兜率天上广闻是深般若波罗蜜。阿难，我见是诸菩萨摩诃萨能行是深般若波罗蜜。

“阿难，若有善男子、善女人闻是深般若波罗蜜，受持读诵，亲近正忆念，转复以般若波罗蜜教行菩萨道者，当知是菩萨面从佛闻深般若波罗蜜，乃至亲近亦从诸佛种善根。善男子、善女人当作是念：‘我等非声闻所种善根，亦不从声闻所闻是深般若波罗蜜。’阿难，若有善男子、善女人受持是深般若波罗蜜，读诵亲近，随义随法行，当知是善男子、善女人则为面见佛。阿难，若有善男子、善女人闻是深般若波罗蜜，信心清净不可沮坏，当知是善男子、善女人曾供养佛种善根，与善知识相得。阿难，于诸佛福田种善根，虽不虚诳，要得声闻、辟支佛、佛而得解脱，应当深了了行六波罗蜜乃至一切种智。阿难，若菩萨深了了行六波罗蜜乃至一切种智，是人若住声闻、辟支佛道不得阿耨多罗三藐三菩提，无有是处。是故，阿难，我以般若波罗蜜嘱累汝。阿难，汝若受持一切法——除般若波罗蜜——若忘若失，其过小小，无有大罪。阿难，汝受持深般若波罗蜜若失一句，其过甚大！阿难，汝若受持深般若波罗蜜还忘失，其罪甚多！以是故，阿难，嘱累汝是深般若波罗蜜，汝当善受持读诵令利。

“阿难，若有善男子、善女人受持般若波罗蜜，则为受持过去、未来、现在诸佛阿耨多罗三藐三菩提。阿难，若善男子、善女人现在供养我，恭敬、尊重、赞叹，华香、璎珞、捣香、泽香、衣服、幡盖，应当受持般若波罗蜜读诵说，亲近供养，恭敬、尊重、赞叹，华香乃至幡盖。阿难，供养般若波罗蜜，则为供养我，亦供养过去、未来、现在佛已。若有善男子、善女人闻说深般若波罗蜜，信心清净，恭敬爱乐，则为信心清净恭敬爱乐过去、未来、现在诸佛已。阿难，汝爱乐佛不舍离，当爱乐般若波罗蜜莫舍离。阿难，深般若波罗蜜乃至一句不应令失。阿难，我说嘱累因缘甚多，今但略说，如我为世尊，般若波罗蜜亦是世尊。以是故，阿难，种种因缘嘱累汝般若波罗蜜。阿难，今我于一切世间天、人、阿修罗中嘱累汝，诸欲不舍佛、不舍法、不舍僧，不舍过去、未来、现在诸佛阿耨多罗三藐三菩提者，慎莫舍般若波罗蜜。阿难，是我所教化弟子法。

“阿难，若善男子、善女人受持深般若波罗蜜，读诵、说、正忆念，复为他人种种广说其义，开示演畅分明令易解，是善男子、善女人疾得阿耨多罗三藐三菩提，疾近萨婆若。何以故？般若波罗蜜中生诸佛阿耨多罗三藐三菩提。阿难，过去、未来诸佛阿耨多罗三藐三菩提，皆从般若波罗蜜中生；今现在东方、南方、西方、北方、四维、上下诸佛阿耨多罗三藐三菩提，亦从般若波罗蜜生。以是故，阿难，诸菩萨摩诃萨欲得阿耨多罗三藐三菩提，应当学六波罗蜜。何以故？阿难，六波罗蜜是菩萨摩诃萨母，生诸菩萨故。阿难，若有菩萨摩诃萨学是六波罗蜜，皆得阿耨多罗三藐三菩提，以是故，我以六波罗蜜倍复嘱累汝。阿难，是六波罗蜜是诸佛无尽法藏。阿难，十方诸佛现在说法，皆从六波罗蜜法藏中出；过去诸佛亦从六波罗蜜中，学得阿耨多罗三藐三菩提；未来诸佛亦从六波罗蜜中，学得阿耨多罗三藐三菩提；过去、未来、现在诸佛弟子，皆从六波罗蜜中学得灭度，已得、今得、当得灭度。阿难，汝为声闻人说法，令三千大千世界中众生，皆得阿罗汉果证，犹未为我弟子事；汝若以般若波罗蜜相应一句义，教菩萨摩诃萨则为我弟子事。我亦欢喜胜教三千大千世界中众生令得阿罗汉。

“复次，阿难，是三千大千世界中众生，不前不后一时皆得阿罗汉果证，是诸阿罗汉行布施功德、持戒、禅定功德，是功德多不？”

阿难言：“甚多，世尊。”

佛言：“不如弟子以般若波罗蜜相应法，为菩萨摩诃萨说乃至一日，其福甚多。置一日但半日，置半日但一食顷，置一食顷但须臾间说，其福甚多。何以故？菩萨摩诃萨善根胜一切声闻、辟支佛故，菩萨摩诃萨自欲得阿耨多罗三藐三菩提，亦示教利喜他人令得阿耨多罗三藐三菩提。阿难，如是菩萨行六波罗蜜，行四念处乃至行一切种智，增益善根若不得阿耨多罗三藐三菩提，无有是处。”

说是般若波罗蜜品时，佛在四众中天、人、龙、鬼、神、紧陀罗、摩睺罗伽等，于大众前而现神足变化。一切大众皆见阿閦佛，比丘僧围绕说法。大众譬如大海水，皆是阿罗汉，诸漏尽无烦恼，皆得自在，得俱解脱、心解脱、慧解脱，其心调柔譬如大象，所作已办逮得己利，尽诸有结正智得解脱，一切心、心数法中得自在，及诸菩萨摩诃萨无量功德成就。尔时，佛摄神足，一切大众不复见，阿閦佛、声闻人、菩萨摩诃萨及其国土不与眼作对。何以故？佛摄神足故。

尔时，佛告阿难：“如是，阿难，一切法不与眼作对，法法不相见，法法不相知。如是，阿难，如阿閦佛、弟子、菩萨、国土不于眼作对。如是，阿难，一切法不与眼作对，法法不相知，法法不相见。何以故？一切法无知、无见、无作、无动、不可捉、不可思议，如幻人无受、无觉、无真实。菩萨摩诃萨如是行，为行般若波罗蜜，亦不著诸法。阿难，菩萨摩诃萨如是学，名为学般若波罗蜜。欲得诸波罗蜜，当学般若波罗蜜。何以故？如是学，名为第一学、最上学、微妙学；如是学，安乐利益一切世间，无护者为作护；如是学，诸佛所学，诸佛住是学中，能以右手举三千大千世界还著本处，是中众生无觉知者。何以故？阿难，诸佛学是般若波罗蜜，过去、未来、现在法中得无碍智见。阿难，般若波罗蜜于诸学中最尊、第一、微妙、无上。阿难，有人欲得般若波罗蜜边际，为欲得虚空边际。何以故？阿难，般若波罗蜜无有量。我初不说般若波罗蜜量名众句众字，众是有量，般若波罗蜜无有量。”

阿难白佛言：“世尊，般若波罗蜜，何以故无有量？”

佛告阿难：“般若波罗蜜无尽故无有量，般若波罗蜜离故无有量。阿难，过去诸佛皆学是般若波罗蜜得度，是般若波罗蜜故不尽；未来世诸佛亦学是般若波罗蜜得度，是般若波罗蜜故不尽；现在十方诸佛皆学是般若波罗蜜得度，是般若波罗蜜故不尽——已不尽、今不尽、当不尽。阿难，欲尽般若波罗蜜为欲尽虚空，般若波罗蜜不可尽——已不尽、今不尽、当不尽，禅那波罗蜜乃至檀那波罗蜜不可尽——已不尽、今不尽、当不尽，乃至一切种智亦如是。何以故？是一切法皆无生，若法无生，云何有尽？”

尔时，佛出覆面舌相，告阿难：“从今日于四众中，广演开示分别般若波罗蜜，当令分明易解。何以故？是深般若波罗蜜中广说诸法相，是中求声闻、辟支佛，求佛者，皆当于中学，学已各得成就。阿难，是深般若波罗蜜，则是一切字门；行是深般若波罗蜜，能入陀罗尼门；学是陀罗尼，诸菩萨得一切乐说辩才。阿难，般若波罗蜜是三世诸佛妙法。以是故，阿难，我为汝了了说，若有人受持深般若波罗蜜，读诵亲近，是人则能持三世诸佛阿耨多罗三藐三菩提。阿难，我说般若波罗蜜是行者足，汝持是般若波罗蜜得陀罗尼故，则能持一切诸法。”

### 不可尽品第六十七

尔时，须菩提作是念：“是诸佛阿耨多罗三藐三菩提甚深，我当问佛。”作是念已，白佛言：“世尊，是般若波罗蜜不可尽。”

佛言：“虚空不可尽故，般若波罗蜜不可尽。”

“世尊，云何应生般若波罗蜜？”

佛言：“色不可尽故，般若波罗蜜应生；受、想、行、识不可尽故，般若波罗蜜应生；檀那波罗蜜不可尽故，般若波罗蜜应生；尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜不可尽故，般若波罗蜜应生；乃至一切种智不可尽故，般若波罗蜜应生。

“复次，须菩提，痴空不可尽故，菩萨摩诃萨般若波罗蜜应生；行空不可尽故，菩萨般若波罗蜜应生；识空不可尽故，菩萨般若波罗蜜应生；名色空不可尽故，菩萨般若波罗蜜应生；六处空不可尽故，菩萨般若波罗蜜应生；六触空不可尽故，菩萨般若波罗蜜应生；受空不可尽故，菩萨般若波罗蜜应生；爱空不可尽故，菩萨般若波罗蜜应生；取空不可尽故，菩萨般若波罗蜜应生；有空不可尽故，菩萨般若波罗蜜应生；生空不可尽故，菩萨般若波罗蜜应生；老死忧悲苦恼空不可尽故，菩萨般若波罗蜜应生。如是，须菩提，菩萨摩诃萨般若波罗蜜应生。须菩提，是十二因缘是独菩萨法，能除诸边颠倒，坐道场时应如是观，当得一切种智。

“须菩提，若有菩萨摩诃萨，以虚空不可尽法，行般若波罗蜜观十二因缘，不堕声闻、辟支佛地，住阿耨多罗三藐三菩提。须菩提，若求菩萨道而转还者，皆离般若波罗蜜念故，是人不知云何行般若波罗蜜，应以虚空不可尽法观十二因缘。须菩提，若求菩萨道而转还者，皆不得是方便力故，于阿耨多罗三藐三菩提而转还。须菩提，若菩萨摩诃萨于阿耨多罗三藐三菩提不转还者，皆得是方便力故。须菩提，菩萨摩诃萨应以虚空不可尽法观般若波罗蜜，应以虚空不可尽法生般若波罗蜜。如是，须菩提，菩萨摩诃萨观十二因缘时，不见法无因缘生，不见法常不灭，不见法有我、人、寿者、命者、众生乃至知者、见者，不见法无常，不见法苦，不见法无我，不见法寂灭非寂灭。如是，须菩提，菩萨摩诃萨行般若波罗蜜，应如是观十二因缘。

“须菩提，若菩萨摩诃萨能如是行般若波罗蜜，是时不见色若常若无常、若苦若乐、若我若无我、若寂灭若非寂灭，受、想、行、识亦如是。须菩提，菩萨摩诃萨是时，亦不见般若波罗蜜，亦不见以是法见般若波罗蜜、禅那波罗蜜乃至阿耨多罗三藐三菩提，亦不见阿耨多罗三藐三菩提，亦不见以是法见阿耨多罗三藐三菩提。如是，须菩提，一切法不可得故，是为应般若波罗蜜行。若菩萨行无所得般若波罗蜜时，恶魔愁毒如箭入心，譬如人新丧父母。如是，须菩提，恶魔见菩萨行无所得般若波罗蜜时，便大愁毒如箭入心。”

须菩提白佛言：“世尊，但一魔愁毒，三千大千世界中魔亦复愁毒？”

佛告须菩提：“三千大千世界中诸恶魔，皆愁毒如箭入心，各于其坐不能自安。须菩提，菩萨摩诃萨能如是行般若波罗蜜，是时一切世间天及人、阿修罗，不能得其便令其忧恼。须菩提，以是故，菩萨摩诃萨欲得阿耨多罗三藐三菩提，当行是般若波罗蜜。菩萨摩诃萨行般若波罗蜜时，具足修檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜。须菩提，菩萨摩诃萨行般若波罗蜜时具足诸波罗蜜。”

须菩提白佛言：“世尊，菩萨摩诃萨行般若波罗蜜时，云何具足檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜？”

佛告须菩提：“菩萨摩诃萨所有布施，皆回向萨婆若。如是，须菩提，菩萨摩诃萨行般若波罗蜜时，具足檀那波罗蜜。须菩提，菩萨摩诃萨所有持戒，皆回向萨婆若，是为具足尸罗波罗蜜。菩萨摩诃萨所有忍辱，皆回向萨婆若，是为具足羼提波罗蜜。菩萨摩诃萨所有精进，皆回向萨婆若，是为具足毗梨耶波罗蜜。菩萨摩诃萨所有禅定，皆回向萨婆若，是为具足禅那波罗蜜。菩萨摩诃萨所有智慧，皆回向萨婆若，是为具足般若波罗蜜。如是，须菩提，菩萨摩诃萨行般若波罗蜜具足六波罗蜜。”

### 六度相摄品第六十八

须菩提白佛言：“世尊，云何菩萨摩诃萨住檀那波罗蜜取尸罗波罗蜜？”

佛告须菩提：“菩萨摩诃萨布施时，持是布施回向萨婆若，于众生中住慈身口意业，是为菩萨住檀那波罗蜜取尸罗波罗蜜。”

“世尊，云何菩萨住檀那波罗蜜取羼提波罗蜜？”

佛告须菩提：“菩萨布施时，受者瞋恚，骂辱恶言加之，是时菩萨忍辱不生瞋恚心，是为菩萨住檀那波罗蜜取羼提波罗蜜。”

“世尊，云何菩萨住檀那波罗蜜取毗梨耶波罗蜜？”

佛言：“菩萨布施时，受者瞋恚，骂辱恶言加之，菩萨增益布施心作是念‘我应当施，不应有所惜’，即时生身精进、心精进，是为菩萨住檀那波罗蜜取毗梨耶波罗蜜。”

“世尊，云何菩萨摩诃萨住檀那波罗蜜取禅那波罗蜜？”

佛言：“菩萨布施时，回向萨婆若，不趣声闻、辟支佛地，但一心念萨婆若，是为菩萨住檀那波罗蜜取禅那波罗蜜。”

“世尊，云何菩萨摩诃萨住檀那波罗蜜取般若波罗蜜？”

佛言：“菩萨布施时，知布施空如幻，不见为众生布施有益无益，是为菩萨住檀那波罗蜜取般若波罗蜜。”

须菩提白佛言：“世尊，云何菩萨摩诃萨住尸罗波罗蜜取檀那波罗蜜、羼提波罗蜜、毗梨耶波罗蜜、禅那波罗蜜、般若波罗蜜？”

佛告须菩提：“菩萨摩诃萨住尸罗波罗蜜中，身口意生布施福德，助阿耨多罗三藐三菩提，持是功德不取声闻、辟支佛地。住尸罗波罗蜜中，不夺他命，不劫夺他物，不行邪淫，不妄语，不两舌，不恶口，不绮语，不贪嫉，不瞋恚，不邪见，所有布施，饥者与食，渴者与饮，须乘与乘，须衣与衣，须香与香，须璎珞与璎珞，涂香、卧具、房舍、灯烛、资生所须尽给与之，持是布施与众生共之回向阿耨多罗三藐三菩提，如是回向不堕声闻、辟支佛地。须菩提，是为菩萨摩诃萨住尸罗波罗蜜取檀那波罗蜜。”

“世尊，云何菩萨摩诃萨住尸罗波罗蜜取羼提波罗蜜？”

佛言：“菩萨摩诃萨住尸罗波罗蜜中，若有众生来节节支解，菩萨于是中不生瞋恚心乃至一念，作是言：‘我得大利，众生来取我支节用，我无一念瞋恚。’是为菩萨住尸罗波罗蜜中取羼提波罗蜜。”

“世尊，云何菩萨摩诃萨住尸罗波罗蜜取毗梨耶波罗蜜？”

佛言：“若菩萨摩诃萨身精进、心精进，常不舍作是念：‘一切众生在生死中，我当拔，著甘露地。’是为菩萨住尸罗波罗蜜中取毗梨耶波罗蜜。”

“世尊，云何菩萨摩诃萨住尸罗波罗蜜取禅那波罗蜜？”

佛言：“菩萨入初禅、第二第三第四禅，不贪声闻、辟支佛地，作是念：‘我当住禅那波罗蜜中，度一切众生生死。’是为菩萨住尸罗波罗蜜取禅那波罗蜜。”

“世尊，云何菩萨摩诃萨住尸罗波罗蜜取般若波罗蜜？”

佛言：“菩萨住尸罗波罗蜜中，无有法可见——若作法、若无作法、若数法、若相法、若有、若无，但见诸法不过如相，以般若波罗蜜沤和拘舍罗力故，不堕声闻、辟支佛地，是为菩萨住尸罗波罗蜜取般若波罗蜜。”

须菩提白佛言：“世尊，云何菩萨摩诃萨住羼提波罗蜜取檀那波罗蜜？”

佛言：“菩萨从初发心乃至道场，于其中间若一切众生来瞋恚、骂詈、若节节支解，菩萨住于忍辱作是念：‘我应布施一切众生，不应不与。是众生须食与食，须饮与饮，乃至资生所须尽皆与之。持是功德与一切众生共之回向阿耨多罗三藐三菩提。’是菩萨回向时不生二心——谁回向者、回向何处，是为菩萨住羼提波罗蜜取檀那波罗蜜。”

“世尊，云何菩萨摩诃萨住羼提波罗蜜取尸罗波罗蜜？”

佛言：“菩萨从初发心乃至道场，于其中间终不夺他命，不与不取，乃至不邪见，亦不贪声闻、辟支佛地。持是功德与一切众生共之回向阿耨多罗三藐三菩提，是菩萨回向时三种心不生——谁回向阿耨多罗三藐三菩提、用何法回向、回向何处，是为菩萨住羼提波罗蜜取尸罗波罗蜜。”

“世尊，云何菩萨摩诃萨住羼提波罗蜜取毗梨耶波罗蜜？”

佛言：“菩萨住羼提波罗蜜生精进作是念：‘我当往一由旬、若十由旬、百千万亿由旬，过一国土乃至过百千万亿国土，乃至教一人令持五戒，何况令得须陀洹果乃至阿罗汉果、辟支佛道、阿耨多罗三藐三菩提？持是功德与一切众生共之回向阿耨多罗三藐三菩提，是为菩萨住羼提波罗蜜取毗梨耶波罗蜜。”

“世尊，云何菩萨摩诃萨住羼提波罗蜜取禅那波罗蜜？”

佛言：“菩萨住羼提波罗蜜离欲，离恶不善法，有觉有观，离生喜乐，入初禅乃至入第四禅，是诸禅中净心、心数法，皆回向萨婆若，回向时是菩萨诸禅及禅支皆不可得，是为菩萨住羼提波罗蜜取禅那波罗蜜。”

“世尊，云何菩萨摩诃萨住羼提波罗蜜取般若波罗蜜？”

佛言：“菩萨住羼提波罗蜜，观诸法若离相、若寂灭相、若无尽相，不以寂灭相作证，乃至坐道场得一切种智，从道场起便转法轮，是为菩萨住羼提波罗蜜取般若波罗蜜，不取不舍故。”

须菩提白佛言：“世尊，云何菩萨摩诃萨住毗梨耶波罗蜜取檀那波罗蜜？”

佛告须菩提：“菩萨住毗梨耶波罗蜜，身心精进不懈不息，作是念：‘我必当应得阿耨多罗三藐三菩提，不应不得。’是菩萨为利益众生故，往一由旬若百千万亿由旬，若过一国土、若过百千万亿国土，住毗梨耶波罗蜜中，若不得一人教令入佛道中、若声闻道中、若辟支佛道中，或得一人教令行十善道精进不懈，法施及以财施令具足。持是功德与众生共之回向阿耨多罗三藐三菩提，不回向声闻、辟支佛地，是为菩萨住毗梨耶波罗蜜取檀那波罗蜜。”

“世尊，云何菩萨摩诃萨住毗梨耶波罗蜜取尸罗波罗蜜？”

佛言：“菩萨住毗梨耶波罗蜜，从初发意乃至坐道场，自不杀生，不教他杀，赞不杀生法，欢喜赞叹不杀生者，乃至自远离邪见，教他远离邪见，赞不邪见法，欢喜赞叹不邪见者。是菩萨行尸罗波罗蜜因缘，不求欲界、色界、无色界福，不求声闻、辟支佛地。持是功德与众生共之回向阿耨多罗三藐三菩提，不生三种心，不见回向者，不见回向法，不见回向处，是为菩萨住毗梨耶波罗蜜取尸罗波罗蜜。”

“世尊，云何菩萨摩诃萨住毗梨耶波罗蜜取羼提波罗蜜？”

佛言：“菩萨住毗梨耶波罗蜜，从初发意乃至坐道场，于其中间若人、若非人来节节支解，菩萨作是念：‘割我者谁？截我者谁？夺我者谁？’复作是念：‘我大得善利，我为众生故受身，众生还自来取。’是时，菩萨正忆念诸法实相，持是功德与众生共之回向阿耨多罗三藐三菩提，不向声闻、辟支佛地，是为菩萨住毗梨耶波罗蜜取羼提波罗蜜。”

“世尊，云何菩萨摩诃萨住毗梨耶波罗蜜取禅那波罗蜜？”

佛言：“菩萨住毗梨耶波罗蜜，离欲，离恶不善法，有觉有观，离生喜乐，入初禅、第二第三第四禅，入慈悲喜舍，乃至入非有想非无想处，持是禅无量无色定不受果报，生于利益众生之处，以六波罗蜜成就众生，所谓檀那波罗蜜乃至般若波罗蜜，从一佛国至一佛国，亲近供养诸佛种善根故，是为菩萨住毗梨耶波罗蜜取禅那波罗蜜。”

“世尊，云何菩萨摩诃萨住毗梨耶波罗蜜取般若波罗蜜？”

佛言：“菩萨住毗梨耶波罗蜜，不见檀那波罗蜜法，不见檀那波罗蜜相，乃至不见禅那波罗蜜法，不见禅那波罗蜜相，四念处乃至一切种智亦不见法，亦不见相；见一切法非法、非非法，于法中无所著。是菩萨所作如所言，是为菩萨住毗梨耶波罗蜜取般若波罗蜜。”

须菩提白佛言：“世尊，云何菩萨摩诃萨住禅那波罗蜜取檀那波罗蜜？”

佛言：“菩萨摩诃萨住禅那波罗蜜，离诸欲，离恶不善法，有觉有观，离生喜乐，入初禅、第二第三第四禅，入慈悲喜舍乃至非有想非无想处，住禅那波罗蜜中心不乱，行二施以施众生——法施、财施，自行二施，教他行二施，赞叹二施法，欢喜赞叹行二施者。持是功德与众生共之回向阿耨多罗三藐三菩提，不向声闻、辟支佛地，是为菩萨住禅那波罗蜜取檀那波罗蜜。”

“世尊，云何菩萨摩诃萨住禅那波罗蜜取尸罗波罗蜜。”

佛言：“菩萨住禅那波罗蜜，不生淫欲、瞋恚、愚痴心，不生恼他心，但修行一切智相应心。持是功德与众生共之回向阿耨多罗三藐三菩提，不向声闻、辟支佛地，是为菩萨住禅那波罗蜜取尸罗波罗蜜。”

“世尊，云何菩萨摩诃萨住禅那波罗蜜取羼提波罗蜜？”

佛言：“菩萨住禅那波罗蜜，观色如聚沫，观受如泡，观想如野马，观行如芭蕉，观识如幻。作是观时，见五阴无坚固相，作是念：‘割我者谁？截我者谁？谁受？谁想？谁行？谁识？谁骂者？谁受骂者？谁生瞋恚？’是为菩萨住禅那波罗蜜取羼提波罗蜜。”

“世尊，云何菩萨摩诃萨住禅那波罗蜜取毗梨耶波罗蜜？”

佛言：“菩萨住禅那波罗蜜，离欲，离恶不善法，有觉有观，离生喜乐，入初禅、第二第三第四禅，是诸禅及支不取相，生种种神通：履水如地，入地如水，如先说；天耳闻二种声——若天、若人；知他心——若摄心、若乱心乃至有上心、无上心；忆种种宿命，如先说；以天眼净过人眼，见众生乃至如业受报，如先说。菩萨住是五神通，从一佛国至一佛国，亲近供养诸佛种善根，成就众生净佛国土。持是功德与众生共之回向阿耨多罗三藐三菩提，是为菩萨住禅那波罗蜜取毗梨耶波罗蜜。”

“世尊，云何菩萨摩诃萨住禅那波罗蜜取般若波罗蜜？”

佛言：“菩萨住禅那波罗蜜，不得色，不得受、想、行、识，不得檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜，不得般若波罗蜜，不得四念处，乃至不得一切种智，不得诸法有为性，不得诸法无为性。不得故不作，不作故不生，不生故不灭。何以故？有佛无佛，是如、法相、法性常住不生不灭。常一心应萨婆若行，是为菩萨住禅那波罗蜜取般若波罗蜜。”

须菩提白佛言：“世尊，云何菩萨摩诃萨住般若波罗蜜取檀那波罗蜜？”

佛言：“菩萨住般若波罗蜜，内空、内空不可得，外空、外空不可得，内外空、内外空不可得，空空、空空不可得，乃至一切法空、一切法空不可得。菩萨住是十四空中，不得色相若空、若不空，不得受、想、行、识相若空、若不空，不得四念处若空、若不空，乃至不得阿耨多罗三藐三菩提若空、若不空，不得有为性、无为性若空、若不空。是菩萨摩诃萨如是住般若波罗蜜中，有所布施若饮食、衣服、种种资生之具，观是布施空。何等空？施者、受者及财物空，不令悭著心生。何以故？菩萨摩诃萨行般若波罗蜜，从初发意乃至坐道场无有妄想分别。如诸佛得阿耨多罗三藐三菩提时无悭著心，菩萨摩诃萨亦如是，行般若波罗蜜时无悭著心。是菩萨所可尊者，般若波罗蜜是。是为菩萨住般若波罗蜜取檀那波罗蜜。”

“世尊，云何菩萨摩诃萨住般若波罗蜜取尸罗波罗蜜？”

佛言：“菩萨住般若波罗蜜不生声闻、辟支佛心。何以故？是菩萨，声闻、辟支佛地不可得，趣向声闻、辟支佛心亦不可得。是菩萨摩诃萨从初发意乃至坐道场，于其中间自不杀生，不教他杀，赞不杀法，欢喜赞叹不杀生者，乃至自不邪见，不教他邪见，赞叹不邪见法，欢喜赞叹不邪见者。以是持戒因缘，无法可取若声闻、若辟支佛地，何况余法？是为菩萨住般若波罗蜜取尸罗波罗蜜。”

“世尊，云何菩萨摩诃萨住般若波罗蜜取羼提波罗蜜？”

佛言：“菩萨住般若波罗蜜随顺法忍生，作是念：‘诸法中无有法若起、若灭、若生、若死、若受骂詈、若受恶口、若割、若截、若破、若缚、若打、若杀。’是菩萨从初发意乃至道场，若一切众生来骂詈、恶口、刀杖、瓦石、割截、伤害，心不动恚，作是念：‘甚可怪，此法中无有法受骂詈、恶口、割截、伤害者，而众生受诸苦恼。’是为菩萨住般若波罗蜜取羼提波罗蜜。”

“世尊，云何菩萨摩诃萨住般若波罗蜜取毗梨耶波罗蜜？”

佛言：“菩萨住般若波罗蜜为众生说法，令行檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜，教令行四念处乃至八圣道分，令得须陀洹果、斯陀含、阿那含、阿罗汉果、辟支佛道，令得阿耨多罗三藐三菩提，不住有为性中，不住无为性中，是为菩萨住般若波罗蜜取毗梨耶波罗蜜。”

“世尊，云何菩萨摩诃萨住般若波罗蜜取禅那波罗蜜？”

佛言：“菩萨住般若波罗蜜除诸佛三昧，入余一切三昧若声闻三昧、若辟支佛三昧、若菩萨三昧皆行皆入。

“是菩萨住诸三昧，逆顺出入八背舍。何等八？内有色相外观色，是初背舍；内无色相外观色，二背舍；净背舍身作证，三背舍；过一切色相，灭有对相，不念种种相故，入无量虚空处，四背舍；过一切虚空处，入无边识处，五背舍；过一切识处，入无所有处，六背舍；过一切无所有处，入非有想非无想处，七背舍；过一切非有想非无想处，入灭受想处，八背舍。于是八背舍，逆顺出入九次第定。何等九？离诸欲，离诸恶不善法，有觉有观，离生喜乐，入初禅乃至过非有想非无想处，入灭受想定，是名九次第定逆顺出入。

“是菩萨依八背舍、九次第定，入师子奋迅三昧。云何名师子奋迅三昧？须菩提，菩萨离欲，离恶不善法，有觉有观，离生喜乐，入初禅乃至入灭受想定，从灭受想定起，还入非有想非无想处，非有想非无想处起，乃至还入初禅。

“是菩萨依师子奋迅三昧，入超越三昧。云何为超越三昧？须菩提，菩萨离欲，离诸恶不善法，有觉有观，离生喜乐入初禅，从初禅起乃至入非有想非无想处，非有想非无想处起，入灭受想定，灭受想定起还入初禅，从初禅起入灭受想定，灭受想定起入二禅，二禅起入灭受想定，灭受想定起入三禅，三禅起入灭受想定，灭受想定起入四禅，四禅起入灭受想定，灭受想定起入空处，空处起入灭受想定，灭受想定起入识处，识处起入灭受想定，灭受想定起入无所有处，无所有处起入灭受想定，灭受想定起入非有想非无想处，非有想非无想处起入灭受想定，灭受想定起入散心中，散心中起入灭受想定，灭受想定起还入散心中，散心中起入非有想非无想处，非有想非无想处起还住散心中，散心中起入无所有处，无所有处起住散心中，散心中起入识处，识处起住散心中，散心中起入空处，空处起住散心中，散心中起入第四禅中，第四禅中起住散心中，散心中起入第三禅中，第三禅中起住散心中，散心中起入第二禅中，第二禅中起住散心中，散心中起入初禅中，初禅中起住散心中。

“是菩萨摩诃萨住超越三昧，得诸法等相，是为菩萨住般若波罗蜜取禅那波罗蜜。”