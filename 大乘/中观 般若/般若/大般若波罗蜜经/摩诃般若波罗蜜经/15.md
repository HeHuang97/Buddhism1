## 摩诃般若波罗蜜经卷第十五

### 经耳闻持品第四十五

尔时，释提桓因作是念：“若善男子、善女人得闻般若波罗蜜经耳者，是人于前世佛作功德，与善知识相随，何况受持亲近读诵正忆念如说行！当知是善男子、善女人多亲近诸佛，能得听受、亲近、读诵，乃至正忆念、如说修行、能问能答。当知是善男子、善女人于前世多供养亲近诸佛故，闻是深般若波罗蜜不惊、不怖、不畏。当知是人亦于无量亿劫，行檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜。”

尔时，舍利弗白佛言：“世尊，若有善男子、善女人，闻是深般若波罗蜜不惊、不怖、不畏，闻已受持亲近如说习行，当知是善男子、善女人如阿毗跋致菩萨摩诃萨。何以故？世尊，是般若波罗蜜甚深，若先世不久行檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜，终不能信解深般若波罗蜜。世尊，若有善男子、善女人呰毁深般若波罗蜜者，当知是人前世亦呰毁深般若波罗蜜。何以故？是善男子、善女人闻说深般若波罗蜜时，无有信乐，心不清净。是善男子、善女人先世不难不问诸佛及弟子，云何应行檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜？云何应修内空？乃至云何应修无法有法空？云何应修四念处？乃至云何应修八圣道分？云何应修佛十力？乃至云何应修十八不共法？”

释提桓因语舍利弗：“是深般若波罗蜜，若有善男子、善女人，不久行檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜，不行内空、外空乃至无法有法空，不行四禅、四无量心、四无色定，不行四念处乃至八圣道分，不行佛十力乃至十八不共法，如是人不信解是般若波罗蜜有何可怪？大德舍利弗，我礼般若波罗蜜，礼般若波罗蜜是礼一切智。”

佛告释提桓因言：“如是，如是，憍尸迦，礼般若波罗蜜是礼一切智。何以故？憍尸迦，诸佛一切智皆从般若波罗蜜生，一切智即是般若波罗蜜。以是故，憍尸迦，善男子、善女人欲住一切智，当住般若波罗蜜。善男子、善女人欲生道种智，当习行般若波罗蜜；欲断一切诸结及习，当习行般若波罗蜜。善男子、善女人欲转法轮，当习行般若波罗蜜。善男子、善女人欲得须陀洹果、斯陀含果、阿那含果、阿罗汉果，当习行般若波罗蜜；欲得辟支佛道，当习行般若波罗蜜；欲教众生令得须陀洹果、斯陀含果、阿那含果、阿罗汉果、辟支佛道，当习行般若波罗蜜。若善男子、善女人欲教众生令得阿耨多罗三藐三菩提，若欲总摄比丘僧，当习行般若波罗蜜。”

释提桓因白佛言：“世尊，菩萨摩诃萨欲行般若波罗蜜时，云何名住般若波罗蜜、禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜？云何住内空、外空乃至无法有法空？云何住四禅、四无量心、四无色定、五神通？云何住四念处乃至八圣道分？云何住佛十力乃至十八不共法？世尊，菩萨摩诃萨，云何习行般若波罗蜜乃至檀那波罗蜜、内空乃至十八不共法？”

佛语释提桓因言：“善哉！善哉！憍尸迦，汝能乐问是事，皆是佛神力。

“憍尸迦，若菩萨摩诃萨行般若波罗蜜时，若不住色中为习行般若波罗蜜，若不住受、想、行、识中为习行般若波罗蜜，眼、耳、鼻、舌、身、意、色、声、香、味、触、法、眼界乃至意识界亦如是。憍尸迦，若菩萨摩诃萨不住般若波罗蜜中为习般若波罗蜜，不住禅那波罗蜜中为习禅那波罗蜜，不住毗梨耶波罗蜜中为习毗梨耶波罗蜜，不住羼提波罗蜜中为习羼提波罗蜜，不住尸罗波罗蜜中为习尸罗波罗蜜，不住檀那波罗蜜中为习檀那波罗蜜。如是，憍尸迦，是名菩萨摩诃萨不住般若波罗蜜中为习般若波罗蜜。憍尸迦，不住内空中为习内空，乃至不住无法有法空中为习无法有法空，不住四禅中为习四禅，不住四无量心中为习四无量心，不住四无色定中为习四无色定，不住五神通中为习五神通，不住四念处中为习四念处，乃至不住八圣道分中为习八圣道分，不住佛十力中为习佛十力，乃至不住十八不共法中为习十八不共法。何以故？憍尸迦，是菩萨不得色可住可习处，乃至十八不共法，不得十八不共法可住可习处。

“复次，憍尸迦，菩萨摩诃萨不习色，若不习色是名习色，受、想、行、识乃至十八不共法亦如是。何以故？是菩萨摩诃萨色前际不可得，中际不可得，后际不可得，乃至十八不共法亦如是。”

舍利弗白佛言：“世尊，是般若波罗蜜甚深。”

佛言：“色如甚深故，般若波罗蜜甚深；受、想、行、识如甚深故，般若波罗蜜甚深；乃至十八不共法亦如是。”

舍利弗言：“世尊，是般若波罗蜜难可测量。”

佛言：“色难可测量故，般若波罗蜜难可测量；受、想、行、识乃至十八不共法难可测量故，般若波罗蜜难可测量。”

“世尊，是般若波罗蜜无量。”

佛言：“色无量故，般若波罗蜜无量；受、想、行、识乃至十八不共法无量故，般若波罗蜜无量。”

佛告舍利弗：“若菩萨摩诃萨行般若波罗蜜时，不行色甚深，为行般若波罗蜜；不行受、想、行、识乃至不行十八不共法甚深，为行般若波罗蜜。何以故？色甚深相为非色，受、想、行、识乃至十八不共法甚深相为非十八不共法，如是不行为行般若波罗蜜。舍利弗，若菩萨摩诃萨行般若波罗蜜时，不行色难测量，为行般若波罗蜜；不行受、想、行、识乃至不行十八不共法难测量，为行般若波罗蜜。何以故？色难测量相为非色，受、想、行、识乃至十八不共法难测量相为非十八不共法。舍利弗，若菩萨摩诃萨行般若波罗蜜时，不行色无量为行般若波罗蜜，不行受、想、行、识乃至不行十八不共法无量为行般若波罗蜜。何以故？色是无量相为非色，受、想、行、识乃至十八不共法无量相为非十八不共法。”

舍利弗白佛言：“世尊，是般若波罗蜜甚深甚深相，难见难解不可思量，不应在新发意菩萨前说。何以故？新发意菩萨闻是甚深般若波罗蜜，或当惊怖，心生疑悔，不信不行。是甚深般若波罗蜜，当在阿毗跋致菩萨摩诃萨前说，是菩萨闻是甚深般若波罗蜜，不惊不怖，心不疑悔，则能信行。”

释提桓因问舍利弗：“若在新发意菩萨摩诃萨前，说是深般若波罗蜜有何等过？”

舍利弗报释提桓因言：“憍尸迦，若在新发意菩萨前说是深般若波罗蜜，或当惊怖，呰毁不信。是新发意菩萨或有是处，若新发意菩萨闻是深般若波罗蜜，毁呰不信种三恶道业，是业因缘故，久久难得阿耨多罗三藐三菩提。”

释提桓因问舍利弗：“颇有未受记菩萨摩诃萨闻是深般若波罗蜜不惊不怖者不？”

舍利弗言：“如是，憍尸迦，若有菩萨摩诃萨闻是深般若波罗蜜不惊不怖，当知是菩萨得受阿耨多罗三藐三菩提记不久，不过一佛、两佛。”

佛告舍利弗：“如是，如是，是菩萨摩诃萨久发意行六波罗蜜多供养诸佛，闻是深般若波罗蜜不惊、不怖、不畏，闻即受持如般若波罗蜜中所说行。”

尔时，舍利弗白佛言：“世尊，我欲说譬喻。如求菩萨道善男子、善女人，梦中修行般若波罗蜜入禅定、勤精进、具足忍辱、守护于戒、行布施，修行内空、外空乃至坐于道场，当知是善男子、善女人近阿耨多罗三藐三菩提，何况菩萨摩诃萨欲得阿耨多罗三藐三菩提，觉时修行般若波罗蜜入禅定、勤精进、具足忍辱、守护于戒、行布施而不疾成阿耨多罗三藐三菩提坐于道场？世尊，善男子、善女人善根成就，得闻般若波罗蜜受持乃至如说修行，当知是菩萨摩诃萨久发意种善根，多供养诸佛，与善知识相随。是人能受持般若波罗蜜乃至正忆念，当知是人近受阿耨多罗三藐三菩提记，当知是善男子、善女人如阿毗跋致菩萨摩诃萨，于阿耨多罗三藐三菩提不动转，能得深般若波罗蜜，得已能受持读诵乃至正忆念。

“世尊，譬如人欲过百由旬若二百、三百、四百由旬旷野崄道，先见诸相若放牧者、若疆界、若园林，如是等诸相故知近城邑聚落，是人见是相已，作是念：‘如我所见相，当知城邑聚落不远。’心得安隐，不畏贼难、恶虫、饥渴。世尊，菩萨摩诃萨亦如是，若得是深般若波罗蜜受持读诵乃至正忆念，当知近受得阿耨多罗三藐三菩提记不久，当知是菩萨摩诃萨不应畏堕声闻、辟支佛地，是诸先相所谓甚深般若波罗蜜得闻、得见、得受持乃至正忆念故。”

佛告舍利弗：“如是，如是，汝更乐说者便说。”

“世尊，譬如人欲见大海发心往趣，不见树相，不见山相，是人虽未见大海，知大海不远。何以故？大海处平，无树相、无山相故。如是，世尊，菩萨摩诃萨闻是深般若波罗蜜，受持乃至正忆念时，虽未佛前受劫数之记若百劫、千劫、百千万亿劫，是菩萨自知近受阿耨多罗三藐三菩提记不久。何以故？我得闻是深般若波罗蜜，受持读诵乃至正忆念故。

“世尊，譬如初春，诸树故叶已堕，当知此树新叶华果出在不久。何以故？见是诸树先相故，知今不久华叶果出，是时阎浮提人见树先相皆悉欢喜。世尊，菩萨摩诃萨得闻是深般若波罗蜜，受持读诵乃至正忆念如说行，当知是菩萨善根成就多供养诸佛。是菩萨应作是念：‘先世善根所追趣阿耨多罗三藐三菩萨，以是因缘故，得见得闻是深般若波罗蜜，受持读诵乃至正忆念如说行。’是中诸天子曾见佛者欢喜踊跃，作是念言：‘先诸菩萨摩诃萨亦有如是受记先相，今是菩萨摩诃萨受阿耨多罗三藐三菩提记亦不久。’

“世尊，譬如母人怀妊，身体苦重，行步不便，坐起不安，眠食转少，不喜语言，厌本所习，受苦痛故，有异母人见其先相，当知产生不久。菩萨摩诃萨亦如是，种善根多，供养诸佛，久行六波罗蜜，与善知识相随，善根成就，得闻深般若波罗蜜，受持读诵乃至正忆念如说行，诸人亦知是菩萨摩诃萨得阿耨多罗三藐三菩提记不久。”

佛告舍利弗言：“善哉！善哉！汝所乐说皆是佛力。”

尔时，须菩提白佛言：“希有，世尊！诸多陀阿伽度阿罗诃三藐三佛陀，善付诸菩萨摩诃萨事。”

佛告须菩提：“诸菩萨摩诃萨发阿耨多罗三藐三菩提心安隐多众生，令无量众生得乐。怜愍饶益诸天人故，是诸菩萨行菩萨道时，以四事摄无量百千众生，所谓布施、爱语、利益、同事，亦以十善道成就众生，自行初禅亦教他人令行初禅，乃至自行非有想非无想处亦教他人令行乃至非有想非无想处，自行檀那波罗蜜亦教他人令行檀那波罗蜜，自行尸罗波罗蜜亦教他人令行尸罗波罗蜜，自行羼提波罗蜜亦教他人令行羼提波罗蜜，自行毗梨耶波罗蜜亦教他人令行毗梨耶波罗蜜，自行禅那波罗蜜亦教他人令行禅那波罗蜜，自行般若波罗蜜亦教他人令行般若波罗蜜。是菩萨得般若波罗蜜，以方便力教众生令得须陀洹果，自于内不证；教众生令得斯陀含果、阿那含果、阿罗汉果，自于内不证；教众生令得辟支佛道，自于内不证；自行六波罗蜜亦教无量百千万诸菩萨令行六波罗蜜，自住阿毗跋致地亦教他人住阿毗跋致地，自净佛国土亦教他人净佛国土，自成就众生亦教他人成就众生，自得菩萨神通亦教他人令得菩萨神通，自净陀罗尼门亦教他人净陀罗尼门，自具足乐说辩才亦教他人具足乐说辩才，自受色成就亦教他人受色成就，自成就三十二相亦教他人成就三十二相，自成就童真地亦教他人成就童真地，自成就佛十力亦教他人令成就佛十力，自行四无所畏亦教他人行四无所畏，自行十八不共法亦教他人令行十八不共法，自行大慈大悲亦教他人行大慈大悲，自得一切种智亦教他人令得一切种智，自离一切结使及习亦教他人令离一切结使及习，自转法轮亦教他人转法轮。”

须菩提白佛言：“希有，世尊！诸菩萨摩诃萨大功德成就，所谓为一切众生行般若波罗蜜，欲得阿耨多罗三藐三菩提。世尊，云何诸菩萨摩诃萨具足修行般若波罗蜜？”

佛告须菩提：“若菩萨摩诃萨行般若波罗蜜时，不见色增相，亦不见减相；不见受、想、行、识增相，亦不见减相；乃至一切种智不见增相，亦不见减相。菩萨摩诃萨是时具足般若波罗蜜。

“复次，须菩提，菩萨摩诃萨行般若波罗蜜时，不见是法、是非法，不见是过去法、是未来现在法，不见是善法、不善法、有记法、无记法，不见是有为法、无为法，不见欲界、色界、无色界，不见檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜，乃至不见一切种智，如是菩萨摩诃萨具足修行般若波罗蜜。何以故？诸法无相故，诸法空、欺诳、无坚固、无觉者、无寿命者。”

须菩提言：“世尊，世尊所说不可思议。”

佛告须菩提：“色不可思议故，所说不可思议；受、想、行、识不可思议故，所说不可思议；六波罗蜜不可思议故，所说不可思议；乃至一切种智不可思议故，所说不可思议。须菩提，若菩萨摩诃萨行般若波罗蜜时，知色是不可思议，受、想、行、识是不可思议，乃至知一切种智是不可思议，是菩萨则不能具足般若波罗蜜。”

须菩提白佛言：“世尊，是深般若波罗蜜，谁当信解者？”

佛言：“若有菩萨摩诃萨久行六波罗蜜，种善根多亲近供养诸佛，与善知识相随，是菩萨能信解深般若波罗蜜。”

须菩提白佛言：“世尊，云何菩萨摩诃萨久行六波罗蜜，种善根多亲近供养诸佛，与善知识相随？”

佛言：“若菩萨摩诃萨不分别色，不分别色相，不分别色性，不分别受、想、行、识，不分别识相，不分别识性，眼、耳、鼻、舌、身、意、色、声、香、味、触、法、眼界乃至意识界亦如是，不分别欲界、色界、无色界，不分别三界相性，不分别檀那波罗蜜乃至般若波罗蜜、内空乃至无法有法空、四念处乃至八圣道分、佛十力乃至十八不共法，不分别檀乃至十八不共法相，不分别十八不共法性，不分别道种智，不分别道种智相性，不分别一切种智，不分别一切种智相，不分别一切种智性。何以故？须菩提，色不可思议，受、想、行、识不可思议，乃至一切种智不可思议。如是，须菩提，是名菩萨摩诃萨久行六波罗蜜，种善根多亲近供养诸佛，与善知识相随。”

须菩提白佛言：“世尊，色甚深故，般若波罗蜜甚深；受、想、行、识甚深乃至一切种智甚深故，般若波罗蜜甚深。

“世尊，是般若波罗蜜珍宝聚，有须陀洹果宝故，有斯陀含果、阿那含果、阿罗汉果、辟支佛道、阿耨多罗三藐三菩提宝故，有四禅、四无量心、四无色定、五神通、四念处乃至八圣道分、佛十力、四无所畏、四无碍智、大慈大悲、十八不共法、一切智、一切种智宝故。

“世尊，是般若波罗蜜清净聚——色清净故，般若波罗蜜清净聚；受、想、行、识清净乃至一切种智清净故，般若波罗蜜清净聚。”

须菩提言：“世尊，甚可怪，说是般若波罗蜜时，多有留难。”

佛言：“如是，如是，须菩提，是甚深般若波罗蜜多有留难。以是事故，善男子、善女人若欲书是般若波罗蜜时应当疾书，若读诵、思惟、说、正忆念修行时亦应疾修行。何以故？是甚深般若波罗蜜，若书、读诵、思惟、说、正忆念修行时，不欲令诸难起故。善男子、善女人若能一月书成当应勤书，若二月、三月、四月、五月、六月、七月、若一岁书成亦当勤书，读诵、思惟、说、正忆念修行若一月得成就乃至一岁得成就应当勤成就。何以故？须菩提，是珍宝中多有难起故。”

须菩提言：“世尊，是甚深般若波罗蜜中，恶魔喜作留难故，不得令书，不得令读诵、思惟、说、正忆念修行。”

佛告须菩提：“恶魔虽欲留难是深般若波罗蜜，令不得书、读诵、思惟、说、正忆念修行，亦不能破坏是菩萨摩诃萨书般若波罗蜜乃至修行。”

尔时，舍利弗白佛言：“世尊，谁力故令恶魔不能留难菩萨摩诃萨书深般若波罗蜜乃至修行？”

佛言：“是佛力故，恶魔不能留难菩萨摩诃萨书深般若波罗蜜乃至修行。舍利弗，亦是十方国土现在诸佛力故，是诸佛拥护念是菩萨故，令魔不能留难菩萨摩诃萨令不书成就般若波罗蜜乃至修行。何以故？十方国土中，现在无量无边阿僧祇诸佛，拥护念是菩萨书深般若波罗蜜乃至修行法应尔，亦无能作留难。舍利弗，善男子、善女人应当作是念：‘我书是深般若波罗蜜，乃至修行，皆是十方诸佛力。’”

舍利弗言：“世尊，若有善男子、善女人书是深般若波罗蜜乃至修行，皆是佛力故，当知是人是诸佛所护。”

佛言：“如是，如是，舍利弗，当知若有善男子、善女人，书是深般若波罗蜜乃至修行，皆是佛力故，当知亦是诸佛所护。”

舍利弗言：“世尊，十方现在无量无边阿僧祇诸佛，皆识皆以佛眼，见是善男子、善女人书深般若波罗蜜时乃至修行时。”

佛言：“如是，如是，舍利弗，十方现在无量无边阿僧祇诸佛，皆识皆以佛眼，见是善男子、善女人书深般若波罗蜜时乃至修行时。

“舍利佛，是中求菩萨道善男子、善女人，若书是深般若波罗蜜，受持读诵正忆念如说修行，当知是人近阿耨多罗三藐三菩提不久。

“舍利弗，善男子、善女人书是深般若波罗蜜，受持读诵乃至正忆念，是人于深般若波罗蜜多信解相，亦供养恭敬、尊重赞叹是深般若波罗蜜，华香、璎珞乃至幡盖供养。舍利弗，诸佛皆识皆以佛眼见是善男子、善女人，是善男子、善女人供养功德当得大利益、大果报。

“舍利弗，是善男子、善女人以是供养功德因缘故，终不堕恶道中，乃至阿毗跋致地终不远离诸佛。

“舍利弗，是善男子、善女人是善根因缘故，乃至阿耨多罗三藐三菩提终不远离六波罗蜜，终不远离内空乃至无法有法空，终不远离四念处乃至八圣道分，终不远离佛十力乃至阿耨多罗三藐三菩提。

“舍利弗，是深般若波罗蜜，佛般涅槃后当至南方国土，是中比丘、比丘尼、优婆塞、优婆夷，当书是深般若波罗蜜，当受持读诵、思惟、说、正忆念修行，以是善根因缘故终不堕恶道中，受天上人中乐增益六波罗蜜，供养恭敬、尊重赞叹诸佛，渐以声闻、辟支佛、佛乘而得涅槃。

“舍利弗，是深般若波罗蜜，从南方当转至西方，所在处是中比丘、比丘尼、优婆塞、优婆夷，当书是深般若波罗蜜，当受持读诵、思惟、说、正忆念修行，以是善根因缘故终不堕恶道中，受天上人中乐增益六波罗蜜，供养恭敬、尊重赞叹诸佛，渐以声闻、辟支佛、佛乘而得涅槃。

“舍利弗，是深般若波罗蜜从西方当转至北方，所在处是中比丘、比丘尼、优婆塞、优婆夷，当书是深般若波罗蜜，当受持读诵、思惟、说、正忆念修行，以是善根因缘故终不堕恶道中，受天上人中乐增益六波罗蜜，供养恭敬、尊重赞叹诸佛，渐以声闻、辟支佛、佛乘而得涅槃。

“舍利弗，是深般若波罗蜜是时北方当作佛事。何以故？舍利弗，我法盛时无灭相。

“舍利弗，我已念是善男子、善女人，受是深般若波罗蜜乃至修行，是善男子、善女人能书是般若波罗蜜，恭敬供养，尊重赞叹，华香乃至幡盖。舍利弗，是善男子、善女人，以是善根因缘故终不堕恶道中，受天上人中乐增益六波罗蜜，供养恭敬、尊重赞叹诸佛，渐以声闻、辟支佛、佛乘而得涅槃。何以故？舍利弗，我以佛眼见是人，我亦称誉赞叹，十方国土中无量无边阿僧祇诸佛，亦以佛眼见是人，亦称誉赞叹。”

舍利弗白佛言：“世尊，是深般若波罗蜜后时，当在北方广行耶？”

佛言：“如是，如是，舍利弗，是深般若波罗蜜后时在北方当广行。舍利弗，后时于北方，是善男子、善女人若闻是深般若波罗蜜，若书、受持读诵、思惟、说、正忆念修行，如说修行，当知是善男子、善女人久发大乘心，多供养诸佛种善根，久与善知识相随。”

舍利弗白佛言：“世尊，后时北方当有几所善男子、善女人求佛道，书深般若波罗蜜乃至如说修行？”

佛告舍利弗：“后时北方虽多有求佛道善男子、善女人，少有闻是深般若波罗蜜不没不惊、不怖不畏。何以故？是人多亲近供养诸佛，多咨问诸佛，是人必能具足般若波罗蜜、禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜，具足四念处乃至具足十八不共法。

“舍利弗，是善男子、善女人善根纯熟故，能多利益众生为阿耨多罗三藐三菩提。何以故？我今为是善男子、善女人说应萨婆若法，过去诸佛亦为是善男子、善女人说应萨婆若法，以是因缘故，是人后生时续得阿耨多罗三藐三菩提心，亦为他人说阿耨多罗三藐三菩提法。是善男子、善女人皆一心和合，魔若魔民不能沮坏阿耨多罗三藐三菩提心，何况恶行人毁呰行深般若波罗蜜者能坏其阿耨多罗三藐三菩提心？

“舍利弗，是求菩萨道诸善男子、善女人，闻是深般若波罗蜜得大法喜法乐，亦立多人于善根为阿耨多罗三藐三菩提。是善男子、善女人于我前立誓愿：‘我行菩萨道时，当度无数百千万亿众生，令发阿耨多罗三藐三菩提心，示教利喜，乃至阿毗跋致地受记。’我知其心，我亦随喜。是善男子、善女人亦于过去诸佛前立誓愿：‘我行菩萨道时当度无数百千万亿众生，令发阿耨多罗三藐三菩提心，示教利喜，乃至阿毗跋致地受记。’诸过去佛亦知其心而随喜。

“舍利弗，是诸善男子、善女人所为心大，所受色、声、香、味、触、法亦大，亦能大施，能大施已种大善根，种大善根已得大果报，为摄众生故受身，能于众生中舍内外所有物，以是善根因缘，发愿欲生他方国土现在诸佛说深般若波罗蜜处，于诸佛前闻是深般若波罗蜜已，亦于彼示教利喜百千万亿众生，令发阿耨多罗三藐三菩提心。”

舍利弗白佛言：“希有，世尊！佛于过去、未来、现在法，无法不知，无法如相不知，众生之行无事不知。今佛悉知过去诸佛及菩萨、声闻，亦知今现在十方诸佛国土菩萨及声闻，亦知未来诸佛及菩萨、声闻。世尊，未来世有善男子、善女人勤求六波罗蜜，受持读诵乃至修行，有得有不得？”

佛告舍利弗：“若善男子、善女人一心精进勤求，当得应六波罗蜜诸经。”

舍利弗白佛言：“善男子、善女人如是勤行者，得是应六波罗蜜深经耶？”

佛语舍利弗：“是善男子、善女人得是应六波罗蜜深经。何以故？善男子、善女人为阿耨多罗三藐三菩提故，与众生说法，示教利喜，令住六波罗蜜。以是因缘故，是善男子、善女人后身转生，易得应六波罗蜜深经，得已如六波罗蜜所说修行精勤不息，乃至净佛国土成就众生，得阿耨多罗三藐三菩提。”

### 魔事品第四十六

尔时，慧命须菩提白佛言：“世尊，是善男子、善女人发阿耨多罗三藐三菩提心，行六波罗蜜成就众生净佛国土，佛已赞叹说其功德。世尊，云何是善男子、善女人求于佛道生诸留难？”

佛告须菩提：“乐说辩不即生，当知是菩萨魔事。”

须菩提言：“世尊，何因缘故，乐说辩不即生是菩萨魔事？”

佛言：“有菩萨摩诃萨行般若波罗蜜时，难具足六波罗蜜，以是因缘故，乐说辩不即生是菩萨魔事。

“复次，须菩提，乐说辩卒起，当知亦是菩萨魔事。”

“世尊，何因缘故，乐说辩卒起复是魔事？”

佛言：“菩萨摩诃萨行檀那波罗蜜乃至般若波罗蜜著乐说法，以是因缘故，乐说辩卒起，当知是菩萨魔事。

“复次，须菩提，书是般若波罗蜜经时偃蹇骜慢，当知是菩萨魔事。

“复次，须菩提，书是经时戏笑乱心，当知是菩萨魔事。

“复次，须菩提，若书是经时轻笑不敬，当知是菩萨魔事。

“复次，须菩提，若书是经时心乱不定，当知是菩萨魔事。

“复次，须菩提，书是经时各各不和合，当知是为菩萨魔事。

“复次，须菩提，善男子、善女人作是念‘我不得是经中滋味’便弃舍去，当知是为菩萨魔事。

“复次，须菩提，受持般若波罗蜜读诵说若正忆念时偃蹇骜慢，当知是为菩萨魔事。

“复次，须菩提，若受持般若波罗蜜经时，亲近正忆念时转相形笑，当知是为菩萨魔事。

“复次，须菩提，若受持般若波罗蜜经读诵正忆念修行时共相轻蔑，当知是为菩萨魔事。若受持般若波罗蜜读诵乃至正忆念时散乱心，当知是为菩萨魔事。若受持般若波罗蜜读诵乃至正忆念时心不和合，当知是为菩萨魔事。”

须菩提白佛言：“世尊，世尊说善男子、善女人作是念‘我不得经中滋味’便弃舍去，当知是为菩萨魔事。世尊，何因缘故，菩萨不得经中滋味便弃舍去？”

佛言：“是菩萨摩诃萨前世不久行般若波罗蜜、禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜。是人闻说是般若波罗蜜，便从座起，作是念言‘我于般若波罗蜜中无记’，心不清净，便从座起去，当知是为菩萨魔事。”

须菩提白佛言：“世尊，何因缘故不与授记，闻说是般若波罗蜜时便从座起去？”

佛告须菩提：“若菩萨未入法位中，诸佛不与授阿耨多罗三藐三菩提记。

“复次，须菩提，闻说般若波罗蜜时，菩萨作是念‘我是中无名字’，心不清净，当知是为菩萨魔事。”

须菩提言：“何因缘故，是深般若波罗蜜中不说是菩萨名字？”

佛言：“未授记菩萨诸佛不记名字。

“复次，须菩提，是菩萨摩诃萨作是念‘是般若波罗蜜中，无我生处名字若聚落城邑’，是人不欲听闻般若波罗蜜，便从会中起去。是人如所起念时，念念却一劫，补当更勤精进求阿耨多罗三藐三菩提。

“复次，须菩提，菩萨学余经弃舍般若波罗蜜，终不能至萨婆若。善男子、善女人为舍其根而攀枝叶，当知是为菩萨魔事。”

须菩提白佛言：“世尊，何等是余经，善男子、善女人所学不能至萨婆若？”

佛言：“是声闻所应行经，所谓四念处、四正勤、四如意足、五根、五力、七觉分、八圣道分、空无相无作解脱门。善男子、善女人住是中得须陀洹果、斯陀含果、阿那含果、阿罗汉果，是名声闻所行不能至萨婆若，如是善男子、善女人舍般若波罗蜜亲近是余经。何以故？须菩提，般若波罗蜜中出生诸菩萨摩诃萨，成就世间、出世间法。须菩提，菩萨摩诃萨学般若波罗蜜时，亦学世间、出世间法。

“须菩提，譬如狗不从大家求食，反从作务者索。如是，须菩提，当来世有善男子、善女人弃深般若波罗蜜而攀枝叶，取声闻、辟支佛所应行经，当知是为菩萨魔事。

“须菩提，譬如有人欲得见象，见已反观其迹。须菩提，于汝意云何？是人为黠不？”

须菩提言：“为不黠。”

佛言：“诸求佛道善男子、善女人亦复如是，得深般若波罗蜜弃舍去，取声闻、辟支佛所应行经。须菩提，当知是为菩萨魔事。

“须菩提，譬如人欲见大海，反求牛迹水，作是念：‘大海水能与此等不？’须菩提，于汝意云何？是人为黠不？”

须菩提言：“为不黠。”

佛言：“当来世有求佛道善男子、善女人亦如是，得深般若波罗蜜弃舍去，取声闻、辟支佛所应行经，当知是亦菩萨摩诃萨魔事。

“须菩提，譬如工匠若工匠弟子，欲拟作帝释胜殿而揆则日月宫殿。须菩提。于汝意云何？是人为黠不？”

须菩提言：“为不黠。”

“如是，须菩提，当来世有薄福德善男子、善女人求佛道者，得是深般若波罗蜜便弃舍去，于声闻、辟支佛所应行经中求萨婆若。须菩提，于汝意云何？是人为黠不？”

须菩提言：“为不黠。”

佛言：“当知亦是菩萨魔事。

“须菩提，譬如有人欲见转轮圣王见而不识，后见诸小国王取其相貌，如是言：‘转轮圣王与此何异！’须菩提，于汝意云何？是人为黠不？”

须菩提言：“为不黠。”

“须菩提，当来世有薄福德善男子、善女人求佛道者，得是深般若波罗蜜弃舍去，取声闻、辟支佛所应行经持求萨婆若。须菩提，于汝意云何？是人为黠不？”

须菩提言：“为不黠。”

“当知是为菩萨魔事。

“须菩提，譬如饥人得百味食弃舍去，反食六十日谷饭。须菩提，于汝意云何？是人为黠不？”

须菩提言：“为不黠。”

佛言：“当来世有求佛道善男子、善女人，得闻深般若波罗蜜弃舍去，取声闻、辟支佛所应行经持求萨婆若。于汝意云何？是人为黠不？”

须菩提言：“为不黠。”

“当知是亦菩萨魔事。

“须菩提，譬如人得无价摩尼珠，反持比水精珠。须菩提，于汝意云何？是人为黠不？”

须菩提言：“为不黠。”

佛言：“当来世有求佛道善男子、善女人，得闻深般若波罗蜜弃舍去，取声闻、辟支佛所应行经持求萨婆若，是人为黠不？”

须菩提言：“为不黠。”

“当知是亦菩萨魔事。

“复次，须菩提，是求佛道善男子、善女人，书是深般若波罗蜜时，乐说不如法事，不得书成般若波罗蜜，所谓乐说色、声、香、味、触、法，乐说持戒、禅定、无色定，乐说檀那波罗蜜乃至般若波罗蜜，乐说四念处乃至阿耨多罗三藐三菩提。何以故？须菩提，是般若波罗蜜中无乐说相。须菩提，般若波罗蜜不可思议相，般若波罗蜜不生不灭相，般若波罗蜜不垢不净相，般若波罗蜜不乱不散相，般若波罗蜜无说相，般若波罗蜜无言无义相，般若波罗蜜无所得相。何以故？须菩提，般若波罗蜜中无是诸法。须菩提，若有善男子、善女人求菩萨道者，书是般若波罗蜜经时，以是诸法散乱心，当知亦是菩萨魔事。”

须菩提白佛言：“世尊，是般若波罗蜜可书耶？”

佛言：“不可书。何以故？般若波罗蜜自性无故，禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜乃至一切种智自性无故。若自性无，是不名为法，无法不能书无法。须菩提，若求菩萨道善男子、善女人作是念‘无法是深般若波罗蜜’，当知即是菩萨魔事。”

“世尊，是求菩萨道善男子、善女人，用字书般若波罗蜜，自念‘我书是般若波罗蜜’，以字著般若波罗蜜，当知亦是菩萨魔事。何以故？世尊，是般若波罗蜜无文字，禅那波罗蜜、毗梨耶波罗蜜、羼提波罗蜜、尸罗波罗蜜、檀那波罗蜜无有文字。世尊，色无文字，受、想、行、识无文字，乃至一切种智无文字。世尊，若求菩萨道善男子、善女人，著无文字般若波罗蜜，乃至著无文字一切种智，当知是亦菩萨魔事。读诵、说、正忆念如说修行亦如是。”

“复次，须菩提，求佛道善男子、善女人，书是般若波罗蜜时，国土念起、聚落念起、城郭念起、方念起，若闻毁谤其师起念，若念父母及兄弟姊妹诸余亲里，若念贼，若念旃陀罗，若念众女，若念淫女，如是等种种诸余异念，留难恶魔复益其念，破坏书般若波罗蜜，破坏读诵、说、正忆念如说修行。须菩提，当知是亦菩萨魔事。

“复次，须菩提，求佛道善男子、善女人，得名誉、恭敬、布施、供养，所谓衣服、饮食、卧床、疾药、种种乐具，善男子、善女人书是般若波罗蜜经受读诵乃至正忆念时，受著是事，不得书成般若波罗蜜乃至正忆念，当知是亦菩萨魔事。

“复次，须菩提，求佛道善男子、善女人书般若波罗蜜，乃至如说修行时，恶魔方便持诸余深经与是菩萨摩诃萨。有方便力者，不应贪著恶魔所与诸余深经。何以故？是经不能令人至萨婆若故。是中无方便菩萨摩诃萨闻是诸余深经，便舍深般若波罗蜜。须菩提，我是般若波罗蜜中广说诸菩萨摩诃萨方便道，诸菩萨摩诃萨应当从是中求。须菩提，今善男子、善女人求菩萨道舍是深般若波罗蜜，于魔所与声闻、辟支佛深经中求方便道，当知亦是菩萨魔事。