## 摩诃般若波罗蜜经卷第六

### 广乘品第十九

佛告须菩提：“菩萨摩诃萨摩诃衍，所谓四念处。何等四？须菩提，菩萨摩诃萨内身中循身观亦无身觉，以不可得故；外身中、内外身中循身观亦无身觉，以不可得故，勤精进一心除世间贪忧。内受、内心、内法，外受、外心、外法，内外受、内外心、内外法，循法观亦无法觉，以不可得故，勤精进一心除世间贪忧。

“须菩提，菩萨摩诃萨，云何内身中循身观？

“须菩提，若菩萨摩诃萨行时知行，住时知住，坐时知坐，卧时知卧，知身所行如是知。须菩提，菩萨摩诃萨如是内身中循身观，勤精进一心除世间贪忧，以不可得故。

“复次，须菩提，菩萨摩诃萨若来若去视瞻一心，屈申俯仰、服僧伽梨、执持衣钵、饮食、卧息、坐立、睡觉、语默、入禅出禅亦常一心。如是，须菩提，菩萨摩诃萨行般若波罗蜜，内身中循身观，以不可得故。

“复次，须菩提，菩萨摩诃萨内身中循身观时，一心念入息时知入息，出息时知出息，入息长时知入息长，出息长时知出息长，入息短时知入息短，出息短时知出息短。譬如旋师若旋师弟子，绳长知长，绳短知短；菩萨摩诃萨亦如是，一念入息时知入息，出息时知出息，入息长时知入息长，出息长时知出息长，入息短时知入息短，出息短时知出息短。如是，须菩提，菩萨摩诃萨内身中循身观，勤精进一心除世间贪忧，以不可得故。

“复次，须菩提，菩萨摩诃萨观身四大作是念：‘身中有地大、水大、火大、风大。’譬如屠牛师若屠牛弟子，以刀杀牛分作四分，作四分已若立若坐观此四分。菩萨摩诃萨亦如是，行般若波罗蜜时，种种观身四大——地大、水大、火大、风大。如是，须菩提，菩萨摩诃萨内身中循身观，以不可得故。

“复次，须菩提，菩萨摩诃萨观内身，从足至顶周匝薄皮，种种不净充满身中，作是念：‘身中有发毛爪齿、薄皮厚皮、筋肉骨髓、脾肾心胆肝肺、小肠大肠、胃胞屎尿、垢汗泪涕、涎唾脓血、黄白痰癊、肪[月+冊]脑膜。’譬如田夫仓中隔盛杂谷，种种充满稻麻黍粟豆麦，明眼之人开仓即知——是稻、是麻、是黍、是粟、是豆、是麦，分别悉知。菩萨摩诃萨亦如是，观是身从足至顶周匝薄皮，种种不净充满身中发毛爪齿乃至脑膜。如是，须菩提，菩萨摩诃萨观内身，勤精进一心除世间贪忧，以不可得故。

“复次，须菩提，菩萨摩诃萨若见弃死人身，一日、二日至于五日，胮胀青瘀脓汁流出，自念：‘我身亦如是相，如是法，未脱此法。’如是，须菩提，菩萨摩诃萨内身中循身观，勤精进一心除世间贪忧，以不可得故。

“复次，须菩提，菩萨摩诃萨若见是弃死人身，若六日，若七日，乌、鸱、雕、鹫、豺、狼、狐、狗——如是等种种禽兽掴裂食之，自念：‘我身如是相，如是法，未脱此法。’须菩提，菩萨摩诃萨内身中循身观，勤精进一心除世间贪忧，以不可得故。

“复次，须菩提，菩萨摩诃萨若见是弃死人身，种种禽兽食已不净烂臭，自念：‘我身如是相，如是法，未脱此法。’乃至除世间贪忧。

“复次，须菩提，菩萨摩诃萨若见是弃死人身，骨璅血肉涂染筋骨相连，自念：‘我身如是相，如是法，未脱此法。’乃至除世间贪忧。

“复次，须菩提，菩萨摩诃萨若见是弃死人身，骨璅血肉已离筋骨相连，自念：‘我身如是相，如是法，未脱此法。’乃至除世间贪忧。

“复次，须菩提，菩萨摩诃萨若见是弃死人身，骨璅已散在地，自念：‘我身如是相，如是法，未脱此法。’如是，须菩提，菩萨摩诃萨观内身，乃至除世间贪忧。

“复次，须菩提，菩萨摩诃萨若见是弃死人身，骨散在地，脚骨异处，[跳-兆+尃]骨、髀骨、腰骨、胁骨、脊骨、手骨、项骨、髑髅各各异处，自念：‘我身如是相，如是法，未脱此法。’如是，须菩提，菩萨摩诃萨观内身，乃至除世间贪忧。

“复次，须菩提，菩萨摩诃萨见是弃死人，骨在地岁久，风吹日曝，色白如贝，自念：‘我身如是相，如是法，未脱此法。’如是，须菩提，菩萨摩诃萨观内身，乃至除世间贪忧，以不可得故。

“复次，须菩提，菩萨摩诃萨若见是弃死人骨在地，岁久其色如鸽，腐朽烂坏与土共合，自念：‘我身如是相，如是法，未脱此法。’如是，须菩提，菩萨摩诃萨内身中循身观，勤精进一心除世间贪忧，以不可得故。外身、内外身亦如是，受念处、心念处、法念处亦应如是广说。须菩提，是名菩萨摩诃萨摩诃衍。

“复次，须菩提，菩萨摩诃萨摩诃衍，所谓四正勤。何等四？须菩提，菩萨摩诃萨，未生诸恶不善法为不生故，欲生勤精进摄心行道；已生诸恶不善法为断故，欲生勤精进摄心行道；未生诸善法为生故，欲生勤精进摄心行道；已生诸善法为住不失修满增广故，欲生勤精进摄心行道。以不可得故，须菩提，是名菩萨摩诃萨摩诃衍。

“复次，须菩提，菩萨摩诃萨摩诃衍，所谓四如意分。何等四？欲定断行成就修如意分，心定断行成就修如意分，精进定断行成就修如意分，思惟定断行成就修如意分。以不可得故，须菩提，是名菩萨摩诃萨摩诃衍。

“复次，须菩提，菩萨摩诃萨摩诃衍，所谓五根。何等五？信根、精进根、念根、定根、慧根。是名菩萨摩诃萨摩诃衍，以不可得故。

“复次，须菩提，菩萨摩诃萨摩诃衍，所谓五力。何等五？信力、精进力、念力、定力、慧力。是名菩萨摩诃萨摩诃衍，以不可得故。

“复次，须菩提，菩萨摩诃萨摩诃衍，所谓七觉分。何等七？菩萨摩诃萨修念觉分，依离依无染向涅槃；择法觉分、精进觉分、喜觉分、除觉分、定觉分、舍觉分，依离依无染向涅槃。以不可得故，是名菩萨摩诃萨摩诃衍。

“复次，须菩提，菩萨摩诃萨摩诃衍，所谓八圣道分。何等八？正见、正思惟、正语、正业、正命、正精进、正念、正定。是名菩萨摩诃萨摩诃衍，以不可得故。

“复次，须菩提，菩萨摩诃萨摩诃衍，所谓三三昧。何等三？空、无相、无作三昧。空三昧名诸法自相空，是为空解脱门；无相名坏诸法相不忆不念，是名无相解脱门；无作名诸法中不作愿，是为无作解脱门。是名菩萨摩诃萨摩诃衍，以不可得故。

“复次，须菩提，菩萨摩诃萨摩诃衍，所谓苦智、集智、灭智、道智、尽智、无生智、法智、比智、世智、他心智、如实智。云何名苦智？知苦不生是名苦智。云何名集智？知集应断是名集智。云何名灭智？知苦灭是名灭智。云何名道智？知八圣道分是名道智。云何名尽智？知诸淫恚痴尽是名尽智。云何名无生智？知诸有中无生是名无生智。云何名法智？知五阴本事是名法智。云何名比智？知眼无常乃至意识因缘生受无常是名比智。云何名世智？知因缘名字是名世智。云何名他心智？知他众生心是名他心智。云何名如实智？诸佛一切种智是名如实智。须菩提，是名菩萨摩诃萨摩诃衍，以不可得故。

“复次，须菩提，菩萨摩诃萨摩诃衍，所谓三根——未知欲知根、知根、智者根。云何名未知欲知根？诸学人未得果信根、精进根、念根、定根、慧根，是名未知欲知根。云何名知根？诸学人得果信根乃至慧根，是名知根。云何名智者根？诸无学人若阿罗汉、若辟支佛、诸佛信根乃至慧根，是名智者根。须菩提，是名菩萨摩诃萨摩诃衍，以不可得故。

“复次，须菩提，菩萨摩诃萨摩诃衍，所谓三三昧。何等三？有觉有观三昧、无觉有观三昧、无觉无观三昧。云何名有觉有观三昧？离诸欲，离恶不善法，有觉有观，离生喜乐，入初禅，是名有觉有观三昧。云何名无觉有观三昧？初禅、二禅中间，是名无觉有观三昧。云何名无觉无观三昧？从二禅乃至非有想非无想定，是名无觉无观三昧。须菩提，是名菩萨摩诃萨摩诃衍，以不可得故。

“复次，须菩提，菩萨摩诃萨摩诃衍，所谓十念。何等十？念佛、念法、念僧、念戒、念舍、念天、念善、念出入息、念身、念死。须菩提，是名菩萨摩诃萨摩诃衍，以不可得故。

“复次，须菩提，菩萨摩诃萨摩诃衍，所谓四禅、四无量心、四无色定、八背舍、九次第定。须菩提，是名菩萨摩诃萨摩诃衍，以不可得故。

“复次，须菩提，菩萨摩诃萨摩诃衍，所谓佛十力。何等十？佛如实知一切法是处不是处相，一力也；如实知他众生过去、未来、现在诸业诸受法，知造业处，知因缘，知报，二力也；如实知诸禅解脱三昧定垢净分别相，三力也；如实知他众生诸根上下相，四力也；如实知他众生种种欲解，五力也；如实知世间种种无数性，六力也；如实知一切至处道，七力也；知种种宿命有相有因缘，一世、二世乃至百千世劫，初劫尽我在彼众生中生，如是姓，如是名，如是饮食、苦乐、寿命长短，彼中死是间生，是间死还生是间，此间生名姓、饮食、苦乐、寿命长短亦如是，八力也；佛天眼净过诸天眼，见众生死时生时、端正丑陋、若大若小、若堕恶道、若堕善道，如是业因缘受报——是诸众生恶身业成就、恶口业成就、恶意业成就、谤毁圣人受邪见业因缘故，身坏死时入恶道生地狱中；是诸众生善身业成就、善口业成就、善意业成就、不谤毁圣人受正见因缘故，身坏死时入善道生天上——九力也；佛如实知诸漏尽故，无漏心解脱，无漏慧解脱，现在法中自证知入是法，所谓我生已尽，梵行已作，从今世不复见后世，十力也。须菩提，是名菩萨摩诃萨摩诃衍，以不可得故。

“复次，须菩提，菩萨摩诃萨摩诃衍，所谓四无所畏。何等四？佛作诚言：‘我是一切正智人，若有沙门、婆罗门、若天、若魔、若梵、若复余众，如实难言是法不知，乃至不见是微畏相。以是故，我得安隐，得无所畏，安住圣主处，在大众中师子吼能转梵轮，诸沙门、婆罗门、若天、若魔、若梵、若复余众实不能转。’一无畏也。佛作诚言：‘我一切漏尽，若有沙门、婆罗门、若天、若魔、若梵、若复余众，如实难言是漏不尽，乃至不见是微畏相。以是故，我得安隐，得无所畏，安住圣主处，在大众中师子吼能转梵轮，诸沙门、婆罗门、若天、若魔、若梵、若复余众实不能转。’二无畏也。佛作诚言：‘我说障法，若有沙门、婆罗门、若天、若魔、若梵、若复余众，如实难言受是法不障道，乃至不见是微畏相。以是故，我得安隐，得无所畏，安住圣主处，在大众中师子吼能转梵轮，诸沙门、婆罗门、若天、若魔、若梵、若复余众实不能转。’三无畏也。佛作诚言：‘我所说圣道能出世间，是行能尽苦，若有沙门、婆罗门、若天、若魔、若梵、若复余众，如实难言行是道不能出世间、不能尽苦，乃至不见是微畏相。以是故，我得安隐，得无所畏，安住圣主处，在大众中师子吼能转梵轮，诸沙门、婆罗门、若天、若魔、若梵、若复余众实不能转。’四无畏也。须菩提，是名菩萨摩诃萨摩诃衍，以不可得故。

“复次，须菩提，菩萨摩诃萨摩诃衍，所谓四无碍智。何等四？义无碍、法无碍、辞无碍、乐说无碍。须菩提，是名菩萨摩诃萨摩诃衍，以不可得故。

“复次，须菩提，菩萨摩诃萨摩诃衍，所谓十八不共法。何等十八？一、诸佛身无失，二、口无失，三、念无失，四、无异相，五、无不定心，六、无不知己舍心，七、欲无减，八、精进无减，九、念无减，十、慧无减，十一、解脱无减，十二、解脱知见无减，十三、一切身业随智慧行，十四、一切口业随智慧行，十五、一切意业随智慧行，十六、智慧知见过去世无碍无障，十七、智慧知见未来世无碍无障，十八、智慧知见现在世无碍无障。须菩提，是名菩萨摩诃萨摩诃衍，以不可得故。

“复次，须菩提，菩萨摩诃萨摩诃衍，所谓字等语等诸字入门。何等为字等语等诸字入门？阿字门，一切法初不生故。逻字门，一切法离垢故。波字门，一切法第一义故。遮字门，一切法终不可得故，诸法不终不生故。那字门，诸法离名性相不得不失故。罗字门，诸法度世间故，亦爱支因缘灭故。陀字门，诸法善心生故，亦施相故。婆字门，诸法婆字离故。荼字门，诸法荼字净故。沙字门，诸法六自在王性清净故。和字门，入诸法语言道断故。多字门，入诸法如相不动故。夜字门，入诸法如实不生故。叱字门，入诸法折伏不可得故。迦字门，入诸法作者不可得故。娑字门，入诸法时不可得故，诸法时来转故。磨字门，入诸法我所不可得故。伽字门，入诸法去者不可得故。他字门，入诸法处不可得故。阇字门，入诸法生不可得故。簸字门，入诸法簸字不可得故。驮字门，入诸法性不可得故。赊字门，入诸法定不可得故。呿字门，入诸法虚空不可得故。义字门，入诸法尽不可得故。哆字门，入诸法有不可得故。若字门，入诸法智不可得故。拖字门，入诸法拖字不可得故。婆字门，入诸法破坏不可得故。车字门，入诸法欲不可得故，如影五阴亦不可得故。摩字门，入诸法摩字不可得故。火字门，入诸法唤不可得故。嗟字门，入诸法嗟字不可得故。伽字门，入诸法厚不可得故。他字门，入诸法处不可得故。拏字门，入诸法不来不去不立不坐不卧故。颇字门，入诸法边不可得故。歌字门，入诸法聚不可得故。醝字门，入诸法醝字不可得故。遮字门，入诸法行不可得故。叱字门，入诸法伛不可得故。荼字门，入诸法边竟处故不终不生。过荼无字可说。何以故？更无字故。诸字无碍无名亦灭，不可说，不可示，不可见，不可书。须菩提，当知一切诸法如虚空。须菩提，是名陀罗尼门，所谓阿字义。若菩萨摩诃萨，是诸字门印、阿字印，若闻、若受、若诵、若读、若持、若为他说，如是知当得二十功德。何等二十？得强识念，得惭愧，得坚固心，得经旨趣，得智慧，得乐说无碍，易得诸余陀罗尼门，得无疑悔心，得闻善不喜、闻恶不怒，得不高不下住心无增无减，得善巧知众生语，得巧分别五阴、十二入、十八界、十二因缘、四缘、四谛，得巧分别众生诸根利钝，得巧知他心，得巧分别日月岁节，得巧分别天耳通，得巧分别宿命通，得巧分别生死通，得能巧说是处非处，得巧知往来坐起等身威仪。须菩提，是陀罗尼门、字门、阿字门等，是名菩萨摩诃萨摩诃衍，以不可得故。”

### 发趣品第二十

佛告须菩提：“汝问云何菩萨摩诃萨大乘发趣？若菩萨摩诃萨行六波罗蜜时，从一地至一地，是名菩萨摩诃萨大乘发趣。”

须菩提白佛言：“世尊，云何菩萨摩诃萨从一地至一地？”

佛言：“菩萨摩诃萨知一切法无来去相，亦无有法若来若去、若至若不至，诸法相不灭故。菩萨摩诃萨于诸地不念不思惟，而修治地业亦不见地。何等菩萨摩诃萨治地业？

“菩萨摩诃萨住初地时行十事：一者、深心坚固，用无所得故；二者、于一切众生中等心，众生不可得故；三者、布施，施者、受者不可得故；四者、亲近善知识，亦不自高；五者、求法，一切法不可得故；六者、常出家，家不可得故；七者、爱乐佛身，相好不可得故；八者、演出法教，诸法分别不可得故；九者、破于憍慢，生慧不可得故；十者、实语，诸语不可得故。菩萨摩诃萨如是初地中住，修治十事治地业。

“复次，须菩提，菩萨摩诃萨住二地中，常念八法。何等八？一者、戒清净；二者、知恩报恩；三者、住忍辱力；四者、受欢喜；五者、不舍一切众生；六者、入大悲心；七者、信师恭敬咨受；八者、勤求诸波罗蜜。须菩提，是名菩萨摩诃萨住二地中应满足八法。

“复次，须菩提，菩萨摩诃萨住三地中行五法。何等五？一者、多学问无厌足；二者、净法施亦不自高；三者、净佛国土亦不自高；四者、受诸世间无量勤苦不以为厌；五者、住惭愧处。须菩提，是为菩萨摩诃萨住三地中，应满足五法。

“复次，须菩提，菩萨摩诃萨住四地中，应受行不舍十法。何等十？一者、不舍阿练若住处；二者、少欲；三者、知足；四者、不舍头陀功德；五者、不舍戒；六者、秽恶诸欲；七者、厌世间心；八者、舍一切所有；九者、心不没；十者、不惜一切物。须菩提，是为菩萨摩诃萨住四地中不舍十法。

“复次，须菩提，菩萨摩诃萨住五地中，远离十二法。何等十二？一者、远离亲白衣；二者、远离比丘尼；三者、远离悭惜他家；四者、远离无益谈处；五者、远离瞋恚；六者、远离自大；七者、远离懱人；八者、远离十不善道；九者、远离大慢；十者、远离自用；十一者、远离颠倒；十二者、远离淫怒痴。须菩提，是为菩萨摩诃萨住五地中远离十二事。

“复次，须菩提，菩萨摩诃萨住六地中当具足六法。何等六？所谓六波罗蜜。复有六法所不应为。何等六？一者、不作声闻、辟支佛意；二者、布施不应生忧心；三者、见有所索心不没；四者、所有物布施；五者、布施之后心不悔；六者、不疑深法。须菩提，是为菩萨摩诃萨住六地中，应满具六法、远离六法。

“复次，须菩提，菩萨摩诃萨住七地中应远离二十法所不应著。何等二十？一者、不著我；二者、不著众生；三者、不著寿命；四者、不著众数乃至知者、见者；五者、不著断见；六者、不著常见；七者、不应作相；八者、不应作因见；九者、不著名色；十者、不著五阴；十一者、不著十八界；十二者、不著十二入；十三者、不著三界；十四者、不作著心；十五者、不应作愿；十六者、不应作依止；十七者、不著依佛见；十八者、不著依法见；十九者、不著依僧见；二十者、不著依戒见。是二十法所不应著。复有二十法应具足满。何等二十？一者、具足空；二者、无相证；三者、知无作；四者、三分清净；五者、一切众生中慈悲智具足；六者、不念一切众生；七者、一切法等观，是中亦不著；八者、知诸法实相，是事亦不念；九者、无生忍法；十者、无生智；十一者、说诸法一相；十二者、破分别相；十三者、转忆想；十四者、转见；十五者、转烦恼；十六者、等定慧地；十七者、慧地调意；十八者、心寂灭；十九者、无碍智；二十者、不染爱。须菩提，是为菩萨摩诃萨住七地中应具足二十法。

“复次，须菩提，菩萨摩诃萨住八地中应具足五法。何等五？顺入众生心；游戏诸神通；见诸佛国；如所见佛国，自庄严佛国；如实观佛身，自庄严佛身。是名五法具足满。

“复次，须菩提，菩萨摩诃萨住八地中，复具足五法。何等五？知上下诸根；净佛国土；入如幻三昧；常入三昧；随众生所应善根受身。须菩提，是为菩萨摩诃萨住八地中具足五法。

“复次，须菩提，菩萨摩诃萨住九地中应具足十二法。何等十二？受无边国土所度之分，菩萨得如所愿，知诸天、龙、夜叉、乾闼婆语而为说法，处胎成就，家成就，所生成就，姓成就，眷属成就，出生成就，出家成就，庄严佛树成就，一切诸善功德成满具足。须菩提，是为菩萨摩诃萨住九地中应具足十二法。

“须菩提，十地菩萨当知如佛。”

尔时，慧命须菩提白佛言：“世尊，云何菩萨摩诃萨深心治地业？”

佛言：“菩萨摩诃萨应萨婆若心集一切善根，是名菩萨摩诃萨深心治地业。”

“云何菩萨于一切众生中等心？”

佛言：“若菩萨摩诃萨应萨婆若心生四无量心，所谓慈悲喜舍，是名于一切众生中等心。”

“云何菩萨修布施？”

佛言：“菩萨施与一切众生无所分别，是名修布施。”

“云何菩萨亲近善知识？”

佛言：“能教人入萨婆若中住——如是善知识，亲近咨受恭敬供养，是名亲近善知识。”

“云何菩萨求法？”

佛言：“菩萨应萨婆若心求法，不堕声闻、辟支佛地，是名求法。”

“云何菩萨常出家治地业？”

佛言：“菩萨世世不杂心出家，佛法中出家无能障碍者，是名常出家治地业。”

“云何菩萨爱乐佛身治地业？”

佛言：“若菩萨见佛身相，乃至阿耨多罗三藐三菩提终不离念佛，是名爱乐佛身治地业。”

“云何菩萨演出法教治地业？”

佛言：“菩萨若佛现在、若佛灭度后，为众生说法初中后善，妙义好语净洁纯具，所谓修多罗乃至优波提舍，是名演出法教治地业。”

“云何菩萨破于憍慢治地业？”

佛言：“菩萨破是憍慢故终不生下贱家，是名破于憍慢治地业。”

“云何菩萨实语治地业？”

佛言：“菩萨如所说行，是名实语治地业。是为菩萨摩诃萨初住地中修行十事治地业。”

“云何菩萨戒清净？”

“若菩萨摩诃萨不念声闻、辟支佛心，及诸破戒障佛道法，是名戒清净。”

“云何菩萨知恩报恩？”

“若菩萨摩诃萨行菩萨道，乃至小恩尚不忘，何况多？是名知恩报恩。”

“云何菩萨住忍辱力？”

“若菩萨于一切众生无瞋无恼，是名住忍辱力。”

“云何菩萨受欢喜？”

“所谓成就众生以此为喜，是名受欢喜。”

“云何菩萨不舍一切众生？”

“若菩萨念欲救一切众生故，是名不舍一切众生。”

“云何菩萨入大悲心？”

“若菩萨如是念：‘我为一一众生故，如恒河沙等劫地狱中受勤苦，乃至是人得佛道入涅槃。’如是名为为一切十方众生忍苦，是名入大悲心。”

“云何菩萨信师恭敬咨受？”

“若菩萨于诸师如世尊想，是名信师恭敬咨受。”

“云何菩萨勤求诸波罗蜜？”

“若菩萨一心求诸波罗蜜无异事，是名勤求诸波罗蜜。是为菩萨摩诃萨住二地中满足八法。”

“云何菩萨摩诃萨多学问无厌足？”

“诸佛所说法，若此间国土、若十方国土诸佛所说法尽欲闻持，是名多学问无厌足。”

“云何菩萨净法施？”

“有所法施乃至不求阿耨多罗三藐三菩提，何况余事？是名不求名利法施。”

“云何菩萨净佛国土？”

“以诸善根回向净佛国土，是名净佛国土。”

“云何菩萨受世间无量勤苦不以为厌？”

“诸善根备具故，能成就众生亦庄严佛土，乃至具足萨婆若终不疲厌，是名受无量勤苦不以为厌。”

“云何菩萨住惭愧处？”

“耻诸声闻、辟支佛意，是名住惭愧处。是为菩萨摩诃萨住三地中满足五法。”

“云何菩萨不舍阿练若住处？”

“能过声闻、辟支佛地，是名不舍阿练若住处。”

“云何菩萨少欲？”

“乃至阿耨多罗三藐三菩提尚不欲，何况余欲？是名少欲。”

“云何菩萨知足？”

“得一切种智是名知足。”

“云何菩萨不舍头陀功德？”

“观诸深法忍，是名不舍头陀功德。”

“云何菩萨不舍戒？”

“不取戒相，是名不舍戒。”

“云何菩萨秽恶诸欲？”

“欲心不生故，是名秽恶诸欲。”

“云何菩萨厌世间心？”

“知一切法不作故，是名厌世间心。”

“云何菩萨舍一切所有？”

“不惜内外诸法故，是名舍一切所有。”

“云何菩萨心不没？”

“二种识处心不生故，是名心不没。”

“云何菩萨不惜一切物？”

“于一切物不著不念，是名不惜一切物。是为菩萨于四地中不舍十法。”

“云何菩萨远离亲白衣？”

“菩萨出家所生，从一佛国至一佛国，常出家剃头著染衣，是名远离亲白衣。”

“云何菩萨远离比丘尼？”

“不共比丘尼住，乃至弹指顷亦不生念，是名远离比丘尼。”

“云何菩萨远离悭惜他家？”

“菩萨如是思惟：‘我应安乐众生，他今助我安乐，云何生悭？’是名远离悭惜他家。”

“云何菩萨远离无益谈处？”

“若有谈处或生声闻、辟支佛心，我当远离，是名远离无益谈处。”

“云何菩萨远离瞋恚？”

“不令瞋心、恼心、斗心得入，是名远离瞋恚。”

“云何菩萨远离自大？”

“所谓不见内法故，是名远离自大。”

“云何菩萨远离懱人？”

“所谓不见外法，是名远离懱人。”

“云何菩萨远离十不善道？”

“是十不善道能障八圣道，何况阿耨多罗三藐三菩提？是名远离十不善道。”

“云何菩萨远离大慢？”

“是菩萨不见法可作大慢者，是名远离大慢。”

“云何菩萨远离自用？”

“是菩萨不见是法可自用者，是名远离自用。”

“云何菩萨远离颠倒？”

“颠倒处不可得故，是名远离颠倒。”

“云何菩萨远离淫怒痴？”

“淫怒痴处不可见故，是名远离淫怒痴。是为菩萨住五地中远离十二法。”

“云何菩萨住六地中具足六法？”

“所谓六波罗蜜，诸佛及声闻、辟支佛住六波罗蜜中能度彼岸，是为具足六法。”

“云何菩萨不作声闻、辟支佛意？”

“作是念：声闻、辟支佛意非阿耨多罗三藐三菩提道。”

“云何菩萨布施不生忧心？”

“作是念：此非阿耨多罗三藐三菩提道。”

“云何菩萨见有所索心不没？”

“作是念：此非阿耨多罗三藐三菩提道。”

“云何菩萨所有物布施？”

“菩萨初发心时布施，不言是可与、是不可与。”

“云何菩萨布施之后心不悔？”

“慈悲力故。”

“云何菩萨不疑深法？”

“信功德力故。是为菩萨住六地中远离六法。”

“云何菩萨不著我？”

“毕竟无我故。”

“云何菩萨不著众生，不著寿命，不著众数乃至知者、见者？”

“是诸法毕竟不可得故。”

“云何菩萨不著断见？”

“无有法断，诸法毕竟不生故。”

“云何菩萨不著常见？”

“若法不生，是不作常。”

“云何菩萨不应取相？”

“无诸烦恼故。”

“云何菩萨不应作因见？”

“诸见不可见故。”

“云何菩萨不著名色？”

“名色处相无故。”

“云何菩萨不著五阴？”

“不著十八界，不著十二入，是诸法性无故。”

“云何菩萨不著三界？”

“三界性无故。”

“云何菩萨不应作著心？云何菩萨不应作愿？云何菩萨不应作依止？”

“是诸法性无故。”

“云何菩萨不著依佛见？”

“作依见不见佛故。”

“云何菩萨不著依法见？”

“法不可见故。”

“云何菩萨不著依僧见？”

“僧相无为不可依故。”

“云何菩萨不著依戒见？”

“罪、无罪不著故。是为菩萨住七地中，二十法所不应著。”

“云何菩萨应具足空？”

“具足诸法自相空故。”

“云何菩萨无相证？”

“不念诸相故。”

“云何菩萨知无作？”

“于三界中不作故。”

“云何菩萨三分清净？”

“十善道具足故。”

“云何菩萨一切众生中慈悲智具足？”

“得大悲故。”

“云何菩萨不念一切众生？”

“净国土具足故。”

“云何菩萨一切法等观？”

“于诸法不损益故。”

“云何菩萨知诸法实相？”

“诸法实相无知故。”

“云何菩萨无生忍？”

“为诸法不生不灭不作故。”

“云何菩萨无生智？”

“知名色不生故。”

“云何菩萨说诸法一相？”

“心不行二相故。”

“云何菩萨破分别相？”

“一切法不分别故。”

“云何菩萨转忆想？”

“小大无量想转故。”

“云何菩萨转见？”

“于声闻、辟支佛地见转故。”

“云何菩萨转烦恼？”

“断诸烦恼故。”

“云何菩萨等定慧地？”

“所谓得一切种智故。”

“云何菩萨调意？”

“于三界不动故。”

“云何菩萨心寂灭？”

“制六根故。”

“云何菩萨无碍智？”

“得佛眼故。”

“云何菩萨不染爱？”

“舍六尘故。是为菩萨住七地中具足二十法。”

“云何菩萨顺入众生心？”

“菩萨以一心知一切众生心及心数法。”

“云何菩萨游戏诸神通？”

“以是神通从一佛国至一佛国，亦不作佛国想。”

“云何菩萨观诸佛国？”

“自住其国见无量诸佛国，亦无佛国想。”

“云何菩萨如所见佛国自庄严其国？”

“住转轮圣王地，遍至三千大千国土，以自庄严。”

“云何菩萨如实观佛身？”

“如实观法身故。是为菩萨住八地中具足五法。”

“云何菩萨知上下诸根？”

“菩萨住佛十力，知一切众生上下诸根。”

“云何菩萨净佛国土？”

“净众生故。”

“云何菩萨如幻三昧？”

“住是三昧能成办一切事，亦不生心相。”

“云何菩萨常入三昧？”

“菩萨得报生三昧故。”

“云何菩萨随众生所应善根受身？”

“菩萨知众生所应生善根而为受身，成就众生故。是为菩萨住八地中具足五法。”

“云何菩萨受无边国土所度之分？”

“十方无量国土中众生，如诸佛法所应度者而度脱之。”

“云何菩萨得如所愿？”

“得六波罗蜜具足故。”

“云何菩萨知诸天、龙、夜叉、乾闼婆语？”

“辞辩力故。”

“云何菩萨胎生成就？”

“菩萨世世常化生故。”

“云何菩萨家成就？”

“常在大家生故。”

“云何菩萨所生成就？”

“若刹利家生、若婆罗门家生故。”

“云何菩萨姓成就？”

“如过去菩萨所生姓，从此中生故。”

“云何菩萨眷属成就？”

“纯诸菩萨摩诃萨为眷属故。”

“云何菩萨出生成就？”

“生时光明遍照无量无边国土，亦不取相故。”

“云何菩萨出家成就？”

“出家时无量百千亿诸天侍从，出家是一切众生必至三乘。”

“云何菩萨庄严佛树成就？”

“是菩提树以黄金为根，七宝为茎节枝叶，茎节枝叶光明遍照十方阿僧祇三千大千国土。”

“云何菩萨一切诸善功德成满具足？”

“菩萨得众生清净，佛国亦净。是为菩萨住九地中具足十二法。”

“云何菩萨住十地中当知如佛？”

“若菩萨摩诃萨，具足六波罗蜜四念处乃至十八不共法，一切种智具足满，断一切烦恼及习，是为菩萨摩诃萨住十地中当知如佛。

“须菩提，菩萨摩诃萨住是十地中，以方便力故行六波罗蜜，行四念处乃至十八不共法，过干慧地、性地、八人地、见地、薄地、离欲地、已作地、辟支佛地、菩萨地，过是九地住于佛地，是为菩萨十地。如是，须菩提，是名菩萨摩诃萨大乘发趣。”

### 出到品第二十一

佛告须菩提：“汝所问，是乘何处出？至何处住者？”

佛言：“是乘从三界中出，至萨婆若中住，以不二法故。何以故？摩诃衍、萨婆若是二法俱，不合不散，无色、无形、无对、一相，所谓无相。

“若人欲使实际出，是人为欲使无相法出；若人欲使如法性不可思议性出，是人为欲使无相法出；若人欲使色空出，是人为欲使无相法出；若人欲使受、想、行、识空出，是人为欲使无相法出。何以故？须菩提，色空相不出三界亦不住萨婆若；受、想、行、识空相不出三界亦不住萨婆若。所以者何？色、色相空，受想行识、识相空故。

“若人欲使眼空出，是人为欲使无相法出；若人欲使耳、鼻、舌、身、意空出，是人为欲使无相法出；若人欲使乃至意触因缘生受空出，是人为欲使无相法出。何以故？须菩提，眼空不出三界亦不住萨婆若，乃至意触因缘生受空不出三界亦不住萨婆若。所以者何？眼、眼相空，乃至意触因缘生受、意触因缘生受相空故。

“若人欲使梦出，是人为欲使无相法出；若人欲使幻、焰、响、影、化出，是人为欲使无相法出。何以故？须菩提，梦相不出三界亦不住萨婆若，幻、焰、响、影、化相亦不出三界亦不住萨婆若。

“须菩提，若人欲使檀波罗蜜出，是人为欲使无相法出；若人欲使尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜出，是人为欲使无相法出。何以故？檀波罗蜜相不出三界亦不住萨婆若，尸罗波罗蜜乃至般若波罗蜜不出三界亦不住萨婆若。所以者何？檀波罗蜜、檀波罗蜜相空，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜、般若波罗蜜相空故。

“若人欲使内空出乃至无法有法空出，是人为欲使无相法出。何以故？须菩提，内空相乃至无法有法空相，不出三界亦不住萨婆若。所以者何？内空、内空性空，乃至无法有法空、无法有法空性空故。

“若人欲使四念处出，是人为欲使无相法出。何以故？四念处性不出三界亦不住萨婆若。所以者何？四念处性、四念处性空故。

“若人欲使四正勤、四如意足、五根、五力、七觉分、八圣道分出，是人为欲使无相法出。何以故？八圣道分性不出三界亦不住萨婆若。所以者何？八圣道分性、八圣道分性空故，乃至十八不共法亦如是。

“须菩提，若人欲使阿罗汉出生处，是人为欲使无相法出；若人欲使辟支佛出生处，是人为欲使无相法出；若人欲使多陀阿伽度阿罗诃三藐三佛陀出生处，是人为欲使无相法出。何以故？阿罗汉性、辟支佛性、佛性不出三界亦不住萨婆若。所以者何？阿罗汉性、阿罗汉性空，辟支佛性、辟支佛性空，佛性、佛性空故。

“若人欲使须陀洹果、斯陀含果、阿那含果、阿罗汉果、辟支佛道、佛道一切种智出，是人为欲使无相法出。如上说，若人欲使名字假名施设相但有语言出，是人为欲使无相法出。何以故？名字空，不出三界亦不住萨婆若。所以者何？名字相、名字相空故，乃至施设亦如是。

“若人欲使不生不灭法、不垢不净无作法出，是人为欲使无相法出。何以故？不生乃至无作法性，不出三界亦不住萨婆若。所以者何？不生性乃至无作性性空故。

“须菩提，以是因缘故，摩诃衍从三界中出，至萨婆若中住，不动故。

“须菩提，汝所问，是乘何处住者？须菩提，是大乘无住处。何以故？一切法无住相故，是乘若住不住法住。须菩提，譬如法性不生不灭，不垢不净，无相无作，非住非不住。须菩提，是乘亦如是，非住非不住。何以故？法性相乃至无作相，非住非不住。所以者何？法性相空故，乃至无作性、无作性空故，诸余法亦如是。须菩提，以是因缘故，是乘无所住，以不住法、不动法故。

“须菩提，汝所问，谁当乘是乘出者？无有人乘是乘出者。何以故？是乘出者，所用法及出时，是一切法皆无所有。若一切法无所有，用何等法当出？何以故？我不可得，乃至知者、见者不可得，毕竟净故；不可思议性不可得，毕竟净故；阴入界不可得，毕竟净故；檀波罗蜜不可得，毕竟净故；乃至般若波罗蜜不可得，毕竟净故；内空不可得，毕竟净故；乃至无法有法空不可得，毕竟净故；四念处不可得，乃至十八不共法不可得，毕竟净故；须陀洹不可得，乃至阿罗汉、辟支佛、菩萨、佛不可得，毕竟净故；须陀洹果乃至阿罗汉果、辟支佛道、佛道、一切种智不可得，毕竟净故；不生不灭、不垢不净、无起无作不可得，毕竟净故；过去世、未来现在世生、住、灭不可得，毕竟净故；增减不可得，毕竟净故。何法不可得故不可得？法性不可得故不可得，如、实际、不可思议性、法性、法相、法位、檀波罗蜜不可得故不可得，乃至般若波罗蜜不可得故不可得，内空不可得故不可得，乃至无法有法空不可得故不可得，四念处不可得故不可得，乃至十八不共法不可得故不可得，须陀洹不可得故不可得，乃至佛不可得故不可得，须陀洹果不可得故不可得，乃至佛道不可得故不可得，不生不灭乃至不起不作不可得故不可得。

“复次，须菩提，初地不可得故不可得，乃至第十地不可得故不可得，毕竟净故。云何为初地乃至十地？所谓干慧地、性地、八人地、见地、薄地、离欲地、已作地、辟支佛地、菩萨地、佛地。内空中初地不可得，乃至无法有法空中初地不可得，内空乃至无法有法空中第二、第三、第四、第五、第六、第七、第八、第九、第十地不可得。何以故？须菩提，初地非得非不得，乃至十地非得非不得，毕竟净故；内空乃至无法有法空中成就众生不可得，毕竟净故；内空乃至无法有法空中净佛国土不可得，毕竟净故；内空乃至无法有法空中五眼不可得，毕竟净故。

“如是，须菩提，菩萨摩诃萨以一切诸法不可得故，乘是摩诃衍出三界住萨婆若。”