## 摩诃般若波罗蜜经卷第二十八

### 实际品第八十

须菩提白佛言：“世尊，若众生毕竟不可得，菩萨为谁故行般若波罗蜜？”

佛告须菩提：“菩萨为实际故行般若波罗蜜。须菩提，实际、众生际异者，菩萨不行般若波罗蜜。须菩提，实际、众生际不异，以是故，菩萨摩诃萨为利益众生故行般若波罗蜜。复次，须菩提，菩萨摩诃萨行般若波罗蜜时，以不坏实际法立众生于实际中。”

须菩提白佛言：“世尊，若实际即是众生际，菩萨则为建立实际于实际。世尊，若建立实际于实际，则为建立自性于自性。世尊，不应建立自性于自性。世尊，云何菩萨摩诃萨行般若波罗蜜时，建立众生于实际？”

佛告须菩提：“实际不可建立于实际，自性不可建立于自性。须菩提，今菩萨摩诃萨行般若波罗蜜时，以方便力故建立众生于实际，实际亦不异众生际，实际、众生际无二无别。”

须菩提白佛言：“世尊，何等是诸菩萨摩诃萨方便力——用是方便力，菩萨摩诃萨行般若波罗蜜时，建立众生于实际，亦不坏实际相？”

佛告须菩提：“若菩萨摩诃萨行般若波罗蜜时，以方便力故建立众生于布施，建立已说布施先后际空，作是言：‘如是布施，前际空，后际空，中际亦空，施者亦空，施报亦空，受者亦空。诸善男子，是一切法实际中不可得，汝等莫念布施异、施者异、施报异、受者异。若汝等不念布施异、施者异、施报异、受者异，是时布施能趣甘露味，得甘露味果。汝善男子，以是布施故，莫著色，莫著受、想、行、识。何以故？是布施、布施相空，施者、施者空，施报、施报空，受者、受者空。空中布施不可得，施者不可得，施报不可得，受者不可得。何以故？是诸法毕竟自性空故。’

“复次，须菩提，菩萨摩诃萨行般若波罗蜜时，以方便力故教众生持戒，语众生言：‘汝善男子，除舍杀生法，乃至除舍邪见法。何以故？善男子，如汝所分别法，无如是性。汝善男子，当谛思惟，何等是众生而欲夺命？用何等物夺命？乃至邪见亦如是。’须菩提，菩萨摩诃萨如是方便力成就众生。是菩萨摩诃萨即为众生说布施、持戒果报，是布施、持戒果报自性空，知布施、持戒果报自性空已是中不著，不著故心不散能生智慧，以是智慧断一切结使烦恼入无余涅槃，是世俗法非第一实义。何以故？空中无有灭，亦无使灭者，诸法毕竟空即是涅槃。

“复次，须菩提，菩萨摩诃萨见众生瞋恚恼心，教言：‘汝善男子，来修行忍辱，作忍辱人当乐忍辱，汝所瞋者自性空。汝来善男子，如是思惟，我于何所法中瞋？谁为瞋者？所瞋者谁？是法皆空，是性空法无不空时。是空非诸佛作，非辟支佛、声闻作，非菩萨摩诃萨作，非诸天、鬼、神、龙王、阿修罗、紧陀罗、摩睺罗伽，非四天王天乃至非他化自在天，非梵众天乃至非净居天，非无边空处乃至非有想非无想处诸天所作。汝当如是思惟，瞋谁？谁是瞋者？何等是瞋事？是一切法相空，性空法无有所瞋。’如是，须菩提，菩萨摩诃萨行般若波罗蜜时，以是因缘法建立众生于性空，次第渐渐示教利喜令得阿耨多罗三藐三菩提，是世俗法非第一实义。何以故？是性空中无有得者，无有得法，无有得处。须菩提，是名实际性空法。菩萨摩诃萨为众生故行是法，众生亦不可得。何以故？一切法离众生相。

“复次，须菩提，菩萨摩诃萨行般若波罗蜜时，方便力故见众生懈怠，教令身精进、心精进，作是言：‘诸善男子，诸法性空中，无懈怠法，无懈怠者，无懈怠事，是一切法性皆空，无过性空者。汝等生身精进、心精进，为生善法故莫懈怠。善法者，若布施、若持戒、若忍辱、若精进、若禅定、若智慧，若诸禅定解脱三昧，若四念处乃至八圣道分，若空解脱门、无相、无作解脱门乃至十八不共法，莫懈怠。诸善男子，是一切法法性空中，当知无碍相、无碍法中，无懈怠者，无懈怠法。’如是，须菩提，菩萨摩诃萨行般若波罗蜜时，教众生令住性空不堕二法。何以故？是性空中无二无别故，是无二法则无可著处。

“复次，须菩提，菩萨摩诃萨行性空般若波罗蜜时，教众生令精进，作是言：“诸善男子，勤精进——若布施、若持戒、若忍辱、若精进、若禅定、若智慧，若禅定解脱三昧，若四念处乃至八圣道分，若空解脱门、无相无作解脱门，若佛十力、若四无所畏、若四无碍智、若十八不共法、若大慈大悲——是诸法。汝等莫念二相，莫念不二相。何以故？是法性皆空。是性空法，不应用二相念，不应用不二相念。’如是，须菩提，菩萨摩诃萨行般若波罗蜜，以方便力故成就众生，成就众生已，次第教令得须陀洹果、斯陀含果、阿那含果、阿罗汉果、辟支佛道，入菩萨位，令得阿耨多罗三藐三菩提。

“复次，须菩提，菩萨摩诃萨行般若波罗蜜时，见众生乱心，以方便力为利益众生故，作是言：‘诸善男子，当修禅定。汝莫生乱想，当生一心。何以故？是法性皆空性。空中无有法可得，若乱、若一心。汝等住是三昧，所有作业，若身、若口、若意，若布施、若持戒、若行忍辱、若勤精进、若行禅定、若修智慧，若行四念处乃至若行八圣道分，若行诸解脱次第定，若行佛十力、四无所畏、四无碍智、十八不共法、大慈大悲、三十二相、八十随形好，若声闻道、若辟支佛道、若菩萨道、若佛道，若须陀洹果、斯陀含果、阿那含果、阿罗汉果、辟支佛道，若一切种智，若成就众生、若净佛国土，汝等皆当应随所愿得住性空故。’如是，须菩提，菩萨摩诃萨行般若波罗蜜方便力，为利益众生故，从初发意终不懈废，常求善法利益众生，从一佛国至一佛国供养诸佛，从诸佛闻法舍身受身，乃至阿耨多罗三藐三菩提终不忘失。是菩萨常得诸陀邻尼，诸根具足，所谓身根、语根、意根。何以故？是菩萨摩诃萨常修一切种智，修一切种智故一切诸道皆修，若声闻道、若辟支佛道、若菩萨神通道。行神通道菩萨常利益众生终不忘失。是菩萨住报得神通利益众生，入生死五道终不耗减。如是，须菩提，菩萨摩诃萨行般若波罗蜜住性空，以禅定利益众生。

“复次，须菩提，菩萨摩诃萨行般若波罗蜜住性空，以方便力故利益众生，作是言：“汝等诸善男子，观一切法性空。善男子，汝等当作诸业，若身业、若口业、若意业，趣甘露味，得甘露果，性空中无有法退。何以故？性空不退，亦无退者。以性空非法，亦非非法，于无所有法中云何当有退？’须菩提，菩萨摩诃萨行般若波罗蜜时，如是教众生常不懈废。是菩萨自行十善，亦教他人行十善，五戒、八戒、成就斋亦如是；自行初禅亦教他人令行初禅，乃至第四禅亦如是；常自行慈心亦教他人令行慈心，乃至舍心亦如是；自行无边空处亦教他人令行无边空处，乃至非有想非无想处亦如是；自行四念处亦教他人令行四念处，乃至八圣道分、佛十力乃至八十随形好亦如是；自于须陀洹果中生智慧，亦不住是中，亦教他人令得须陀洹果，乃至阿罗汉亦如是；自于辟支佛道中生智慧，亦不住是中，亦教他人令得辟支佛道；自至阿耨多罗三藐三菩提道，亦教他人令至阿耨多罗三藐三菩提道。如是，须菩提，菩萨摩诃萨行般若波罗蜜，方便力故终不懈废。”

须菩提白佛言：“世尊，若诸法性常空，常空中众生不可得，法非法亦不可得，菩萨摩诃萨云何求一切种智？”

佛告须菩提：“如是，如是，如汝所言，诸法性皆空，空中众生不可得，法非法亦不可得。须菩提，若一切法性不空，菩萨摩诃萨不依性空成阿耨多罗三藐三菩提为众生说性空法。须菩提，色性空，受、想、行、识性空，菩萨摩诃萨行般若波罗蜜时，说五阴性空法，说十二入、十八界性空法，说四禅、四无量心、四无色定、四念处乃至八圣道分性空法，说三解脱门、八背舍、九次第定、佛十力、四无所畏、四无碍智、十八不共法、大慈大悲、三十二相、八十随形好性空法，说须陀洹果、斯陀含果、阿那含果、阿罗汉果、辟支佛道、一切种智断烦恼习性空法。须菩提，若内空性不空，外空乃至无法有法空性不空者，则坏空性。是性空不常不断。何以故？是性空无住处，亦无所从来，亦无所从去。须菩提，是名法住相，是中无法、无聚无散、无增无减、无生无灭、无垢无净，是为诸法相。菩萨摩诃萨住是中发阿耨多罗三藐三菩提心，不见法有所发，无发无住是名法住相。是菩萨摩诃萨行般若波罗蜜时，见一切法性空，不转阿耨多罗三藐三菩提。何以故？是菩萨不见有法能障碍，当何处生疑？是名阿耨多罗三藐三菩提性空，不得众生，不得我，不得人，不得寿，不得命，乃至不得知者、见者。性空中色不可得，受、想、行、识不可得，乃至八十随形好不可得。须菩提，譬如佛化作四众，比丘、比丘尼、优婆塞、优婆夷，常为是诸众说法千万亿劫不断。”

佛告须菩提：“是诸化众，当得须陀洹果、斯陀含果、阿那含果、阿罗汉果，得阿耨多罗三藐三菩提记不？”

须菩提言：“不也，世尊。何以故？是诸化众，无有根本实事故。一切诸法性空，亦无根本实事，何等是众生得须陀洹果乃至阿罗汉果、得阿耨多罗三藐三菩提记？”

“须菩提，菩萨摩诃萨亦如是，为众生说性空法，是众生实不可得。以众生堕颠倒故，拔众生令住不颠倒。颠倒即是无颠倒，颠倒、不颠倒虽一相，而多颠倒、少不颠倒、无颠倒处中则无我、无众生乃至无知者见者，无颠倒处中亦无色、无受想行识、无十二入乃至无阿耨多罗三藐三菩提，是名诸法性空。菩萨摩诃萨住是中行般若波罗蜜时，于众生相颠倒中拔出众生，所谓无众生有众生相中拔出，乃至知者见者相中拔出，于无色、色相中，无受想行识、受想行识相中拔出众生，十二入、十八界乃至一切有漏法亦如是。须菩提，亦有诸无漏法，所谓四念处、四正勤、四如意足、五根、五力、七觉分、八圣道分，如是等法虽无漏法，亦不如第一义相。第一义相者，无作无为无生，无相无说，是名第一义，亦名性空，亦名诸佛道。是中不得众生乃至不得知者见者，不得色、受、想、行、识乃至不得八十随形好。何以故？菩萨摩诃萨，非为道法故求阿耨多罗三藐三菩提，为诸法实相性空故求阿耨多罗三藐三菩提。是性空前际亦是性空，后际亦是性空，中际亦是性空，常性空无不性空时。菩萨摩诃萨行是性空般若波罗蜜，为众生著众生相欲拔出故求道种智，求道种智时遍行一切道，若声闻道、若辟支佛道、若菩萨道。是菩萨具足一切道，拔出众生于邪想著，净佛国土已随其寿命得阿耨多罗三藐三菩提。须菩提，过去十方诸佛道所谓性空，未来、现在十方诸佛道所谓性空。离性空，世间无道，无道果。要从亲近诸佛闻是诸法性空，行是法不失一切种智。”

须菩提白佛言：“世尊，甚希有诸菩萨摩诃萨！有行是性空法，亦不坏性空相，所谓色与性空异，受、想、行、识与性空异，乃至阿耨多罗三藐三菩提与性空异。”

“须菩提，色即是性空，性空即是色，乃至阿耨多罗三藐三菩提，阿耨多罗三藐三菩提即是性空，性空即是阿耨多罗三藐三菩提。”佛告须菩提，“若色与性空异，若受、想、行、识与性空异，乃至阿耨多罗三藐三菩提与性空异，菩萨摩诃萨不能得一切种智。须菩提，今色不异性空，乃至阿耨多罗三藐三菩提不异性空，以是故，菩萨摩诃萨知一切法性空，发意求阿耨多罗三藐三菩提。何以故？是中无有法若实、若常，但凡夫著色、受、想、行、识。凡夫取色相，取受想行识相有我，心著内外法故，受后身色、受、想、行、识，以是因缘故，不得脱生老病死、愁忧苦恼、往来五道。以是事故，菩萨摩诃萨行性空波罗蜜，不坏色等诸法相若空、若不空。何以故？色性空相不坏色，所谓是色、是空、是受想行识，乃至阿耨多罗三藐三菩提亦如是。譬如虚空不坏虚空，内虚空不坏外虚空，外虚空不坏内虚空。如是，须菩提，色不坏色空相，色空相不坏色。何以故？是二法无有性能有所坏，所谓是空、是非空，乃至阿耨多罗三藐三菩提亦如是。”

须菩提白佛言：“世尊，若一切法空无分别，云何菩萨摩诃萨从初发意已来作是愿‘我当得阿耨多罗三藐三菩提’？世尊，若一切法无分别，云何菩萨发心言‘我当得阿耨多罗三藐三菩提’？世尊，若分别诸法，不能得阿耨多罗三藐三菩提。”

佛告须菩提：“如是，如是，若菩萨摩诃萨行二相者，无阿耨多罗三藐三菩提。若分别作二分者，无阿耨多罗三藐三菩提。若不二不分别诸法，则是阿耨多罗三藐三菩提。菩提是不二相、不坏相。须菩提，是菩提不色中行，不受、想、行、识中行，乃至菩提亦不菩提中行。何以故？色即是菩提，菩提即是色，不二不分别，乃至十八不共法亦如是。是菩提，非取故行、非舍故行。”

须菩提白佛言：“世尊，若菩萨摩诃萨菩提，非取故行、非舍故行，菩萨摩诃萨菩提何处行？”

佛告须菩提：“于汝意云何？如佛所化人，在何处行，若取中行、若舍中行？”

须菩提言：“世尊，非取中行，非舍中行。”

佛言：“菩萨摩诃萨菩提亦如是，非取中行，非舍中行。须菩提，于汝意云何？阿罗汉梦中菩提何处行，若取中行、若舍中行不？”

“不也，世尊。非取中行，非舍中行。何以故？阿罗汉毕竟不眠，云何梦中菩提，若取中行、若舍中行？”

“须菩提，菩萨摩诃萨阿耨多罗三藐三菩提亦如是，非取中行，非舍中行，所谓色中行乃至一切种智中行。”

“世尊，将无菩萨摩诃萨不行十地，不行六波罗蜜，不行三十七助道法，不行十四空，不行诸禅定解脱三昧，不行佛十力乃至八十随形好、住五神通净佛国土成就众生，得阿耨多罗三藐三菩提？”

佛告须菩提：“如是，如是，如汝所言，今菩萨离菩提无处行，若不具足十地、六波罗蜜、四禅、四无量心、四无色定、四念处乃至八圣道分、空无相无作解脱、佛十力乃至八十随形好、常舍行、不诳法、不错谬法，不具足是诸法，终不得阿耨多罗三藐三菩提。是菩萨摩诃萨住色相中，住受、想、行、识相中，乃至住阿耨多罗三藐三菩提相中，能具足十地，乃至得阿耨多罗三藐三菩提。是相常寂灭，无有法能增能减、能生能灭、能垢能净、能得道，能得果。世谛法故，菩萨摩诃萨得阿耨多罗三藐三菩提，非第一实义。何以故？第一义中无有色乃至无阿耨多罗三藐三菩提，亦无行阿耨多罗三藐三菩提者。是一切法皆以世谛故说，非第一义。须菩提，菩萨摩诃萨从初发意已来，行阿耨多罗三藐三菩提，菩提亦不增，众生亦不减，菩萨亦无增减。

“须菩提，于意云何？若人初得道时，住无间三昧，得无漏根成就，若须陀洹果、若斯陀含果、若阿那含果、若阿罗汉果。汝尔时有所得，若梦、若心、若道、若道果不？”

须菩提言：“世尊，不得也。”

佛告须菩提：“云何当知得阿罗汉道者？”

“世尊，世谛法故分别名阿罗汉道。”

佛言：“如是，如是，须菩提，世谛故说名菩萨，说名色、受、想、行、识乃至一切种智。是菩提中无法可得若增若减，以诸法性空故。诸法性空尚不可得，何况得初地心乃至十地心、六波罗蜜、三十七助道法、空三昧、无相无作三昧乃至一切佛法？当有所得，无有是处。如是，须菩提，菩萨摩诃萨行阿耨多罗三藐三菩提，得阿耨多罗三藐三菩提法利益众生。”

### 具足品第八十一

须菩提白佛言：“世尊，若菩萨摩诃萨行六波罗蜜、十八空、三十七助道法、佛十力、四无所畏、四无碍智、十八不共法，不具足菩萨道不能得阿耨多罗三藐三菩提。世尊，菩萨摩诃萨，当云何具足菩萨道能得阿耨多罗三藐三菩提？”

佛告须菩提：“若菩萨摩诃萨行般若波罗蜜时，以方便力故行檀那波罗蜜，不得施，不得施者，不得受者，亦不远离是法行檀那波罗蜜，是则照明菩萨道。如是，须菩提，菩萨以方便力故具足菩萨道，具足已能得阿耨多罗三藐三菩提。持戒、忍辱、精进、禅定、智慧乃至十八不共法亦如是。”

舍利弗白佛言：“世尊，云何菩萨摩诃萨习般若波罗蜜？”

佛告舍利弗：“若菩萨摩诃萨行般若波罗蜜，以方便力故，不坏色，不随色。何以故？是色性无故不坏不随，乃至受、想、行、识亦如是。舍利弗，菩萨摩诃萨行般若波罗蜜，以方便力故檀那波罗蜜不坏不随。何以故？檀那波罗蜜性无故，乃至十八不共法亦如是。”

舍利弗白佛言：“世尊，若诸法无自性可坏可随者，云何菩萨摩诃萨能习般若波罗蜜诸菩萨摩诃萨所学处？何以故？若菩萨摩诃萨不学般若波罗蜜，不能得阿耨多罗三藐三菩提。”

佛告舍利弗：“如汝所言，菩萨不学般若波罗蜜不能得阿耨多罗三藐三菩提，不离方便力故可得。舍利弗，若菩萨摩诃萨行般若波罗蜜，若有一法性可得应当取，若不可得，何所取？所谓此是般若波罗蜜，是禅那波罗蜜，是毗梨耶波罗蜜，是羼提波罗蜜、尸罗波罗蜜、檀那波罗蜜，是色、受、想、行、识乃至是阿耨多罗三藐三菩提。舍利弗，是般若波罗蜜不可取相，乃至一切诸佛法不可取相。舍利弗，是名不取般若波罗蜜乃至佛法，是菩萨摩诃萨所应学。菩萨摩诃萨于是中学时，学相亦不可得，何况般若波罗蜜、佛法、菩萨法、辟支佛法、声闻法、凡夫人法？何以故？舍利弗，诸法无一法有性，如是无性诸法，何等是凡夫人、须陀洹、斯陀含、阿那含、阿罗汉、辟支佛、菩萨、佛？若无是诸贤圣，云何有法？知是法故，分别说是凡夫人、须陀洹、斯陀含、阿那含、阿罗汉、辟支佛、菩萨、佛。”

舍利弗白佛言：“世尊，若诸法无性、无实、无根本，云何知是凡夫人乃至是佛？”

佛告舍利弗：“凡夫人所著处，色有性有实不？”

“不也，世尊。”

“但以颠倒心故，受、想、行、识乃至十八不共法亦如是。舍利弗，菩萨摩诃萨行般若波罗蜜时，以方便力故，见诸法无性无根本故，能发阿耨多罗三藐三菩提心。”

舍利弗白佛言：“世尊，云何菩萨摩诃萨行般若波罗蜜时，以方便力故，见诸法无性无根本故，能发阿耨多罗三藐三菩提心？”

佛告舍利弗：“菩萨摩诃萨行般若波罗蜜时，不见诸法根本住中退没生懈怠心。舍利弗，今诸法根本，实无我，无所有，性常空，但颠倒愚痴故，众生著阴入界。是菩萨摩诃萨见诸法无所有、性常空、自相空时，行般若波罗蜜自立，如幻师为众生说法，悭者为说布施法，破戒者为说持戒法，瞋者为说忍辱法，懈怠者为说精进法，乱者为说禅定法，愚痴者为说智慧法，令众生住布施乃至智慧，然后为说圣法能出苦，用是法故得须陀洹果，乃至得阿罗汉果、辟支佛道乃至阿耨多罗三藐三菩提。”

舍利弗白佛言：“世尊，菩萨摩诃萨得是众生无所有，教令布施、持戒乃至智慧，然后为说圣法能出苦，以是法故得须陀洹果乃至阿耨多罗三藐三菩提？”

佛告舍利弗：“菩萨摩诃萨行般若波罗蜜时，无有有所得过罪。何以故？舍利弗，是菩萨摩诃萨行般若波罗蜜时不得众生，但空法相续故，名为众生。舍利弗，菩萨摩诃萨住二谛中，为众生说法，世谛、第一义谛。舍利弗，二谛中众生虽不可得，菩萨摩诃萨行般若波罗蜜，以方便力故，为众生说法。众生闻是法：‘今世吾我尚不可得，何况当得阿耨多罗三藐三菩提者及所用法？’如是，舍利弗，菩萨摩诃萨行般若波罗蜜时，以方便力故为众生说法。”

舍利弗白佛言：“世尊，是菩萨摩诃萨心旷大无有法可得，若一相、若异相、若别相，而能如是大庄严。用是庄严故，不生欲界，不生色界，不生无色界，不见有为性，不见无为性，而于三界中度脱众生，亦不得众生。何以故？众生不缚不解，众生不缚不解故无垢无净，无垢无净故无分别五道，无分别五道故无业无烦恼，无业无烦恼故亦不应有果报，以是果报故生三界中。”

佛告舍利弗：“如是，如是，如汝所言，若众生先有后无，诸佛菩萨则有过罪；诸法五道生死亦如是，若先有后无，诸佛菩萨则有过罪。舍利弗，今有佛无佛，诸法相常住不异。是法相中，尚无我、无众生、无寿命乃至无知者、无见者，何况当有色、受、想、行、识？若无是法，云何当有五道往来拔出众生处？舍利弗，是诸法性常空。以是故，诸菩萨摩诃萨从过去佛闻是法相，发阿耨多罗三藐三菩提意：‘是中无有法我当得，亦无有众生定著处法不可出，但以众生颠倒故著。’以是故，菩萨摩诃萨发大庄严，常不退阿耨多罗三藐三菩提。是菩萨不疑‘我当不得阿耨多罗三藐三菩提’，‘我必当得阿耨多罗三藐三菩提，得阿耨多罗三藐三菩提已，用实法利益众生令出颠倒。’

“舍利弗，譬如幻师幻作百千万亿人，与种种饮食令饱满，欢喜唱言：‘我得大福！我得大福！’于汝意云何？是中有人食饮饱满不？”

“不也，世尊。”

佛言：“如是，舍利弗，菩萨摩诃萨从初发意已来，行六波罗蜜、四禅、四无量心、四无色定、四念处乃至八圣道分、十四空、三解脱门、八解脱、九次第定、佛十力乃至十八不共法，具足菩萨道成就众生净佛国土，无众生法可度。”

须菩提白佛言：“世尊，何等是菩萨摩诃萨道，菩萨行是道能成就众生净佛国土？”

佛告须菩提：“菩萨摩诃萨从初发意已来，行檀那波罗蜜，行尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜乃至行十八不共法，成就众生净佛国土。”

须菩提白佛言：“世尊，云何菩萨摩诃萨行檀那波罗蜜成就众生？”

佛告须菩提：“有菩萨摩诃萨行檀那波罗蜜时，自布施亦教众生布施，作是言：‘诸善男子，汝等莫著布施，汝著布施故当更受身，更受身故多受众苦。诸善男子，诸法相中，无所施，无施者，无受者。是三法皆性空，是性空法不可取，不可取相是性空。’如是，须菩提，菩萨摩诃萨行檀那波罗蜜时，布施众生是中，不得布施，不得施者，不得受者。何以故？无所得波罗蜜是名为檀那波罗蜜。是菩萨不得是三法故，能教众生令得须陀洹果，乃至令得阿罗汉果、辟支佛道、阿耨多罗三藐三菩提。如是，须菩提，菩萨摩诃萨行檀那波罗蜜时成就众生。是菩萨自行布施亦教他人行布施，赞叹布施法，欢喜赞叹行布施者。是菩萨如是布施已，生刹利大姓、婆罗门大姓、居士大家、若作小王、若转轮圣王，是时以四事摄取众生。何等四？布施，爱语，利行，同事。是四事摄取众生已，众生渐渐住于戒、四禅、四无量心、四无色定、四念处、八圣道分、空无相无作三昧，得入正位中，得须陀洹果，乃至得阿罗汉果，若得辟支佛道，若教令得阿耨多罗三藐三菩提，作是言：‘诸善男子，汝等当发阿耨多罗三藐三菩提心，是阿耨多罗三藐三菩提易得耳。何以故？无有定法众生所著处，但颠倒故众生著。是故汝等自离生死，亦当教他离生死，汝等当发心能自利益，亦当得利益他人。’须菩提，菩萨摩诃萨应如是行檀那波罗蜜。是行檀那波罗蜜因缘故，从初发意已来终不堕恶道，常作转轮圣王。何以故？随其所种得大果报。是菩萨作转轮圣王时，见有乞者不作是念‘我为余事故受转轮圣王果’，但为利益一切众生故，是时作是言：‘此是汝物，汝自取之，莫有所难，我无所惜。我为众生故受生死，怜愍汝等故具足大悲，行是大悲饶益众生，亦不得实定众生相，但有假名故可说是众生，是名字亦空，如响声，实不可说相。’须菩提，菩萨摩诃萨应如是行檀那波罗蜜，于众生中无所惜，乃至不惜自身肌肉，何况外物？以是法故能出众生生死。何等是法？所谓檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜乃至十八不共法，令众生从生死中得脱。

“复次，须菩提，菩萨摩诃萨住檀那波罗蜜中，布施已作是言：‘诸善男子，汝等来持戒，我当供给汝等令无所乏短，衣食卧具乃至资生所须尽当给汝。汝等乏少故破戒，我当给汝所须，令无所乏若饮食乃至七宝。汝等住是戒律仪中，渐渐当得尽苦，乘于三乘而得度脱，若声闻乘、若辟支佛乘、若佛乘。’

“复次，须菩提，菩萨摩诃萨住檀那波罗蜜中若见众生瞋恼，作是言：‘诸善男子，汝等以何因缘故瞋恼？我当与汝所须，汝等所欲从我取之，悉当给汝令无所乏若饮食衣服乃至资生所须。’是菩萨住檀那波罗蜜中教众生忍辱，作是言：‘一切法中无有坚实，汝等所瞋是因缘，空无坚实，皆从虚妄忆想生。汝等以无有根本瞋恚坏心，恶口、骂詈、刀杖相加以至害命。汝等莫以是虚妄法，起瞋故堕地狱、畜生、饿鬼中及余恶道受无量苦。汝等莫以是虚妄无实诸法故而作罪业，以是罪业故，尚不得人身，何况得生佛世？诸人佛世难值，人身难得，汝等莫失好时，若失好时则不可救。’是菩萨摩诃萨如是教化众生，自行忍辱，亦教他人令行忍辱，赞叹忍辱法，欢喜赞叹行忍辱者。是菩萨令众生住忍辱中，渐以三乘得尽众苦。如是，须菩提，菩萨摩诃萨住檀那波罗蜜，令众生住忍辱。

“须菩提，云何菩萨摩诃萨住檀那波罗蜜令众生精进？须菩提，菩萨见众生懈怠，如是言：‘汝等何以懈怠？’众生言：‘因缘少故。’是菩萨行檀那波罗蜜时，语诸人言：‘我当令汝因缘具足，若布施、若持戒、若忍辱，如是等因缘故令汝具足。’是众生得菩萨利益因缘故，身精进、口精进、心精进；身精进、口精进、心精进故，一切善法具足修圣无漏法；修圣无漏法故，当得须陀洹果乃至阿罗汉果、辟支佛道、若得阿耨多罗三藐三菩提。如是，须菩提，菩萨摩诃萨行檀那波罗蜜时，住精进波罗蜜摄取众生。

“须菩提，云何菩萨摩诃萨行檀那波罗蜜时，教化众生令修禅那波罗蜜？”

佛告须菩提言：“菩萨见众生乱心，作是言：‘汝等可修禅定。’众生言：‘我等因缘不具足故。’菩萨言：‘我当与汝等作因缘，以是因缘故，令汝心不随觉观，心不驰散。’众生以是因缘故，断觉观，入初禅、二禅、三禅、四禅，行慈悲喜舍心。众生以是禅、无量心因缘故，能修四念处乃至八圣道分，修三十七助道法时，渐入三乘而般涅槃终不失道。如是，须菩提，菩萨摩诃萨行檀那波罗蜜时，以禅那波罗蜜摄取众生令行禅那波罗蜜。

“须菩提，云何菩萨摩诃萨行檀那波罗蜜，以般若波罗蜜摄取众生？须菩提，菩萨见众生愚痴无有智慧，作是言：‘汝等何故不修智慧？’众生言：‘因缘未具足故。’菩萨住檀那波罗蜜中，作是言：‘汝等所须得智慧具足从我取之，所谓布施、持戒、忍辱、精进、禅定。是因缘具足已，汝等如是思惟，思惟般若波罗蜜时，有法可得不？若我、若众生、若寿命乃至知者、见者可得不？若色、受、想、行、识，若欲界、色界、无色界，若六波罗蜜，若三十七助道法，若须陀洹果、若斯陀含、阿那含、阿罗汉果、辟支佛道，若阿耨多罗三藐三菩提可得不？’是众生如是思惟时，于般若波罗蜜中，无有法可得可著处。若不著诸法，是时不见法有生有灭、有垢有净，不分别是地狱、是畜生、是饿鬼、是阿修罗、是天、是人、是持戒、是破戒、是须陀洹、是斯陀含、是阿那含、是阿罗汉、是辟支佛、是佛。如是，须菩提，菩萨摩诃萨行檀那波罗蜜时，以般若波罗蜜摄取众生。

“须菩提，云何菩萨摩诃萨住檀那波罗蜜中，以尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜乃至三十七助道法摄取众生？须菩提，菩萨摩诃萨住檀那波罗蜜中以供养具利益众生，以是利益因缘故，众生能修四念处、四正勤、四如意足、五根、五力、七觉分、八圣道分，众生行是三十七助道法于生死中得解脱。如是，须菩提，菩萨摩诃萨以无漏圣法摄取众生。

“复次，须菩提，菩萨摩诃萨教化众生时，如是言：‘诸善男子，汝等从我取所须物，若饮食、衣服、卧具、香华，乃至七宝等种种所须资生之物。汝等以是摄取众生，汝等长夜利益安乐，莫作是念，是物非我所有。我长夜为众生故集此诸物，汝等当取是物如己物无异，教化众生令行布施、持戒、忍辱、精进、禅定、智慧，乃至令得三十七助道法、佛十力乃至十八不共法，亦令得诸无漏法，所谓须陀洹果乃至阿罗汉果、辟支佛道、阿耨多罗三藐三菩提。’如是，须菩提，菩萨摩诃萨行檀那波罗蜜时，应如是教化众生令得离三恶道及一切生死往来之苦。

“复次，须菩提，菩萨摩诃萨住尸罗波罗蜜教化众生，作是言：‘众生汝等少何因缘故破戒，我当与汝作具足因缘，若布施乃至智慧，及种种资生所须。’是菩萨摩诃萨住尸罗波罗蜜利益众生，令行十善，远离十不善道。是诸众生持诸戒、不破戒、不缺戒、不浊戒、不杂戒、不取戒，渐以三乘而得尽苦。尸罗波罗蜜为首如檀那波罗蜜说，余四波罗蜜亦如是。”