## 大般若波罗蜜多经卷第三百六十三

### 初分多问不二品第六十一之十三

具寿善现复白佛言：“世尊，为住胜义证得无上正等菩提耶？”

“不也，善现。”

“世尊，为住颠倒证得无上正等菩提耶？”

“不也，善现。”

“世尊，若不住胜义证得无上正等菩提，亦不住颠倒证得无上正等菩提者，将无世尊不证得无上正等菩提耶？”

“不也，善现。我虽证得无上正等菩提，然不住有为界，亦不住无为界。善现，如诸如来所变化者，虽不住有为界，亦不住无为界，然有去来坐立等事。

“善现，是所化者，若行布施波罗蜜多，亦行净戒、安忍、精进、静虑、般若波罗蜜多。是所化者，若住内空，亦住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空。是所化者，若住真如，亦住法界、法性、不虚妄性、不变异性、平等性、离生性、法定、法住、实际、虚空界、不思议界。是所化者，若修四念住，亦修四正断、四神足、五根、五力、七等觉支、八圣道支。是所化者，若住苦圣谛，亦住集、灭、道圣谛。是所化者，若修四静虑，亦修四无量、四无色定。是所化者，若修八解脱，亦修八胜处、九次第定、十遍处。是所化者，若修一切三摩地门，亦修一切陀罗尼门。是所化者，若修空解脱门，亦修无相、无愿解脱门。是所化者，若修五眼，亦修六神通。是所化者，若修佛十力，亦修四无所畏、四无碍解、大慈、大悲、大喜、大舍、十八佛不共法。是所化者，若修无忘失法，亦修恒住舍性。是所化者，若修一切智，亦修道相智、一切相智。是所化者，若证无上正等菩提，转妙法轮作诸佛事。是所化者，复转化作无量有情，于中建立正性定等三聚差别。

“善现，于汝意云何？是诸如来所变化者，为实有去来乃至行住，修证无上正等菩提，转妙法轮作诸佛事，安立三聚有差别不？”

善现白言：“不也，世尊。不也，善逝。”

佛言：“善现，如来亦尔，知一切法皆如变化，说一切法皆如变化，虽有所作而无真实，虽度有情而无所度，如所化者度化有情。如是，善现，菩萨摩诃萨修行般若波罗蜜多，应知诸佛所变化者，虽有所为而无执著。”

具寿善现白佛言：“世尊，若一切法皆如变化，如来亦尔，佛与化人有何差别？”

佛言：“善现，佛与化人及一切法等无差别。何以故？善现，佛所作业，佛所化人亦能作故。”

善现白言：“设无有佛，佛所化人能作业不？”

佛言：“能作。”

善现白言：“其事云何？”

佛言：“善现，如过去世，有一如来、应、正等觉，名善寂慧，自应度者皆已度讫，时无菩萨堪受佛记，遂化作一佛令住世间，自入无余依大涅槃界。时，彼化佛于半劫中作诸佛事，过半劫已，授一菩萨摩诃萨记，现入涅槃。尔时，天、人、阿素洛等，皆谓彼佛今入涅槃，然化佛身实无起灭。如是，善现，菩萨摩诃萨修行般若波罗蜜多，应信诸法皆如变化。”

具寿善现白佛言：“世尊，若如来身与化无异，云何能作真净福田？若诸有情为解脱故，于如来所恭敬供养，其福无尽，乃至最后入无余依般涅槃界；如是若有为解脱故供养化佛，所获福聚亦应无尽，乃至最后入无余依般涅槃界？”

佛言：“善现，如如来身由法性故，能与天、人、阿素洛等作净福田；化佛亦尔，由法性故，能与天、人、阿素洛等作净福田。如如来身受他供养，令彼施主穷生死际，其福无尽；如是化佛受他供养，亦令施主穷生死际，其福无尽。

“善现，且置供养如来及与化佛所获福聚，若善男子、善女人等，于如来所起慈敬心思惟忆念；是善男子、善女人等善根无尽，乃至最后作苦边际。善现，复置以慈敬心忆念如来所获福聚，若善男子、善女人等为供养佛，下至一华用散虚空；是善男子、善女人等善根无尽，乃至最后作苦边际。善现，复置为供养佛下至一华用散虚空所获福聚，若善男子、善女人等下至一称南无佛陀；是善男子、善女人等善根无尽，乃至最后作苦边际。如是，善现，于如来所恭敬供养，获如是等大功德利，其量难测。是故，善现当知，如来与化佛身等无差别，诸法法性为定量故。

“如是，善现，菩萨摩诃萨应以诸法法性而为定量，修行般若波罗蜜多，善巧方便入诸法法性已，而于诸法不坏法性，谓不分别：此是般若波罗蜜多，此是般若波罗蜜多法性；此是静虑、精进、安忍、净戒、布施波罗蜜多，此是静虑乃至布施波罗蜜多法性。此是内空，此是内空法性；此是外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，此是外空乃至无性自性空法性。此是真如，此是真如法性；此是法界、法性、不虚妄性、不变异性、平等性、离生性、法定、法住、实际、虚空界、不思议界，此是法界乃至不思议界法性。此是四念住，此是四念住法性；此是四正断、四神足、五根、五力、七等觉支、八圣道支，此是四正断乃至八圣道支法性。此是苦圣谛，此是苦圣谛法性；此是集、灭、道圣谛，此是集、灭、道圣谛法性。此是四静虑，此是四静虑法性；此是四无量、四无色定，此是四无量、四无色定法性。此是八解脱，此是八解脱法性；此是八胜处、九次第定、十遍处，此是八胜处、九次第定、十遍处法性。此是一切三摩地门，此是一切三摩地门法性；此是一切陀罗尼门，此是一切陀罗尼门法性。此是空解脱门，此是空解脱门法性，此是无相、无愿解脱门，此是无相、无愿解脱门法性。此是五眼，此是五眼法性；此是六神通，此是六神通法性。此是佛十力，此是佛十力法性；此是四无所畏、四无碍解、大慈、大悲、大喜、大舍、十八佛不共法，此是四无所畏乃至十八佛不共法法性。此是无忘失法，此是无忘失法法性；此是恒住舍性，此是恒住舍性法性。此是一切智，此是一切智法性；此是道相智、一切相智，此是道相智、一切相智法性。此是预流果，此是预流果法性；此是一来、不还、阿罗汉果，此是一来、不还、阿罗汉果法性。此是独觉菩提，此是独觉菩提法性。此是一切菩萨摩诃萨行，此是一切菩萨摩诃萨行法性。此是诸佛无上正等菩提，此是诸佛无上正等菩提法性。

“善现，菩萨摩诃萨修行般若波罗蜜多，不应如是分别诸法法性差别而坏法性。”

具寿善现白佛言：“世尊，若菩萨摩诃萨不应坏诸法法性，云何如来自坏诸法法性？谓佛常说：此是色，此是受、想、行、识；此是眼处，此是耳、鼻、舌、身、意处；此是色处，此是声、香、味、触、法处；此是眼界，此是耳、鼻、舌、身、意界；此是色界，此是声、香、味、触、法界；此是眼识界，此是耳、鼻、舌、身、意识界；此是眼触，此是耳、鼻、舌、身、意触；此是眼触为缘所生诸受，此是耳、鼻、舌、身、意触为缘所生诸受；此是地界，此是水、火、风、空、识界；此是无明，此是行、识、名色、六处、触、受、爱、取、有、生、老死愁叹苦忧恼；此是内法，此是外法；此是善法，此是非善法；此是有漏法，此是无漏法；此是世间法，此是出世间法；此是共法，此是不共法；此是有诤法，此是无诤法；此是有为法，此是无为法。佛既曾说如是等法，将无自坏诸法法性？”

佛言：“善现，我不自坏诸法法性，但以名相方便假说诸法法性，令诸有情而得悟入诸法法性无差别理。是故，善现，我曾不坏诸法法性。”

具寿善现白佛言：“世尊，若佛但以名相宣说诸法法性，令诸有情而得悟入，云何佛于无名无相法，以名相说令他悟入耶？”

佛言：“善现，我随世俗假立名相方便，宣说诸法法性而无执著。善现，如诸愚夫闻说苦等，执著名相不知假说，非诸如来及佛弟子闻说苦等执著名相，然如实知随世俗说，无有真实诸法名相。善现，若诸圣者于名著名，于相著相，如是亦应于空著空，于无相著无相，于无愿著无愿，于真如著真如，于实际著实际，于法界著法界，于无为著无为。善现，是一切法但有假名、但有假相而无真实，圣者于中亦不住著但假名相。如是，善现，菩萨摩诃萨住一切法，但假名相应行般若波罗蜜多，而于其中不应住著。”

具寿善现白佛言：“世尊，若一切法但有名相，菩萨摩诃萨为何事故发菩提心？既发心已，受诸勤苦行菩萨行，修行布施波罗蜜多，修行净戒、安忍、精进、静虑、般若波罗蜜多；安住内空，安住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；安住真如，安住法界、法性、不虚妄性、不变异性、平等性、离生性、法定、法住、实际、虚空界、不思议界；修行四念住，修行四正断、四神足、五根、五力、七等觉支、八圣道支；安住苦圣谛，安住集、灭、道圣谛；修行四静虑，修行四无量、四无色定；修行八解脱，修行八胜处、九次第定、十遍处；修行一切三摩地门，修行一切陀罗尼门；修行空解脱门，修行无相、无愿解脱门；修行五眼，修行六神通；修行佛十力，修行四无所畏、四无碍解、大慈、大悲、大喜、大舍、十八佛不共法；修行无忘失法，修行恒住舍性；修行一切智，修行道相智、一切相智，皆令圆满？”

佛言：“善现，如汝所说‘若一切法但有名相，菩萨摩诃萨为何事故发菩提心行菩萨行？’者。善现，以一切法但有名相，如是名相但假施设，名相性空；诸有情类颠倒执著，流转生死不得解脱。是故菩萨摩诃萨发菩提心行菩萨行，渐次证得一切相智转正法轮，以三乘法度脱有情令出生死，入无余依般涅槃界；而诸名相无生、无灭，亦无住、异施设可得。”

尔时，具寿善现白佛言：“世尊，佛说一切相智为一切相智耶？”

佛言：“善现，我说一切相智为一切相智。”

具寿善现复白佛言：“世尊，如来常说一切智、道相智、一切相智。如是三智，其相云何？有何差别？”

佛言：“善现，一切智者，是共声闻及独觉智。道相智者，是共菩萨摩诃萨智。一切相智者，是诸如来、应、正等觉不共妙智。”

具寿善现复白佛言：“世尊，何缘一切智是共声闻及独觉智？”

佛言：“善现，一切智者，谓五蕴、十二处、十八界等，声闻、独觉亦能了知，而不能知一切道相及一切法、一切种相。”

具寿善现复白佛言：“世尊，何缘道相智是共菩萨摩诃萨智？”

佛言：“善现，诸菩萨摩诃萨应学遍知一切道相，谓声闻道相、独觉道相、菩萨道相、如来道相。诸菩萨摩诃萨于此诸道，常应修学令速圆满。虽令此道作所应作，而不令其证于实际。”

具寿善现复白佛言：“世尊，菩萨摩诃萨修如来道得圆满已，岂于实际不作证耶？”

佛言：“善现，诸菩萨摩诃萨，若未圆满严净佛土、成熟有情、修诸大愿，犹于实际未应作证；若已圆满严净佛土、成熟有情、修诸大愿，于其实际乃应作证。”

“世尊，菩萨摩诃萨为住于道，证实际耶？”

“不也，善现。”

“世尊，菩萨摩诃萨为住非道，证实际耶？”

“不也，善现。”

“世尊，菩萨摩诃萨为住道非道，证实际耶？”

“不也，善现。”

“世尊，菩萨摩诃萨为住非道非非道，证实际耶？”

“不也，善现。”

具寿善现白佛言：“世尊，若尔，菩萨摩诃萨为何所住而证实际？”

佛告善现：“于意云何？汝为住道，得尽诸漏，心解脱耶？”

“不也，世尊。”

“善现，汝为住非道，得尽诸漏，心解脱耶？”

“不也，世尊。”

“善现，汝为住道非道，得尽诸漏，心解脱耶？”

“不也，世尊。”

“善现，汝为住非道非非道，得尽诸漏，心解脱耶？”

“不也，世尊。非我有住，得尽诸漏，心永解脱；然我尽漏，心得解脱，都无所住。”

佛言：“善现，菩萨摩诃萨亦复如是，修行般若波罗蜜多，都无所住而证实际。”

具寿善现复白佛言：“世尊，何缘一切相智名一切相智耶？”

佛言：“善现，知一切法皆同一相，谓寂灭相，是故名为一切相智。复次，善现，诸行、状、相能表诸法，如来如实能遍觉知，是故说名一切相智。”

具寿善现白佛言：“世尊，若一切智、若道相智、若一切相智，如是三智诸烦恼断有差别不？有有余断、无余断不？”

佛言：“善现，非诸烦恼断有差别，然诸如来、应、正等觉一切烦恼习气相续皆已永断，声闻、独觉习气相续犹未永断。”

“世尊，诸烦恼断得无为不？”

“如是，善现。”

“世尊，声闻、独觉不得无为，烦恼断不？”

“不也，善现。”

“世尊，无为法中有差别不？”

“不也，善现。”

“世尊，若无为法无差别者，佛何故说一切如来、应、正等觉习气相续皆已永断，声闻、独觉习气相续犹未永断？”

“善现，习气相续实非烦恼，然诸声闻及诸独觉烦恼已断，犹有少分似贪瞋痴身、语、意转，即说此为习气相续。此在愚夫异生相续能引无义，非在声闻、独觉相续能引无义。如是一切习气相续，诸佛永无。”

尔时，具寿善现白佛言：“世尊，道与涅槃俱无自性，佛何故说此是预流、此是一来、此是不还、此是阿罗汉、此是独觉、此是菩萨摩诃萨、此是如来应正等觉？”

佛言：“善现，若预流、若一来、若不还、若阿罗汉、若独觉、若菩萨摩诃萨、若诸如来应正等觉，如是一切无为所显。”

“世尊，无为法中，实有预流乃至如来、应、正等觉差别义不？”

“不也，善现。”

“世尊，若尔，何故佛说预流乃至如来、应、正等觉一切皆是无为所显？”

“善现，我依世俗言说显示，不依胜义，非胜义中可有显示。何以故？善现，非胜义中有语言路、或分别慧，或复二种，然彼彼边断，立彼彼后际。”

具寿善现白佛言：“世尊，既一切法自相皆空，前际尚无，况有后际？如何可立有后际耶？”

佛言：“善现，如是，如是，如汝所说，诸所有法自相皆空，前际尚无，况有后际？立后际有，定无是处。然诸有情不能解了诸所有法自相皆空，为饶益彼方便为说：‘此是前际，此是后际。’然一切法自相空中，前际、后际俱不可得。如是，善现，菩萨摩诃萨达一切法自相空已，应行般若波罗蜜多。善现，若菩萨摩诃萨达一切法自相皆空，修行般若波罗蜜多，于诸法中无所执著，谓不执著内法、外法、善法、非善法、世间法、出世间法、有漏法、无漏法、有为法、无为法、若声闻法、若独觉法、若菩萨法、若如来法，如是一切皆不执著。”

具寿善现白佛言：“世尊，如来常说般若波罗蜜多，般若波罗蜜多以何义故名为般若波罗蜜多？”

佛言：“善现，如是般若波罗蜜多到一切法究竟彼岸故，名般若波罗蜜多。复次，善现，由此般若波罗蜜多，一切声闻、独觉、菩萨及诸如来应、正、等觉能到彼岸故，名般若波罗蜜多。复次，善现，一切如来、应、正等觉及诸菩萨摩诃萨众，用是般若波罗蜜多，依胜义理分析诸法，如析诸色至极微量，犹不见有少实可得故，名般若波罗蜜多。复次，善现，于此般若波罗蜜多包含真如、实际、法界故，名般若波罗蜜多。

“复次，善现，非此般若波罗蜜多有少分法若合若散、若有色若无色、若有见若无见、若有对若无对、若有漏若无漏、若有为若无为。所以者何？善现，如是般若波罗蜜多无色、无见、无对、一相，所谓无相故，名般若波罗蜜多。

“复次，善现，如是般若波罗蜜多能生一切殊胜善法，能发一切智慧辩才，能引一切世、出世乐故，名般若波罗蜜多。

“复次，善现，如是般若波罗蜜多甚深坚实，不可动坏。若菩萨摩诃萨行是般若波罗蜜多，一切恶魔及彼眷属、声闻、独觉、外道、梵志、恶友、怨雠皆不能坏。何以故？善现，由此般若波罗蜜多辩一切法自相皆空，诸恶魔等皆不可得故，名般若波罗蜜多。善现，诸菩萨摩诃萨应如实行如是般若波罗蜜多甚深义趣。

“复次，善现，若菩萨摩诃萨欲行般若波罗蜜多甚深义趣，应行无常义、苦义、空义、无我义，应行苦智义、集智义、灭智义、道智义，应行法智义、类智义、世俗智义、他心智义，应行尽智义、无生智义、如说智义。善现，诸菩萨摩诃萨为行般若波罗蜜多甚深义趣，应行般若波罗蜜多。”

具寿善现白佛言：“世尊，此甚深般若波罗蜜多中义与非义俱不可得，云何菩萨摩诃萨为行般若波罗蜜多甚深义趣，应行般若波罗蜜多？”

佛言：“善现，菩萨摩诃萨为行般若波罗蜜多甚深义趣，应作是念：‘我不应行贪欲义非义，我不应行瞋恚义非义，我不应行愚痴义非义，我不应行邪见义非义，我不应行邪定义非义，我不应行诸恶见趣义非义。’所以者何？善现，贪欲、瞋恚、愚痴、邪见、邪定、见趣、真如、实际，不与诸法为义非义。

“复次，善现，菩萨摩诃萨为行般若波罗蜜多甚深义趣，应作是念：‘我不应行色义非义，我不应行受、想、行、识义非义；我不应行眼处义非义，我不应行耳、鼻、舌、身、意处义非义；我不应行色处义非义，我不应行声、香、味、触、法处义非义；我不应行眼界义非义，我不应行耳、鼻、舌、身、意界义非义；我不应行色界义非义，我不应行声、香、味、触、法界义非义；我不应行眼识界义非义，我不应行耳、鼻、舌、身、意识界义非义；我不应行眼触义非义，我不应行耳、鼻、舌、身、意触义非义；我不应行眼触为缘所生诸受义非义，我不应行耳、鼻、舌、身意触为缘所生诸受义非义；我不应行地界义非义，我不应行水、火、风、空、识界义非义；我不应行无明义非义，我不应行行、识、名色、六处、触、受、爱、取、有、生、老死愁叹苦忧恼义非义；我不应行布施波罗蜜多义非义，我不应行净戒、安忍、精进、静虑、般若波罗蜜多义非义；我不应行内空义非义，我不应行外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空义非义；我不应行真如义非义，我不应行法界、法性、不虚妄性、不变异性、平等性、离生性、法定、法住、实际、虚空界、不思议界义非义；我不应行四念住义非义；我不应行四正断、四神足、五根、五力、七等觉支、八圣道支义非义；我不应行苦圣谛义非义，我不应行集、灭、道圣谛义非义；我不应行四静虑义非义，我不应行四无量、四无色定义非义；我不应行八解脱义非义，我不应行八胜处、九次第定、十遍处义非义；我不应行一切三摩地门义非义，我不应行一切陀罗尼门义非义；我不应行空解脱门义非义，我不应行无相、无愿解脱门义非义；我不应行五眼义非义，我不应行六神通义非义；我不应行佛十力义非义，我不应行四无所畏、四无碍解、大慈、大悲、大喜、大舍、十八佛不共法义非义；我不应行无忘失法义非义，我不应行恒住舍性义非义；我不应行一切智义非义，我不应行道相智、一切相智义非义；我不应行预流果义非义，我不应行一来、不还、阿罗汉果义非义；我不应行独觉菩提义非义；我不应行一切菩萨摩诃萨行义非义；我不应行诸佛无上正等菩提义非义。’

“所以者何？善现，如来得无上正等菩提时，不见有法能与少法为义非义。善现，如来出世若不出世，诸法法性、法住、法定、法尔常住，无法于法为义非义。如是，善现，菩萨摩诃萨应离义非义，常行般若波罗蜜多甚深义趣。”

具寿善现白佛言：“世尊，何故般若波罗蜜多不与诸法为义非义？”

佛言：“善现，甚深般若波罗蜜多于有为法及无为法俱无所作，非恩非怨，无益无损，是故般若波罗蜜多不与诸法为义非义。”

具寿善现复白佛言：“世尊，岂不诸佛及佛弟子、一切贤圣皆以无为为第一义？”

佛言：“善现，如是，如是，如汝所说，佛及弟子、一切贤圣皆以无为法为第一义，然无为法不与诸法为益为损。善现，譬如虚空、真如不与诸法为益为损，菩萨摩诃萨甚深般若波罗蜜多亦复如是，不与诸法为益为损，是故般若波罗蜜多不与诸法为义非义。”

具寿善现白佛言：“世尊，菩萨摩诃萨岂不要学甚深无为般若波罗蜜多，乃能证得一切智智？”

佛言：“善现，如是，如是，如汝所说，菩萨摩诃萨要学甚深无为般若波罗蜜多，乃能证得一切智智，不以二法而为方便。”

“世尊，为以不二法得不二法耶？”

“不也，善现。”

“世尊，为以二法得不二法耶？”

“不也，善现。”

“世尊，若无二法不以二法、不二法得，菩萨摩诃萨云何当得一切智智？”

“善现，二、不二法俱不可得，是故所得一切智智，非有所得故得，亦非无所得故得，有所得法、无所得法不可得故。若如是知，乃能证得一切智智。”

### 初分实说品第六十二之一

尔时，具寿善现白佛言：“世尊，如是般若波罗蜜多极为甚深！世尊，诸菩萨摩诃萨不得有情，亦复不得有情施设，而为有情求趣无上正等菩提，甚为难事。世尊，譬如有人欲于无色、无见、无对、无所依止空中种树，彼极为难；诸菩萨摩诃萨亦复如是，不得有情，亦复不得有情施设，而为有情求趣无上正等菩提，甚为难事。”

佛言：“善现，如是，如是，如汝所说，如是般若波罗蜜多极为甚深！诸菩萨摩诃萨不得有情，亦复不得有情施设，而为有情求趣无上正等菩提，甚为难事。

“善现，诸菩萨摩诃萨虽不见有真实有情及彼施设，而诸有情愚痴颠倒执为实有，轮回生死受苦无穷，为度彼故求趣无上正等菩提，得菩提已断彼我执，及令解脱生死众苦。善现，譬如有人良田种树，是人虽复不见此树根茎、枝叶、华果受者，而种树已随时溉灌勤守护之；此树后时渐得生长，枝叶、华果皆悉茂盛，众人受用愈疾获安。善现，诸菩萨摩诃萨亦复如是，虽不见有有情佛果，而为有情求趣无上正等菩提，渐次修行布施、净戒、安忍、精进、静虑、般若波罗蜜多，既圆满已证得无上正等菩提，令诸有情受用佛树，诸叶华果各得饶益。

“善现当知，叶饶益者，谓诸有情因此佛树脱恶趣苦。华饶益者，谓诸有情因此佛树或生刹帝利大族，或生婆罗门大族，或生长者大族，或生居士大族，或生四大王众天，或生三十三天，或生夜摩天，或生睹史多天，或生乐变化天，或生他化自在天，或生梵众天，或生梵辅天，或生梵会天，或生大梵天，或生光天，或生少光天，或生无量光天，或生极光净天，或生净天，或生少净天，或生无量净天，或生遍净天，或生广天，或生少广天，或生无量广天，或生广果天，或生无烦天，或生无热天，或生善现天，或生善见天，或生色究竟天，或生空无边处天，或生识无边处天，或生无所有处天，或生非想非非想处天。果饶益者，谓诸有情因此佛树或住预流果，或住一来果，或住不还果，或住阿罗汉果，或住独觉菩提，或住无上正等菩提；是诸有情得成佛已，复用佛树枝叶华果饶益有情，令诸有情脱恶趣苦得人天乐，渐次安立令入三乘般涅槃界，谓声闻乘般涅槃界、或独觉乘般涅槃界、或无上乘般涅槃界。善现，是菩萨摩诃萨虽作如是大饶益事，而都不见真实有情得涅槃者，唯见妄想众苦寂灭。

“如是，善现，诸菩萨摩诃萨修行般若波罗蜜多，不得有情及彼施设，然为除彼我执颠倒，求趣无上正等菩提，由此因缘甚为难事。”

尔时，具寿善现白佛言：“世尊，当知菩萨摩诃萨即是如来、应、正等觉。何以故？世尊，因诸菩萨摩诃萨故便能永断一切地狱，亦能永断一切傍生，亦能永断一切鬼界，亦能永断一切无暇，亦能永断一切贫穷，亦能永断一切劣趣，亦能永断一切欲界、色、无色界。”

佛言：“善现，如是，如是，如汝所说，应知菩萨摩诃萨即是如来、应、正等觉。

“善现，若无菩萨摩诃萨发趣无上正等菩提，世间则无过去、未来、现在诸佛证得无上正等菩提，亦无独觉出现于世，亦无阿罗汉出现于世，亦无不还出现于世，亦无一来出现于世，亦无预流出现于世，亦无有能永断地狱，亦无有能永断傍生，亦无有能永断鬼界，亦无有能永断无暇，亦无有能永断贫穷，亦无有能永断劣趣，亦无有能永断欲界、色、无色界。

“是故，善现，如汝所说，当知菩萨摩诃萨即是如来、应、正等觉者，如是，如是，应知菩萨摩诃萨即是如来、应、正等觉。何以故？善现，若由此真如施设如来，即由此真如施设独觉；若由此真如施设独觉，即由此真如施设声闻；若由此真如施设声闻，即由此真如施设一切贤圣；若由此真如施设一切贤圣，即由此真如施设色；若由此真如施设色，即由此真如施设受、想、行、识；若由此真如施设受、想、行、识，即由此真如施设眼处；若由此真如施设眼处，即由此真如施设耳、鼻、舌、身、意处；若由此真如施设耳、鼻、舌、身、意处，即由此真如施设色处；若由此真如施设色处，即由此真如施设声、香、味、触、法处；若由此真如施设声、香、味、触、法处，即由此真如施设眼界；若由此真如施设眼界，即由此真如施设耳、鼻、舌、身、意界；若由此真如施设耳、鼻、舌、身、意界，即由此真如施设色界；若由此真如施设色界，即由此真如施设声、香、味、触、法界；若由此真如施设声、香、味、触、法界，即由此真如施设眼识界；若由此真如施设眼识界，即由此真如施设耳、鼻、舌、身、意识界；若由此真如施设耳、鼻、舌、身、意识界，即由此真如施设眼触；若由此真如施设眼触，即由此真如施设耳、鼻、舌、身、意触；若由此真如施设耳、鼻、舌、身、意触，即由此真如施设眼触为缘所生诸受；若由此真如施设眼触为缘所生诸受，即由此真如施设耳、鼻、舌、身、意触为缘所生诸受；若由此真如施设耳、鼻、舌、身、意触为缘所生诸受，即由此真如施设地界。
