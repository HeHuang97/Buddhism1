## 大般若波罗蜜多经卷第三百四十七

### 初分嘱累品第五十八之二

“庆喜当知，若善男子、善女人等，于此般若波罗蜜多甚深经典，受持读诵、究竟通利、如理思惟、广为他说、分别开示、令其易了，则为受持过去、未来、现在诸佛所证无上正等菩提。

“庆喜当知，若善男子、善女人等，于此般若波罗蜜多甚深经典，受持读诵、究竟通利、如理思惟、广为他说、分别开示、令其易了，则为摄受过去、未来、现在诸佛所证无上正等菩提。

“庆喜当知，若善男子、善女人等，现于我所，欲以种种上妙华鬘、涂散等香、衣服、璎珞、宝幢、幡盖、伎乐、灯明，供养恭敬、尊重赞叹无懈怠者，当于般若波罗蜜多甚深经典，受持读诵、究竟通利、如理思惟、广为他说、分别开示、令其易解，或复书写众宝庄严，恒以种种上妙华鬘、涂散等香、衣服、璎珞、宝幢、幡盖、伎乐、灯明供养恭敬、尊重赞叹无得懈怠。

“庆喜当知，若善男子、善女人等，供养恭敬、尊重赞叹甚深般若波罗蜜多，则为供养恭敬、尊重赞叹于我，亦为供养恭敬、尊重赞叹现在十方世界一切如来、应、正等觉现说法者，及与过去、未来诸佛。

“庆喜当知，若善男子、善女人等，闻说般若波罗蜜多甚深经典，深心信受、恭敬爱乐，则为信受、恭敬爱乐过去、未来、现在诸佛。

“庆喜，汝若爱乐于我、不舍于我，亦当爱乐、不舍般若波罗蜜多甚深经典，下至一句勿令忘失。

“庆喜，我说如是般若波罗蜜多甚深经典付嘱因缘虽有无量，以要言之，如我既是汝等大师，甚深般若波罗蜜多当知亦是汝等大师！汝敬重我，亦当敬重甚深般若波罗蜜多！是故，庆喜，我以无量善巧方便，付汝般若波罗蜜多甚深经典，汝当受持，勿令忘失。庆喜，我今以此般若波罗蜜多甚深经典，对诸天、人、阿素洛等无量大众，付嘱于汝。

“庆喜，我今实言告汝，诸有净信，欲不舍佛、欲不舍法、欲不舍僧，亦欲不舍过去、未来、现在诸佛所证无上正等菩提，定不应舍如是般若波罗蜜多甚深经典。庆喜，此是我等诸佛教诫教授诸弟子法。若善男子、善女人等，于此般若波罗蜜多甚深经典，爱乐听闻、受持读诵、如理思惟，以无量门广为他说，分别开示、施设安立、令其易解；是善男子、善女人等，速证无上正等菩提，能近圆满一切智智。何以故？一切如来、应、正等觉所得无上正等菩提，皆依如是甚深般若波罗蜜多而得生故。

“庆喜当知，过去如来、应、正等觉，亦依如是甚深般若波罗蜜多，出生无上正等菩提。未来如来、应、正等觉，亦依如是甚深般若波罗蜜多，出生无上正等菩提。现在所有东西南北、四维、上下诸世界中一切如来、应、正等觉现说法者，亦从如是甚深般若波罗蜜多，出生无上正等菩提。是故，庆喜，若菩萨摩诃萨欲得无上正等菩提，当勤精进修学般若波罗蜜多。何以故？如是般若波罗蜜多是诸菩萨摩诃萨母，生诸菩萨摩诃萨故。

“庆喜当知，若菩萨摩诃萨勤学六种波罗蜜多，皆当速证所求无上正等菩提。是故，庆喜，我以此六波罗蜜多甚深经典，对诸大众更付嘱汝，当正受持，勿令忘失。何以故？如是六种波罗蜜多甚深经典，是诸如来、应、正等觉无尽法藏，一切佛法从此生故。

“庆喜当知，现在所有东西南北、四维、上下诸世界中一切如来、应、正等觉现所说法，皆是此六波罗蜜多无尽法藏之所流出。过去如来、应、正等觉曾所说法，皆是此六波罗蜜多无尽法藏之所流出。未来如来、应、正等觉当所说法，皆是此六波罗蜜多无尽法藏之所流出。

“庆喜当知，过去如来、应、正等觉，亦依此六波罗蜜多无尽法藏精勤修学，已证无上正等菩提。未来如来、应、正等觉，亦依此六波罗蜜多无尽法藏精勤修学，当证无上正等菩提。现在所有东西南北、四维、上下诸世界中一切如来、应、正等觉现说法者，亦依此六波罗蜜多无尽法藏精勤修学，现证无上正等菩提。

“庆喜当知，过去如来、应、正等觉诸弟子众，皆依此六波罗蜜多无尽法藏精勤修学，于无余依妙涅槃界已般涅槃。未来如来、应、正等觉诸弟子众，皆依此六波罗蜜多无尽法藏精勤修学，于无余依妙涅槃界当般涅槃。现在所有东西南北、四维、上下诸世界中一切如来、应、正等觉诸弟子众，皆依此六波罗蜜多无尽法藏精勤修学，于无余依妙涅槃界今般涅槃。

“复次，庆喜，假使汝为诸声闻乘补特伽罗说声闻法，由此法故，三千大千世界有情一切皆得阿罗汉果，犹未为我作弟子事。汝若能为住菩萨乘补特伽罗宣说一句甚深般若波罗蜜多相应之法，则名为我作弟子事。我于此事深生随喜，胜汝教化三千大千世界有情一切皆得阿罗汉果。

“复次，庆喜，假使三千大千世界诸有情类，由他教力非前非后皆得授记，俱时证得阿罗汉果，是诸阿罗汉所有殊胜施性福业事、戒性福业事、修性福业事。于汝意云何？彼福业事宁为多不？”

庆喜白言：“甚多，世尊！甚多，善逝！”

佛告庆喜：“若有声闻弟子能为菩萨摩诃萨，宣说般若波罗蜜多相应之法经一日夜，所获福聚甚多于彼。庆喜当知，置一日夜但经一日，复置一日但经半日，复置半日但经一时，复置一时但经食顷，复置食顷但经须臾，复置须臾但经俄尔，复置俄尔但瞬息顷，是声闻人能为菩萨宣说般若波罗蜜多相应之法，所获福聚甚多于前。何以故？此声闻人所获福聚，超过一切声闻、独觉诸善根故。

“复次，庆喜，若菩萨摩诃萨为声闻乘补特伽罗宣说种种声闻乘法，假使三千大千世界诸有情类由此法故，一切证得阿罗汉果，皆具种种殊胜功德。于汝意云何？是菩萨摩诃萨，由此因缘所获福聚，宁为多不？”

庆喜白言：“甚多，世尊！甚多，善逝！是菩萨摩诃萨所获福聚无量无边。”

佛告庆喜：“若菩萨摩诃萨为声闻乘补特伽罗、或独觉乘补特伽罗、或无上乘补特伽罗，宣说般若波罗蜜多相应之法经一日夜，所获福聚甚多于前。

“庆喜当知，置一日夜但经一日，复置一日但经半日，复置半日但经一时，复置一时但经食顷，复置食顷但经须臾，复置须臾但经俄尔，复置俄尔但瞬息顷，是菩萨摩诃萨能为三乘补特伽罗宣说般若波罗蜜多相应之法，所获福聚甚多于前无量无数。何以故？甚深般若波罗蜜多相应法施，超过一切声闻、独觉相应法施及彼二乘诸善根故。所以者何？是菩萨摩诃萨自求无上正等菩提，亦以大乘相应之法示现教导、赞励庆喜化诸有情，令于无上正等菩提得不退转。”

“庆喜当知，是菩萨摩诃萨自修布施波罗蜜多，亦教他修布施波罗蜜多；自修净戒、安忍、精进、静虑、般若波罗蜜多，亦教他修净戒、安忍、精进、静虑、般若波罗蜜多。由是因缘善根增长，若于无上正等菩提有退转者，无有是处。

“是菩萨摩诃萨自修四念住，亦教他修四念住；自修四正断、四神足、五根、五力、七等觉支、八圣道支，亦教他修四正断乃至八圣道支。由是因缘善根增长，若于无上正等菩提有退转者，无有是处。

“是菩萨摩诃萨自住内空，亦教他住内空，自住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦教他住外空乃至无性自性空。由是因缘善根增长，若于无上正等菩提有退转者，无有是处。

“是菩萨摩诃萨自住真如，亦教他住真如，自住法界、法性、不虚妄性、不变异性、平等性、离生性、法定、法住、实际、虚空界、不思议界，亦教他住法界乃至不思议界。由是因缘善根增长，若于无上正等菩提有退转者，无有是处。

“是菩萨摩诃萨自住苦圣谛，亦教他住苦圣谛，自住集灭道圣谛，亦教他住集灭道圣谛。由是因缘善根增长，若于无上正等菩提有退转者，无有是处。

“是菩萨摩诃萨自修四静虑，亦教他修四静虑；自修四无量、四无色定，亦教他修四无量、四无色定。由是因缘善根增长，若于无上正等菩提有退转者，无有是处。

“是菩萨摩诃萨自修八解脱，亦教他修八解脱；自修八胜处、九次第定、十遍处，亦教他修八胜处、九次第定、十遍处。由是因缘善根增长，若于无上正等菩提有退转者，无有是处。

“是菩萨摩诃萨自修空解脱门，亦教他修空解脱门；自修无相、无愿解脱门，亦教他修无相、无愿解脱门。由是因缘善根增长，若于无上正等菩提有退转者，无有是处。

“是菩萨摩诃萨自修五眼，亦教他修五眼；自修六神通，亦教他修六神通。由是因缘善根增长，若于无上正等菩提有退转者，无有是处。

“是菩萨摩诃萨自修佛十力，亦教他修佛十力；自修四无所畏、四无碍解、大慈大悲、大喜大舍、十八佛不共法，亦教他修四无所畏乃至十八佛不共法。由是因缘善根增长，若于无上正等菩提有退转者，无有是处。

“是菩萨摩诃萨自修无忘失法，亦教他修无忘失法；自修恒住舍性，亦教他修恒住舍性。由是因缘善根增长，若于无上正等菩提有退转者，无有是处。

“是菩萨摩诃萨自修一切陀罗尼门，亦教他修一切陀罗尼门；自修一切三摩地门，亦教他修一切三摩地门。由是因缘善根增长，若于无上正等菩提有退转者，无有是处。

“是菩萨摩诃萨自修一切智，亦教他修一切智；自修道相智、一切相智，亦教他修道相智、一切相智。由是因缘善根增长，若于无上正等菩提有退转者，无有是处。

“是菩萨摩诃萨自修一切菩萨摩诃萨行，亦教他修一切菩萨摩诃萨行。由是因缘善根增长，若于无上正等菩提有退转者，无有是处。

“是菩萨摩诃萨自修无上正等菩提，亦教他修无上正等菩提。由是因缘善根增长，若于无上正等菩提有退转者，无有是处。

“是菩萨摩诃萨自修无生法忍，亦教他修无生法忍。由是因缘善根增长，若于无上正等菩提有退转者，无有是处。

“是菩萨摩诃萨自严净佛土，亦教他严净佛土，自成熟有情，亦教他成熟有情。由是因缘善根增长，若于无上正等菩提有退转者，无有是处。

“是菩萨摩诃萨自学转无上法轮，亦教他学转无上法轮。由是因缘善根增长，若于无上正等菩提有退转者，无有是处。

“是菩萨摩诃萨自以无量微妙相好庄严其身，亦教他以无量微妙相好庄严其身。由是因缘善根增长，若于无上正等菩提有退转者，无有是处。

“是菩萨摩诃萨自顺逆观十二缘起，亦教他顺逆观十二缘起。由是因缘善根增长，若于无上正等菩提有退转者，无有是处。

“是菩萨摩诃萨自观一切法无我、无有情、无命者、无生者、无养者、无士夫、无补特伽罗、无意生、无儒童、无作者、无受者、无知者、无见者，亦教他观一切法无我乃至无见者。由是因缘善根增长，若于无上正等菩提有退转者，无有是处。

“是菩萨摩诃萨自观一切法如幻、如梦、如像、如响、如光影、如阳焰、如变化事、如寻香城，虽皆似有而无实性；亦教他观一切法如幻乃至如寻香城，虽皆似有而无实性。由是因缘善根增长，若于无上正等菩提有退转者，无有是处。”

尔时，世尊四众围绕，赞说般若波罗蜜多，付嘱庆喜令受持已，复于一切天、龙、药叉、健达缚、阿素洛、揭路荼、紧捺洛、莫呼洛伽、人非人等大众会前现神通力，令众皆见不动如来、应、正等觉，声闻、菩萨前后围绕，为海会众宣说妙法，及见彼土众相庄严。其声闻僧皆阿罗汉，诸漏已尽无复烦恼，得真自在，心善解脱，慧善解脱，如调慧马亦如大龙，已作所作，已办所办，弃诸重担逮得己利，尽诸有结正知解脱，至心自在第一究竟。彼诸菩萨摩诃萨众，一切皆是众望所识，得陀罗尼及无碍辩，成就无量殊胜功德。佛摄神力，于是大众忽不复见不动如来应正等觉、声闻、菩萨及海会众、并彼佛土众相庄严。彼不动佛、菩萨、声闻、国土庄严、众会等事，皆非此处眼根所行。所以者何？佛摄神力，于彼远境无见缘故。

尔时，佛告具寿庆喜：“不动如来应正等觉国土众会，汝复见不？”庆喜白言：“我不复见！彼事非此眼所行故。

佛告庆喜：“如彼佛土众会等事，非此土眼所行境界；一切法亦如是，皆非眼根之所行境，法不行法，法不见法，法不知法。

“庆喜当知，一切法无行者、无见者、无知者、无动、无作。所以者何？以一切法皆无作用，能取所取性远离故；以一切法不可思议，能所思议性远离故；以一切法如幻事等，众缘和合相似有故；以一切法无作受者，妄现似有无坚实故。

“庆喜当知，若菩萨摩诃萨如是知、如是见、如是行者，是行般若波罗蜜多，亦不执著此诸法相。

“庆喜当知，若菩萨摩诃萨如是学时，是学般若波罗蜜多。

“庆喜当知，若菩萨摩诃萨欲得一切波罗蜜多速圆满者，当学般若波罗蜜多。所以者何？如是学者，于诸学中为最、为胜、为长、为尊、为妙、为微妙、为上、为无上，利益安乐一切世间，无依护者为作依护，诸佛世尊开许称赞。

“庆喜当知，诸佛菩萨住此学中，能以右手举取三千大千世界，或掷他方，或置本处，其中有情不知不觉。何以故？甚深般若波罗蜜多功德威力难思议故。

“庆喜当知，过去、未来、现在诸佛及诸菩萨摩诃萨众，学此般若波罗蜜多，于去来今及无为法，悉皆获得无碍智见。是故，庆喜，我说学此甚深般若波罗蜜多，于诸学中为最、为胜、为长、为尊、为妙、为微妙、为上、为无上。

“庆喜当知，诸有欲取甚深般若波罗蜜多量、边际者，如愚痴者欲取虚空量及边际。何以故？甚深般若波罗蜜多功德无量无边际故。

“庆喜当知，我终不说甚深般若波罗蜜多如名身等有量、边际。何以故？一切名身、句身、文身是有量法，甚深般若波罗蜜多非有量法，非诸名身、句身、文身能量般若波罗蜜多，亦非般若波罗蜜多是彼所量。”

尔时，具寿庆喜白佛言：“世尊，何因缘故，甚深般若波罗蜜多说为无量？

佛告庆喜：“甚深般若波罗蜜多性无尽故说为无量，甚深般若波罗蜜多性远离故说为无量，甚深般若波罗蜜多性寂静故说为无量，甚深般若波罗蜜多如实际故说为无量，甚深般若波罗蜜多如虚空故说为无量。

“庆喜当知，过去如来应正等觉皆学般若波罗蜜多，证得无上正等菩提，为诸有情宣说开示，而此般若波罗蜜多亦无有尽。未来如来应正等觉皆学般若波罗蜜多，证得无上正等菩提，为诸有情宣说开示，而此般若波罗蜜多亦无有尽。现在十方无量无数无边世界一切如来应正等觉皆学般若波罗蜜多，证得无上正等菩提，为诸有情宣说开示，而此般若波罗蜜多亦无有尽。何以故？甚深般若波罗蜜多譬如虚空不可尽故！诸有欲尽甚深般若波罗蜜多，则为欲尽虚空边际。

“庆喜当知，般若波罗蜜多不可尽故，已不尽，今不尽，当不尽；静虑、精进、安忍、净戒、布施、波罗蜜多亦不可尽故，已不尽，今不尽，当不尽。

“庆喜当知，内空不可尽故，已不尽，今不尽，当不尽；外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空亦不可尽故，已不尽，今不尽，当不尽。

“庆喜当知，真如不可尽故，已不尽，今不尽，当不尽；法界、法性、不虚妄性、不变异性、平等性、离生性、法定、法住、实际、虚空界、不思议界亦不可尽故，已不尽，今不尽，当不尽。

“庆喜当知，苦圣谛不可尽故，已不尽，今不尽，当不尽；集、灭、道圣谛亦不可尽故，已不尽，今不尽，当不尽。

“庆喜当知，四静虑不可尽故，已不尽，今不尽，当不尽；四无量、四无色定亦不可尽故，已不尽，今不尽，当不尽。

“庆喜当知，八解脱不可尽故，已不尽，今不尽，当不尽；八胜处、九次第定、十遍处亦不可尽故，已不尽，今不尽，当不尽。

“庆喜当知，四念住不可尽故，已不尽，今不尽，当不尽；四正断、四神足、五根、五力、七等觉支、八圣道支亦不可尽故，已不尽，今不尽，当不尽。

“庆喜当知，空解脱门不可尽故，已不尽，今不尽，当不尽；无相、无愿解脱门亦不可尽故，已不尽，今不尽，当不尽。

“庆喜当知，五眼不可尽故，已不尽，今不尽，当不尽；六神通亦不可尽故，已不尽，今不尽，当不尽。

“庆喜当知，佛十力不可尽故，已不尽，今不尽，当不尽；四无所畏、四无碍解、大慈大悲、大喜大舍、十八佛不共法亦不可尽故，已不尽，今不尽，当不尽。

“庆喜当知，无忘失法不可尽故，已不尽，今不尽，当不尽；恒住舍性亦不可尽故，已不尽，今不尽，当不尽。

“庆喜当知，一切陀罗尼门不可尽故，已不尽，今不尽，当不尽；一切三摩地门亦不可尽故，已不尽，今不尽，当不尽。

“庆喜当知，一切智不可尽故，已不尽，今不尽，当不尽；道相智、一切相智亦不可尽故，已不尽，今不尽，当不尽。

“庆喜当知，一切菩萨摩诃萨行不可尽故，已不尽，今不尽，当不尽；诸佛无上正等菩提亦不可尽故，已不尽，今不尽，当不尽。所以者何？此等诸法无生无灭，亦无住、异，云何可得施设有尽？”

尔时，世尊出广长舌遍覆面轮，还摄舌相，告庆喜言：“于意云何？如是舌相所出语言有虚妄不？

庆喜白佛言：“不也，世尊。不也，善逝。

佛告庆喜：“汝从今后，应为四众广说如是甚深般若波罗蜜多，分别开示，施设安立，令其易解。

“庆喜当知，如是般若波罗蜜多甚深经中，广说一切菩提分法及诸法相。是故一切求声闻乘补特伽罗，求独觉乘补特伽罗，求无上乘补特伽罗，皆应于此甚深般若波罗蜜多所说法门常勤修学勿怀厌舍。若能如是，速当安住自所求地。

“复次，庆喜，甚深般若波罗蜜多，是能悟入一切相、一切字、一切陀罗尼门。诸菩萨摩诃萨于此一切陀罗尼门皆应修学。若菩萨摩诃萨受持如是陀罗尼门，速能证得一切辩才诸无碍解。

“是故，庆喜，我说如是甚深般若波罗蜜多，乃是过去、未来、现在一切如来应正等觉无尽法藏。庆喜，我今分明告汝，若有于此甚深般若波罗蜜多受持读诵，究竟通利，如理思惟，则为受持一切过去、未来、现在诸佛无上正等菩提。

“庆喜，我说甚深般若波罗蜜多，是能游趣菩提道者之坚固足，亦是一切无上佛法大陀罗尼。汝等若能受持如是甚深般若波罗蜜多陀罗尼者，则为总持一切佛法。”

### 初分无尽品第五十九之一

尔时，具寿善现窃作是念：“诸佛无上正等菩提最为甚深，如是般若波罗蜜多亦最甚深！我当问佛。”作是念已，白佛言：“世尊，甚深般若波罗蜜多为无尽不？”

佛言：“如是甚深般若波罗蜜多实为无尽，犹如虚空不可尽故。”

具寿善现复白佛言：“世尊，云何菩萨摩诃萨应引般若波罗蜜多？”

佛告善现：“当知色无尽故，菩萨摩诃萨应引般若波罗蜜多；受、想、行、识无尽故，菩萨摩诃萨应引般若波罗蜜多。

“善现当知，眼处无尽故，菩萨摩诃萨应引般若波罗蜜多；耳、鼻、舌、身、意处无尽故，菩萨摩诃萨应引般若波罗蜜多。

“善现当知，色处无尽故，菩萨摩诃萨应引般若波罗蜜多；声、香、味、触、法处无尽故，菩萨摩诃萨应引般若波罗蜜多。

“善现当知，眼界无尽故，菩萨摩诃萨应引般若波罗蜜多；色界、眼识界及眼触、眼触为缘所生诸受无尽故，菩萨摩诃萨应引般若波罗蜜多。

“善现当知，耳界无尽故，菩萨摩诃萨应引般若波罗蜜多；声界、耳识界及耳触、耳触为缘所生诸受无尽故，菩萨摩诃萨应引般若波罗蜜多。

“善现当知，鼻界无尽故，菩萨摩诃萨应引般若波罗蜜多；香界、鼻识界及鼻触、鼻触为缘所生诸受无尽故，菩萨摩诃萨应引般若波罗蜜多。

“善现当知，舌界无尽故，菩萨摩诃萨应引般若波罗蜜多；味界、舌识界及舌触、舌触为缘所生诸受无尽故，菩萨摩诃萨应引般若波罗蜜多。

“善现当知，身界无尽故，菩萨摩诃萨应引般若波罗蜜多；触界、身识界及身触、身触为缘所生诸受无尽故，菩萨摩诃萨应引般若波罗蜜多。

“善现当知，意界无尽故，菩萨摩诃萨应引般若波罗蜜多；法界、意识界及意触、意触为缘所生诸受无尽故，菩萨摩诃萨应引般若波罗蜜多。

“善现当知，地界无尽故，菩萨摩诃萨应引般若波罗蜜多；水、火、风、空识界无尽故，菩萨摩诃萨应引般若波罗蜜多。

“善现当知，无明无尽故，菩萨摩诃萨应引般若波罗蜜多；行、识、名、色、六处、触受、爱、取、有、生、老死愁叹苦忧恼无尽故，菩萨摩诃萨应引般若波罗蜜多。

“善现当知，布施波罗蜜多无尽故，菩萨摩诃萨应引般若波罗蜜多；净戒、安忍、精进、静虑、般若波罗蜜多无尽故，菩萨摩诃萨应引般若波罗蜜多。

“善现当知，内空无尽故，菩萨摩诃萨应引般若波罗蜜多；外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空无尽故，菩萨摩诃萨应引般若波罗蜜多。

“善现当知，真如无尽故，菩萨摩诃萨应引般若波罗蜜多；法界、法性、不虚妄性、不变异性、平等性、离生性、法定、法住、实际、虚空界、不思议界无尽故，菩萨摩诃萨应引般若波罗蜜多。

“善现当知，苦圣谛无尽故，菩萨摩诃萨应引般若波罗蜜多；集、灭、道圣谛无尽故，菩萨摩诃萨应引般若波罗蜜多。

“善现当知，四静虑无尽故，菩萨摩诃萨应引般若波罗蜜多；四无量、四无色定无尽故，菩萨摩诃萨应引般若波罗蜜多。

“善现当知，八解脱无尽故，菩萨摩诃萨应引般若波罗蜜多；八胜处、九次第定、十遍处无尽故，菩萨摩诃萨应引般若波罗蜜多。

“善现当知，四念住无尽故，菩萨摩诃萨应引般若波罗蜜多；四正断、四神足、五根、五力、七等觉支、八圣道支无尽故，菩萨摩诃萨应引般若波罗蜜多。

“善现当知，空解脱门无尽故，菩萨摩诃萨应引般若波罗蜜多；无相、无愿解脱门无尽故，菩萨摩诃萨应引般若波罗蜜多。

“善现当知，五眼无尽故，菩萨摩诃萨应引般若波罗蜜多；六神通无尽故，菩萨摩诃萨应引般若波罗蜜多。

“善现当知，佛十力无尽故，菩萨摩诃萨应引般若波罗蜜多；四无所畏、四无碍解、大慈大悲、大喜大舍、十八佛不共法无尽故，菩萨摩诃萨应引般若波罗蜜多。

“善现当知，无忘失法无尽故，菩萨摩诃萨应引般若波罗蜜多；恒住舍性无尽故，菩萨摩诃萨应引般若波罗蜜多。

“善现当知，一切智无尽故，菩萨摩诃萨应引般若波罗蜜多；道相智、一切相智无尽故，菩萨摩诃萨应引般若波罗蜜多。

“善现当知，一切陀罗尼门无尽故，菩萨摩诃萨应引般若波罗蜜多；一切三摩地门无尽故，菩萨摩诃萨应引般若波罗蜜多。

“善现当知，预流果无尽故，菩萨摩诃萨应引般若波罗蜜多；一来、不还、阿罗汉果无尽故，菩萨摩诃萨应引般若波罗蜜多。

“善现当知，独觉菩提无尽故，菩萨摩诃萨应引般若波罗蜜多。

“善现当知，一切菩萨摩诃萨行无尽故，菩萨摩诃萨应引般若波罗蜜多。

“善现当知，诸佛无上正等菩提无尽故，菩萨摩诃萨应引般若波罗蜜多。

“复次，善现，当知色虚空无尽故，菩萨摩诃萨应引般若波罗蜜多；受、想、行、识虚空无尽故，菩萨摩诃萨应引般若波罗蜜多。

“善现当知，眼处虚空无尽故，菩萨摩诃萨应引般若波罗蜜多；耳、鼻、舌、身、意处虚空无尽故，菩萨摩诃萨应引般若波罗蜜多。

“善现当知，色处虚空无尽故，菩萨摩诃萨应引般若波罗蜜多；声、香、味、触、法处虚空无尽故，菩萨摩诃萨应引般若波罗蜜多。

“善现当知，眼界虚空无尽故，菩萨摩诃萨应引般若波罗蜜多；色界、眼识界及眼触、眼触为缘所生诸受虚空无尽故，菩萨摩诃萨应引般若波罗蜜多。

“善现当知，耳界虚空无尽故，菩萨摩诃萨应引般若波罗蜜多；声界、耳识界及耳触、耳触为缘所生诸受虚空无尽故，菩萨摩诃萨应引般若波罗蜜多。

“善现当知，鼻界虚空无尽故，菩萨摩诃萨应引般若波罗蜜多；香界、鼻识界及鼻触、鼻触为缘所生诸受虚空无尽故，菩萨摩诃萨应引般若波罗蜜多。

“善现当知，舌界虚空无尽故，菩萨摩诃萨应引般若波罗蜜多；味界、舌识界及舌触、舌触为缘所生诸受虚空无尽故，菩萨摩诃萨应引般若波罗蜜多。

“善现当知，身界虚空无尽故，菩萨摩诃萨应引般若波罗蜜多；触界、身识界及身触、身触为缘所生诸受虚空无尽故，菩萨摩诃萨应引般若波罗蜜多。

“善现当知，意界虚空无尽故，菩萨摩诃萨应引般若波罗蜜多；法界、意识界及意触、意触为缘所生诸受虚空无尽故，菩萨摩诃萨应引般若波罗蜜多。

“善现当知，地界虚空无尽故，菩萨摩诃萨应引般若波罗蜜多；水、火、风、空识界虚空无尽故，菩萨摩诃萨应引般若波罗蜜多。

“善现当知，无明虚空无尽故，菩萨摩诃萨应引般若波罗蜜多；行、识、名、色、六处、触、受、爱、取、有、生、老死愁叹苦忧恼虚空无尽故，菩萨摩诃萨应引般若波罗蜜多。
