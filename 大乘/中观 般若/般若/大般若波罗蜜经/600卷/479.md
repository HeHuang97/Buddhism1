## 大般若波罗蜜多经卷第四百七十九

### 第三分缘起品第一

如是我闻：一时，薄伽梵住王舍城鹫峰山中，与大苾刍众五亿人俱。皆阿罗汉，诸漏已尽，无复烦恼，得真自在，心善解脱，慧善解脱，如调慧马亦如大龙，已作所作，已办所办，弃诸重担，逮得己利，尽诸有结，正知解脱，至心自在第一究竟，除阿难陀独居学地，舍利子等而为上首。

复有五百苾刍尼众，皆阿罗汉，耶输达罗而为上首。

复有多千邬波索迦、邬波斯迦，皆已见法。

复有无量无数不可称、不可量、不可说无等等大菩萨僧，一切皆得大陀罗尼胜三摩地；安住空性，行无相境，愿无分别，得一切法平等性忍；具无碍解，诸所演说深妙理趣辩才无尽；游戏五通，永无退失；气调温雅，一切钦承；勤进勇锐，无诸懈怠，舍亲弃财，忘身殉命；不以矫诳有所贪求，为诸有情而宣妙理；证深法忍，至等极趣，得大无畏，身意坦然；超出众魔所作事业，降烦恼敌，息诸业障；一切他论所不能伏，声闻、独觉不测其量；于法于心皆得自在，解脱所有业烦恼障；于说众缘无不善巧，契深缘起无尽理趣；灭见、随眠，断诸缠结，于众谛理智皆善证，发弘誓愿已经多劫；含笑先言，容颜舒泰，词韵和美，妙辩无穷；处众尊严，威容肃穆，动止仪雅，无畏坦然，那庾多劫巧说无尽；观诸法门，犹如幻事、阳焰、梦境、水月、响声，既类空华、镜像、光影，亦如变化及寻香城，虽体实无而现似有；于甚深理说无所畏，赞颂巧妙，心不下劣；善知有情种种胜解心行所趣微细差别，善能通达后际无碍，成就最胜无生法忍；如实悟入法平等性，摄受无边大愿佛土；于十方界无数诸佛，由等持力常念现前；一切如来出兴于世，皆能历事无空过者，亦能劝请久住世间，转正法轮度无量众；善能伏灭一切随眠及诸见趣、烦恼、缠垢，引发游戏百千等持，于诸法门能善悟入。是诸菩萨摩诃萨众，具如是等无量功德，经无数劫叹不能尽。其名曰：贤守菩萨、宝性菩萨、导师菩萨、仁授菩萨、星授菩萨、水天菩萨、帝授菩萨、上慧菩萨、观自在菩萨、得大势菩萨、妙吉祥菩萨、金刚慧菩萨、宝印手菩萨、常举手菩萨、慈氏菩萨，如是等无量百千俱胝那庾多菩萨摩诃萨而为上首。

尔时，世尊于师子座上，自敷尼师坛，结跏趺坐，端身正愿，住对面念，入等持王妙三摩地。诸三摩地皆摄入此三摩地中，是所流故。

尔时，世尊正知正念，从等持王安庠而起，以净天眼观察十方殑伽沙等诸佛世界，举身怡悦，从两足下千辐轮相，各放六十百千俱胝那庾多光。从足十指、两趺、两跟、两踝、两胫、两腨、两膝、两髀、两股、腰胁、腹背、脐中、心上、胸臆德字、大士夫相、两乳、两腋、两肩、两膊、两肘、两臂、两腕、两手、两掌、十指、项咽、颐颔、颊额、头顶、两眉、两眼、两耳、两鼻、口四牙、四十齿、眉间毫相，一一身分各放六十百千俱胝那庾多光。此一一光各照三千大千世界，从此展转遍照十方殑伽沙等诸佛世界。其中有情触斯光者，必获无上正等菩提。

尔时，世尊一切毛孔皆悉熙怡，各出六十百千俱胝那庾多光。是一一光各照三千大千世界，从此展转遍照十方殑伽沙等诸佛世界。其中有情触斯光者，必获无上正等菩提。

尔时，世尊演身常光照此三千大千世界，从此展转遍照十方殑伽沙等诸佛世界。其中有情触斯光者，必获无上正等菩提。

尔时，世尊从其面门出广长舌相，遍覆三千大千世界，熙怡微笑，复从舌相流出无量百千俱胝那庾多光。其光杂色，从此杂色一一光中现宝莲华。其华千叶，皆真金色，众宝庄严。如是光、华遍三千界，从此展转周流十方殑伽沙等诸佛世界。诸华台中皆有化佛，结跏趺坐，演妙法音。一一法音，皆说六种波罗蜜多相应之法。有情闻者，必获无上正等菩提。

尔时，世尊不起于座，复入师子游戏等持，现神通力，令此三千大千世界六种变动，东踊西没，西踊东没，南踊北没，北踊南没，中踊边没，边踊中没。其地清净，光泽细软，生诸有情利益安乐。时，此三千大千世界所有地狱、傍生、鬼界，及余无暇险恶趣坑，一切有情皆离苦难，从此舍命得生人中及六欲天，皆忆宿住，欢喜踊跃，同诣佛所，以淳净心顶礼佛足。从此展转周遍十方殑伽沙等诸佛世界，以佛神力六种变动。时，彼世界诸恶趣等，一切有情皆离苦难，从彼舍命得生人中及六欲天，皆忆宿住，欢喜踊跃，各于本界同诣佛所，顶礼佛足。

时，此三千大千世界及余十方殑伽沙等世界有情，盲者能视，聋者能听，哑者能言，狂者得念，乱者得定，贫者得富，露者得衣，饥者得食，渴者得饮，病者得除愈，丑者得端严，形残者得具足，根缺者得圆满，迷闷者得醒悟，疲顿者得安适。时，诸有情等心相向，如父如母，如兄如弟，如姊如妹，如友如亲，离邪语业命、修正语业命，离十恶业道、修十善业道，离恶寻思、修善寻思，离非梵行、修正梵行，好净弃秽、乐静舍諠，身意泰然忽生妙乐，如修行者入第三定；复有胜慧欻尔现前，咸作是思：“布施、调伏、安忍、勇进、寂静、谛观，远离放逸，修行梵行，于诸有情慈、悲、喜、舍，不相恼触，岂不善哉！”

尔时，世尊在师子座，光明殊特，威德巍巍，映蔽三千大千世界并余十方殑伽沙等诸佛国土，苏迷卢山、轮围山等及余一切龙神天宫乃至净居皆悉不现；如秋满月，晖映众星；如夏日轮，光夺诸色；如四大宝妙高山王，掩蔽诸山丧其光彩。佛以神力现本色身，令此三千大千世界一切有情皆悉睹见。

时，此三千大千世界无量无数净居诸天，下至欲界四大王众天，及余一切人非人等，皆见如来处师子座，威光显曜如大金山，欢喜踊跃，叹未曾有，各持种种上妙华鬘、涂散等香、衣服、璎珞、宝幢、幡盖、伎乐诸珍，及无量种天青莲华、天赤莲华、天白莲华、天香莲华、天黄莲华、天红莲华、天金钱树华及香叶，并余无量水陆生华，持诣佛所，奉散佛上。以佛神力，诸华鬘等旋转上踊合成华台，量等三千大千世界，垂天华盖、宝铎、珠幡，绮饰纷纶，甚可爱乐。

时，此佛土微妙庄严，犹如西方极乐世界。佛光辉映三千大千，物类虚空皆同金色。十方各等殑伽河沙诸佛世界，亦复如是。

时，此三千大千佛土以佛神力，一切天人各各见佛正坐其前，咸谓如来独为说法。

尔时，世尊不起于座，熙怡微笑，从其面门放大光明，遍照三千大千佛土，并余十方殑伽沙等诸佛世界。时，此三千大千佛土一切有情，寻佛光明，普见十方殑伽沙等诸佛世界一切如来、应、正等觉，声闻、菩萨众会围绕，及余一切有情、无情品类差别。时，彼十方殑伽沙等诸佛世界一切有情，寻佛光明，亦见此土释迦牟尼如来、应、正等觉，声闻、菩萨众会围绕，及余一切有情、无情品类差别。

尔时，东方尽殑伽沙等世界最后世界，名曰多宝，佛号宝性如来、应、正等觉，现为菩萨摩诃萨众说大般若波罗蜜多。

彼有菩萨名曰普光，见此大光、大地变动及佛身相，心怀犹豫，前诣佛所，白言：“世尊，何因何缘而有此瑞？”

时，宝性佛告普光言：“从此西方尽殑伽沙等世界，最后世界名曰堪忍，佛号释迦牟尼如来、应、正等觉，现为菩萨摩诃萨众说大般若波罗蜜多。彼佛神力，故现斯瑞。”

普光闻已欢喜踊跃，白言：“世尊，我今请往堪忍世界，观礼供养释迦牟尼佛及菩萨众，唯愿听许！”

时，宝性佛告普光言：“今正是时，随汝意往。”即以千茎金色莲华，其华千叶，众宝庄严，授与普光而诲之曰：“汝持此华至释迦牟尼佛所，如我词曰：‘宝性如来、应、正等觉致问无量，持此莲华以寄世尊而为佛事。’汝至彼界应住正知，勿以慢心观彼佛土及诸大众而自毁伤。所以者何？彼诸菩萨得无碍解陀罗尼门、三摩地门神通自在，住最后身，堪绍佛位，威德难及，悲愿熏心，以大因缘而生彼界。”

时，普光菩萨于宝性佛所受华奉敕，与无量百千俱胝那庾多菩萨摩诃萨，及无数百千童男、童女，顶礼佛足，右绕奉辞，各持无量上妙供具发引而来。所经东方诸佛世界，一一佛所供养恭敬，尊重赞叹，无空过者。到此佛所，顶礼双足，绕百千匝，却住一面。

普光菩萨前白佛言：“世尊，从此东方尽殑伽沙等世界最后世界，名曰多宝，佛号宝性如来、应、正等觉，致问世尊无量。持此千茎金色莲华，以寄世尊而为佛事。”

时，释迦牟尼佛受此莲华，还散东方殑伽沙等诸佛世界。佛神力故，令此莲华遍诸佛土。诸华台中，各有化佛结跏趺坐，为诸菩萨说大般若波罗蜜多相应之法。有情闻者，必获无上正等菩提。是时，普光及诸眷属见此事已，欢喜踊跃，叹未曾有，各随善根供具多少，供养恭敬、尊重赞叹佛菩萨已，退坐一面。余东方界亦复如是。

尔时，南方尽殑伽沙等世界最后世界，名离一切忧，佛号无忧德，彼有菩萨名曰离忧。西方尽殑伽沙等世界最后世界，名近寂静，佛号宝焰，彼有菩萨名曰行慧。北方尽殑伽沙等世界最后世界，名曰最胜，佛号胜帝，彼有菩萨名曰胜授。东北方尽殑伽沙等世界最后世界，名定庄严，佛号定象胜德，彼有菩萨名离尘勇猛。东南方尽殑伽沙等世界最后世界，名妙觉庄严甚可爱乐，佛号莲华胜德，彼有菩萨名莲华手。西南方尽殑伽沙等世界最后世界，名离尘聚，佛号日轮遍照胜德，彼有菩萨名曰光明。西北方尽殑伽沙等世界最后世界，名真自在，佛号一宝盖胜，彼有菩萨名曰宝胜。下方尽殑伽沙等世界最后世界，名曰莲华，佛号莲华德，彼有菩萨名莲华胜。上方尽殑伽沙等世界最后世界，名曰欢喜，佛号喜德，彼有菩萨名曰喜授。如是一切皆如东方。

尔时，于此三千大千堪忍世界，众宝充满，诸妙香华遍布其地，宝幢、幡盖处处行列，华树、果树、香树、鬘树、宝树、衣树、诸杂饰树，周遍庄严甚可爱乐。如众莲华世界普华如来佛土，妙吉祥菩萨、善住慧菩萨，及余无量大威德菩萨摩诃萨，本所住处。

### 第三分舍利子品第二之一

尔时，世尊知诸世界，若天、魔、梵，若诸沙门，若婆罗门，若诸菩萨摩诃萨众绍尊位者，若余一切于法有缘人非人等，皆来集会，便告具寿舍利子言：“若菩萨摩诃萨欲于诸法等觉诸相，应学般若波罗蜜多。”

时，舍利子闻佛所说，合掌恭敬而白佛言：“世尊，云何菩萨摩诃萨欲于诸法等觉诸相，应学般若波罗蜜多？”

佛告具寿舍利子言：“诸菩萨摩诃萨应以无住而为方便，安住般若波罗蜜多，所住、能住不可得故；应以无舍而为方便，圆满布施波罗蜜多，施者、受者不可得故；应以无护而为方便，圆满净戒波罗蜜多，犯、无犯相不可得故；应以无取而为方便，圆满安忍波罗蜜多，动、不动相不可得故；应以无策而为方便，圆满精进波罗蜜多，身心勤、怠不可得故；应以无思而为方便，圆满静虑波罗蜜多，有味、无味不可得故；应以无执而为方便，圆满般若波罗蜜多，有、无性相不可得故。

“复次，舍利子，诸菩萨摩诃萨安住般若波罗蜜多，以无所得而为方便，应修四念住、四正断、四神足、五根、五力、七等觉支、八圣道支；应修空解脱门、无相解脱门、无愿解脱门；应修四静虑、四无量、四无色定；应修八解脱、九次第定；应修九想，何等为九？谓膖胀想、浓烂想、异赤想、青瘀想、啄啖想、离散想、骸骨想、焚烧想、厌坏想；应修十随念，何等为十？谓佛随念、法随念、僧随念、戒随念、舍随念、天随念、入出息随念、厌随念、死随念、身随念；应修十想，何等为十？谓无常想、苦想、无我想、不净想、死想、一切世间不可乐想、厌食想、断想、离想、灭想；应修十一智，何等十一？谓苦智、集智、灭智、道智、尽智、无生智、法智、类智、世俗智、他心智、如说智；应修有寻有伺三摩地、无寻唯伺三摩地、无寻无伺三摩地；应修未知当知根、已知根、具知根；应修不净处观、遍处观、一切智智；应修奢摩他、毗钵舍那；应修三明、四无碍解、四无所畏；应修不退转五神通；应修六波罗蜜多、七圣财、八大士觉、九有情居智；应修如来十力、十八佛不共法；应修大慈大悲、大喜大舍；应修一切相微妙智等无量无边不可思议诸佛功德，如是诸法不可得故。

“复次，舍利子，若菩萨摩诃萨欲疾证得一切智智，应学般若波罗蜜多；欲疾圆满一切智、道相智、一切相智、一切有情心行相智，应学般若波罗蜜多；欲拔一切烦恼习气，应学般若波罗蜜多；欲入菩萨正决定位，应学般若波罗蜜多；欲超声闻、独觉等地，应学般若波罗蜜多；欲住菩萨不退转地，应学般若波罗蜜多；欲得殊胜六种神通，应学般若波罗蜜多；欲知一切有情心行转变差别，应学般若波罗蜜多；欲胜一切声闻、独觉智慧作用，应学般若波罗蜜多；欲得一切陀罗尼门、三摩地门，应学般若波罗蜜多；欲以一念随喜之心超过一切声闻、独觉所有布施，应学般若波罗蜜多；欲以一念随喜之心超过一切声闻、独觉所有净戒，应学般若波罗蜜多；欲以一念随喜之心超过一切声闻、独觉定、慧、解脱、解脱知见，应学般若波罗蜜多；欲以一念随喜之心超过一切声闻、独觉静虑解脱等持等至及余善法，应学般若波罗蜜多；欲以一念所修善法超过一切异生、声闻、独觉善法，应学般若波罗蜜多；欲行少分布施、净戒、安忍、精进、静虑、般若，为诸有情方便善巧，平等回向一切智智，便得无量无数功德，应学般若波罗蜜多。

“复次，舍利子，若菩萨摩诃萨欲令所修布施、净戒、安忍、精进、静虑、般若波罗蜜多，速得圆满离诸障碍，应学般若波罗蜜多；欲得世世常见诸佛，恒闻正法，得佛觉悟，蒙佛忆念，教诫教授，应学般若波罗蜜多；欲得佛身具三十二大丈夫相、八十随好具足庄严，应学般若波罗蜜多；欲生佛家入童真地，常不远离诸佛菩萨，应学般若波罗蜜多；欲以种种胜善根力，随意能引上妙供具，供养恭敬、尊重赞叹一切如来、应、正等觉，令诸善根疾得成满，应学般若波罗蜜多；欲满一切有情所求饮食、衣服、床榻、卧具、病缘医药、种种华香、灯明、车乘、园林、舍宅、财谷、珍宝、严具、伎乐，及余种种王等所受上妙乐具，并世出世诸妙善法，应学般若波罗蜜多。

“复次，舍利子，若菩萨摩诃萨欲普安立尽虚空界、法界、世界一切有情，皆令安住布施、净戒、安忍、精进、静虑、般若波罗蜜多，及余无边殊胜善法，应学般若波罗蜜多；欲得发起一念善心所获功德，乃至安坐妙菩提座，证得无上正等菩提亦不穷尽，应学般若波罗蜜多；欲得十方诸佛世界一切如来、应、正等觉，及诸菩萨摩诃萨众，咸共称叹护念与力，应学般若波罗蜜多；欲一发心即能遍到十方各如殑伽沙界，供养恭敬尊重赞叹一切如来、应、正等觉，及诸菩萨摩诃萨众，利益安乐无量有情，应学般若波罗蜜多；欲以一音即能遍满十方各如殑伽沙界，赞叹诸佛教诫有情，应学般若波罗蜜多；欲绍三宝种使不断绝，利益安乐一切有情，应学般若波罗蜜多。

“复次，舍利子，若菩萨摩诃萨欲通达内空、外空、内外空、大空、空空、胜义空、有为空、无为空、毕竟空、无际空、散无散空、本性空、自共相空、一切法空、无性空、无性自性空及所缘空、增上空、等无空等，应学般若波罗蜜多。若菩萨摩诃萨欲通达一切法、真如、法界、法性、不虚妄性、不变异性、平等性、离生性、法定、法住、实际，应学般若波罗蜜多。若菩萨摩诃萨欲知十方殑伽沙等三千大千世界，所有大地虚空，诸山、大海、江河、池沼、涧谷、陂湖、地、水、火、风诸极微数，应学般若波罗蜜多。若菩萨摩诃萨见劫火起，遍烧三千大千世界，天地烔然，欲以一气吹令顿灭，应学般若波罗蜜多。若菩萨摩诃萨见风劫起，三千大千世界最下所依风轮飘击上涌，将吹三千大千世界苏迷卢山、轮围山等诸所有物碎如朽叶，欲以一指障彼风力令息不起，应学般若波罗蜜多。若菩萨摩诃萨欲于三千大千世界，一结跏坐充满虚空，应学般若波罗蜜多。若菩萨摩诃萨欲以一毛系取三千大千世界苏迷卢山、轮围山等诸所有物，掷过他方无量无数无边世界，而不损害其中有情，应学般若波罗蜜多。若菩萨摩诃萨欲以一食、一香、一华、一鬘、一衣、一幢、一盖、一灯幡等诸供养具，供养恭敬、尊重赞叹十方各如殑伽沙界一切如来应正等觉及弟子众无不充足，应学般若波罗蜜多。若菩萨摩诃萨欲普安立十方各如殑伽沙界诸有情类，令住戒蕴、定蕴、慧蕴、解脱蕴、解脱知见蕴，或住预流、一来、不还、阿罗汉果、独觉菩提，乃至令入无余依涅槃界究竟安乐，应学般若波罗蜜多。

“复次，舍利子，若菩萨摩诃萨修行般若波罗蜜多，能如实知修行布施得大果报，谓如实知：如是布施得生刹帝利大族，如是布施得生婆罗门大族，如是布施得生长者大族，如是布施得生居士大族；又如实知如是布施得生四大王众天，如是布施得生三十三天，如是布施得生夜摩天，如是布施得生睹史多天，如是布施得生乐变化天，如是布施得生他化自在天；又如实知依此布施得初静虑定、或第二静虑定、或第三静虑定、或第四静虑定；又如实知依此布施得空无边处定、或识无边处定、或无所有处定、或非想非非想处定；又如实知依此布施起三十七菩提分法，由是因缘得预流果、或一来果、或不还果、或阿罗汉果、或独觉菩提，或得无上正等菩提。能如实知修行净戒、安忍、精进、静虑、般若，得大果报亦复如是。

“复次，舍利子，若菩萨摩诃萨修行般若波罗蜜多，能如实知如是布施方便善巧能满布施波罗蜜多，如是布施方便善巧能满净戒波罗蜜多，如是布施方便善巧能满安忍波罗蜜多，如是布施方便善巧能满精进波罗蜜多，如是布施方便善巧能满静虑波罗蜜多，如是布施方便善巧能满般若波罗蜜多；又如实知如是净戒、安忍、精进、静虑、般若方便善巧各能满六波罗蜜多。”

时，舍利子白言：“世尊，云何菩萨摩诃萨修行般若波罗蜜多，能如实知如是布施方便善巧能满布施乃至般若波罗蜜多？能如实知如是净戒乃至般若方便善巧能满净戒乃至静虑波罗蜜多？”

佛告尊者舍利子言：“以无所得为方便故，谓菩萨摩诃萨行布施时，了达一切施受物相不可得故能满布施波罗蜜多，犯无犯相不可得故能满净戒波罗蜜多，动不动相不可得故能满安忍波罗蜜多，身心勤怠不可得故能满精进波罗蜜多，有乱、无乱不可得故能满静虑波罗蜜多，诸法性相不可得故能满般若波罗蜜多。舍利子，是为菩萨摩诃萨行布施时方便善巧能满六种波罗蜜多。如是，舍利子，菩萨摩诃萨行净戒时，乃至行般若时，方便善巧各能满六波罗蜜多。

“复次，舍利子，若菩萨摩诃萨欲得过去、未来、现在一切如来应正等觉殊胜功德，应学般若波罗蜜多。若菩萨摩诃萨欲达一切有为无为究竟彼岸，应学般若波罗蜜多。若菩萨摩诃萨欲达过去、未来、现在诸法真如法界法性无生实际，应学般若波罗蜜多。若菩萨摩诃萨欲与一切声闻、独觉常为导首，应学般若波罗蜜多。若菩萨摩诃萨欲与诸佛为亲侍者，应学般若波罗蜜多。若菩萨摩诃萨欲与诸佛为内眷属，应学般若波罗蜜多。若菩萨摩诃萨欲得生生具大眷属，应学般若波罗蜜多。若菩萨摩诃萨欲得菩萨常为眷属，应学般若波罗蜜多。若菩萨摩诃萨欲为世间真净福田，应学般若波罗蜜多。若菩萨摩诃萨欲伏悭贪心，息犯戒心，除忿恚心，舍懈怠心，静散乱心，离恶慧心，应学般若波罗蜜多。若菩萨摩诃萨欲善安立一切有情于施性福业事，戒性福业事，修性福业事，供侍福业事，有依福业事，应学般若波罗蜜多。

“复次，舍利子，若菩萨摩诃萨欲得五眼，何等为五？所谓肉眼、天眼、慧眼、法眼、佛眼，应学般若波罗蜜多。若菩萨摩诃萨欲以天眼尽见十方殑伽沙等世界诸佛妙相好身，应学般若波罗蜜多。若菩萨摩诃萨欲以天耳遍闻十方殑伽沙等世界诸佛所说法要，应学般若波罗蜜多。若菩萨摩诃萨欲如实知十方各如殑伽沙界一切如来心、心所法，应学般若波罗蜜多。若菩萨摩诃萨欲得普闻十方世界诸佛说法，乃至无上正等菩提常无断绝，应学般若波罗蜜多。若菩萨摩诃萨欲见过去、未来、现在十方诸佛所有国土，应学般若波罗蜜多。若菩萨摩诃萨欲于过去、未来、现在十方诸佛所说契经、应颂、授记、讽颂、自说、因缘、本事、本生、方广、希法、譬喻、论议，诸声闻等曾所未闻，皆能受持究竟通利，应学般若波罗蜜多。若菩萨摩诃萨欲于过去、未来、现在十方诸佛所说法门，既自受持究竟通利如说修行，复能为他如实广说劝令修行，应学般若波罗蜜多。若菩萨摩诃萨欲于十方殑伽沙等幽冥世界，或世界中间无日月光处为作光明，应学般若波罗蜜多。若菩萨摩诃萨欲于十方殑伽沙等无量世界，其中众生成就邪见，不闻佛名、法名、僧名，不信因果，而能化导令起正见，闻三宝名深信因果，应学般若波罗蜜多。若菩萨摩诃萨欲令十方殑伽沙等世界有情，以己威力盲者能视，聋者能听，哑者能言，狂者得念，乱者得定，贫者得富，露者得衣，饥者得食，渴者得饮，病者得除愈，丑者得端严，形残者得具足，根缺者得圆满，迷闷者得醒悟，疲顿者得安泰，一切有情慈心相向，堕恶趣者得生善趣，习恶业者皆修善业，诸犯戒者安住戒蕴，未得定者安住定蕴，有恶慧者安住慧蕴，无解脱者安住解脱蕴，无解脱知见者安住解脱知见蕴，未见谛者得预流果、或一来果、或不还果、或阿罗汉果、或独觉菩提，或复渐次证得无上正等菩提，应学般若波罗蜜多。若菩萨摩诃萨欲学如来应正等觉殊胜威仪，令诸有情观之无厌灭恶生善，应学般若波罗蜜多。

“复次，舍利子，若菩萨摩诃萨修行般若波罗蜜多，作如是念：‘我何时得如龙象视，容止肃然？为众说法，身语意业随智慧行，皆悉清净？于经行时，足不履地如四指量？’欲成是事，应学般若波罗蜜多。若菩萨摩诃萨修行般若波罗蜜多，作如是念：‘我何时得无量百千俱胝那庾多四大王众天、三十三天、夜摩天、睹史多天、乐变化天、他化自在天，梵众天——梵辅天、梵会天、大梵天，光天——少光天、无量光天、极光净天，净天——少净天、无量净天、遍净天，广天——少广天、无量广天、广果天，无烦天、无热天、善现天、善见天、色究竟天，导从围绕诣菩提树；是诸天众于菩提树下以天衣为座，我于此座结跏趺坐，以众妙相所庄严手而抚大地，使于地神并诸眷属，俱时踊现降魔怨敌，证得无上正等菩提；从是已后，若行若住，若坐若卧，随地方所悉为金刚？’欲成是事，应学般若波罗蜜多。若菩萨摩诃萨修行般若波罗蜜多，作如是念：‘我何时得舍国出家，即于是日证得无上正等菩提，即于是日转妙法轮，即令无量无数有情远尘离垢生净法眼，复令无量无数有情永尽诸漏心慧解脱，亦令无量无数有情能于无上正等菩提得不退转？’欲成是事，应学般若波罗蜜多。若菩萨摩诃萨修行般若波罗蜜多，作如是念：‘我何时得无上菩提，无量无数声闻、菩萨为弟子众，一说法时，即令无量无数有情不起于座成阿罗汉，复令无量无数有情不起于座能于无上正等菩提得不退转？’欲成是事，应学般若波罗蜜多。若菩萨摩诃萨修行般若波罗蜜多，作如是念：‘我何时得寿量无尽，无边光明，相好庄严，观者无厌；虽复行时千叶莲华每承其足，而令地上现千辐轮；举步经行大地震动，而不扰恼地居有情；欲回顾时举身皆转，足之所履尽金刚际，如车轮量地皆随转；举身支节皆放光明，遍照十方无边世界，随所照处为诸有情作大饶益？’欲成是事，应学般若波罗蜜多。若菩萨摩诃萨修行般若波罗蜜多，作如是念：‘我得无上正等觉时，愿所居土无有一切贪欲、瞋恚、愚痴等名。其中有情成就妙慧，由斯慧力作是思惟，布施、调伏、安忍、勇进、寂静、谛观，离诸放逸，勤修梵行，慈悲喜舍，不恼有情，如余佛土，岂不善哉！化事既周，般涅槃后，正法无有灭尽之期，常为有情作大饶益。’欲成是事，应学般若波罗蜜多。若菩萨摩诃萨修行般若波罗蜜多，作如是念：‘我得无上正等觉时，愿令十方殑伽沙等无量世界一切有情闻我名者，必得无上正等菩提。’欲成是事，应学般若波罗蜜多。舍利子，诸菩萨摩诃萨欲得此等无量无边殊胜功德，应学般若波罗蜜多。”