## 大般若波罗蜜多经卷第五百二

### 第三分现窣堵波品第五之三

尔时，天帝释白佛言：“世尊，若善男子、善女人等，不离一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟，广为有情宣说流布，或有书写众宝严饰，复持种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明，经须臾顷供养恭敬、尊重赞叹；是善男子、善女人等，由此因缘得几许福？”

佛告憍尸迦：“我还问汝，当随意答。有善男子、善女人等，于诸如来般涅槃后，为供养佛设利罗故，以妙七宝起窣堵波，种种珍奇间杂严饰，其量高大一踰缮那，广减高半，复持种种天妙华鬘、涂散等香、衣服、璎珞、宝幢、幡盖、众妙珍奇、伎乐、灯明，尽其形寿供养恭敬、尊重赞叹。于意云何？是善男子、善女人等，由此因缘得福多不？”

天帝释言：“甚多，世尊！甚多，善逝！”

佛告憍尸迦：“彼善男子、善女人等所获福聚，甚多于此无量无边。

“复次，憍尸迦，置此一事，有善男子、善女人等，于诸如来般涅槃后，为供养佛设利罗故，以妙七宝起窣堵波，种种珍奇间杂严饰，其量高大一踰缮那，广减高半，如是充满一赡部洲、或四大洲、或小千界、或中千界、或复三千大千世界，皆持种种天妙华鬘乃至灯明，尽其形寿供养恭敬、尊重赞叹。于意云何？是善男子、善女人等，由此因缘得福多不？”

天帝释言：“甚多，世尊！甚多，善逝！”

佛告憍尸迦：“彼善男子、善女人等所获福聚，甚多于此无量无边。复次，憍尸迦，置一三千大千世界，假使三千大千世界诸有情类，各于如来般涅槃后，为供养佛设利罗故，以妙七宝起窣堵波，种种珍奇间杂严饰，其量高大一踰缮那，广减高半，各满三千大千世界中无空隙，皆持种种天妙华鬘乃至灯明，尽其形寿供养恭敬、尊重赞叹。于意云何？如是三千大千世界诸有情类，由此因缘得福多不？”

天帝释言：“甚多，世尊！甚多，善逝！”

佛告憍尸迦：“彼善男子、善女人等所获福聚，甚多于此无量无边。”

时，天帝释便白佛言：“如是，世尊。如是，善逝。若善男子、善女人等，供养恭敬、尊重赞叹甚深般若波罗蜜多，当知则为供养恭敬、尊重赞叹过去、未来、现在诸佛世尊。假使十方各如殑伽沙等世界一切有情，各于如来般涅槃后，为供养佛设利罗故，以妙七宝起窣堵波，种种珍奇间杂严饰，其量高大一踰缮那，广减高半，各满十方殑伽沙等诸佛世界中无空隙，各持种种天妙华鬘乃至灯明，或经一劫或一劫余供养恭敬、尊重赞叹。世尊，是诸有情由此因缘得福多不？”

佛言：“甚多！”

天帝释言：“若善男子、善女人等，不离一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟，广为有情宣说流布，或有书写众宝严饰，复持种种上妙华鬘乃至灯明经须臾顷供养恭敬、尊重赞叹；是善男子、善女人等，由此因缘所获福聚，甚多于彼无量无边、不可思议、不可称计。何以故？世尊，由此般若波罗蜜多能总摄藏一切善法，所谓十善业道，若四静虑、四无量、四无色定，若三十七菩提分法，若三解脱门，若八解脱、九次第定，若五眼、六神通，若布施波罗蜜多乃至般若波罗蜜多，若内空乃至无性自性空，若真如乃至不思议界，若断界乃至无为界，若四圣谛观，若十二缘起观，若净观地乃至如来地，若极喜地乃至法云地，若一切陀罗尼门、三摩地门，若如来十力乃至十八佛不共法，若无忘失法、恒住舍性，若一切智、道相智、一切相智，若余无量无边佛法，皆摄入此甚深般若波罗蜜多。

“世尊，如是般若波罗蜜多，是诸如来真实法印，亦是一切声闻、独觉真实法印。一切如来、应、正等觉于此中学，已证、当证无上菩提；一切声闻及诸独觉于此中学，已证、当至涅槃彼岸。由此因缘，若善男子、善女人等，不离一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟，广为有情宣说流布，或有书写众宝严饰，复持种种上妙华鬘乃至灯明供养恭敬、尊重赞叹，所获福聚无量无边、不可思议、不可称计，诸余福聚皆不能及。”

### 第三分称扬功德品第六之一

尔时，佛告天帝释言：“如是，如是，如汝所说。憍尸迦，若善男子、善女人等，不离一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟，广为有情宣说流布，或有书写众宝严饰，复持种种上妙华鬘乃至灯明供养恭敬、尊重赞叹，所获福聚无量无边、不可思议、不可称计。何以故？憍尸迦，由此般若波罗蜜多普能成办一切如来、应、正等觉一切智、道相智、一切相智，亦能成办布施等五波罗蜜多，亦能成办内空乃至无性自性空，亦能成办真如乃至不思议界，亦能成办断界乃至无为界，亦能成办苦、集、灭、道圣谛，亦能成办三十七种菩提分法，亦能成办四静虑、四无量、四无色定，亦能成办八解脱、九次第定，亦能成办三解脱门，亦能成办净观地乃至如来地，亦能成办极喜地乃至法云地，亦能成办五眼、六神通，亦能成办如来十力乃至十八佛不共法，亦能成办无忘失法、恒住舍性，亦能成办陀罗尼门、三摩地门，亦能成办成熟有情、严净佛土，亦能成办声闻、独觉及无上乘，亦能成办诸佛无上正等菩提。

“是故，憍尸迦，若善男子、善女人等，不离一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟，广为有情宣说流布，或有书写众宝严饰，复持种种上妙华鬘乃至灯明供养恭敬、尊重赞叹。以前所造窣堵波福比此福聚，百分不及一，千分不及一，乃至邬波尼杀昙分亦不及一。何以故？憍尸迦，若此般若波罗蜜多甚深经典，在赡部洲人中住者，即此世间佛、法、僧宝常不灭没。由此因缘，世间常有十善业道，若四静虑、四无量、四无色定，若布施波罗蜜多乃至般若波罗蜜多，如是乃至若一切智、道相智、一切相智，若刹帝利大族、婆罗门大族、长者大族、居士大族，若四大王众天乃至非想非非想处天，若声闻、独觉、无上大乘，若预流果乃至独觉菩提，若菩萨摩诃萨成熟有情、严净佛土修诸菩萨摩诃萨行，若诸如来、应、正等觉证得无上正等菩提，转妙法轮度有情类，如是胜事常不灭没。”

尔时，于此三千大千堪忍世界，所有四大王众天乃至色究竟天，同声共白天帝释言：“大仙，于此甚深般若波罗蜜多，常应听闻、受持读诵、精勤修学、如理思惟、供养恭敬、尊重赞叹。所以者何？若能于此甚深般若波罗蜜多，至心听闻、受持读诵、精勤修学、如理思惟、供养恭敬、尊重赞叹，则令一切恶法损减、善法增益，亦令一切天众增益、诸阿素洛朋党损减，亦令一切佛、法、僧眼常不损坏，亦令一切佛、法、僧种常不断绝。

“大仙当知，由三宝种不断绝故，世间便有布施、净戒、安忍、精进、静虑、般若波罗蜜多，亦有内空乃至无性自性空，广说乃至亦有一切智、道相智、一切相智，亦有预流果乃至独觉菩提，亦有菩萨摩诃萨行、诸佛无上正等菩提，亦有声闻、独觉、菩萨及诸如来应正等觉。

“是故，大仙，常应于此甚深般若波罗蜜多，至心听闻、受持读诵、精勤修学、如理思惟、供养恭敬、尊重赞叹。”

尔时，佛告天帝释言：“憍尸迦，汝应于此甚深般若波罗蜜多，至心听闻、受持读诵、精勤修学、如理思惟、供养恭敬、尊重赞叹。所以者何？若阿素洛及恶朋党起如是念：‘我等当与诸天战诤。’尔时，汝等诸天眷属，应各至诚诵念如是甚深般若波罗蜜多，供养恭敬、尊重赞叹。时，阿素洛及彼朋党所起恶心，即皆自灭。

“若诸天子或诸天女五衰相现，其心惊惶，怖畏殒没堕诸恶趣。尔时，汝等诸天眷属，应住其前至诚诵念甚深般若波罗蜜多。时，彼天子或彼天女，闻此般若波罗蜜多，善根力故，于此般若波罗蜜多生净信故，五衰相没，身心安隐；设有命终，还生本处，受天富乐，倍胜于前。所以者何？闻信般若波罗蜜多福力大故。

“憍尸迦，若善男子、善女人等，或诸天子及诸天女，甚深般若波罗蜜多一经其耳，善根力故，定得无上正等菩提。所以者何？三世诸佛及诸弟子，皆学如是甚深般若波罗蜜多，已证、当证所求无上正等菩提，入无余依般涅槃界。何以故？憍尸迦，甚深般若波罗蜜多普摄一切菩提分法，若声闻法、若独觉法、若菩萨法、若如来法皆具摄故。”

时，天帝释即白佛言：“甚深般若波罗蜜多是大神咒，是大明咒，是无上咒，是无等等咒，是一切咒王，最尊最胜、最上最妙，能伏一切，不为一切之所降伏。所以者何？甚深般若波罗蜜多，能灭一切恶不善法，能满一切殊胜善法。”

尔时，佛告天帝释言：“如是，如是，如汝所说。所以者何？三世诸佛皆依如是甚深般若波罗蜜多大神咒王，证得无上正等菩提，转妙法轮度有情众。何以故？憍尸迦，依深般若波罗蜜多，世间便有十善业道，若施、戒、修，若四静虑、四无量、四无色定，若布施波罗蜜多乃至般若波罗蜜多，广说乃至若一切智、道相智、一切相智，若预流果乃至独觉菩提，若诸菩萨摩诃萨行，若佛无上正等菩提。

“复次，憍尸迦，依深般若波罗蜜多有菩萨摩诃萨，依菩萨摩诃萨有十善业道，广说乃至有佛无上正等菩提，亦有声闻、独觉、菩萨及正等觉出现世间。譬如依因满月轮故，药星山海皆得增盛；如是依因诸菩萨故，十善业道广说乃至诸佛无上正等菩提功德药物皆得增盛，一切人、天、声闻、独觉、有学、无学、贤圣星辰亦得增盛，一切菩萨及诸如来应正等觉诸山、大海亦得增盛。若诸如来、应、正等觉未出世时，唯有菩萨摩诃萨众具大方便善巧力故，为诸有情无到宣说世、出世法。所以者何？世间所有人乘、天乘，若声闻乘、独觉乘，若无上乘，皆从菩萨摩诃萨众方便善巧而得成办；菩萨所有方便善巧，皆由般若波罗蜜多而得成办。诸菩萨摩诃萨成就方便善巧力故，能满布施波罗蜜多乃至般若波罗蜜多，广说乃至能满一切智、道相智、一切相智，能得三十二大士相、八十随好，不堕声闻、独觉等地，成熟有情，严净佛土，摄受菩萨寿量圆满、众具圆满、净土圆满、种姓圆满、色力圆满，乃至证得一切智智。

“复次，憍尸迦，若善男子、善女人等，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，当得成就现在、未来世、出世间功德胜利。”

时，天帝释即白佛言：“是善男子、善女人等，云何成就现在、未来世、出世间功德胜利？”

佛告憍尸迦：“是善男子、善女人等，现在不为一切毒药、厌祷、咒术之所伤害，火不能烧，水不能溺，诸刀杖等亦不能害，乃至不为四百四病之所夭殁；唯除先世定业异熟，现世应受。憍尸迦，是善男子、善女人等，若遭官事怨贼逼迫，至心诵念甚深般若波罗蜜多，若至其所，终不为彼谴罚加害。何以故？憍尸迦，甚深般若波罗蜜多威德势力法令尔故。憍尸迦，是善男子、善女人等，若有欲至国王、王子、大臣等处，至心诵念甚深般若波罗蜜多，必为王等欢喜问讯、恭敬供养。何以故？憍尸迦，是善男子、善女人等，常于有情不离慈、悲、喜、舍心故。憍尸迦，是善男子、善女人等，当得成就诸如是等所有现在功德胜利。

“憍尸迦，是善男子、善女人等，随所生处，常不远离十善业道，若施、戒、修，若四静虑、四无量、四无色定，若六波罗蜜多，广说乃至若一切智、道相智、一切相智，若三十二大士相、八十随好，不堕地狱、旁生、鬼界，除乘愿力往彼受生，与诸有情作饶益事。随所生处常具诸根，形貌端严，支分无缺，永不生在贫穷、下贱、工商、杂类、屠脍、渔猎、盗贼、狱吏、旃荼罗家、补羯娑家、戍达罗等诸鄙秽族，多生有佛严净土中莲华化生，不造众恶，常不远离迅疾神通，随心所欲游诸佛土，亲近供养诸佛世尊，成熟有情，严净佛土，听闻正法，如说修行，渐次证得一切智智。憍尸迦，是善男子、善女人等，当得成就诸如是等所有未来功德胜利。

“是故，憍尸迦，若善男子、善女人等，欲得如是现在、未来世、出世间功德胜利，乃至无上正等菩提常不离者，应于如是甚深般若波罗蜜多，不离一切智智心，以无所得为方便，至心听闻、受持读诵、精勤修学、如理思惟、书写解说、广令流布，复持种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明供养恭敬、尊重赞叹，无得暂舍。”

尔时，众多外道梵志，欲求佛过，来诣佛所。

时，天帝释见已，念言：“今此众多外道梵志来趣法会，伺求佛短，将非般若留难事耶？我当诵念从佛所受甚深般若波罗蜜多，令彼邪徒复道而去。”念已，便诵甚深般若波罗蜜多。于是众多外道梵志遥申敬礼，右绕世尊，复道而去。

时，舍利子见已念言：“彼有何缘适来还去？”

佛知其意告舍利子：“彼外道等来求我失，由天帝释诵念般若波罗蜜多，令彼还去。舍利子，我都不见彼外道等有少白法，唯怀恶心为求我过来至我所。舍利子，我都不见一切世间有诸天魔及外道等有情之类，说般若时，怀悖恶心来求得便。何以故？舍利子，由此三千大千世界一切天众，若诸声闻、独觉、菩萨、佛，及一切具大威力龙神、药叉、阿素洛等，皆共守护甚深般若波罗蜜多，不令邪徒为作留难。何以故？舍利子，是诸天等，皆依般若波罗蜜多威力生故。

“又，舍利子，十方各如殑伽沙界一切如来、应、正等觉，声闻、独觉、菩萨、诸天、龙神、药叉、阿素洛等，皆共守护甚深般若波罗蜜多，不令邪徒为作留难。何以故？舍利子，彼如来等，皆依般若波罗蜜多威力生故。”

尔时，恶魔窃作是念：“今佛四众前后围绕，欲、色界天皆来集会，宣说般若波罗蜜多。此中定有诸大菩萨亲于佛前受菩提记，当得无上正等菩提，转妙法轮，空我境界。我当往至，破坏其眼。”作是念已，化作四军，奋威勇锐，来诣佛所。

时，天帝释见已念言：“将非恶魔化作斯事欲来恼佛，并与般若波罗蜜多而作留难？何以故？如是四军严饰殊丽，摩揭陀国影坚大王四种胜军所不能及，憍萨罗国胜军大王四种胜军亦不能及，劫比罗国释种大王四种胜军亦不能及，吠舍离国栗呫毗王四种胜军亦不能及，吉祥茅国诸力士王四种胜军亦不能及，由斯观察，如是四军定是恶魔之所化作。恶魔长夜伺求佛短，坏诸有情所修胜事。我当诵念从佛所受甚深般若波罗蜜多，令彼恶魔复道而去。”

时，天帝释念已，便诵甚深般若波罗蜜多。于是恶魔复道而去，甚深般若波罗蜜多大神咒王力所逼故。

尔时，会中所有四大王众天乃至色究竟天，俱时化作诸妙天华及香鬘等种种供具，踊身空中而散佛上，合掌恭敬，同白佛言：“愿此般若波罗蜜多在赡部洲人中久住。所以者何？乃至般若波罗蜜多在赡部洲人间流布，当知是处，佛、法、僧宝常不灭没。于此三千大千世界，乃至十方无量无数无边佛国亦复如是，由是因缘诸菩萨摩诃萨所修胜行亦可了知。随诸方域有善男子、善女人等，以净信心书持般若波罗蜜多供养恭敬，当知是处有妙光明，除灭暗冥，生诸胜福。”

尔时，佛告诸天众言：“如是，如是，如汝所说，乃至般若波罗蜜多在赡部洲人间流布，当知是处佛、法、僧宝常不灭没，广说乃至随诸方域有善男子、善女人等，以净信心书持般若波罗蜜多供养恭敬，当知是处有妙光明，除灭暗冥，生诸胜福。”

时，诸天众复各化作诸妙天华及香鬘等而散佛上，重白佛言：“若善男子、善女人等，能于般若波罗蜜多，至心听闻、受持读诵、精勤修学、如理思惟、书写解说、广令流布，一切恶魔及彼眷属不能得便，我等天众亦常随逐，勤加守护令无损恼。所以者何？我等天众尊重法故，敬彼如佛，或如世尊所重弟子。”

时，天帝释复白佛言：“是善男子、善女人等，非少善根能办此事，定于先世无量佛所多集善根、多发正愿、多供养佛、多事善友，乃能于此甚深般若波罗蜜多，至心听闻、受持读诵、精勤修学、如理思惟、书写解说、广令流布。世尊，若善男子、善女人等，欲得诸佛一切智智，当学般若波罗蜜多；欲得般若波罗蜜多，当学诸佛一切智智。何以故？诸佛所得一切智智，皆从般若波罗蜜多而得起故；一切般若波罗蜜多，皆从诸佛一切智智而得起故。所以者何？诸佛所得一切智智不异般若波罗蜜多，一切般若波罗蜜多不异诸佛一切智智，诸佛所得一切智智与此般若波罗蜜多，当知无二亦无二分。”

尔时，佛告天帝释言：“如是，如是，如汝所说。是故般若波罗蜜多功德威神甚奇希有。

尔时，具寿庆喜白佛言：“世尊，何缘如来、应、正等觉，不广称赞布施等五波罗蜜多广说乃至一切相智名字功德，但广称赞第六般若波罗蜜多名字功德？”

佛告庆喜：“第六般若波罗蜜多，能与前五波罗蜜多广说乃至一切相智为尊为导，故我但广称赞般若波罗蜜多名字功德。

“复次，庆喜，于意云何？若不回向一切智智，而修布施广说乃至一切相智，名真修布施波罗蜜多乃至一切相智不？”

庆喜答言：“不也，世尊。不也，善逝。”

佛告庆喜：“要由回向一切智智，而修布施广说乃至一切相智，乃可名为真修布施波罗蜜多广说乃至一切相智。是故我说第六般若波罗蜜多，能与前五波罗蜜多广说乃至一切相智为尊为导，故我但广称赞般若波罗蜜多名字功德。”

尔时，庆喜复白佛言：“云何回向一切智智，而修布施波罗蜜多广说乃至一切相智？”

佛告庆喜：“以无二为方便、无生为方便、无所得为方便，回向一切智智，应修布施波罗蜜多广说乃至一切相智。”

具寿庆喜复白佛言：“以何无二为方便、无生为方便、无所得为方便，回向一切智智，应修布施波罗蜜多广说乃至一切相智？”

佛告庆喜：“以色乃至一切相智无二为方便、无生为方便、无所得为方便，回向一切智智，应修布施波罗蜜多广说乃至一切相智。”

尔时，庆喜复白佛言：“云何以色乃至一切相智无二为方便、无生为方便、无所得为方便，回向一切智智，应修布施波罗蜜多广说乃至一切相智？”

佛告庆喜：“色色性空，乃至一切相智一切相智性空。何以故？以色乃至一切相智性空，与布施波罗蜜多广说乃至一切相智皆无二、无二分故。

“庆喜当知，由般若波罗蜜多故能回向一切智智，由回向一切智智故能令布施波罗蜜多广说乃至一切相智究竟圆满。是故般若波罗蜜多，于布施等波罗蜜多广说乃至一切相智为尊为导，故我但广称赞般若波罗蜜多。

“庆喜当知，譬如大地以种散中，众缘和合便得生长，应知大地与种生长，为所依止，为能建立；如是般若波罗蜜多及所回向一切智智，与布施等波罗蜜多广说乃至一切相智为所依止，为能建立，令得生长；故此般若波罗蜜多，于布施等波罗蜜多广说乃至一切相智为尊为导，故我但广称赞般若波罗蜜多。”

尔时，天帝释白佛言：“世尊，今者如来、应、正等觉，于此般若波罗蜜多功德胜利，说犹未尽。所以者何？我从世尊所受般若波罗蜜多，功德胜利甚深甚广量无边际。诸善男子、善女人等，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明而为供养，所获功德亦无边际。若善男子、善女人等，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，则为摄受一切佛法。由此因缘，世间便有十善业道，若施、戒、修，若四静虑、四无量、四无色定，若六波罗蜜多乃至一切相智，若预流果乃至无上正等菩提，若刹帝利大族乃至居士大族，若四大王众天乃至非想非非想处天，若余世间一切胜事无不出现。”

尔时，佛告天帝释言：“憍尸迦，我不说此甚深般若波罗蜜多但有前说功德胜利。何以故？憍尸迦，甚深般若波罗蜜多具足无边功德胜利，分别演说不可尽故。憍尸迦，我亦不说于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明而为供养，诸善男子、善女人等，但有前说功德胜利。何以故？憍尸迦，若善男子、善女人等，不离一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明而为供养；是善男子、善女人等，成就无量殊胜戒蕴、定蕴、慧蕴、解脱蕴、解脱知见蕴。

“憍尸迦，是善男子、善女人等，当知如佛。何以故？受持过去、未来、现在一切如来、应、正等觉无上道故，决定趣向佛菩提故，利益安乐一切有情无穷尽故，超诸声闻、独觉地故。憍尸迦，声闻、独觉所有戒蕴、定蕴、慧蕴、解脱蕴、解脱知见蕴，比此善男子、善女人等所有戒蕴、定蕴、慧蕴、解脱蕴、解脱知见蕴，百分不及一，千分不及一，乃至邬波尼杀昙分亦不及一。何以故？憍尸迦，是善男子、善女人等，超过一切声闻、独觉下劣心想，于诸声闻、独觉乘法终不称赞，于一切法无所不知，谓能正知无所有故。

“憍尸迦，若善男子、善女人等，不离一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明供养恭敬、尊重赞叹，我说获得现在、未来无量无边功德胜利。”

时，天帝释即白佛言：“我等诸天常随守护是善男子、善女人等，不令一切人非人等种种恶缘之所损害。”

尔时，佛告天帝释言：“若善男子、善女人等，以应一切智智心，用无所得为方便，于此般若波罗蜜多甚深经典受持读诵，时有无量百千天子，为听法故皆来集会，欢喜踊跃敬受如是甚深般若波罗蜜多。

“憍尸迦，若善男子、善女人等，以应一切智智心，用无所得为方便，宣说如是甚深般若波罗蜜多相应之法，时有无量诸天子等，皆来集会，以天威力，令说法师增益辩才，宣扬无尽。

“憍尸迦，若善男子、善女人等，以应一切智智心，用无所得为方便，宣说如是甚深般若波罗蜜多时，有无量诸天子等，敬重法故皆来集会，以天威力，令说法师辩才无滞，设有障难不能遮断。

“憍尸迦，诸善男子、善女人等，以应一切智智心，用无所得为方便，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明而为供养，于现在世当获无边功德胜利，魔及魔军不能恼害。

“复次，憍尸迦，若善男子、善女人等，于四众中宣说般若波罗蜜多，心无怯怖，不为一切论难所伏。所以者何？彼由如是甚深般若波罗蜜多大神咒王所护持故。又此般若波罗蜜多秘密藏中具广分别一切法故，谓善法、非善法，有记法、无记法，有漏法、无漏法，有为法、无为法，世间法、出世间法，共法、不共法，声闻法、独觉法、菩萨法、如来法，诸如是等无量无边差别法门皆入此摄。又由如是诸善男子、善女人等，善住内空乃至无性自性空，都不见有能论难者，亦不见有所论难者，亦不见有所说般若波罗蜜多。何以故？憍尸迦，此善男子、善女人等，由深般若波罗蜜多大神咒王所护持故，不为一切异学论难之所屈伏。

“复次，憍尸迦，若善男子、善女人等，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布；是善男子、善女人等，心常不惊不恐不怖，心不沉没亦不忧悔。所以者何？是善男子、善女人等，不见有法可令惊恐乃至忧悔。憍尸迦，若善男子、善女人辈，欲得此等现在无边功德胜利，当于般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明供养恭敬、尊重赞叹，无得暂舍。

“复次，憍尸迦，若善男子、善女人等，以应一切智智心，用无所得为方便，能于般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明供养恭敬、尊重赞叹；是善男子、善女人等，恒为父母、师长、亲友、国王、大臣及诸沙门、婆罗门等之所敬爱，亦为十方无边世界诸佛、菩萨、独觉、声闻之所护念，复为世间诸天、魔、梵、人及非人、阿素洛等之所守卫；是善男子、善女人等，成就最胜无断辩才，于一切时能修布施乃至般若波罗蜜多广说乃至一切相智，成熟有情、严净佛土常无懈废；是善男子、善女人等，成就菩萨殊胜神通，游诸佛土自在无碍；是善男子、善女人等，不为一切外道异论之所降伏，而能降伏外道异论。

“憍尸迦，若善男子、善女人等，欲得如是现在、未来无断无尽功德胜利，应于般若波罗蜜多甚深经典，以应一切智智心，用无所得为方便，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明供养恭敬、尊重赞叹。

“复次，憍尸迦，若善男子、善女人等，书写如是甚深般若波罗蜜多，种种庄严置清净处，供养恭敬、尊重赞叹。时，此三千大千国土及余十方无边世界，所有四大王众天乃至广果天，已发无上菩提心者常来是处，观礼读诵如是般若波罗蜜多，供养恭敬、尊重赞叹，右绕礼拜，合掌而去；所有净居天亦常来此，观礼读诵、供养恭敬、尊重赞叹，右绕礼拜，合掌而去；有大威德诸龙、药叉广说乃至人非人等亦常来此，观礼读诵、供养恭敬、尊重赞叹，右绕礼拜，合掌而去。憍尸迦，是善男子、善女人等，应作是念：‘今此三千大千国土及余十方无边世界，一切天龙广说乃至人非人等常来至此，观礼读诵我所书写甚深般若波罗蜜多，供养恭敬、尊重赞叹，右绕礼拜，合掌而去。此我则为已设法施。’作是念已，欢喜踊跃，令所获福倍复增长。

“憍尸迦，是善男子、善女人等，由此三千大千国土及余十方无边世界，天、龙、药叉、阿素洛等常随拥护，不为一切人非人等之所恼害；唯除宿世定恶业因现在应熟，或转重恶现世轻受。憍尸迦，是善男子、善女人等，由此般若波罗蜜多甚深经典大威神力，获如是等现世种种功德胜利，谓诸天等已发无上菩提心者，或依佛法已得殊胜利乐事者，敬重法故，常随守护增其势力。何以故？憍尸迦，是善男子、善女人等，已发无上正等觉心，恒为救拔诸有情故，恒为成熟诸有情故，恒为不舍诸有情故，恒为利乐诸有情故。彼诸天等亦复如是，由此因缘常来拥护，令诸灾横不能侵恼。”