## 大般若波罗蜜多经卷第一百二十七

### 初分校量功德品第三十之二十五

时，天帝释复白佛言：“世尊，是善男子、善女人等，云何觉知于此三千大千世界并余十方无边世界，所有四大王众天、三十三天、夜摩天、睹史多天、乐变化天、他化自在天，梵众天——梵辅天、梵会天、大梵天，光天——少光天、无量光天、极光净天，净天——少净天、无量净天、遍净天，广天——少广天、无量广天、广果天，无烦天、无热天、善现天、善见天、色究竟天，及余无量有大威德诸龙、药叉、健达缚、阿素洛、揭路荼、紧捺洛、莫呼洛伽、人非人等，来至其所，观礼读诵彼所书写甚深般若波罗蜜多，供养恭敬、尊重赞叹，合掌右绕、欢喜护念？”

尔时，佛告天帝释言：“憍尸迦，是善男子、善女人等，若见如是甚深般若波罗蜜多所安置处有妙光明，或闻其处异香芬馥，若天乐音，当知尔时有大神力威德炽盛诸天龙等来至其所，观礼读诵彼所书写甚深般若波罗蜜多，供养恭敬、尊重赞叹，合掌右绕、欢喜护念。

“复次，憍尸迦，是善男子、善女人等，修净妙行严洁其处，至心供养如是般若波罗蜜多，当知尔时有大神力威德炽盛诸天龙等来至其所，观礼读诵彼所书写甚深般若波罗蜜多，供养恭敬、尊重赞叹，合掌右绕、欢喜护念。憍尸迦，随其如是具大神力威德炽盛诸天龙等来至其处，此中所有邪神恶鬼惊怖退散，无敢住者。由此因缘，是善男子、善女人等心便广大，所修善业倍复增长，一切所为无有障碍。

“以是故，憍尸迦，若此般若波罗蜜多随所在处，周匝除去诸不净物，扫拭涂治香水散洒，敷设宝座而安置之，烧香散华张施幰盖，宝幢、幡铎间饰其中，衣服、璎珞、金银、宝器、众妙珍奇、伎乐、灯明，无量杂彩庄严其处。若能如是供养般若波罗蜜多，便有无量具大神力威德炽盛诸天龙等来至其处，观礼读诵彼所书写甚深般若波罗蜜多，供养恭敬、尊重赞叹，合掌右绕、欢喜护念。

“复次，憍尸迦，是善男子、善女人等，若能如是供养般若波罗蜜多，身心无倦、身乐心乐、身轻心轻、身调柔心调柔、身安隐心安隐。系心般若波罗蜜多，夜寝息时，无诸恶梦，唯得善梦。

“谓见如来、应、正等觉身真金色，具三十二大丈夫相，八十随好圆满庄严，放大光明普照一切，声闻、菩萨前后围绕，身处众中，闻佛为说布施波罗蜜多、净戒波罗蜜多、安忍波罗蜜多、精进波罗蜜多、静虑波罗蜜多、般若波罗蜜多相应之法，闻佛为说内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空相应之法，闻佛为说真如、法界、法性、不虚妄性、不变异性、平等性、离生性、法定、法住、实际、虚空界、不思议界相应之法，闻佛为说苦圣谛、集圣谛、灭圣谛、道圣谛相应之法，闻佛为说四静虑、四无量、四无色定相应之法，闻佛为说八解脱、八胜处、九次第定、十遍处相应之法，闻佛为说四念住、四正断、四神足、五根、五力、七等觉支、八圣道支相应之法，闻佛为说空解脱门、无相解脱门、无愿解脱门相应之法，闻佛为说五眼、六神通相应之法，闻佛为说佛十力、四无所畏、四无碍解、大慈、大悲、大喜、大舍、十八佛不共法相应之法，闻佛为说无忘失法、恒住舍性相应之法，闻佛为说一切智、道相智、一切相智相应之法，闻佛为说一切陀罗尼门、一切三摩地门相应之法，闻佛为说一切菩萨摩诃萨行相应之法，闻佛为说诸佛无上正等菩提相应之法。

“复闻分别布施波罗蜜多、净戒波罗蜜多、安忍波罗蜜多、精进波罗蜜多、静虑波罗蜜多、般若波罗蜜多相应法义，复闻分别内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空相应法义，复闻分别真如、法界、法性、不虚妄性、不变异性、平等性、离生性、法定、法住、实际、虚空界、不思议界相应法义，复闻分别苦圣谛、集圣谛、灭圣谛、道圣谛相应法义，复闻分别四静虑、四无量、四无色定相应法义，复闻分别八解脱、八胜处、九次第定、十遍处相应法义，复闻分别四念住、四正断、四神足、五根、五力、七等觉支、八圣道支相应法义，复闻分别空解脱门、无相解脱门、无愿解脱门相应法义，复闻分别五眼、六神通相应法义，复闻分别佛十力、四无所畏、四无碍解、大慈、大悲、大喜、大舍、十八佛不共法相应法义，复闻分别无忘失法、恒住舍性相应法义，复闻分别一切智、道相智、一切相智相应法义，复闻分别一切陀罗尼门、一切三摩地门相应法义，复闻分别一切菩萨摩诃萨行相应法义，复闻分别诸佛无上正等菩提相应法义。

“或于梦中见菩提树，其量高广，众宝庄严。见大菩萨趣菩提树，结跏趺坐，降伏魔怨，证得无上正等菩提，转妙法轮度无量众。复见无量百千俱胝那庾多菩萨摩诃萨，共集论说种种法义，所谓应如是成熟有情，应如是严净佛土，应如是降伏魔军，应如是修菩萨行，应如是摄取一切智智。

“或复梦见东方无量百千俱胝那庾多佛，亦闻音声，谓某世界某名如来、应、正等觉，若干百千俱胝那庾多菩萨摩诃萨、若干百千俱胝那庾多声闻弟子恭敬围绕而为说法。南西北方、四维、上下亦复如是。

“或复梦见东方无量百千俱胝那庾多佛入般涅槃，见一一佛般涅槃已，各有施主为供养佛设利罗故，以妙七宝各起无量百千俱胝那庾多数诸窣堵波；复于一一窣堵波所，各以无量上妙华鬘、涂散等香、衣服、璎珞、宝幢、幡盖、众妙珍奇、伎乐、灯明，经无量劫供养恭敬、尊重赞叹。南西北方、四维、上下亦复如是。

“憍尸迦，是善男子、善女人等，见如是类诸善梦相，若睡若觉，身心安乐。诸天神等益其精气，令彼自觉身体轻便。由是因缘，不多贪染饮食、医药、衣服、卧具，于四供养其心轻微。如瑜伽师入胜妙定，由彼定力滋润身心，从定出已，于诸美膳其心轻微，此亦如是。何以故？憍尸迦，是善男子、善女人等，由此三千大千世界并余十方无边世界，一切如来应正等觉、声闻、菩萨、天、龙、药叉、健达缚、阿素洛、揭路荼、紧捺洛、莫呼洛伽、人非人等，具大神力胜威德者，慈悲护念，以妙精气冥注身心，令其志勇体充盛故。

“憍尸迦，若善男子、善女人等，欲得如是现世功德，应发一切智智心，以无所得为方便，于此般若波罗蜜多，至心听闻、受持读诵、精勤修学、如理思惟、解说、书写、广令流布。

“憍尸迦，若善男子、善女人等，虽于般若波罗蜜多，不能听闻、受持读诵、精勤修学、如理思惟，广为有情宣说流布，而但书写，众宝严饰，复以种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明，尽诸所有供养恭敬、尊重赞叹，亦得如前所说功德。何以故？憍尸迦，是善男子、善女人等，能广利益安乐无量诸众生故。

“复次，憍尸迦，若善男子、善女人等，以应一切智智心，用无所得为方便，于此般若波罗蜜多，至心听闻、受持读诵、精勤修学、如理思惟，广为有情宣说流布，或复书写，众宝严饰，复以种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明，尽诸所有供养恭敬、尊重赞叹；是善男子、善女人等，由此因缘获无量福，尽其形寿以无量种上妙饮食、衣服、卧具、医药资缘，供养恭敬、尊重赞叹十方世界一切如来、应、正等觉及弟子众；亦胜十方佛及弟子般涅槃后，有为供养设利罗故，以妙七宝起窣堵波高广严丽，复以无量天妙华鬘、涂散等香、衣服、璎珞、宝幢、幡盖、众妙珍奇、伎乐、灯明，尽其形寿供养恭敬、尊重赞叹。何以故？憍尸迦，十方诸佛及弟子众，皆因如是甚深般若波罗蜜多而出生故。”

尔时，佛告天帝释言：“憍尸迦，假使充满此赡部洲佛设利罗以为一分，书写如是甚深般若波罗蜜多复为一分；此二分中，汝取何者？”

时，天帝释即白佛言：“世尊，假使充满此赡部洲佛设利罗以为一分，书写如是甚深般若波罗蜜多复为一分；于二分中，我意宁取如是般若波罗蜜多。何以故？我于诸佛设利罗所，非不信受，非不欣乐供养恭敬、尊重赞叹，然设利罗皆因般若波罗蜜多而出生故，皆是般若波罗蜜多功德势力所薰修故，乃为一切世间天、人、阿素洛等，以无量种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明，尽诸所有供养恭敬、尊重赞叹。”

尔时，舍利子谓天帝释言：“憍尸迦，如是般若波罗蜜多，既不可取，无色、无见、无对、一相，所谓无相，汝云何取？所以者何？如是般若波罗蜜多，无取无舍、无增无减、无聚无散、无益无损、无染无净。如是般若波罗蜜多，不与诸佛法，不舍异生法；不与菩萨法，不舍异生法；不与独觉法，不舍异生法；不与声闻法，不舍异生法；不与无为界，不舍有为界。如是般若波罗蜜多，不与布施波罗蜜多，不与净戒、安忍、精进、静虑、般若波罗蜜多；如是般若波罗蜜多，不与内空，不与外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；如是般若波罗蜜多，不与真如，不与法界、法性、不虚妄性、不变异性、平等性、离生性、法定、法住、实际、虚空界、不思议界；如是般若波罗蜜多，不与苦圣谛，不与集、灭、道圣谛；如是般若波罗蜜多，不与四静虑，不与四无量、四无色定；如是般若波罗蜜多，不与八解脱，不与八胜处、九次第定、十遍处；如是般若波罗蜜多，不与四念住，不与四正断、四神足、五根、五力、七等觉支、八圣道支；如是般若波罗蜜多，不与空解脱门，不与无相、无愿解脱门；如是般若波罗蜜多，不与五眼，不与六神通；如是般若波罗蜜多，不与佛十力，不与四无所畏、四无碍解、大慈、大悲、大喜、大舍、十八佛不共法；如是般若波罗蜜多，不与无忘失法，不与恒住舍性；如是般若波罗蜜多，不与一切智，不与道相智、一切相智；如是般若波罗蜜多，不与一切陀罗尼门，不与一切三摩地门；如是般若波罗蜜多，不与预流果，不与一来、不还、阿罗汉果；如是般若波罗蜜多，不与独觉菩提；如是般若波罗蜜多，不与菩萨摩诃萨行；如是般若波罗蜜多，不与无上正等菩提。”

尔时，天帝释报舍利子言：“如是，如是，诚如所说。

“大德，如是般若波罗蜜多，实不可取，无色、无相、无对、一相，所谓无相。

“大德，如是般若波罗蜜多，无取无舍、无增无减、无聚无散、无益无损、无染无净。

“大德，如是般若波罗蜜多，不与诸佛法，不舍异生法；不与菩萨法，不舍异生法；不与独觉法、不舍异生法；不与声闻法，不舍异生法；不与无为界，不舍有为界。

“大德，如是般若波罗蜜多，不与布施波罗蜜多，不与净戒、安忍、精进、静虑、般若波罗蜜多。

“大德，如是般若波罗蜜多，不与内空，不与外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空。

“大德，如是般若波罗蜜多，不与真如，不与法界、法性、不虚妄性、不变异性、平等性、离生性、法定、法住、实际、虚空界、不思议界。

“大德，如是般若波罗蜜多，不与苦圣谛，不与集、灭、道圣谛。

“大德，如是般若波罗蜜多，不与四静虑，不与四无量、四无色定。

“大德，如是般若波罗蜜多，不与八解脱，不与八胜处、九次第定、十遍处。

“大德，如是般若波罗蜜多，不与四念住，不与四正断、四神足、五根、五力、七等觉支、八圣道支。

“大德，如是般若波罗蜜多，不与空解脱门，不与无相、无愿解脱门。

“大德，如是般若波罗蜜多，不与五眼，不与六神通。

“大德，如是般若波罗蜜多，不与佛十力，不与四无所畏、四无碍解、大慈、大悲、大喜、大舍、十八佛不共法。

“大德，如是般若波罗蜜多，不与无忘失法，不与恒住舍性。

“大德，如是般若波罗蜜多，不与一切智，不与道相智、一切相智。

“大德，如是般若波罗蜜多，不与一切陀罗尼门，不与一切三摩地门。

“大德，如是般若波罗蜜多，不与预流果，不与一来、不还、阿罗汉果。

“大德，如是般若波罗蜜多，不与独觉菩提。

“大德，如是般若波罗蜜多，不与菩萨摩诃萨行。

“大德，如是般若波罗蜜多，不与无上正等菩提。

“大德，若于般若波罗蜜多能如是知，是为真取甚深般若波罗蜜多，亦真修行甚深般若波罗蜜多。何以故？甚深般若波罗蜜多，不随二行，无二相故，如是静虑、精进、安忍、净戒、布施波罗蜜多，亦不随二行，无二相故。”

尔时，佛赞天帝释言：“善哉！善哉！如汝所说。甚深般若波罗蜜多不随二行。何以故？甚深般若波罗蜜多无二相故。如是静虑、精进、安忍、净戒、布施波罗蜜多亦不随二行。何以故？如是静虑、精进、安忍、净戒、布施波罗蜜多亦无二相故。

“憍尸迦，诸有欲令甚深般若波罗蜜多有二相者，则为欲令真如亦有二相。何以故？憍尸迦，甚深般若波罗蜜多与真如无二、无二分故。

“憍尸迦，诸有欲令静虑、精进、安忍、净戒、布施波罗蜜多有二相者，则为欲令真如亦有二相。何以故？憍尸迦，静虑、精进、安忍、净戒、布施波罗蜜多与真如无二、无二分故。

“憍尸迦，诸有欲令甚深般若波罗蜜多有二相者，则为欲令法界亦有二相。何以故？憍尸迦，甚深般若波罗蜜多与法界无二、无二分故。

“憍尸迦，诸有欲令静虑、精进、安忍、净戒、布施波罗蜜多有二相者，则为欲令法界亦有二相。何以故？憍尸迦，静虑、精进、安忍、净戒、布施波罗蜜多与法界无二、无二分故。

“憍尸迦，诸有欲令甚深般若波罗蜜多有二相者，则为欲令法性亦有二相。何以故？憍尸迦，甚深般若波罗蜜多与法性无二、无二分故。

“憍尸迦，诸有欲令静虑、精进、安忍、净戒、布施波罗蜜多有二相者，则为欲令法性亦有二相。何以故？憍尸迦，静虑、精进、安忍、净戒、布施波罗蜜多与法性无二、无二分故。

“憍尸迦，诸有欲令甚深般若波罗蜜多有二相者，则为欲令不虚妄性亦有二相。何以故？憍尸迦，甚深般若波罗蜜多与不虚妄性无二、无二分故。

“憍尸迦，诸有欲令静虑、精进、安忍、净戒、布施波罗蜜多有二相者，则为欲令不虚妄性亦有二相。何以故？憍尸迦，静虑、精进、安忍、净戒、布施波罗蜜多与不虚妄性无二、无二分故。

“憍尸迦，诸有欲令甚深般若波罗蜜多有二相者，则为欲令不变异性亦有二相。何以故？憍尸迦，甚深般若波罗蜜多与不变异性无二、无二分故。

“憍尸迦，诸有欲令静虑、精进、安忍、净戒、布施波罗蜜多有二相者，则为欲令不变异性亦有二相。何以故？憍尸迦，静虑、精进、安忍、净戒、布施波罗蜜多与不变异性无二、无二分故。

“憍尸迦，诸有欲令甚深般若波罗蜜多有二相者，则为欲令平等性亦有二相。何以故？憍尸迦，甚深般若波罗蜜多与平等性无二、无二分故。

“憍尸迦，诸有欲令静虑、精进、安忍、净戒、布施波罗蜜多有二相者，则为欲令平等性亦有二相。何以故？憍尸迦，静虑、精进、安忍、净戒、布施波罗蜜多与平等性无二、无二分故。

“憍尸迦，诸有欲令甚深般若波罗蜜多有二相者，则为欲令离生性亦有二相。何以故？憍尸迦，甚深般若波罗蜜多与离生性无二、无二分故。

“憍尸迦，诸有欲令静虑、精进、安忍、净戒、布施波罗蜜多有二相者，则为欲令离生性亦有二相。何以故？憍尸迦，静虑、精进、安忍、净戒、布施波罗蜜多与离生性无二、无二分故。

“憍尸迦，诸有欲令甚深般若波罗蜜多有二相者，则为欲令法定亦有二相。何以故？憍尸迦，甚深般若波罗蜜多与法定无二、无二分故。

“憍尸迦，诸有欲令静虑、精进、安忍、净戒、布施波罗蜜多有二相者，则为欲令法定亦有二相。何以故？憍尸迦，静虑、精进、安忍、净戒、布施波罗蜜多与法定无二、无二分故。

“憍尸迦，诸有欲令甚深般若波罗蜜多有二相者，则为欲令法住亦有二相。何以故？憍尸迦，甚深般若波罗蜜多与法住无二、无二分故。

“憍尸迦，诸有欲令静虑、精进、安忍、净戒、布施波罗蜜多有二相者，则为欲令法住亦有二相。何以故？憍尸迦，静虑、精进、安忍、净戒、布施波罗蜜多与法住无二、无二分故。

“憍尸迦，诸有欲令甚深般若波罗蜜多有二相者，则为欲令实际亦有二相。何以故？憍尸迦，甚深般若波罗蜜多与实际无二、无二分故。

“憍尸迦，诸有欲令静虑、精进、安忍、净戒、布施波罗蜜多有二相者，则为欲令实际亦有二相。何以故？憍尸迦，静虑、精进、安忍、净戒、布施波罗蜜多与实际无二、无二分故。

“憍尸迦，诸有欲令甚深般若波罗蜜多有二相者，则为欲令虚空界亦有二相。何以故？憍尸迦，甚深般若波罗蜜多与虚空界无二、无二分故。

“憍尸迦，诸有欲令静虑、精进、安忍、净戒、布施波罗蜜多有二相者，则为欲令虚空界亦有二相。何以故？憍尸迦，静虑、精进、安忍、净戒、布施波罗蜜多与虚空界无二、无二分故。

“憍尸迦，诸有欲令甚深般若波罗蜜多有二相者，则为欲令不思议界亦有二相。何以故？憍尸迦，甚深般若波罗蜜多与不思议界无二、无二分故。

“憍尸迦，诸有欲令静虑、精进、安忍、净戒、布施波罗蜜多有二相者，则为欲令不思议界亦有二相。何以故？憍尸迦，静虑、精进、安忍、净戒、布施波罗蜜多与不思议界无二、无二分故。”

尔时，天帝释白佛言：“世尊，如是般若波罗蜜多，世间天、人、阿素洛等，皆应至诚礼拜右绕，供养恭敬、尊重赞叹。所以者何？一切菩萨摩诃萨众，皆依如是甚深般若波罗蜜多精勤修学，已得、当得、现得无上正等菩提。世尊，如我坐在三十三天善法殿中天帝座上，为诸天众宣说正法；时有无量诸天子等，来至我所听我所说，供养恭敬、尊重赞叹，右绕礼拜、合掌而去。我不在时，诸天子等亦来是处，虽不见我，如我在时恭敬供养，咸言：‘此处是天帝释为诸天等说法之座。我等皆应如天主在，供养右绕、礼拜而去。’

“世尊，如是般若波罗蜜多，若有书写、受持读诵，广为有情宣说流布，当知是处，恒有此土并余十方无边世界，无量无数天、龙、药叉、健达缚、阿素洛、揭路荼、紧捺洛、莫呼洛伽、人非人等，皆来集会。设无说者，敬重法故，亦于是处供养恭敬、尊重赞叹，礼拜而去。何以故？一切如来、应、正等觉，皆因如是甚深般若波罗蜜多而得生故；一切菩萨摩诃萨众、独觉、声闻，及诸有情上妙乐具，皆依如是甚深般若波罗蜜多而得起故；佛设利罗，亦由如是甚深般若波罗蜜多功德薰修得供养故。世尊，如是般若波罗蜜多，与诸菩萨摩诃萨行及所证得一切智智为因为缘，为所依止，为能引发。

“世尊，由此缘故，我作是说：假使充满此赡部洲佛设利罗以为一分，书写如是甚深般若波罗蜜多复为一分；此二分中，我意宁取如是般若波罗蜜多。

“世尊，我若于此甚深般若波罗蜜多，受持读诵，正忆念时，心契法故，都不见有诸怖畏相。所以者何？世尊，甚深般若波罗蜜多无相无状、无言无说。

“世尊，由此般若波罗蜜多无相无状、无言无说，是故静虑、精进、安忍、净戒、布施波罗蜜多亦无相无状、无言无说。

“世尊，由此般若波罗蜜多无相无状、无言无说，是故内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空亦无相无状、无言无说。

“世尊，由此般若波罗蜜多无相无状、无言无说，是故真如、法界、法性、不虚妄性、不变异性、平等性、离生性、法定、法住、实际、虚空界、不思议界亦无相无状、无言无说。

“世尊，由此般若波罗蜜多无相无状、无言无说，是故苦圣谛、集圣谛、灭圣谛、道圣谛亦无相无状、无言无说。

“世尊，由此般若波罗蜜多无相无状、无言无说，是故四静虑、四无量、四无色定亦无相无状、无言无说。

“世尊，由此般若波罗蜜多无相无状、无言无说，是故八解脱、八胜处、九次第定、十遍处亦无相无状、无言无说。

“世尊，由此般若波罗蜜多无相无状、无言无说，是故四念住、四正断、四神足、五根、五力、七等觉支、八圣道支亦无相无状、无言无说。

“世尊，由此般若波罗蜜多无相无状、无言无说，是故空解脱门、无相解脱门、无愿解脱门亦无相无状、无言无说。

“世尊，由此般若波罗蜜多无相无状、无言无说，是故五眼、六神通亦无相无状、无言无说。

“世尊，由此般若波罗蜜多无相无状、无言无说，是故佛十力、四无所畏、四无碍解、大慈、大悲、大喜、大舍、十八佛不共法亦无相无状、无言无说。

“世尊，由此般若波罗蜜多无相无状、无言无说，是故无忘失法、恒住舍性亦无相无状、无言无说。

“世尊，由此般若波罗蜜多无相无状、无言无说，是故一切智、道相智、一切相智亦无相无状、无言无说。

“世尊，由此般若波罗蜜多无相无状、无言无说，是故一切陀罗尼门、一切三摩地门亦无相无状、无言无说。

“世尊，由此般若波罗蜜多无相无状、无言无说，是故菩萨摩诃萨行亦无相无状、无言无说。

“世尊，由此般若波罗蜜多无相无状、无言无说，是故诸佛无上正等菩提亦无相无状、无言无说。

“世尊，由此般若波罗蜜多无相无状、无言无说，是故一切法亦无相无状、无言无说。

“世尊，若此般若波罗蜜多有相有状有言有说，非无相无状、无言无说者，不应如来、应、正等觉知一切法无相无状、无言无说，证得无上正等菩提，为诸有情说一切法无相无状、无言无说。

“世尊，由此般若波罗蜜多无相无状、无言无说，非有相有状有言有说，是故如来、应、正等觉知一切法无相无状、无言无说，证得无上正等菩提，为诸有情说一切法无相无状、无言无说。

“世尊，是故般若波罗蜜多应受一切世间天、人、阿素洛等，以无量种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明，尽诸所有供养恭敬、尊重赞叹。

“世尊，若善男子、善女人等，于此般若波罗蜜多，至心听闻、受持读诵、精勤修学、如理思惟，广为有情宣说流布，或复书写众宝严饰，以无量种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明，尽诸所有供养恭敬、尊重赞叹。是善男子、善女人等，决定不复堕于地狱、傍生、鬼界、边鄙、达絮、蔑戾车中，不堕声闻及独觉地；必趣无上正等菩提，常见诸佛，恒闻正法，不离善友，严净佛土，成熟有情，从一佛国趣一佛国，供养恭敬、尊重赞叹诸佛世尊及诸菩萨摩诃萨众，能以无量上妙华鬘、涂散等香、衣服、璎珞、宝幢、幡盖、众妙珍奇、伎乐、灯明而为供养。

“世尊，假使充满于此三千大千世界佛设利罗以为一分，书写如是甚深般若波罗蜜多复为一分；此二分中，我意宁取如是般若波罗蜜多。何以故？一切如来、应、正等觉及三千界佛设利罗，皆从般若波罗蜜多而出生故。又三千界佛设利罗，皆由般若波罗蜜多功德势力所薰修故，得诸天、人、阿素洛等供养恭敬、尊重赞叹。由此因缘，诸善男子、善女人等，供养恭敬、尊重赞叹佛设利罗，决定不复堕三恶趣，常生天人受诸快乐，富贵自在随心所愿，乘三乘法而趣涅槃。

“世尊，若见如来、应、正等觉，若见所写甚深般若波罗蜜多。此二功德，平等无异。何以故？如是般若波罗蜜多与诸如来、应、正等觉，平等无二、无二分故。

“世尊，若有如来、应、正等觉住三示导，为诸有情宣说正法，所谓契经、应颂、记莂、讽颂、自说、因缘、本事、本生、方广、希法、譬喻、论义。若善男子、善女人等，于此般若波罗蜜多，受持读诵、广为他说。此二功德，平等无异。何以故？若彼如来、应、正等觉，住三示导，若所宣说十二分教，皆依般若波罗蜜多而出生故。

“世尊，若十方界如殑伽沙一切如来、应、正等觉住三示导，为诸有情宣说正法，所谓契经、应颂、记莂、讽颂、自说、因缘、本事、本生、方广、希法、譬喻、论义。若善男子、善女人等，于此般若波罗蜜多受持读诵、广为他说。此二功德，平等无异。何以故？若十方界如殑伽沙一切如来、应、正等觉，若三示导，若所宣说十二分教，皆依般若波罗蜜多而出生故。

“世尊，若善男子、善女人等，以无量种上妙华鬘、涂散等香、衣服、璎珞、宝幢、幡盖、众妙珍奇、伎乐，灯明，尽诸所有供养恭敬、尊重赞叹十方世界如殑伽沙一切如来、应、正等觉。有善男子、善女人等，书写般若波罗蜜多，亦以无量上妙华鬘、涂散等香、衣服、璎珞、宝幢、幡盖、众妙珍奇、伎乐、灯明，尽诸所有供养恭敬、尊重赞叹。此二功德，平等无异。何以故？彼诸如来、应、正等觉皆依般若波罗蜜多而出生故。