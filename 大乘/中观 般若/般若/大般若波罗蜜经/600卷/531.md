## 大般若波罗蜜多经卷第五百三十一

### 第三分妙相品第二十八之四

尔时，善现便白佛言：“诸菩萨摩诃萨岂亦能得一切相智？”

佛告善现：“如是，如是，诸菩萨摩诃萨亦有能得一切相智。”

具寿善现复白佛言：“若菩萨摩诃萨亦有能得一切相智，与诸如来有何差别？”

佛告善现：“亦有差别。其相云何？谓菩萨摩诃萨名为随得一切相智，若诸如来名为已得一切相智。所以者何？非诸菩萨摩诃萨心与诸如来定别可得，谓诸菩萨摩诃萨众与诸如来、应、正等觉俱住诸法无差别性，于诸法相求正遍知说名菩萨，若至究竟即名如来、应、正等觉。于一切法自相、共相照了无暗清净具足，住因位时名为菩萨，若至果位即名如来。是故菩萨与诸如来，虽俱名得一切相智而有差别。

“善现，是名诸菩萨摩诃萨世间法施，诸菩萨摩诃萨依因如是世间法施，复能修行出世法施，谓诸菩萨摩诃萨行深般若波罗蜜多时方便善巧，先施有情世间善法，后令厌离世间善法，安住出世无漏圣法，乃至令得一切智智。云何名为出世圣法？诸菩萨摩诃萨为诸有情宣说开示、分别显了说名法施。善现当知，一切不共异生善法，若正修学令诸有情超出世间安隐而住，故名出世间。谓三十七菩提分法，三解脱门，八解脱，九次第定，四圣谛智，波罗蜜多诸空等智，菩萨十地，五眼、六神通，如来十力、四无所畏、四无碍解、十八佛不共法，大慈、大悲、大喜、大舍，三十二相、八十随好，陀罗尼门、三摩地门，诸如是等无漏善法，一切皆名出世圣法。若菩萨摩诃萨为诸有情宣说开示、分别显了如是诸法，名为菩萨出世法施。

“善现，此中云何名为三十七种菩提分法？谓四念住、四正断、四神足、五根、五力、七等觉支、八圣道支，如是名为三十七种菩提分法。

“善现，云何名四念住？谓菩萨摩诃萨于内身、若外身、若内外身住循身观，具足正勤，正知正念，除世贪忧，住身集观，住身灭观，由彼于身住循身观，住身集观，住身灭观，无所依止，于诸世间无所执受，是名第一；于受、于心、于法亦尔，是名四念住。

“善现，云何名四正断？谓菩萨摩诃萨为令未生恶不善法永不生故，为令已生恶不善法永断灭故，为令未生善法生故，为令已生善法坚住不忘，修满倍增广大智作证故，生起乐欲，发勤精进，策心持心，是名四正断。

“善现，云何名四神足？谓菩萨摩诃萨欲三摩地断行成就修习神足，勤三摩地断行成就修习神足，心三摩地断行成就修习神足，观三摩地断行成就修习神足，是名四神足。

“善现，云何名为五根？谓菩萨摩诃萨信根、精进根、念根、定根、慧根，是名五根。

“善现，云何名为五力？谓菩萨摩诃萨信力、精进力、念力、定力、慧力，是名五力。

“善现，云何七等觉支？谓菩萨摩诃萨念等觉支、择法等觉支、精进等觉支、喜等觉支、轻安等觉支、定等觉支、舍等觉支，如是名为七等觉支。

“善现，云何八圣道支？谓菩萨摩诃萨正见、正思惟、正语、正业、正命、正精进、正念、正定，如是名为八圣道支。

“善现，云何三解脱门？谓菩萨摩诃萨空、无相、无愿解脱门，如是名为三解脱门。

“善现，云何空解脱门？谓菩萨摩诃萨以空、非我行相摄心一趣，是名空解脱门。善现，云何无相解脱门？谓菩萨摩诃萨以寂灭行相摄心一趣，是名无相解脱门。善现，云何无愿解脱门？谓菩萨摩诃萨以苦、无常行相摄心一趣，是名无愿解脱门。

“善现，云何名八解脱？谓菩萨摩诃萨有色观诸色，名第一解脱；内无色想观外诸色，名第二解脱；净胜解身作证，名第三解脱；空无边处定具足住，名第四解脱；识无边处定具足住，名第五解脱；无所有处定具足住，名第六解脱；非想非非想处定具足住，名第七解脱；灭想受定具足住，名第八解脱。是名八解脱。

“善现，云何九次第定？谓菩萨摩诃萨离欲恶不善法，有寻有伺，离生喜乐，入初静虑具足住，名第一次第定；广说乃至超一切非想非非想处，入灭想受定具足住，名第九次第定。是名九次第定。

“善现，云何名四圣谛智？谓菩萨摩诃萨苦智、集智、灭智、道智，是名四圣谛智。

“善现，云何波罗蜜多？谓菩萨摩诃萨所有布施乃至智波罗蜜多，如是名为波罗蜜多。

“善现，云何诸空等智？谓菩萨摩诃萨内空乃至无性自性空智及真如乃至不思议界智，如是名为诸空等智。

“善现，云何菩萨十地？谓菩萨摩诃萨极喜地乃至法云地，如是名为菩萨十地。

“善现，云何名为五眼？谓菩萨摩诃萨所求肉眼、天眼、慧眼、法眼、佛眼，是名五眼。

“善现，云何名六神通？谓菩萨摩诃萨所学神境智证通、天耳智证通、他心智证通、宿住随念智证通、天眼智证通、漏尽智证通，是名六神通。

“善现，云何如来十力？谓诸如来、应、正等觉，于是处如实知是处，于非处如实知非处，名第一力。若诸如来、应、正等觉，于诸有情过去、未来、现在诸业及诸法受处因异熟皆如实知，名第二力。若诸如来、应、正等觉，于诸世间非一种种诸界差别皆如实知，名第三力。若诸如来、应、正等觉，于诸有情非一种种胜解差别皆如实知，名第四力。若诸如来、应、正等觉，于诸有情诸根胜劣皆如实知，名第五力。若诸如来、应、正等觉，于遍趣行皆如实知，名第六力。若诸如来、应、正等觉，普于一切静虑、解脱、等持、等至、杂染、清净建立差别皆如实知，名第七力。若诸如来、应、正等觉，于诸有情过去无量诸宿住事，或一生、或十生、或百生、或千生、或无量生、或一劫、或十劫、或百劫、或千劫、或无量劫，所有诸行、诸说、诸相皆如实知，名第八力。若诸如来、应、正等觉，以净天眼超过于人，见诸有情死时、生时诸善恶事，广说乃至于诸有情随业势力生善恶趣皆如实知，名第九力。若诸如来、应、正等觉，于诸漏尽无漏心解脱、无漏慧解脱皆如实知，于自漏尽真解脱法自证通慧具足而住，广说乃至不受后有，名第十力。如是名为如来十力。

“善现，云何四无所畏？谓诸如来、应、正等觉，自称我是正等觉者，设有沙门、若婆罗门、若天魔梵、若余世间，依法立难，或令忆念：‘佛于是法非正等觉。’我于彼难正见无由。以于彼难正见无由，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间毕竟无能如法转者。是名第一。若诸如来、应、正等觉自称我已永尽诸漏，设有沙门、若婆罗门、若天魔梵、若余世间，依法立难，或令忆念：‘佛于是漏未得永尽。’我于彼难正见无由。以于彼难正见无由，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间毕竟无能如法转者。是名第二。若诸如来、应、正等觉自称我为诸弟子众说能障法染必为障，设有沙门、若婆罗门、若天魔梵、若余世间，依法立难，或令忆念：‘有染是法不能为障。’我于彼难正见无由。以于彼难正见无由，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间，毕竟无能如法转者。是名第三。若诸如来、应、正等觉自称我为诸弟子众说能出道，诸圣修习决定出离，决定通达，正尽众苦，作苦边际，设有沙门、若婆罗门、若天魔梵、若余世间，依法立难，或令忆念：‘有修此道，非正出离，非正通达，非尽众苦，非作苦边。’我于彼难正见无由。以于彼难正见无由，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间毕竟无能如法转者。是名第四。如是名为四无所畏。

“善现，云何四无碍解？谓义无碍解、法无碍解、词无碍解、辩无碍解，如是名为四无碍解。云何名为义无碍解？谓缘义无碍智。云何名为法无碍解？谓缘法无碍智。云何名为词无碍解？谓缘词无碍智。云何名为辩无碍解？谓缘辩无碍智。

“善现，云何名为十八佛不共法？谓诸如来、应、正等觉，常无误失，无卒暴音，无忘失念，无不定心，无种种想，无不择舍，志欲无退，精进无退，忆念无退，般若无退，解脱无退，解脱知见无退，一切身业智为前导，随智而转，一切语业智为前导，随智而转，一切意业智为前导，随智而转，若智若见于过去世无著无碍，若智若见于未来世无著无碍，若智若见于现在世无著无碍，是名十八佛不共法。

“善现，云何三十二相？谓诸佛足下有平满相，妙善安住犹如奁底，地虽高下，随足所蹈，皆悉坦然无不等触，是为第一。诸佛足下千辐轮文，辋毂众相无不圆满，是为第二。诸佛手足悉皆柔软，如睹罗绵胜过一切，是为第三。诸佛手足指皆纤长，圆妙过人以表长寿，是为第四。诸佛手足一一指间，犹如雁王咸有缦网，金色交络文同绮画，是为第五。诸佛足跟广长圆满，与趺相称，胜余有情，是为第六。诸佛足趺修高充满，柔软妙好，与跟相称，是为第七。诸佛双腨渐次纤圆，如瑿泥耶仙鹿王腨，是为第八。诸佛双臂修直[月+庸]圆，如象王鼻平立摩膝，是为第九。诸佛阴相势峰藏密，其犹龙马亦如象王，是为第十。诸佛毛孔各一毛生，柔润绀青右旋宛转，是第十一。诸佛发毛端皆上靡，右旋宛转柔润绀青，严金色身甚可爱乐，是第十二。诸佛身皮细薄润滑，尘、垢、水等皆所不住，是第十三。诸佛身皮皆真金色，光洁晃曜如妙金台，众宝庄严众所乐见，是第十四。诸佛两足、二手掌中、颈及双肩七处充满，光净柔软甚可爱乐，是第十五。诸佛肩项圆满殊妙，是第十六。诸佛髆腋悉皆充实，是第十七。诸佛容仪洪满端直，是第十八。诸佛身相修广端严，是第十九。诸佛体相纵围量等，周匝圆满如诺瞿陀，是第二十。诸佛颔臆并身上半，威容广大如师子王，是二十一。诸佛常光面各一寻，是二十二。诸佛齿相四十齐平，净密根深白逾珂雪，是二十三。诸佛四牙鲜白锋利，是二十四。诸佛常得味中上味，喉脉直故，能引身中千支节脉所有上味，是二十五。诸佛舌相薄净广长，能覆面轮至耳发际，是二十六。诸佛梵音词韵弘雅，随众多少无不等闻，其声洪震犹如天鼓，发言婉约如频伽音，是二十七。诸佛眼睫犹若牛王，绀青齐整不相杂乱，是二十八。诸佛眼睛绀青鲜白，红环间饰皎洁分明，是二十九。诸佛面轮其犹满月，眉相皎净如天帝弓，是第三十。诸佛眉间有白毫相，右旋柔软如睹罗绵，鲜白光净逾珂雪等，是三十一。诸佛顶上乌瑟腻沙，高显周圆犹如天盖，是三十二。是名诸佛三十二相。

“善现，云何八十随好？谓诸佛指爪狭长薄润，光洁鲜净如华赤铜，是为第一。诸佛手足指圆纤长，[月+庸]直柔软节骨不现，是为第二。诸佛手足各等无差，于诸指间悉皆充密，是为第三。诸佛手足圆满如意，软净光泽色如莲华，是为第四。诸佛筋脉盘结坚固深隐不现，是为第五。诸佛两踝俱隐不现，是为第六。诸佛行步直进庠审如龙象王，是为第七。诸佛行步威容齐肃如师子王，是为第八。诸佛行步安平庠序，不过不减犹若牛王，是为第九。诸佛行步进止仪雅譬如鹅王，是为第十。诸佛回顾必皆右旋，如龙象王举身随转，是第十一。诸佛支节渐次[月+庸]圆，妙善安布，是第十二。诸佛骨节交结无隙犹若龙盘，是第十三。诸佛膝轮妙善安布坚固圆满，是第十四。诸佛隐处其支妙好，威势具足圆满清净，是第十五。诸佛身支润滑柔软，光悦鲜净尘垢不著，是第十六。诸佛身容敦肃无畏常不怯弱，是第十七。诸佛身支坚固稠密善相属著，是第十八。诸佛身支安定敦重，常不掉动圆满无坏，是第十九。诸佛身相犹若山王，周匝端严光净离翳，是第二十。诸佛身有周匝圆光，于行等时恒自照曜，是二十一。诸佛腹形方正无欠，柔软不现众相庄严，是二十二。诸佛脐深右旋圆妙清净光泽，是二十三。诸佛脐厚不窊不凸周匝妙好，是二十四。诸佛皮肤远离疥癣，亦无黡点、疣赘等过，是二十五。诸佛手掌充满柔软，足下安平，是二十六。诸佛手文深长明直润泽无断，是二十七。诸佛唇色光润丹晖，如频婆果上下相称，是二十八。诸佛面门不长不短、不大不小如量端严，是二十九。诸佛舌相软薄广长如赤铜色，是第三十。诸佛发声威震深远，如象王吼明朗清彻，是三十一。诸佛音韵美妙具足如深谷响，是三十二。诸佛鼻高修而且直，其孔不现，是三十三。诸佛诸齿方整鲜白，是三十四。诸佛诸牙圆白光洁渐次锋利，是三十五。诸佛目净青白分明，是三十六。诸佛眼相修广，譬如青莲华叶甚可爱乐，是三十七。诸佛眼睫上下齐整稠密不白，是三十八。诸佛双眉长而不白致而细软，是三十九。诸佛双眉绮靡顺次绀琉璃色，是第四十。诸佛双眉高显光润形如初月，是四十一。诸佛耳厚广大修长轮埵成就，是四十二。诸佛两耳绮丽齐平离诸过失，是四十三。诸佛容仪能令见者无损无染皆生爱敬，是四十四。诸佛额广圆满平正形相殊妙，是四十五。诸佛身分上下圆满，如师子王威严无对，是四十六。诸佛首发修长绀青、稠密不白，是四十七。诸佛首发香洁细软、润泽旋转，是四十八。诸佛首发齐整无乱亦不交杂，是四十九。诸佛首发坚固不断永无阤落，是第五十。诸佛首发光滑殊妙尘垢不著，是五十一。诸佛身分坚固充实踰那罗延，是五十二。诸佛身体长大端直，是五十三。诸佛众窍清净圆好，是五十四。诸佛身支势力殊胜无与等者，是五十五。诸佛身相众所乐观常无厌足，是五十六。诸佛面轮修广得所，皎洁光净如秋满月，是五十七。诸佛颜貌舒泰光显，含笑先言有向无背，是五十八。诸佛面貌光泽熙怡，远离颦蹙、青赤等过，是五十九。诸佛身支清净无垢常无臭秽，是第六十。诸佛所有诸毛孔中常出如意微妙之香，是六十一。诸佛面门常出最上殊胜之香，是六十二。诸佛首相周圆妙好，如末达那亦犹天盖，是六十三。诸佛身毛绀青光净，如孔雀项红晖绮饰色类赤铜，是六十四。诸佛法音随众大小不增不减应理无差，是六十五。诸佛顶相，无能见者，是六十六。诸佛手足指网分明，庄严妙好如赤铜色，是六十七。诸佛行时其足去地如四指量而现印文，是六十八。诸佛自持不待他侍，身无倾动亦不逶迤，是六十九。诸佛威德远震一切，恶心见喜，恐怖见安，是第七十。诸佛音声不高不下，随众生意和悦与言是七十一。诸佛能随诸有情类言音意乐而为说法，是七十二。诸佛一音演说正法，随有情类各令得解，是七十三。诸佛说法咸依次第，必有因缘言无不善，是七十四。诸佛等观诸有情类，赞善毁恶而无爱憎，是七十五。诸佛所为先观后作，轨范具足令识善净，是七十六。诸佛相好，一切有情无能观尽，是七十七。诸佛顶骨坚实圆满，是七十八。诸佛颜容常少不老好巡旧处，是七十九。诸佛手足及胸臆前，皆有吉祥喜旋德相，文同绮画色类朱丹，是第八十。是名诸佛八十随好。

“善现，如来、应、正等觉成就如是诸相好故，身光任运能照三千大千世界无不遍满，若作意时即能普照无量无边无数世界，然为怜愍诸有情故，摄光常照面各一寻。若纵身光，即日月等所有光明皆常不现，诸有情类便不能知昼夜、半月、日时、岁数，所作事业有不得成。佛声任运能遍三千大千世界，若作意时即能遍满无量无边无数世界，然为饶益诸有情故，声随众量无增无减。

“善现，如是功德胜利，我先菩萨位行深般若波罗蜜多时已能成办，故今相好圆满庄严，一切有情见者欢喜，皆获种种广大饶益。

“如是，善现，诸菩萨摩诃萨行深般若波罗蜜多时，能以财、法二种布施摄诸有情，是为甚奇希有之法。

“善现，云何诸菩萨摩诃萨以爱语事摄诸有情？谓菩萨摩诃萨行深般若波罗蜜多时，以柔软音为有情类，先说布施波罗蜜多，次说净戒波罗蜜多，如是乃至后说般若波罗蜜多方便摄受。善现当知，诸菩萨摩诃萨以柔软音多说六种波罗蜜多摄有情类。所以者何？由此六种波罗蜜多普能摄受一切善法。

“善现，云何诸菩萨摩诃萨以利行事摄诸有情？谓菩萨摩诃萨行深般若波罗蜜多时，于长夜中种种方便，劝诸有情勤修布施，乃至般若波罗蜜多，及余种种微妙善法常无厌倦。

“善现，云何诸菩萨摩诃萨以同事事摄诸有情？谓菩萨摩诃萨行深般若波罗蜜多时，以胜神通及大愿力，现处地狱、傍生、鬼界、人、天等中，同彼事业，方便摄受，令得饶益。

“善现当知，诸菩萨摩诃萨能以如是四种摄事，方便善巧摄诸有情，令获殊胜利益安乐，是为甚奇希有之法。

“复次，善现，我以佛眼遍观十方殑伽沙等诸佛世界，有菩萨摩诃萨行深般若波罗蜜多，教诫教授诸余菩萨摩诃萨言：‘来！善男子，汝应善学引发诸字陀罗尼门，谓应善学一字、二字，乃至善学四十二字，引发自在。又应善学一切语言皆入一字、或入二字、乃至或入四十二字，引发自在。又应善学一字能摄四十二字，四十二字能摄一字，引发自在。’复次，善现，诸菩萨摩诃萨皆应善学四十二字入于一字，一字亦入四十二字，如是学已，于诸字门引发善巧，于引发字得善巧已，复于无字引发善巧。如诸如来、应、正等觉于法善巧，于字善巧，以于诸法、诸字善巧，于无字中亦得善巧，由善巧故，能为有情说有字法、说无字法，为无字法说有字法。所以者何？离字、无字无别佛法，然超诸字名真佛法。何以故？以一切法、一切有情皆毕竟空、无际空故。”

尔时，善现便白佛言：“若一切法及诸有情皆毕竟空、无际空故超诸字者，则一切法及诸有情自性毕竟皆不可得，云何菩萨摩诃萨众修行般若乃至布施波罗蜜多，若修行四静虑、四无量，四无色定，若修行三十七菩提分法，若修行空、无相、无愿三摩地，若安住内空乃至无性自性空，若安住真如乃至不思议界，若安住苦、集、灭、道圣谛，若修行八解脱乃至十遍处，若修行极喜地乃至法云地，若修行陀罗尼门、三摩地门，若修行五眼、六神通，若修行如来十力乃至十八佛不共法，若修行大慈、大悲、大喜、大舍，若修行无忘失法、恒住舍性，若修行一切智、道相智、一切相智，若修行三十二相、八十随好？云何菩萨摩诃萨住异熟生六到彼岸及诸神通，为诸有情宣说正法？

“复次，世尊，一切有情皆不可得，有情施设亦不可得。一切有情不可得故，色乃至识亦不可得，眼处乃至意处亦不可得，色处乃至法处亦不可得，眼界乃至意界亦不可得，色界乃至法界亦不可得，眼识界乃至意识界亦不可得，眼触乃至意触亦不可得，眼触为缘所生诸受乃至意触为缘所生诸受亦不可得，地界乃至识界亦不可得，因缘乃至增上缘亦不可得，从缘所生诸法亦不可得，无明乃至老死亦不可得，六波罗蜜多乃至八十随好亦不可得。

“如是，世尊，不可得中，无诸有情及彼施设，亦无诸色、受、想、行、识及彼施设，乃至亦无八十随好及彼施设。一切有情法及施设既不可得、都无所有，云何菩萨摩诃萨行深般若波罗蜜多时，为诸有情宣说诸法？将无菩萨摩诃萨众自安住不正法，为诸有情说不正法，劝诸有情住不正法，以颠倒法安立有情。所以者何？诸菩萨摩诃萨行深般若波罗蜜多时，尚不得菩提，况得菩提分法？尚不得菩萨，况得菩萨法？既尔，云何修菩提道，为有情类宣说正法？”

佛告善现：“如是，如是，如汝所说，一切有情、有情施设及一切法并彼施设皆不可得，不可得故都无所有。无所有故，当知内空乃至无性自性亦空，当知真如空乃至不思议界亦空，当知苦圣谛空乃至道圣谛亦空，当知色蕴空乃至识蕴亦空，当知眼处空乃至意处亦空，当知色处空乃至法处亦空，当知眼界空乃至意界亦空，当知色界空乃至法界亦空，当知眼识界空乃至意识界亦空，当知眼触空乃至意触亦空，当知眼触为缘所生诸受空乃至意触为缘所生诸受亦空，当知地界空乃至识界亦空，当知因缘空乃至增上缘亦空，当知从缘所生诸法无不皆空，当知无明空乃至老死亦空，当知我空乃至见者亦空，当知布施波罗蜜多空乃至般若波罗蜜多亦空，当知四静虑空、四无量、四无色定亦空，当知四念住空乃至八圣道支亦空，当知空解脱门空、无相、无愿解脱门亦空，当知八解脱空乃至十遍处亦空，当知净观地空乃至如来地亦空，当知极喜地空乃至法云地亦空，当知陀罗尼门空、三摩地门亦空，当知五眼空、六神通亦空，当知如来十力空乃至十八佛不共法亦空，当知大慈空、大悲、大喜、大舍亦空，当知三十二相空、八十随好亦空，当知无忘失法空、恒住舍性亦空，当知一切智空、道相智、一切相智亦空，当知预流果空乃至独觉菩提亦空，当知一切菩萨摩诃萨行空、诸佛无上正等菩提亦空，当知严净佛土空、成熟有情亦空。

“如是，善现，诸菩萨摩诃萨行深般若波罗蜜多时，见一切法无不空已，为诸有情宣说诸法令离颠倒。虽为有情宣说诸法，而于有情及一切法都无所得，于诸空相不增不减、无取无舍，由此因缘，虽说诸法而无所说。

“善现当知，是菩萨摩诃萨于一切法如是观时得无障智，由此智故不坏诸法无二分别，为诸有情如实宣说，令离妄想颠倒执著，随其所应趣三乘果。如有如来化作一佛，是佛复能化作无量俱胝有情。时，彼化佛教所化众，或令修行布施、净戒、安忍、精进、静虑、般若波罗蜜多，广说乃至或令修行一切相智，或令安住预流果乃至独觉菩提，或令安住一切菩萨摩诃萨行，或令安住诸佛无上正等菩提。于意云何？是时，化佛及所化众，颇于诸法有所分别、有破坏不？”

善现答言：“不也，世尊。诸所变化于一切法无分别故。”

佛告善现：“由此因缘，当知菩萨摩诃萨众亦复如是行深般若波罗蜜多，为诸有情如应说法，虽不分别破坏法相，而能如实安立有情，令其安住所应住地；虽于有情及一切法都无所得，而令有情解脱妄想、颠倒、执著，无缚无脱为方便故。所以者何？色乃至识本性无缚无脱。若法本性无缚无脱，此法非色乃至非识。何以故？色乃至识毕竟净故。广说乃至诸有为法及无为法本性无缚无脱，若法本性无缚无脱，此法非有为、非无为。何以故？有为、无为毕竟净故。如是，善现，诸菩萨摩诃萨行深般若波罗蜜多时，虽为有情宣说诸法，而于有情及诸法性都无所得。所以者何？以诸有情及一切法不可得故。

“复次，善现，诸菩萨摩诃萨行深般若波罗蜜多时，以无所住而为方便住一切法无所得中，谓以无所住而为方便住色蕴空，以无所住而为方便住受、想、行、识蕴空，广说乃至以无所住而为方便住有为法空，以无所住而为方便住无为法空。

“善现当知，色蕴无所住，受、想、行、识蕴亦无所住；色蕴空无所住，受、想、行、识蕴空亦无所住；广说乃至有为法无所住，无为法亦无所住；有为法空无所住，无为法空亦无所住。所以者何？如是诸法及诸法空都无自性、皆不可得，非无自性、不可得法而有所住。

“善现当知，非无性法住无性法，非有性法住有性法，非无性法住有性法，非有性法住无性法，非自性法住自性法，非他性法住他性法，非自性法住他性法，非他性法住自性法。所以者何？以一切法皆不可得，不可得法当何所住？

“如是，善现，诸菩萨摩诃萨行深般若波罗蜜多时，用此诸空修遣诸法，亦能如实说示有情。

“善现当知，若菩萨摩诃萨能如是行甚深般若波罗蜜多，于佛、菩萨、独觉、声闻诸贤圣众皆无罪咎。所以者何？诸佛、菩萨、独觉、声闻，于此法性皆能随觉，既随觉已，为诸有情无倒宣说。虽为有情宣说诸法，而于法性无转无越。所以者何？诸法实性即是法界、真如、实际，如是法界、真如、实际皆不可转亦不可越。何以故？如是法界、真如、实际都无自性、皆不可得，非不可得有转越故。”

具寿善现便白佛言：“若真法界、真如、实际无转越者，色蕴乃至有为、无为，与真法界、真如、实际为有异不？”

佛言：“不也，色蕴乃至有为、无为，不异法界、真如、实际。”

具寿善现复白佛言：“若色乃至有为、无为，不异法界、真如、实际，云何世尊施设黑业感黑异熟，所谓地狱、傍生、鬼界；施设白业感白异熟，所谓人天；施设黑白业感黑白异熟，所谓一分傍生、鬼界及一分人；施设非黑非白业感非黑非白异熟，所谓预流果乃至无上正等菩提？”

佛告善现：“我依世俗，施设如是因果差别，不依胜义，以胜义谛不可说有因果差别。所以者何？胜义谛中诸法性相不可分别、无说、无示，云何当有因果差别？

“善现当知，胜义谛中色蕴乃至有为、无为，无生无灭，无染无净，以毕竟空、无际空故。”