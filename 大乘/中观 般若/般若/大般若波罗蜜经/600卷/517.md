## 大般若波罗蜜多经卷第五百一十七

### 第三分空相品第二十一之三

“复次，善现，有菩萨摩诃萨具修六种波罗蜜多，见诸有情由恶业障，所居大地高下不平，堆阜沟坑，秽草株杌，毒刺荆棘，不净充满。见此事已，作是思惟：‘我当云何方便济拔诸有情类，令永灭除诸恶业障，所居之处地平如掌，无诸秽草株杌等事？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中，得无如是诸杂秽业，所感大地有情居处，其地平坦，园林、池沼、诸妙香华间杂庄严甚可爱乐。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情薄福德故，所居大地无诸珍宝，唯有种种土石瓦砾。见此事已，作是思惟：‘我当云何济拔如是多罪少福诸有情类，令所居处丰饶珍宝？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中，得无如是多罪少福诸有情类，金沙布地，处处皆有吠琉璃等众妙珍奇，虽恒受用而无染著。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情多所摄受深生爱著，发起种种恶不善业。见此事已，作是思惟：‘我当云何济拔如是多所摄受、深生爱著诸有情类，令其永离摄受爱著及所发起诸不善业？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中，得无如是多所摄受、深生爱著、造诸恶业诸有情类，一切有情于色声等无所摄受，于诸资具不生爱著。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情有四色类贵贱差别，谓刹帝利至戍达罗。见此事已，作是思惟：‘我当云何方便济拔诸有情类，令无如是贵贱差别？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中，得无如是四种色类贵贱差别，一切有情同一色类，皆悉尊贵人趣所摄。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情有下、中、上家族差别。见此事已，作是思惟：‘我当云何方便济拔诸有情类，令无如是下、中、上品家族差别？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中，得无如是下、中、上品家族差别，一切有情皆同上品。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情端正丑陋形色差别。见此事已，作是思惟：‘我当云何方便济拔诸有情类，令无如是端正丑陋形色差别？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中，得无如是端正丑陋形色差别诸有情类，一切有情皆真金色，端严殊妙，众所乐观，成就最胜圆满净色。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情系属主宰，诸有所作不得自在。见此事已，作是思惟：‘我当云何方便济拔诸有情类令得自在？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中，诸有情类得无主宰，诸有所作皆得自在，乃至不见主宰形像，亦复不闻主宰名字，唯有如来、应、正等觉，以法统摄名为法王。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情有地狱等诸趣差别。见此事已，作是思惟：‘我当云何方便济拔诸有情类，令无诸趣善恶差别？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中，得无诸趣善恶差别，乃至无有诸恶趣名，一切有情皆同一类等修一业，谓皆和合修行布施乃至般若波罗蜜多，安住内空乃至无性自性空，安住真如乃至不思议界，安住苦、集、灭、道圣谛，修行四念住乃至八圣道支，修行四静虑、四无量、四无色定，修行空、无相、无愿解脱门，修行八解脱乃至十遍处，修行菩萨摩诃萨地，修行陀罗尼门、三摩地门，修行五眼、六神通，修行如来十力乃至十八佛不共法，修行大慈、大悲、大喜、大舍，修行诸相随好之因，修行无忘失法、恒住舍性，修行一切智、道相智、一切相智，修行菩萨摩诃萨行及佛无上正等菩提。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情四生差别。见此事已，作是思惟：‘我当云何方便济拔诸有情类令无如是四生差别？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中，得无如是四生差别，诸有情类同受化生。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情无五通慧，诸有所作不得自在。见此事已，作是思惟：‘我当云何方便济拔诸有情类皆令获得五神通慧？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中诸有情类，皆具成就五胜神通。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情受用段食，身有种种大小便利，脓血臭秽深可厌舍。见此事已，作是思惟：‘我当云何方便济拔诸有情类，令其身中无此秽恶？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中诸有情类，唯同受用妙法喜食，其身香洁无诸便秽。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情身光匮乏，诸有所作须求灯炬。见此事已，作是思惟：‘我当云何方便济拔诸有情类，令离如是阙光明身？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中诸有情类，身具光明不假外照。’善现当知，是菩萨摩诃萨由此六种波罗蜜多疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情所居之土，有昼、有夜、有月、半月，时节岁数转变非恒。见此事已，作是思惟：‘我当云何方便济拔诸有情类，令所居处无昼夜等时节变易？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中，得无昼夜、月半月等时节及名。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情寿量短促。见此事已，作是思惟：‘我当云何方便济拔诸有情类，令离如是寿量短促？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中诸有情类，寿量长远劫数难知。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情身无相好。见此事已，作是思惟：‘我当云何方便济拔诸有情类令得相好？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中诸有情类，具三十二大士夫相，八十随好圆满庄严，有情见之生净胜喜。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见有情类阙诸善根。见此事已，作是思惟：‘我当云何方便济拔诸有情类令具善根？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中诸有情类，一切成就净胜善根，由此善根能办种种上妙供具供养诸佛，乘斯福力随所生处，复能供养诸佛世尊。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情具身心病。身病有四，谓风、热、痰及诸杂病。心病亦四，谓贪、瞋、痴及慢等病。见此事已，作是思惟：‘我当云何方便济拔身心病苦诸有情类？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中，得无如是身心病苦诸有情类，乃至无有身心病名。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情种种意乐三乘差别。见此事已，作是思惟：‘我当云何方便济拔意乐狭劣诸有情类，令其弃舍二乘意乐，唯令趣向无上大乘？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我佛土中诸有情类，唯求无上正等菩提，不乐声闻、独觉乘果，乃至无有二乘之名。’善现当知，是菩萨摩诃萨由此六种波罗蜜多疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情怀增上慢，未舍谓舍，未得谓得。见此事已，作是思惟：‘我当云何方便济拔诸有情类，令其弃舍增上慢结？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满，疾能证得一切智智。我佛土中，得无如是增上慢者，一切有情如实知见所舍所得。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情多生执著，谓执著色蕴，执著受、想、行、识蕴，广说乃至执著菩萨摩诃萨行，执著无上正等菩提。见此事已，作是思惟：‘我当云何方便济拔诸有情类令离执著？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满，疾能证得一切智智。我佛土中诸有情类，无如是等种种执著。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见有如来、应、正等觉寿量、光明、弟子众数皆有分限。见此事已，作是思惟：‘我云何得寿量光明、弟子众数皆无分限？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。我时所有寿量、光明、弟子众数，皆无分限。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见有如来、应、正等觉所居之土周圆有量。见此事已，作是思惟：‘我当云何得所居土周圆无量安隐丰乐？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。十方各如殑伽沙界合为一土，安隐丰乐，我住其中，说法教化无量无数无边有情。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见生死际前后长远，诸有情界其数无边。见此事已，作是思惟：‘生死边际及有情界皆如虚空，虽无真实流转生死及解脱者，而诸有情虚妄执著，轮回生死受苦无穷。我当云何方便济拔？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智。为诸有情说微妙法，皆令解脱生死大苦，亦令证知生死解脱都无所有皆毕竟空。’善现当知，是菩萨摩诃萨由此六种波罗蜜多，疾得圆满近能证得一切智智。”

### 第三分殑伽天品第二十二

尔时，会中有一天女名殑伽天，从座而起，稽首佛足，偏覆左肩，右膝著地，合掌向佛，白言：“世尊，我能圆满布施、净戒、安忍、精进、静虑、般若波罗蜜多，及能摄受如今世尊为诸大众所说佛土。”

时，殑伽天作是语已，即取种种金华、银华、水陆生华诸庄严具，及持金色天衣一双，恭敬至诚奉散佛上。佛神力故，上踊空中宛转右旋，于佛顶上变成四柱四角宝台，绮饰庄严甚可爱乐。于是天女持此宝台，与诸有情平等共有回向无上正等菩提。

尔时，如来知彼天女志意深远，即便微笑。诸佛法尔，若微笑时，种种色光从面门出。今佛亦尔，从其面门放种种光，青黄赤白红紫碧绿，遍照十方无量无边诸佛世界，还来此土现大神变，入佛顶中。

时，阿难陀见闻是已，从座而起，顶礼佛足，偏覆左肩，右膝著地，合掌向佛，白言：“世尊，何因何缘现此微笑？佛现微笑，非无因缘。”

尔时，世尊告庆喜曰：“今此天女，于未来世当成如来、应、正等觉，广说乃至佛薄伽梵，劫名星喻，佛号金华。庆喜当知，今此天女，即是最后所受女身，舍此身已便受男身，尽未来际不复为女。从此殁已，生于东方不动如来、应、正等觉甚可爱乐佛世界中，于彼佛所勤修梵行。此女彼界便字金华，修诸菩萨摩诃萨行。庆喜当知，金华菩萨从不动佛世界殁已复生他方，从一佛国趣一佛国，生生之处常不离佛。如转轮王，从一宝殿趣一宝殿欢娱受乐，乃至命终足不履地；金华菩萨亦复如是，从一佛土往一佛土，乃至无上正等菩提，于生生处常见诸佛，恒闻正法修菩萨行。”

时，阿难陀窃作是念：“金华菩萨当作佛时，亦应宣说甚深般若波罗蜜多。彼会菩萨摩诃萨众，其数多少，应如今佛菩萨众会。”

佛知其念，告庆喜言：“如是，如是，如汝所念。金华菩萨当作佛时，亦为众会宣说如是甚深般若波罗蜜多。彼会菩萨摩诃萨众，其数多少，亦如今佛菩萨众会。庆喜当知，金华菩萨当作佛时，出家弟子其数甚多不可称计，谓不可数若百、若千、若俱胝等，但可总说无量无边。庆喜当知，金华菩萨当作佛时，其土无有种种过患，如此般若波罗蜜多甚深经中我所宣说。”

尔时，庆喜复白佛言：“今此天女，先于何佛已发无上正等觉心，种诸善根回向发愿，今得遇佛供养恭敬，便得受于不退转记？”

佛告庆喜：“今此天女，于燃灯佛已发无上正等觉心，种诸善根回向发愿，故今遇我供养恭敬，便得受于不退转记。庆喜当知，我于过去燃灯佛所，以五茎华奉散彼佛回向发愿，燃灯如来、应、正等觉知我根熟，与我授记：‘汝于来世当得作佛，号曰能寂，界名堪忍，劫号为贤。’天女尔时闻佛授我大菩提记，欢喜踊跃，即以金华奉散佛上，便发无上正等觉心，种诸善根回向发愿：‘使我来世于此菩萨当作佛时，亦如今佛现前授我大菩提记。’故我今者与彼授记。”

尔时，庆喜闻佛所说，欢喜踊跃，复白佛言：“今此天女，久发无上正等觉心，种诸善根、回向发愿今得成熟，是故如来、应、正等觉授与彼记。”

佛告庆喜：“如是，如是，如汝所说，彼善根熟，我与授记。”

### 第三分巧便品第二十三之一

尔时，具寿善现白佛言：“世尊，行深般若波罗蜜多诸菩萨摩诃萨，云何习空、无相、无愿三摩地？云何入空、无相、无愿三摩地？云何习四念住乃至八圣道支？云何修四念住乃至八圣道支？云何习余菩提分法？云何修余菩萨分法？”

佛告善现：“行深般若波罗蜜多诸菩萨摩诃萨，应观色蕴乃至识蕴空，应观眼处乃至意处空，应观色处乃至法处空，应观眼界乃至意界空，应观色界乃至法界空，应观眼识界乃至意识界空，应观眼触乃至意触空，应观眼触为缘所生诸受乃至意触为缘所生诸受空，应观地界乃至识界空，应观因缘乃至增上缘空，应观无明乃至老死空，应观布施乃至般若波罗蜜多空，应观内空乃至无性自性空空，应观真如乃至不思议界空，应观苦、集、灭、道圣谛空，应观四念住乃至八圣道支空，应观四静虑、四无量、四无色定空，应观八解脱乃至十遍处空，应观空、无相、无愿解脱门空，应观净观地乃至如来地空，应观极喜地乃至法云地空，应观一切陀罗尼门、三摩地门空，应观五眼、六神通空，应观如来十力乃至十八佛不共法空，应观大慈、大悲、大喜、大舍空，应观三十二相、八十随好空，应观无忘失法、恒住舍性空，应观一切智、道相智、一切相智空，应观预流果乃至独觉菩提空，应观一切菩萨摩诃萨行、诸佛无上正等菩提空，应观有漏、无漏法空，应观世间、出世间法空，应观有为、无为法空，应观过去、未来、现在法空，应观善、不善、无记法空，应观欲界、色界、无色界法空。

“善现当知，是菩萨摩诃萨作此观时不令心乱，若心不乱则不见法，若不见法则不作证。所以者何？是菩萨摩诃萨善学诸法自相皆空，无法可增、无法可减，故于诸法不见不证。何以故？于一切法胜义谛中，能证、所证、证处、证时及由此证，若总若别，皆不可得、不可见故。”

尔时，善现便白佛言：“如世尊说，诸菩萨摩诃萨应观法空而不作证，云何菩萨摩诃萨应观法空而不作证？”

佛告善现：“诸菩萨摩诃萨观法空时，先作是念：‘我应观法诸相皆空，不应作证。我为学故观诸法空，不为证故观诸法空，今是学时，非为证时。’是菩萨摩诃萨未入定时，系心于境，非入定位系心于境。是菩萨摩诃萨于如是时，不退一切菩提分法不证漏尽。所以者何？是菩萨摩诃萨成就如是广大智慧，善住法空及一切种菩提分法，恒作是念：‘今时应学，不应作证。’是菩萨摩诃萨行深般若波罗蜜多，常作是念：‘我于布施乃至般若波罗蜜多，今时应学，不应作证。我于内空乃至无性自性空，今时应学，不应作证。我于真如乃至不思议界，今时应学，不应作证。我于苦、集、灭、道圣谛，今时应学，不应作证。我于四念住乃至八圣道支，今时应学，不应作证。我于四静虑、四无量、四无色定，今时应学，不应作证。我于八解脱乃至十遍处，今时应学，不应作证。我于空、无相、无愿解脱门，今时应学，不应作证。我于净观地乃至如来地，今时应学，不应作证。我于极喜地乃至法云地，今时应学，不应作证。我于一切陀罗尼门、三摩地门，今时应学，不应作证。我于五眼、六神通，今时应学，不应作证。我于如来十力乃至十八佛不共法，今时应学，不应作证。我于大慈、大悲、大喜、大舍，今时应学，不应作证。我于无忘失法、恒住舍性，今时应学，不应作证。我于一切智、道相智、一切相智，今时应学，不应作证。我于一切菩萨摩诃萨行，今时应学，不应作证。我于诸佛无上正等菩提，今时应学，不应作证。我今为学一切智智，应学预流果乃至独觉菩提，皆令善巧不应作证。’

“善现当知，是菩萨摩诃萨行深般若波罗蜜多，应习空、无相、无愿三摩地，应住空、无相、无愿三摩地，应修空、无相、无愿三摩地，而于实际不应作证；应习四念住乃至八圣道支，应住四念住乃至八圣道支，应修四念住乃至八圣道支，而于实际不应作证；应习诸余菩提分法，应住诸余菩提分法，应修诸余菩提分法，而于实际不应作证。

“善现当知，是菩萨摩诃萨虽习空、无相、无愿解脱门，亦住空、无相、无愿解脱门，亦修空、无相、无愿解脱门，而不证预流果，乃至不证独觉菩提；虽习四念住乃至八圣道支，亦住四念住乃至八圣道支，亦修四念住乃至八圣道支，而不证预流果，乃至不证独觉菩提；虽习诸余菩提分法，亦住诸余菩提分法，亦修诸余菩提分法，而不证预流果，乃至不证独觉菩提。由此因缘，是菩萨摩诃萨不堕声闻及独觉地，疾证无上正等菩提。

“善现当知，譬如壮士形貌端严，威猛勇健，见者欢喜，具胜圆满清净眷属，于诸兵法学至究竟，善持器仗，安固不动，六十四能、十八明处、一切伎术无不善巧，众人钦仰悉皆敬伏，善事业故功少利多，由此诸人供养恭敬、尊重赞叹无时暂舍。彼于尔时倍增喜跃，对诸眷属而自庆慰。有因缘故，将其父母妻子眷属发趣他方。中路经过险难旷野，其间多有恶兽、劫贼、怨家潜伏诸怖畏事，眷属小大无不惊惶。其人自恃多诸伎术、威猛勇健，身意泰然，安慰父母并诸眷属：‘勿有忧惧，必令无苦！’彼人于是以善巧术，将诸眷属至安隐处，既免危难，欢娱受乐。然彼壮士于旷野中，恶兽、怨贼无加害意。所以者何？自恃威猛，具诸伎术，无所畏故。善现当知，诸菩萨摩诃萨亦复如是，愍生死苦诸有情类，发趣无上正等菩提，普缘有情起四无量，住四无量俱行之心，勤修布施乃至般若波罗蜜多令速圆满。是菩萨摩诃萨于此六种波罗蜜多未圆满位，为欲修学一切智智不证漏尽。虽住空、无相、无愿解脱门，然不随其势力而转，亦不为彼障所牵夺，于解脱门亦不作证；由不证故不堕声闻及独觉地，必趣无上正等菩提。

“善现当知，如金翅鸟飞腾虚空，自在翱翔久不堕落，虽依空戏而不据空，亦不为空之所拘碍。善现当知，诸菩萨摩诃萨亦复如是，虽于空、无相、无愿解脱门数习、住、修，而于其中能不作证，由不证故不堕声闻及独觉地；修佛十力、四无所畏、四无碍解、大慈、大悲、大喜、大舍及十八佛不共法等无量佛法若未圆满，终不依空、无相、无愿而证漏尽。

“善现当知，譬如壮夫善闲射术，欲显己伎仰射虚空，为令空中箭不堕地，复以后箭射前箭筈，如是展转经于多时，箭箭相承不令其堕。若欲令堕，便止后箭，尔时诸箭方顿堕落。善现当知，诸菩萨摩诃萨亦复如是，行深般若波罗蜜多，方便善巧所摄受故，乃至无上正等菩提，因行善根未皆成熟，终不中道证于实际。若得无上正等菩提，因行善根一切成熟，尔时菩萨方证实际，便得无上正等菩提。

“是故，善现，诸菩萨摩诃萨行深般若波罗蜜多，皆应如是审谛观察，如先所说诸法实相，修诸菩萨摩诃萨行，而趣无上正等菩提。”

尔时，善现便白佛言：“诸菩萨摩诃萨甚为希有，能为难事！虽常修学诸法实相，虽常修学真如、法界、法性乃至不思议界，虽常修学内空、外空乃至无性自性空，虽常修学苦、集、灭、道圣谛，虽常修学四念住乃至八圣道支，虽常修学三解脱门及余一切菩提分法，而于中道不堕声闻及独觉地，退失无上正等菩提。”

佛告善现：“诸菩萨摩诃萨于诸有情誓不弃舍，谓作是愿：‘若诸有情未得解脱生老病死，我终不舍加行善根。’善现当知，诸菩萨摩诃萨愿力殊胜，常作是念：‘一切有情若未解脱，我终不舍。’由起如是广大心故，于其中路必不退落。善现当知，诸菩萨摩诃萨恒作是念：‘我不应舍一切有情，必令解脱。然诸有情行不正法，我为度彼，应数引发寂静空、无相、无愿解脱门，虽数引发而不取证。’善现当知，是菩萨摩诃萨成就殊胜方便善巧，虽数现起三解脱门，乃至未得一切智智，而于中间不证实际。

“复次，善现，诸菩萨摩诃萨于甚深处常乐观察，谓乐观察内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦乐观察四念住、四正断、四神足、五根、五力、七等觉支、八圣道支及空、无相、无愿解脱门等皆自相空。善现当知，是菩萨摩诃萨作此观已，起如是念：‘诸有情类由恶友力，起我想执，广说乃至见者想执；由此想执行有所得，轮回生死受种种苦。为断有情如是想执，应趣无上正等菩提，为诸有情说深妙法，令断想执离生死苦。’

“是菩萨摩诃萨尔时虽学三解脱门，而不依此证于实际；以于实际不趣证故，不堕预流、一来、不还、阿罗汉果、独觉菩提。是菩萨摩诃萨由如是念，行深般若波罗蜜多，成就善根不证实际。虽于实际未即作证，而不退失四静虑、四无量、四无色定，亦不退失四念住乃至八圣道支，亦不退失空、无相、无愿解脱门，亦不退失八解脱乃至十遍处，亦不退失内空乃至无性自性空，亦不退失真如乃至不思议界，亦不退失苦、集、灭、道圣谛，亦不退失布施乃至般若波罗蜜多，亦不退失诸菩萨地，亦不退失陀罗尼门、三摩地门，亦不退失五眼、六神通，亦不退失如来十力乃至十八佛不共法，亦不退失大慈、大悲、大喜、大舍，亦不退失无忘失法、恒住舍性，亦不退失一切智、道相智、一切相智，亦不退失诸余无量无边佛法。

“善现当知，是菩萨摩诃萨尔时成就一切菩提分法，乃至证得无上正等菩提，于诸功德终不衰减。是菩萨摩诃萨行深般若波罗蜜多，方便善巧所摄受故，刹那刹那白法增长，诸根猛利，一切声闻及独觉等所不能及。

“复次，善现，若菩萨摩诃萨恒作是念：‘诸有情类于长夜中，其心常行四种颠倒，谓常想倒、心倒、见倒，若乐想倒、心倒、见倒，若我想倒、心倒、见倒，若净想倒、心倒、见倒。我为如是诸有情故，应趣无上正等菩提，修诸菩萨摩诃萨行，证得无上正等觉时，为诸有情说无倒法，谓说生死无常、无乐、无我、无净，唯有涅槃微妙寂静，具足种种常、乐、我、净真实功德。’善现当知，是菩萨摩诃萨成就此念，行深般若波罗蜜多，方便善巧所摄受故，若未圆满如来十力乃至十八佛不共法及余无量无边佛法，终不证入诸佛胜定。

“善现当知，是菩萨摩诃萨尔时，虽学三解脱门入出自在，而于实际未即作证，乃至无上正等菩提因行功德未善圆满，不证实际及余功德；若得无上正等觉时，乃可证得。善现当知，是菩萨摩诃萨尔时，虽于诸余功德修未圆满，而于无愿三摩地门修已圆满。