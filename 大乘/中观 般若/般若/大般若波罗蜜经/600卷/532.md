## 大般若波罗蜜多经卷第五百三十二

### 第三分妙相品第二十八之五

尔时，具寿善现便白佛言：“世尊，若依世俗，施设因果分位差别，不依胜义，则应一切愚夫异生亦有预流、一来、不还、阿罗汉果、独觉菩提及佛无上正等菩提。”

佛告善现：“于意云何？愚夫异生为如实觉世俗、胜义二谛理不？若如实觉二谛理者，彼亦应有预流果等。然彼一切愚夫异生，不如实觉世俗、胜义故，无圣道及修圣道，不可施设圣果差别。唯诸圣者能如实觉世俗、胜义故，有圣道及修圣道，是故施设圣果差别。”

具寿善现复白佛言：“修圣道者为定能得诸圣果耶？”

佛言：“不也。”

具寿善现复白佛言：“不修圣道得圣果耶？”

佛言：“不也。”

具寿善现复白佛言：“若尔，应无得圣果者？”

佛告善现：“虽依世俗有得圣果，而非胜义。若依胜义，非修圣道能得圣果，亦非不修圣道能得圣果，非离圣道能得圣果，亦非住圣道中能得圣果。所以者何？依胜义谛，道及道果、修与不修俱不可得。如是，善现，诸菩萨摩诃萨行深般若波罗蜜多时，虽为有情施设种种圣果差别，而不分别如是圣果在有为界、无为界中。”

具寿善现复白佛言：“若诸圣果不可分别在有为界无为界者，云何世尊说断三结得预流果，薄欲贪、瞋得一来果，断顺下分五结永尽得不还果，断顺上分五结永尽得阿罗汉果，知所有集法皆是灭法得独觉菩提，永断一切烦恼所知习气相续得佛无上正等菩提？世尊，我当云何知佛所说甚深义趣，谓不分别预流等果在有为界、无为界中？”

佛告善现：“于意云何？所说预流、一来、不还、阿罗汉果、独觉菩提、诸佛无上正等菩提，如是圣果为是有为、为是无为？”

善现对曰：“如是圣果皆是无为、非是有为。”

佛告善现：“于意云何？无为界中有分别不？”

善现对曰：“不也，世尊。”

佛告善现：“于意云何？若善男子、善女人等，通达一切有为、无为皆同一相，所谓无相。是善男子、善女人等当于尔时，颇于诸法有所分别此是有为、若无为不？”

善现对曰：“不也，世尊。”

佛告善现：“诸菩萨摩诃萨亦复如是，行深般若波罗蜜多，虽为有情宣说诸法，而不分别所说法相，谓内空故乃至无性自性空故。

“是菩萨摩诃萨自于诸法无所取著，亦能教他于诸法中无所取著，谓于布施乃至般若波罗蜜多无所取著，亦于四静虑、四无量、四无色定无所取著，亦于四念住乃至八圣道支无所取著，亦于内空乃至无性自性空无所取著，亦于真如乃至不思议界无所取著，亦于苦、集、灭、道圣谛无所取著，亦于空、无相、无愿解脱门无所取著，亦于八解脱乃至十遍处无所取著，亦于极喜地乃至法云地无所取著，亦于一切陀罗尼门、三摩地门无所取著，亦于五眼、六神通无所取著，亦于如来十力乃至十八佛不共法无所取著，亦于大慈、大悲、大喜、大舍无所取著，亦于三十二大士相、八十随好无所取著，亦于无忘失法、恒住舍性无所取著，亦于一切智、道相智、一切相智无所取著，亦于一切菩萨摩诃萨行无所取著，亦于诸佛无上正等菩提无所取著，亦于一切智智无所取著。

“是菩萨摩诃萨自于如是所说诸法无所取著，亦能教他于如是法无所取著。是菩萨摩诃萨于此诸法无取著故，于一切处皆得无碍。如佛世尊所变化者，虽行布施乃至般若波罗蜜多，而于彼果无取无著，但为有情得涅槃故，如是乃至虽行一切智智，而于彼果无取无著，但为有情得涅槃故；诸菩萨摩诃萨亦复如是，行深般若波罗蜜多，于一切法若有漏若无漏、若世间若出世间、若有为若无为，无取、无著、无住、无碍。所以者何？是菩萨摩诃萨达一切法微妙相故。”

### 第三分施等品第二十九之一

尔时，善现便白佛言：“云何菩萨摩诃萨于一切法达微妙相？”

佛告善现：“诸菩萨摩诃萨行深般若波罗蜜多，如佛世尊所变化者，不行贪欲、瞋恚、愚痴，不行色蕴乃至识蕴，乃至不行一切智智，不行内法，不行外法，不行随眠，不行诸缠，不行有漏无漏诸法，不行世间出世诸法，不行有为无为诸法，不行圣道及圣道果。诸菩萨摩诃萨行深般若波罗蜜多亦复如是，于一切法都无所行，是为菩萨摩诃萨于一切法达微妙相，谓于法性无所分别。”

具寿善现复白佛言：“云何如来所变化者，现修圣道？”

佛告善现：“彼变化者，依修圣道无染无净，亦不轮回五趣生死，亦不证得三乘涅槃。”

具寿善现复白佛言：“云何菩萨摩诃萨行深般若波罗蜜多时，通达诸法皆无实事？”

佛告善现：“于意云何？诸佛世尊所变化者，为有实事，依彼实事有染有净，由此轮回五趣生死，及得三乘般涅槃不？”

善现对曰：“不也，世尊。非佛世尊所变化者，有少实事，非依彼事有染有净，亦无轮回五趣生死，亦无证得三乘涅槃。”

佛告善现：“诸菩萨摩诃萨行深般若波罗蜜多时，于一切法通达实相亦复如是，通达诸法都无实事、性相俱空。”

具寿善现复白佛言：“为一切色、受、想、行、识，广说乃至有为、无为，一切皆如变化事不？”

佛告善现：“如是，如是，色等五蕴，广说乃至有为、无为，一切皆如所变化事。”

具寿善现复白佛言：“若一切法皆如变化，诸所变化皆无实色、受、想、行、识，乃至无实有为、无为，由此亦无杂染清净，亦无五趣生死轮回，亦无从彼得解脱义，云何菩萨摩诃萨于诸有情有胜士用？”

佛告善现：“于意云何？诸菩萨摩诃萨本行菩萨道时，颇见有情可脱地狱、傍生、鬼界、人、天趣不？”

善现对曰：“不也，世尊。”

佛告善现：“如是，如是，诸菩萨摩诃萨本行菩萨道时，不见有情可脱五趣及三界者。所以者何？诸菩萨摩诃萨于一切法通达知见皆如幻化、都非实有。”

具寿善现复白佛言：“若菩萨摩诃萨于一切法通达知见皆如幻化、都非实有，为何事故修行布施乃至般若波罗蜜多？广说乃至为何事故成熟有情、严净佛土？”

佛告善现：“若诸有情于一切法能自通达皆如幻化、都非实有，诸菩萨摩诃萨则不应经无数大劫，为诸有情行菩萨道；以诸有情于一切法不能通达皆如幻化、都非实有，是故菩萨摩诃萨众经无数劫，为诸有情行菩萨道。

“复次，善现，若菩萨摩诃萨于一切法不能通达都非实有，则不应经无数大劫，为诸有情修行布施乃至般若波罗蜜多，广说乃至成熟有情、严净佛土；以诸菩萨摩诃萨众于一切法如实通达皆如幻化、都非实有故，无数劫为诸有情修行布施乃至般若波罗蜜多，广说乃至成熟有情、严净佛土，证得无上正等菩提，能尽未来利乐一切。”

尔时，善现白言：“世尊，若一切法如梦、如幻、如响、如像、如光影、如阳焰、如变化事、如寻香城，所化有情住在何处，诸菩萨摩诃萨行深般若波罗蜜多方便善巧拔济令出？”

佛告善现：“所化有情住在名相虚妄分别，诸菩萨摩诃萨行深般若波罗蜜多方便善巧，从彼名相虚妄分别拔济令出。”

具寿善现复白佛言：“何等为名？何等为相？”

佛告善现：“名但是客，但假施设，表所显义，谓此名色、受、想、行、识，此名眼处乃至意处，此名色处乃至法处，此名眼界乃至意界，此名色界乃至法界，此名眼识界乃至意识界，此名男女，此名大小，此名地狱乃至人天，此名有漏，此名无漏，此名世间，此名出世间，此名有为，此名无为，此名预流果，广说乃至此名无上正等菩提，此名异生，此名声闻，此名独觉，此名菩萨，此名如来。

“善现，如是等一切名，为表诸义但假施设。故一切名皆非实有，诸有为法亦但有名，由此无为亦非实有，愚夫异生于中妄执。诸菩萨摩诃萨行深般若波罗蜜多，悲愿缠心，方便善巧教令远离，作如是言：‘名是分别妄想所起，亦是众缘和合假立，汝等于中不应执著。名无实事自性皆空，非有智者执著空法。’如是，善现，诸菩萨摩诃萨行深般若波罗蜜多方便善巧，为诸有情说遣名法。是谓为名。

“云何为相？善现当知，相有二种，愚夫异生于中执著。何等为二？所谓色相及无色相。云何色相？谓所有色若粗、若细、若劣、若胜，如是一切自性皆空，愚夫异生分别执著谓之为色，是名色相。无色相者，谓诸所有无色法中，愚夫异生取相分别生诸烦恼，名无色相。诸菩萨摩诃萨行深般若波罗蜜多方便善巧，教诸有情遣除二相，复教安住无相界中。虽教安住无相界中，而不令其堕二边执，谓此是相、此是无相。如是，善现，诸菩萨摩诃萨行深般若波罗蜜多方便善巧，令诸有情远离诸相住无相界而无执著。”

尔时，善现复白佛言：“若一切法但有名相，一切名相皆是假立，云何菩萨摩诃萨行深般若波罗蜜多时，于诸善法自能增进，亦能令他增进善法，由自善法渐增进故，能令诸地渐得圆满，亦能安立诸有情类，令随所应住三乘果？”

佛告善现：“若诸法中有少实事，非但假立有名相者，则诸菩萨摩诃萨行深般若波罗蜜多时，应以善法自不增进，亦不令他增进善法。以诸法中无少实事，但有假立种种名相，是故菩萨摩诃萨行深般若波罗蜜多时，于诸善法自能增进，亦能令他增进善法，能以无相而为方便，圆满般若乃至布施波罗蜜多；能以无相而为方便，圆满四静虑、四无量、四无色定；能以无相而为方便，圆满四念住乃至八圣道支；能以无相而为方便，圆满内空乃至无性自性空；能以无相而为方便，圆满真如乃至不思议界；能以无相而为方便，圆满空、无相、无愿解脱门；能以无相而为方便，圆满八解脱乃至十遍处；能以无相而为方便，圆满菩萨摩诃萨地；能以无相而为方便，圆满一切陀罗尼门、三摩地门；能以无相而为方便，圆满五眼、六神通；能以无相而为方便，圆满如来十力乃至十八佛不共法；能以无相而为方便，圆满大慈、大悲、大喜、大舍；能以无相而为方便，圆满三十二大士相、八十随好；能以无相而为方便，圆满无忘失法、恒住舍性；能以无相而为方便，圆满一切智、道相智、一切相智；能以无相而为方便，圆满菩萨摩诃萨行及佛无上正等菩提；能以无相而为方便，圆满一切智智；能以无相而为方便，成熟有情、严净佛土。如是，善现，以一切法无少实事，但有假立种种名相，诸菩萨摩诃萨于中不起颠倒执著，能以无相而为方便，于诸善法自增进已，亦能令他增进善法。

“复次，善现，若诸法中，有毛端量实法相者，则诸菩萨摩诃萨行深般若波罗蜜多时，于一切法不应觉知无相、无念亦无作意无漏性已，证得无上正等菩提，安立有情于无漏法，以诸无漏法皆无相、无念、无作意故。如是，善现，诸菩萨摩诃萨行深般若波罗蜜多方便善巧，安立有情于无漏法，乃名真实饶益有情。”

具寿善现便白佛言：“若一切法真无漏性无相、无念、无作意者，何缘世尊于诸经中数作是说：此是有漏法，此是无漏法；此是世间法，此是出世法；此是有为法，此是无为法；此是声闻法，此是独觉法，此是菩萨法，此是如来法？”

佛告善现：“于意云何？有漏等法与无相等无漏法性有别异不？”

善现对曰：“不也，世尊。”

佛告善现：“于意云何？声闻等法与无相等无漏法性有别异不？”

善现对曰：“不也，世尊。”

佛告善现：“有漏等法岂不即是无相、无念亦无作意无漏法性？”

善现对曰：“如是，世尊。”

佛告善现：“诸预流果乃至无上正等菩提，岂不即是无相、无念亦无作意无漏法性？”

善现对曰：“如是，世尊。”

佛告善现：“由此当知，诸法皆是无相、无念亦无作意无漏法性。善现当知，若菩萨摩诃萨学一切法无相、无念亦无作意无漏性时，常能增长种种善法，所谓布施乃至般若波罗蜜多，广说乃至一切相智，成熟有情、严净佛土。诸如是等一切佛法，皆由修学无相无念亦无作意无漏法性而得增长。所以者何？诸菩萨摩诃萨除空、无相、无愿解脱门，更无有余要所学法。何以故？三解脱门总摄一切妙善法故。所以者何？空解脱门观一切法自相皆空，无相解脱门观一切法远离诸相，无愿解脱门观一切法远离所愿。诸菩萨摩诃萨依此三门，能摄一切殊胜善法；离此三门，所应修学殊胜善法皆不生长。

“复次，善现，若菩萨摩诃萨能学如是三解脱门，则能学五蕴，亦能学十二处，亦能学十八界，亦能学四圣谛，亦能学十二缘起，亦能学内空乃至无性自性空，亦能学真如乃至不思议界，亦能学布施波罗蜜多乃至般若波罗蜜多，广说乃至亦能学一切智、道相智、一切相智，亦能学成熟有情、严净佛土，亦能学诸余无量无边佛法。”

具寿善现便白佛言：“云何菩萨摩诃萨行深般若波罗蜜多时，能学五蕴？”

佛告善现：“若菩萨摩诃萨行深般若波罗蜜多时，能如实知色乃至识若相、若生灭、若真如，是名菩萨摩诃萨行深般若波罗蜜多时，能学五蕴。

“善现，云何菩萨摩诃萨如实知色相？谓菩萨摩诃萨如实知色毕竟有孔、毕竟有隙，犹如聚沫性不坚固，是名菩萨摩诃萨如实知色相。

“善现，云何菩萨摩诃萨如实知色生灭？谓菩萨摩诃萨如实知色生时无所从来，灭时无所至去，虽无来、无去而生灭相应，是名菩萨摩诃萨如实知色生灭。

“善现，云何菩萨摩诃萨如实知色真如？谓菩萨摩诃萨如实知色真如无生无灭、无来无去、无染无净、无增无减，常如其性不虚妄、不变易故名真如，是名菩萨摩诃萨如实知色真如。

“善现，云何菩萨摩诃萨如实知受相？谓菩萨摩诃萨如实知受毕竟如痈、毕竟如箭，速起速灭，犹如浮泡，虚伪不住，三和合起，是名菩萨摩诃萨如实知受相。

“善现，云何菩萨摩诃萨如实知受生灭？谓菩萨摩诃萨如实知受生时无所从来，灭时无所至去，虽无来、无去而生灭相应，是名菩萨摩诃萨如实知受生灭。

“善现，云何菩萨摩诃萨如实知受真如？谓菩萨摩诃萨如实知受真如无生无灭、无来无去、无染无净、无增无减，常如其性不虚妄、不变易故名真如，是名菩萨摩诃萨如实知受真如。

“善现，云何菩萨摩诃萨如实知想相？谓菩萨摩诃萨如实知想犹如阳焰水不可得，渴爱因缘妄起此想发假言说，是名菩萨摩诃萨如实知想相。

“善现，云何菩萨摩诃萨如实知想生灭？谓菩萨摩诃萨如实知想生时无所从来，灭时无所至去，虽无来、无去而生灭相应，是名菩萨摩诃萨如实知想生灭。

“善现，云何菩萨摩诃萨如实知想真如？谓菩萨摩诃萨如实知想真如无生无灭、无来无去、无染无净、无增无减，常如其性不虚妄、不变易故名真如，是名菩萨摩诃萨如实知想真如。

“善现，云何菩萨摩诃萨如实知行相？谓菩萨摩诃萨如实知行如芭蕉树，叶叶析除实不可得，是名菩萨摩诃萨如实知行相。

“善现，云何菩萨摩诃萨如实知行生灭？谓菩萨摩诃萨如实知行生时无所从来，灭时无所至去，虽无来、无去而生灭相应，是名菩萨摩诃萨如实知行生灭。

“善现，云何菩萨摩诃萨如实知行真如？谓菩萨摩诃萨如实知行真如无生无灭、无来无去、无染无净、无增无减，常如其性不虚妄、不变易故名真如，是名菩萨摩诃萨如实知行真如。

“善现，云何菩萨摩诃萨如实知识相？谓菩萨摩诃萨如实知识犹如幻事，众缘和合，假施设有，实不可得，谓如幻师或彼弟子，于四衢道幻作四军，所谓象军、马军、车军、步军，或复幻作诸余色类相，虽似有而无其实，识亦如是，实不可得，是名菩萨摩诃萨如实知识相。

“善现，云何菩萨摩诃萨如实知识生灭？谓菩萨摩诃萨如实知识生时无所从来，灭时无所至去，虽无来无去而生灭相应，是名菩萨摩诃萨如实知识生灭。

“善现，云何菩萨摩诃萨如实知识真如？谓菩萨摩诃萨如实知识真如无生无灭、无来无去、无染无净、无增无减，常如其性不虚妄、不变易故名真如，是名菩萨摩诃萨如实知识真如。”

具寿善现复白佛言：“云何菩萨摩诃萨行深般若波罗蜜多时，能学十二处？”

佛告善现：“若菩萨摩诃萨行深般若波罗蜜多时，如实知内处内处自性空，如实知外处外处自性空，是名菩萨摩诃萨行深般若波罗蜜多时，能学十二处。”

具寿善现复白佛言：“云何菩萨摩诃萨行深般若波罗蜜多时，能学十八界？”

佛告善现：“若菩萨摩诃萨行深般若波罗蜜多时，如实知眼界眼界自性空，广说乃至如实知意识界意识界自性空，是名菩萨摩诃萨行深般若波罗蜜多时，能学十八界。”

具寿善现复白佛言：“云何菩萨摩诃萨行深般若波罗蜜多时，能学四圣谛？”

佛告善现：“若菩萨摩诃萨行深般若波罗蜜多时，如实知苦是逼迫相，如实知集是生起相，如实知灭是寂静相，如实知道是远离相；又如实知苦、集、灭、道自性本空，远离二法，是圣者谛，苦等四谛即是真如，真如即是苦等四谛，无二无别唯真圣者能如实知，是名菩萨摩诃萨行深般若波罗蜜多时，能学四圣谛。”

具寿善现复白佛言：“云何菩萨摩诃萨行深般若波罗蜜多时，能学十二缘起？”

佛告善现：“若菩萨摩诃萨行深般若波罗蜜多时，如实知无明乃至老死无生无灭、无染无净、自性本空、远离二法，是名菩萨摩诃萨行深般若波罗蜜多时，能学十二缘起。”

具寿善现复白佛言：“云何菩萨摩诃萨行深般若波罗蜜多时，能学内空乃至无性自性空？”

佛告善现：“若菩萨摩诃萨行深般若波罗蜜多时，如实知内空乃至无性自性空皆无自性、都不可得而能安住，是名菩萨摩诃萨行深般若波罗蜜多时，能学内空乃至无性自性空。”

具寿善现复白佛言：“云何菩萨摩诃萨行深般若波罗蜜多时，能学真如乃至不思议界？”

佛告善现：“若菩萨摩诃萨行深般若波罗蜜多时，如实知真如乃至不思议界皆无戏论，都无分别而能安住，是名菩萨摩诃萨行深般若波罗蜜多时，能学真如乃至不思议界。”

具寿善现复白佛言：“云何菩萨摩诃萨行深般若波罗蜜多时，能学布施波罗蜜多乃至无量无边佛法？”

佛告善现：“若菩萨摩诃萨行深般若波罗蜜多时，如实知布施波罗蜜多乃至无量无边佛法无增无减、无染无净、无自性、不可得而能修习，是名菩萨摩诃萨行深般若波罗蜜多时，能学布施波罗蜜多乃至无量无边佛法。”

尔时，善现便白佛言：“若菩萨摩诃萨行深般若波罗蜜多时，如实了知色等诸法各别无乱，将无世尊以色等法坏真法界？所以者何？法界无二、无差别故。”

佛告善现：“若离法界余法可得，可言彼法能坏法界。然离法界无法可得，故无余法能坏法界。所以者何？诸佛、菩萨、独觉、声闻，知离法界无法可得。既知无法离于法界，亦不为他施设宣说，是故法界无能坏者。如是，善现，诸菩萨摩诃萨行深般若波罗蜜多，应学法界无二、无别不可坏相。”

具寿善现复白佛言：“若菩萨摩诃萨欲学法界当于何学？”

佛告善现：“若菩萨摩诃萨欲学法界，当于一切法学。所以者何？以一切法皆入法界故。”

具寿善现复白佛言：“何因缘故，说一切法皆入法界？”

佛告善现：“如来出世、若不出世，诸法法尔皆入法界无差别相，不由佛说。所以者何？若善法若非善法、若有漏法若无漏法、若世间法若出世法、若有为法若无为法，如是等一切法无不皆入无相、无为性空法界。是故，善现，诸菩萨摩诃萨行深般若波罗蜜多时，欲学法界当学一切法，若学一切法即学法界。”

具寿善现复白佛言：“若一切法皆入法界无二、无别，诸菩萨摩诃萨云何当学六波罗蜜多？云何当学四静虑、四无量、四无色定？云何当学四念住乃至八圣道支？云何当学内空乃至无性自性空？云何当学真如乃至不思议界？云何当学苦、集、灭、道圣谛？云何当学空、无相、无愿解脱门？云何当学八解脱乃至十遍处？云何当学极喜地乃至法云地？云何当学陀罗尼门、三摩地门？云何当学五眼、六神通？云何当学如来十力乃至十八佛不共法？云何当学大慈、大悲、大喜、大舍？云何当学无忘失法、恒住舍性？云何当学一切智、道相智、一切相智？云何当学成满三十二相、八十随好？云何当学生刹帝利大族乃至居士大族？云何当学生四大王众天乃至他化自在天？云何当学生梵众天乃至广果天？云何当学生无想有情天法而不乐生彼？云何当学生净居天法而不乐生彼？云何当学生空无边处天乃至非想非非想处天法而不乐生彼？云何当学初发菩提心乃至第十发菩提心？云何当学趣入菩萨正性离生？云何当学一切声闻及独觉地而不作证？云何当学成熟有情、严净佛土？云何当学诸陀罗尼及无碍辩？云何当学一切菩萨摩诃萨道及佛无上正等菩提？如是学已，知一切法一切种相，便能证得一切智智。

“复次，世尊，非法界中有如是等种种分别，将无菩萨摩诃萨众，由此分别行于颠倒，无戏论中起诸戏论？何以故？真法界中都无分别戏论事故。

“复次，世尊，法界非色、受、想、行、识，亦不离色、受、想、行、识，色乃至识即是法界，法界即是色乃至识，广说乃至法界非有为、无为法，亦不离有为、无为法，有为、无为法即是法界，法界即是有为、无为法。”

佛告善现：“如是，如是，如汝所说，真法界中无一切种分别戏论，法界非色、受、想、行、识，亦不离色、受、想、行、识，法界即色、受、想、行、识，色、受、想、行、识即法界，广说乃至法界非有为、无为法，亦不离有为、无为法，法界即有为、无为法，有为、无为法即法界。

“复次，善现，诸菩萨摩诃萨行深般若波罗蜜多时，若见有法离法界者，便非正趣所求无上正等菩提。是故，善现，诸菩萨摩诃萨行深般若波罗蜜多时，不见诸法离真法界。

“善现当知，诸菩萨摩诃萨行深般若波罗蜜多时，知一切法即真法界，方便善巧无名相法，为诸有情寄名相说，谓此是色、受、想、行、识，此是眼处乃至意处，此是色处乃至法处，此是眼界乃至意界，此是色界乃至法界，此是眼识界乃至意识界，此是眼触乃至意触，此是眼触为缘所生诸受乃至意触为缘所生诸受，此是地界乃至识界，此是因缘乃至增上缘，此是从缘所生诸法，此是无明乃至老死，此是善法、非善法，此是有漏法、无漏法，此是世间法、出世间法，此是有为法、无为法，此是布施乃至般若波罗蜜多，广说乃至此是无上正等菩提。

“如工幻师或彼弟子，执持少物于众人前，幻作种种异类色像，谓或幻作男女、大小；或复幻作象、马、牛、羊、驼、驴、鸡等种种禽兽；或复幻作城邑、聚落、园林、池沼，种种庄严甚可爱乐；或复幻作衣服、饮食、房舍、卧具、华香、璎珞、种种珍奇、财谷、库藏；或复幻作无量种类伎乐、俳优令无量人欢娱受乐；或复幻作种种形相令行布施、或令持戒、或令修忍、或令精进、或令习定、或令学慧；或复现生刹帝利大族乃至居士大族；或复幻作诸山、大海、妙高山王、轮围山等；或复现生四大王众天乃至非想非非想处天；或复现作预流、一来、不还、阿罗汉、独觉；或复现作菩萨摩诃萨，从初发心修行布施乃至般若波罗蜜多，修行四静虑、四无量、四无色定，修行四念住乃至八圣道支，修行空、无相、无愿解脱门，学住内空乃至无性自性空，学住真如乃至不思议界，学住苦、集、灭、道圣谛，趣入菩萨正性离生，修行极喜地乃至法云地，引发种种殊胜神通，放大光明照诸世界，严净佛土，成熟有情，游戏一切静虑、解脱、等持、等至，修行种种诸佛功德；或复幻作如来形像，具三十二大丈夫相，八十随好圆满庄严，成就十力、四无所畏、四无碍解、十八佛不共法、大慈、大悲、大喜、大舍及余无量无边功德。

“如是幻师或彼弟子，为惑他故在众人前，幻作此等诸幻化事。其中无智男女大小见是事已，咸惊叹言：‘奇哉！此人善学众伎，能作种种甚希有事，乃至能作如来之身相好庄严，具诸功德，自显伎能。’其中有智见此事已，作是思惟：‘甚为神异，如何此人能现是事？其中虽无实法可得，而令众人迷谬欢乐，于无实物起实物想。’唯有智者了达皆空，虽有见闻而无执著。

“诸菩萨摩诃萨亦复如是，行深般若波罗蜜多，虽不见法界离诸法有，亦不见诸法离法界有，不见有情及彼施设实有可得，而能发生方便善巧，自修行六波罗蜜多，亦劝他修行六波罗蜜多，无倒称扬修行六波罗蜜多法，欢喜赞叹修行六波罗蜜多者；广说乃至自圆满一切相智，亦劝他圆满一切相智，无倒称扬圆满一切相智法，欢喜赞叹圆满一切相智者；自圆满三十二相、八十随好，亦劝他圆满三十二相、八十随好，无倒称扬圆满三十二相、八十随好法，欢喜赞叹圆满三十二相、八十随好者。

“善现当知，若真法界，初、中、后际有差别者，则诸菩萨摩诃萨行深般若波罗蜜多时，不能施设方便善巧，为诸有情说真法界，严净佛土，成熟有情，修诸菩萨摩诃萨行，证得无上正等菩提，转妙法轮度有情众；以真法界，初、中、后际常无差别，是故菩萨摩诃萨行深般若波罗蜜多时，施设种种方便善巧，为诸有情说真法界，严净佛土，成熟有情，修诸菩萨摩诃萨行，证得无上正等菩提，转妙法轮度有情众。”