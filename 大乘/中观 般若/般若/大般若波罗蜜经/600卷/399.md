## 大般若波罗蜜多经卷第三百九十九

### 初分常啼菩萨品第七十七之二

“时，天帝释即复本形，在常啼前，曲躬而立，赞言：‘大士，善哉！善哉！为法至诚，坚固乃尔！过去诸佛为菩萨时亦如大士，以坚固愿求深般若波罗蜜多方便善巧，请问菩萨所学、所乘、所行、所作心无厌倦，成熟有情，严净佛土，已证无上正等菩提。大士当知，我实不用人血、心、髓，但来相试。今何所愿？我当相与，以酬轻触损恼之愆。’

“常啼报言：‘我本所愿，唯有无上正等菩提，天主颇能与斯愿不？’

“时，天帝释赧然有愧，白常啼言：‘此非我力！唯有诸佛大圣法王，于法自在能与斯愿。大士，今应除无上觉，更求余愿，我当与之。’

“常啼报曰：‘甚深般若波罗蜜多亦我所愿，颇能惠不？’

“时，天帝释倍复生惭，白常啼言：‘我于此愿亦不能与！然我有力令大士身平复如故，用斯愿不？’

“常啼报言：‘如是所愿，自能满足，无劳天主。所以者何？我若启告十方诸佛，发诚谛言：“今自卖身，实为慕法，不怀谄诈诳惑世间，由此因缘，定于无上正等菩提不退转者，令我身形平复如故。”此言未讫，自能令我平复如故，岂假天威？’

“天帝释言：‘如是，如是，佛之神力不可思议！菩萨至诚，何事不办？然由我故损大士身，唯愿慈悲，许办斯事。’

“常啼菩萨便告彼言：‘既尔殷勤，当随汝意。’

“时，天帝释即现天威，令常啼身平复如故，乃至不见少分疮痕，形貌端严过于往日，愧谢右绕，忽然不现。

“尔时，长者女见常啼菩萨希有之事，转增爱重，恭敬合掌，白常啼言：‘愿降慈悲，暂临我宅！所须供养甚深般若波罗蜜多及说法师法涌菩萨上妙供具，为白父母，一切当得。我及侍从亦辞父母，随大士往具妙香城，为欲供养甚深般若波罗蜜多及说法师法涌菩萨摩诃萨故。’

“是时，常啼随彼所愿，俱到其舍，在门外止。时，长者女即入其舍，白父母言：‘愿多与我家中所有上妙华鬘、涂散等香、衣服、璎珞、宝幢、幡盖、伎乐、苏油、末尼、真珠、吠琉璃宝、颇胝迦宝、珊瑚、琥珀、螺贝、璧玉、杵藏、石藏、帝青、大青并金银等种种供具，亦听我身及先事我五百侍女持诸供具，皆当随从常啼菩萨往妙香城，为欲供养甚深般若波罗蜜多及说法师法涌菩萨。彼当为我宣说法要！我得闻已，如说修行，定获无边微妙佛法。’

“时，彼父母闻已惊骇，即问女言：‘常啼菩萨今在何处？是何等人？’

“女即白言：‘今在门外，彼是大士，为欲度脱一切有情生死苦故，勤求无上正等菩提。又彼大士，爱重正法不惜身命，为欲供养菩萨所学甚深般若波罗蜜多及说法师法涌菩萨摩诃萨故，入此城中处处巡环，高声唱曰：“我今自卖！谁欲买人？我今自卖！谁欲买人？”经于久时卖身不售，愁忧苦恼在一处立，涕泪而言：“我有何罪？为欲供养甚深般若波罗蜜多及说法师法涌菩萨摩诃萨故，虽自卖身，而无买者？”

“‘时，天帝释为欲试验，即自化作少婆罗门来至其前，问言：“男子，汝何住此，忧悲不乐？”时，彼大士答言：“儒童，我为供养甚深般若波罗蜜多及说法师法涌菩萨。然我贫乏无诸财宝，爱重法故欲自卖身，遍此城中，无相问者。自惟薄福，住此忧悲。”时，婆罗门语大士曰：“我于今者正欲祠天，不用人身，但须人血、人髓、人心，颇能卖不？”大士闻已，欢喜踊跃，以柔软语报婆罗门：“仁所买者，我悉能卖。”婆罗门言：“须几价值？”大士报曰：“随意相酬。”大士尔时作是语已，即伸右手执取利刀，刺己左臂令出其血，复割右髀皮肉置地，破骨出髓，与婆罗门；复趣墙边，欲剖心出。

“‘我在高阁遥见是事，作是念言：“此善男子，何因缘故困苦其身？我当问之。”念已下阁到大士所，作是问言：“汝何因缘先唱自卖，今出血、髓，复欲剖心？”彼答我曰：“姊不知耶？我为供养甚深般若波罗蜜多及说法师法涌菩萨。然我贫乏无诸财宝，爱重法故先自卖身，无相买者，今卖三事与婆罗门。”我时问言：“汝今自卖身血、心、髓，欲持价值供养般若波罗蜜多及说法师法涌菩萨，当获何等功德胜利？”彼答我言：“法涌菩萨于甚深法已得自在，当为我说甚深般若波罗蜜多方便善巧，菩萨所学、菩萨所乘、菩萨所行、菩萨所作。我得闻已，如说修行，成熟有情，严净佛土，速证无上正等菩提，得金色身，具三十二大丈夫相，八十随好圆满庄严，常光一寻，余光无量，具佛十力、四无所畏、四无碍解、大慈、大悲、大喜、大舍、十八佛不共法，无忘失法、恒住舍性，五净眼、六神通，不可思议清净戒蕴、定蕴、慧蕴、解脱蕴、解脱知见蕴，无障智见、无上智见，得一切智、道相智、一切相智，具足一切无上法宝，分布施与一切有情，与诸有情作所依止。我舍身命为供养彼，当获此等功德胜利。”

“‘我时闻说如是殊胜不可思议微妙佛法，欢喜踊跃身毛皆竖，恭敬合掌而白彼言：“大士所说第一广大，最胜微妙，甚为希有！为获如是一一佛法，尚应弃舍如殑伽沙所重身命，况唯舍一！所以者何？若得如是微妙功德，则能利乐一切有情。大士家贫，尚为如是微妙功德不惜身命，况我家富多有珍财，为是功德而不弃舍？大士今应勿复自害，所须供具尽当相与，所谓金、银、吠琉璃宝、颇胝迦宝、末尼、真珠、杵藏、石藏、螺贝、璧玉、帝青、大青、珊瑚、琥珀及余无量异类珍财，华、香、璎珞、宝幢、幡盖、伎乐、灯明、车乘、衣服并余种种上妙供具，可持供养甚深般若波罗蜜多及说法师法涌菩萨。唯愿大士勿复自害！我身亦愿随大士往法涌菩萨摩诃萨所，俱时瞻仰，共植善根，为得所说诸佛法故。”

“‘时，天帝释即复本形在彼前住，曲躬合掌，赞言：“大士，善哉！善哉！为法至诚，坚固乃尔！过去诸佛为菩萨时亦如大士，以坚固愿求深般若波罗蜜多方便善巧，请问菩萨所学、所乘、所行、所作心无厌倦，成熟有情，严净佛土，已证无上正等菩提。大士当知，我实不用人血、心、髓，但来相试。今何所愿？我当相与，以酬轻触损恼之愆。”

“‘彼即报言：“我本所愿，唯有无上正等菩提，天主颇能与斯愿不？”时，天帝释赧然有愧，而白彼言：“此非我力！唯有诸佛大圣法王，于法自在能与斯愿。大士，今应除无上觉，更求余愿，我当与之。”彼便报曰：“甚深般若波罗蜜多亦我所愿，颇能惠不？”时，天帝释倍复生惭，而白彼言：“我于此愿亦不能与！然我有力令大士身平复如故，用斯愿不？”彼复报言：“如是所愿，自能满足，无劳天主。所以者何？我若启告十方诸佛，发诚谛言：“今自卖身，实为慕法，不怀谄诈诳惑世间，由此因缘，定于无上正等菩提不退转者，令我身形平复如故。”此言未讫，自能令我平复如故，岂假天威？”

“‘天帝释言：“如是，如是，佛之神力不可思议！菩萨至诚，何事不办？然由我故损大士身，唯愿慈悲，许办斯事。”时，彼大士告帝释言：“既尔殷勤，当随汝意。”时，天帝释即现天威，令彼身形平复如故，乃至不见少分疮痕，形貌端严过于往日，愧谢右绕，忽然不现。

“‘我既见彼希有之事，转增爱敬，合掌白言：“愿降慈悲，暂临我宅！所须供养甚深般若波罗蜜多及说法师法涌菩萨供养之具，为白父母，一切当得。我及侍从亦辞父母，随大士往具妙香城，为欲供养甚深般若波罗蜜多及说法师法涌菩萨摩诃萨故。”

“‘今彼大士以我至诚，不遗所愿，来至门首。唯愿父母多与珍财，及许我身并先事我五百侍女持诸供具，咸当随从常啼菩萨往妙香城，礼敬供养甚深般若波罗蜜多及说法师法涌菩萨，为得所说诸佛法故。’

“尔时，父母闻女所说，欢喜踊跃，叹未曾有，便告女言：‘如汝所说，常啼菩萨甚为希有，能擐如是大功德铠，勇猛精进求诸佛法；所求佛法微妙最胜，广大清净不可思议，能引世间诸有情类令获殊胜利益安乐。汝于是法既深爱重，欲随善友持诸供具往妙香城，供养般若波罗蜜多及说法师法涌菩萨，为欲证得诸佛法故，我等云何不生随喜？今听汝去，我等亦欲与汝相随，汝欢喜不？’

“女即白言：‘甚大欢喜！我尚不碍余人善法，况父母耶？’

“父母报言：‘汝应严办供具、侍从，速当共往。’时，长者女即便营办五百乘车七宝严饰，亦令五百常随侍女恣意各取众宝严身，复取金银、吠琉璃宝、颇胝迦宝、末尼、真珠、帝青、大青、螺贝、璧玉、珊瑚、琥珀、杵藏、石藏及余无量异类珍财，种种华香、衣服、璎珞、宝幢、幡盖、伎乐、苏油、上妙珍财各无量种并余种种上妙供具。

“其女既办如是事已，恭敬启请常啼菩萨前乘一车，身及父母、侍女五百各乘一车，围绕侍从常啼菩萨，渐渐东去至妙香城。见城高广，七宝成就。于其城外，周匝皆有七宝所成七重垣墙、七重楼观、七重栏楯、七重宝堑、七重行列宝多罗树。是垣墙等互相间饰，发种种光甚可爱乐。此大宝城，面各十二踰缮那量，清净宽广，人物炽盛，安隐丰乐。中有五百街巷市廛，度量相当，端严如画。于诸衢陌各有清流，亘以宝舫往来无拥。一一街巷清净严饰，洒以香水，布以名华。城及垣墙皆有却敌雉堞、楼阁，紫金所成，蓥以众珍，光明辉焕。于雉堞间，厕以宝树。是一一树根茎枝叶，及以华果，皆别宝成。城垣楼阁及诸宝树，覆以金网，连以宝绳，悬以金铃，缀以宝铎，微风吹动发和雅音，譬如善奏五支诸乐。城外周匝七重宝堑，八功德水弭满其中，冷暖调和，清澄皎镜。水中处处有七宝船，间饰庄严，众所乐见。诸堑水内具众妙华，色香鲜郁，遍覆水上。有五百苑周寰大城，种种庄严甚可喜乐。一一苑内有五百池。其池纵广一俱卢舍，七宝庄饰，悦可众心。于诸池内有四色华，量如车轮，映蔽于水。其华皆以七宝所成。诸池苑中多有众鸟，音声相和，聚散遨游。渐复前行，即便遥见法涌菩萨摩诃萨，正处七宝台坐师子座，无量无数百千俱胝那庾多众前后围绕而为说法。

“尔时，常啼菩萨摩诃萨最初遥见法涌菩萨摩诃萨故，身心悦乐；譬如苾刍系念一境，忽然得入第三静虑。既遥见已，作是念言：‘我等不应乘车而趣法涌菩萨摩诃萨所。’作是念已，即便下车整理衣服。

“时，长者女及彼父母、侍女五百亦皆下车，各以上妙众宝衣服严饰其身，持诸供具恭敬围绕常啼菩萨，徐行而趣法涌菩萨摩诃萨所。其路边有法涌菩萨所营七宝大般若台，以赤栴檀而为涂饰，悬宝铃铎出微妙音，周匝皆垂真珠罗网。于台四角，悬四宝珠以为灯明，昼夜常照。宝台四面有四香炉，白银所成，众宝严饰，恒时烧以黑沉水香，散众妙华而为供养。台中有座，七宝所成，其上重敷茵褥绮帊。于斯座上复有一函，四宝合成，庄严绮丽，一金、二银、三吠琉璃、四帝青宝。真金叶上销琉璃汁，书以般若波罗蜜多，置此函中，恒时封印。台中处处悬宝幡华，间饰庄严甚可爱乐。

“常啼菩萨、长者女等，见此宝台庄严殊妙，合掌恭敬，叹未曾有。复见帝释与其无量百千天众在宝台边，持天种种上妙香末及众宝屑、微妙香华、金银华等散宝台上，于虚空中奏天伎乐。

“常啼菩萨见是事已，问帝释言：‘何缘天主与诸天众供养此台？’

“天帝释曰：‘大士今者，岂不知耶？于此台中有无上法，名深般若波罗蜜多，是诸如来、应、正等觉及诸菩萨摩诃萨母，能生能摄一切如来、应、正等觉及诸菩萨摩诃萨众。若菩萨摩诃萨能于此中精勤修学，速到一切功德彼岸，速能成办一切佛法，速能证得一切智智。由是因缘，我等于此与诸眷属恭敬供养。’

“常啼菩萨闻已欢喜，寻声复问天帝释言：‘如是所说甚深般若波罗蜜多，今在何处？我欲供养，唯愿示之！’

“天帝释言：‘大士知不？甚深般若波罗蜜多，在此台中七宝座上四宝函内，真金为叶，吠琉璃宝以为其字。法涌菩萨以七宝印自封印之。我等不能辄开相示。’

“尔时，常啼菩萨摩诃萨及长者女，并其父母、侍女五百闻是语已，即取所持华、香、珍宝、衣服、璎珞、宝幢、幡盖、伎乐、灯明及余种种供养之具分作二分，先持一分诣宝台所供养般若波罗蜜多，复持一分俱共往诣法涌菩萨摩诃萨所。到已皆见法涌菩萨坐师子座，大众围绕。即以华、香、宝幢、幡盖、衣服、璎珞、伎乐、灯明诸珍宝等，散列供养此说法师及所说法。法涌菩萨威神力故，即令所散种种妙华，于虚空中当其顶上，欻然合作一妙华台，众宝庄严甚可爱乐。复令所散种种妙香，于虚空中当华台上，欻然合成一妙香盖，种种珍宝而为严饰。复令所散诸妙宝衣，于虚空中当香盖上，欻然合成一妙宝帐，亦以众宝间饰庄严。余所散列宝幢、幡盖、伎乐、灯明、诸璎珞等，自然踊在台帐盖边，周匝庄严，妙巧安布。

“常啼菩萨、长者女等见是事已，欢喜踊跃，异口同音，皆共称叹法涌菩萨摩诃萨言：‘今我大师甚为希有，能现如是大威神力。为菩萨时尚能如是，况得无上正等菩提！’

“是时，常啼及长者女并诸眷属，深心爱重法涌菩萨摩诃萨故，皆发无上正等觉心，作是愿言：‘我等由此殊胜善根，愿当来世必成如来、应、正等觉。我等由此殊胜善根，愿当来世精勤修学菩萨道时，于深法门通达无碍，如今大师法涌菩萨。我等由此殊胜善根，愿当来世精勤修学菩萨道时，能以上妙七宝台阁及余供具供养般若波罗蜜多，如今大师法涌菩萨。我等由此殊胜善根，愿当来世精勤修学菩萨道时，处大众中坐师子座，宣说般若波罗蜜多甚深义理都无所畏，如今大师法涌菩萨。我等由此殊胜善根，愿当来世精勤修学菩萨道时，成就般若波罗蜜多巧方便力，速能成办所求无上正等菩提，如今大师法涌菩萨。我等由此殊胜善根，愿当来世精勤修学菩萨道时，得胜神通变化自在，利益安乐无量有情，如今大师法涌菩萨。’

“常啼菩萨及长者女并诸眷属，持诸供具供养般若波罗蜜多及说法师法涌菩萨摩诃萨已，顶礼双足，合掌恭敬，右绕三匝，却住一面。

“尔时，常啼菩萨摩诃萨曲躬合掌，白法涌菩萨摩诃萨言：‘我常乐居阿练若处，求深般若波罗蜜多。曾于一时，欻然闻有空中声曰：“咄！善男子，汝可东行，决定得闻甚深般若波罗蜜多。”我闻空中如是教已，欢喜踊跃，即便东行。未久之间，作如是念：“我宁不问彼空中声遣我东行去当远近？至何城邑？复从谁闻甚深般若波罗蜜多？”作是念已，即住其处，捶胸悲叹，愁忧啼泣，经七昼夜不辞疲倦，不念睡眠，不思饮食，不想昼夜，不怖寒热，于内外法心不散乱，唯作是念：“我于何时当闻般若波罗蜜多？我先何故不问空声劝我东行，去当远近？至何处所？复从谁闻甚深般若波罗蜜多？”

“‘我于如是愁忧啼泣自叹恨时，欻于我前有佛像现告我言：“善男子，汝以如是勇猛精进爱乐恭敬求法之心，从此东行，过于五百踰缮那量，有大王城，名具妙香。中有菩萨，名为法涌，常为无量百千有情宣说般若波罗蜜多。汝当从彼得闻般若波罗蜜多。又善男子，法涌菩萨是汝长夜清净善友，示现教导，赞励庆喜，令汝速证所求无上正等菩提。法涌菩萨，于过去世以勤苦行求深般若波罗蜜多，亦如汝今求之方便。汝宜速往法涌菩萨摩诃萨所，勿生疑难，莫计昼夜，不久当闻甚深般若波罗蜜多。”

“‘我时得闻如是语已，心生适悦踊跃欢喜，作是思惟：“何时当见法涌菩萨？从彼得闻甚深般若波罗蜜多，闻已便能永断种种虚妄分别有所得见，疾证无上正等菩提？”作是念时，于一切法即能现起无障智见，由斯智见即得现入无量殊胜三摩地门。我住如是三摩地中，现见十方无量无数无边世界诸佛如来，为诸菩萨摩诃萨众宣说般若波罗蜜多。

“‘时，诸如来、应、正等觉，咸共赞慰，殷勤教诫教授我言：“善哉！善哉！善男子，我等本行菩萨道时，亦如汝今以勤苦行求深般若波罗蜜多；于勤苦时，亦如汝今现得如是诸三摩地。我等尔时得是无量胜三摩地，究竟修已则能成办甚深般若波罗蜜多方便善巧，由斯能办一切佛法，便得住于不退转地。”

“‘时，十方佛广教慰我，令欢喜已，忽然不现。我从所证三摩地起，不见诸佛，心怀惆怅，作是思惟：“我向所见十方诸佛，先从何来？今往何所？谁能为我断如是疑？”复作是念：“法涌菩萨久已修学甚深般若波罗蜜多方便善巧，已得无量陀罗尼门及三摩地，于诸菩萨自在神通已到究竟，已曾供养无量如来、应、正等觉，于诸佛所发弘誓愿种诸善根，于长夜中为我善友，常摄受我令获利乐。我当疾诣法涌菩萨摩诃萨所，问向所见十方诸佛，先从何来？今往何所？彼能为我断如是疑。”

“‘我于尔时作是念已，勇猛精进渐复东行，荏苒多时入此城邑，渐复前进遥见大师处七宝台坐师子座，大众围绕而为说法。我于是处初见大师，身心悦乐，譬如苾刍忽然得入第三静虑故。我今者请问大师：我先所见十方诸佛，先从何来？今往何所？唯愿为我说彼诸佛所从至处，令我了知，知已生生常见诸佛。’

### 初分法涌菩萨品第七十八之一

“尔时，法涌菩萨摩诃萨告常啼菩萨摩诃萨言：‘善男子，一切如来、应、正等觉、明行圆满、善逝、世间解、无上丈夫、调御士、天人师、佛、薄伽梵所有法身，无所从来，亦无所去。何以故？善男子，诸法实性皆不动故。

“‘善男子，诸法真如无来无去、不可施设，如是真如即是如来、应、正等觉，广说乃至佛、薄伽梵。

“‘善男子，诸法法界无来无去、不可施设，如是法界即是如来、应、正等觉，广说乃至佛、薄伽梵。

“‘善男子，诸法法性无来无去、不可施设，如是法性即是如来、应、正等觉、广说乃至佛、薄伽梵。

“‘善男子，不虚妄性无来无去、不可施设，不虚妄性即是如来、应、正等觉，广说乃至佛、薄伽梵。

“‘善男子，不变异性无来无去、不可施设，不变异性即是如来、应、正等觉，广说乃至佛、薄伽梵。

“‘善男子，法平等性无来无去、不可施设，法平等性即是如来、应、正等觉，广说乃至佛、薄伽梵。

“‘善男子，法离生性无来无去、不可施设，法离生性即是如来、应、正等觉，广说乃至佛、薄伽梵。

“‘善男子，诸法定性无来无去、不可施设，诸法定性即是如来、应、正等觉，广说乃至佛、薄伽梵。

“‘善男子，诸法住性无来无去、不可施设，诸法住性即是如来、应、正等觉，广说乃至佛、薄伽梵。

“‘善男子，诸法实际无来无去、不可施设，诸法实际即是如来、应、正等觉，广说乃至佛、薄伽梵。

“‘善男子，法虚空界无来无去、不可施设，法虚空界即是如来、应、正等觉，广说乃至佛、薄伽梵。

“‘善男子，不思议界无来无去、不可施设，不思议界即是如来、应、正等觉，广说乃至佛、薄伽梵。

“‘善男子，法无生性无来无去、不可施设，法无生性即是如来、应、正等觉，广说乃至佛、薄伽梵。

“‘善男子，法无灭性无来无去、不可施设，法无灭性即是如来、应、正等觉，广说乃至佛、薄伽梵。

“‘善男子，法如实性无来无去、不可施设，法如实性即是如来、应、正等觉，广说乃至佛、薄伽梵。

“‘善男子，法远离性无来无去、不可施设，法远离性即是如来、应、正等觉，广说乃至佛、薄伽梵。

“‘善男子，法寂静性无来无去、不可施设，法寂静性即是如来、应、正等觉，广说乃至佛、薄伽梵。

“‘善男子，无染净界无来无去、不可施设，无染净界即是如来、应、正等觉，广说乃至佛、薄伽梵。

“‘善男子，诸法空性无来无去、不可施设，诸法空性即是如来、应、正等觉，广说乃至佛、薄伽梵。

“‘善男子，一切如来、应、正等觉，广说乃至佛、薄伽梵，非即诸法，非离诸法。

“‘善男子，诸法真如，如来真如，一而非二。

“‘善男子，诸法真如非合非散，唯有一相，所谓无相。

“‘善男子，诸法真如非一、非二、非三、非四，广说乃至非百千等。何以故？善男子，诸法真如离数量故，非有性故。

“‘复次，善男子，譬如有人，热际后分游于旷野，日中渴乏，见阳焰动，作是念言：“我于今时定当得水。”作是念已，遂便往趣，所见阳焰渐去甚远，即奔逐之转复见远，种种方便求水不得。

“‘善男子，于意云何？是焰中水，从何山谷泉池中来？今何所去？为入东海？为入西海、南北海耶？’

“常啼答言：‘阳焰中水尚不可得，况当可说有所从来及有所至？’

“法涌菩萨语常啼言：‘如是，如是，如汝所说。如彼渴人愚痴无智，为热所逼，见动阳焰，于无水中妄生水想；若谓如来、应、正等觉有来有去，亦复如是，当知是人愚痴无智。何以故？善男子，一切如来、应、正等觉，不可以色身见。夫如来者，即是法身。善男子，如来法身，即是诸法真如、法界；真如、法界既不可说有来有去，如来法身亦复如是，无来无去。

“‘复次，善男子，譬如幻师或彼弟子，幻作种种象军、马军、车军、步军及牛羊等，经须臾顷忽然不现。善男子，于意云何？是幻所作，从何而来？去何所至？’

“常啼答言：‘幻事非实，如何可说有来有去？’

“法涌菩萨语常啼言：‘如是，如是，如汝所说。若执幻事有来去者，当知彼人愚痴无智；若谓如来、应、正等觉有来有去，亦复如是，当知是人愚痴无智。何以故？善男子，一切如来、应、正等觉，不可以色身见。夫如来者，即是法身。善男子，如来法身，即是诸法真如、法界；真如、法界既不可说有来有去，如来法身亦复如是，无来无去。

“‘复次，善男子，如镜等中有诸像现，如是诸像暂有还无。善男子，于意云何？是镜等像，为从何来？去何所至？’

“常啼答言：‘诸像非实，如何可说有来去处？’

“法涌菩萨语常啼言：‘如是，如是，如汝所说。若执诸像有来去者，当知彼人愚痴无智；若谓如来、应、正等觉有来有去，亦复如是，当知是人愚痴无智。何以故？善男子，一切如来、应、正等觉，不可以色身见。夫如来者，即是法身。善男子，如来法身，即是诸法真如、法界；真如、法界既不可说有来有去，如来法身亦复如是，无来无去。

“‘复次，善男子，如谷等中有诸响现，如是诸响暂有还无。善男子，于意云何？是谷等响，为从何来？去何所至？’

“常啼答言：‘诸响非实，如何可说有来去处？’

“法涌菩萨语常啼言：‘如是，如是，如汝所说。若执诸响有来去者，当知彼人愚痴无智；若谓如来、应、正等觉有来有去，亦复如是，当知是人愚痴无智。何以故？善男子，一切如来、应、正等觉，不可以色身见。夫如来者，即是法身。善男子，如来法身，即是诸法真如、法界；真如、法界既不可说有来有去，如来法身亦复如是，无来无去。
