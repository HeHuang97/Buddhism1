## 大般若波罗蜜多经卷第五百五十

### 第四分空相品第十八之二

尔时，善现便白佛言：“如世尊说，诸行皆是分别所作，从妄想生都非实有。以何因缘，此诸菩萨所获功德无量无边？”

佛告善现：“如是，如是，如汝所说。然诸菩萨行深般若波罗蜜多，亦说诸行分别所作，空无所有、虚妄不实。所以者何？是诸菩萨善学内空乃至无性自性空已，观察诸行无不皆是分别所作，空无所有、虚妄不实。是菩萨摩诃萨如如观察诸行皆是分别所作，空无所有、虚妄不实，如是如是便能不离甚深般若波罗蜜多，如如不离甚深般若波罗蜜多，如是如是所获功德无量无边。”

具寿善现便白佛言：“无量、无边有何差别？”

佛告善现：“言无量者，谓于是处其量永息；言无边者，谓于此中数不可尽。”

具寿善现复白佛言：“颇有因缘，色亦可说无量无边，受、想、行、识亦可说无量无边耶？”

佛告善现：“有因缘故，色亦可说无量无边，受、想、行、识亦可说无量无边。”

具寿善现复白佛言：“何因缘故，色亦可说无量无边，受、想、行、识亦可说无量无边耶？”

佛告善现：“色性空故，亦可说为无量无边；受、想、行、识性空故，亦可说为无量无边。”

具寿善现复白佛言：“为但色、受、想、行、识空，为一切法亦皆空耶？”

佛告善现：“我先岂不说一切法皆空？”

善现答言：“佛虽常说诸法皆空，而诸有情不知、见、觉，故我今者复作是问。”

佛告善现：“非但色、受、想、行、识空，我说诸法无不皆空。”

具寿善现复白佛言：“无量无边是何增语？”

佛告善现：“无量无边是空、无相、无愿增语。”

具寿善现复白佛言：“无量无边为但是空、无相、无愿，为更有余义耶？”

佛告善现：“于意云何？我岂不说一切法门无不皆空？”

善现答言：“如来常说一切法门无不皆空。”

佛告善现：“空即无尽，空即无量，空即无边，空即余义。是故，善现，一切法门虽有种种言说差别，而义无异。

“善现当知，诸法空理皆不可说，如来方便说为无尽，或说无量，或说无边，或说为空，或说无相，或说无愿，或说无作，或说无生，或说无灭，或说非有，或说寂静，或说离染，或说涅槃。诸如是等无量法门义实无异，皆是如来、应、正等觉为诸有情方便演说。”

尔时，善现便白佛言：“世尊甚奇方便善巧，诸法实性不可宣说，而为有情方便显示。如我解佛所说义者，诸法实性皆不可说。”

佛告善现：“如是，如是，诸法实性皆不可说。所以者何？一切法性皆毕竟空，无能宣说毕竟空者。”

具寿善现复白佛言：“不可说义有增减不？”

佛告善现：“不可说义无增无减。”

具寿善现复白佛言：“若不可说义无增无减者，则应布施乃至般若波罗蜜多亦无增减；若此六种波罗蜜多亦无增减，则应六种波罗蜜多皆无所有；若此六种波罗蜜多皆无所有，云何菩萨摩诃萨修行布施乃至般若波罗蜜多，求证无上正等菩提，能近无上正等菩提？”

佛告善现：“如是，如是，布施等六波罗蜜多皆无增减亦无所有，然诸菩萨摩诃萨修行般若波罗蜜多时方便善巧，不作是念：‘如是布施乃至般若波罗蜜多有增有减。’但作是念：‘唯有名相谓为布施乃至般若波罗蜜多。’是菩萨摩诃萨修行布施乃至般若波罗蜜多时，持此布施乃至般若波罗蜜多俱行作意，并依此起心及善根，与诸有情平等共有回向无上正等菩提。如佛无上正等菩提微妙甚深而起回向，由此回向方便善巧增上势力，能证无上正等菩提。”

尔时，善现便白佛言：“何谓无上正等菩提？”

佛告善现：“诸法真如是谓无上正等菩提。善现当知，诸法真如无增减故，诸佛无上正等菩提亦无增减。若菩萨摩诃萨数多安住如是真如相应作意，便近无上正等菩提。如是，善现，不可说义虽无增减，而不退失真如作意，波罗蜜多虽无增减，而不退失所求无上正等菩提。若菩萨摩诃萨安住如是真如作意，修行布施乃至般若波罗蜜多，便近无上正等菩提。”

### 第四分深功德品第十九

尔时，善现便白佛言：“是菩萨摩诃萨为初心起能证无上正等菩提，为后心起能证无上正等菩提？若初心起能证无上正等菩提，初心起时后心未起无和合义；若后心起能证无上正等菩提，后心起时前心已灭无和合义。如是前后心、心所法，进退推徵无和合义，如何可得积集善根？若诸善根不可积集，云何菩萨善根圆满，能证无上正等菩提？”

佛告善现：“于意云何？如燃灯时，为初焰能燋炷，为后焰能燋炷。”

善现答言：“如我意解，非初焰能燋炷亦不离初焰，非后焰能燋炷亦不离后焰。”

佛告善现：“于意云何？炷为燋不？”

善现答言：“世间现见其炷实燋。”

佛告善现：“诸菩萨摩诃萨亦复如是，非初心起能证无上正等菩提亦不离初心，非后心起能证无上正等菩提亦不离后心，而诸菩萨摩诃萨行深般若波罗蜜多方便善巧，令诸善根增长圆满，能证无上正等菩提。”

具寿善现便白佛言：“如是缘起理趣甚深，谓诸菩萨摩诃萨非初心起能证无上正等菩提亦不离初心，非后心起能证无上正等菩提亦不离后心，非即如是诸心起故能证无上正等菩提，非离如是诸心起故能证无上正等菩提，而诸菩萨摩诃萨能证无上正等菩提。”

佛告善现：“于意云何？若心灭已，更可生不？”

善现对曰：“不也，世尊。是心已灭，不可更生。”

佛告善现：“于意云何？若心已生，有灭法不？”

善现对曰：“如是，世尊。若心已生，定有灭法。”

佛告善现：“于意云何？有灭法心，非当灭不？”

善现对曰：“不也，世尊。有灭法心，决定当灭。”

佛告善现：“于意云何？无灭法心，为可生不？”

善现对曰：“不也，世尊。无灭法心，无可生义。”

佛告善现：“于意云何？无生法心，为可灭不？”

善现对曰：“不也，世尊。无生法心，无可灭义。”

佛告善现：“于意云何？无生灭法心，为可生灭不？”

善现对曰：“不也，世尊。无生灭法心，无可生灭义。”

佛告善现：“于意云何？若法已灭，更可灭不？”

善现对曰：“不也，世尊。若法已灭，不可更灭。”

佛告善现：“于意云何？若法已生，更可生不？”

善现对曰：“不也，世尊。若法已生，不可更生。”

佛告善现：“于意云何？诸法实性有生灭不？”

善现对曰：“不也，世尊。诸法实性无生无灭。”

佛告善现：“于意云何？心住为如心真如不？”

善现对曰：“如是，世尊。如心真如，心如是住。”

佛告善现：“于意云何？若心住如真如，是心为如真如、实际性常住不？”

善现对曰：“不也，世尊。是心非如真如、实际其性常住。”

佛告善现：“于意云何？诸法真如极甚深不？”

善现对曰：“如是，世尊。诸法真如极为甚深。”

佛告善现：“于意云何？即真如是心不？”

善现对曰：“不也，世尊。”

佛告善现：“于意云何？离真如有心不？”

善现对曰：“不也，世尊。”

佛告善现：“于意云何？即心是真如不？”

善现对曰：“不也，世尊。”

佛告善现：“于意云何？离心有真如不？”

善现对曰：“不也，世尊。”

佛告善现：“于意云何？真如为能见真如不？”

善现对曰：“不也，世尊。”

佛告善现：“于意云何？汝为见有实真如不？”

善现对曰：“不也，世尊。”

佛告善现：“于意云何？若菩萨摩诃萨能如是行，是行深般若波罗蜜多不？”

善现对曰：“如是，世尊，若菩萨摩诃萨能如是行，是行深般若波罗蜜多。”

佛告善现：“于意云何？若菩萨摩诃萨能如是行，为行何处？”

善现对曰：“若菩萨摩诃萨能如是行，都无行处。所以者何？若菩萨摩诃萨能如是行，都不见有能行、所行、行时、行处，诸现行法皆不转故。”

佛告善现：“于意云何？若菩萨摩诃萨行深般若波罗蜜多时，为何所行？”

善现对曰：“若菩萨摩诃萨行深般若波罗蜜多时，行胜义谛，此中一切分别无故。”

佛告善现：“于意云何？若菩萨摩诃萨行深般若波罗蜜多时，于胜义谛为取相不？”

善现对曰：“不也，世尊。”

佛告善现：“于意云何？若菩萨摩诃萨行深般若波罗蜜多时，于胜义谛虽不取相而行相不？”

善现对曰：“不也，世尊。”

佛告善现：“于意云何？是菩萨摩诃萨于胜义谛为坏相不？”

善现对曰：“不也，世尊。”

佛告善现：“于意云何？是菩萨摩诃萨于胜义谛为遣相不？”

善现对曰：“不也，世尊。”

佛告善现：“是菩萨摩诃萨行深般若波罗蜜多时，于胜义谛若不坏相亦不遣相，云何能断取相之想？”

善现答言：“是菩萨摩诃萨行深般若波罗蜜多时，不作是念：‘我今坏相，我今遣相。’断取相想，亦不修学断相想道。若菩萨摩诃萨精勤修学菩萨行时修断想道，尔时一切佛法未满，应堕声闻或独觉地。世尊，是菩萨摩诃萨成就最胜方便善巧，虽于诸相及取相想深知过失，而不坏断速证无相。何以故？一切佛法未圆满故。”

佛告善现：“如是，如是，如汝所说。”

尔时，舍利子问具寿善现言：“若菩萨摩诃萨梦中修空、无相、无愿三解脱门，于深般若波罗蜜多有增益不？”

善现答言：“若菩萨摩诃萨觉时修此三解脱门，于深般若波罗蜜多有增益者，彼梦中修亦有增益。何以故？佛说梦、觉无差别故。舍利子，若菩萨摩诃萨已得般若波罗蜜多，觉时修行甚深般若波罗蜜多，既名安住甚深般若波罗蜜多，是菩萨摩诃萨梦中修行甚深般若波罗蜜多，亦名安住甚深般若波罗蜜多。三解脱门于深般若波罗蜜多能为增益亦复如是，若梦、若觉义无缺减。”

时，舍利子问善现言：“若善男子、善女人等梦中造业，为有增益或损减不？”

善现答言：“佛说一切法皆如梦所见，若梦造业无增减者，觉时所造业亦应无增减。然于梦中所造诸业无胜增减，要至觉时忆想分别梦中所造，乃令彼业成胜增减。如人梦中断他命已，后至觉时忆想分别，深自庆快其业便增，若深悔愧其业便减。”

时，舍利子谓善现言：“有人觉时断他命已，后至梦中或自庆快或深悔愧，令觉时业有增减不？”

善现报言：“亦有增减。然彼增减不及觉时明了，心中所作胜故。”

时，舍利子问善现言：“无所缘事，若思、若业俱不得生，要有所缘思业方起。梦中思业缘何而生？”

善现答言：“如是，如是，若梦、若觉无所缘事思业不生，要有所缘思业方起。何以故？舍利子，要于见闻觉知法中有觉慧转，由斯起染或复起净。若无见闻觉知，诸法无觉慧转亦无染净。由此故知，若梦、若觉有所缘事思业乃生，无所缘事思业不起。”

时，舍利子问善现言：“佛说所缘皆离自性，如何可说有所缘事思业乃生，无所缘事思业不起？”

善现答言：“虽诸思业及所缘事皆离自性，而由自心取相分别，世俗施设说有所缘。由此所缘起诸思业，如说无明为缘生行，行为缘生识等，皆由自心取相分别说有所缘，非实有性。”

时，舍利子谓善现言：“若菩萨摩诃萨梦中行施，施已回向无上菩提，是菩萨摩诃萨为实以施回向无上佛菩提不？”

善现报言：“慈氏菩萨久已受得大菩提记，一生所系定当作佛，善能酬答一切难问，现在此会宜请问之，补处慈尊定当为答。”

时，舍利子如善现言，恭敬请问慈氏菩萨。

时，慈氏菩萨还语善现言：“尊者所言慈氏菩萨能答此义，何等名为慈氏菩萨？为名能答？为色能答？为受、想、行、识能答？为显能答？为形能答？为色空能答？为受、想、行、识空能答耶？且慈氏名不能答，色亦不能答，受、想、行、识亦不能答，显亦不能答，形亦不能答，色空亦不能答，受、想、行、识空亦不能答。所以者何？我都不见有法能答、有法所答，答处、答时及由此答皆亦不见。我都不见有法能记、有法所记，记处、记时及由此记皆亦不见。何以故？以一切法本性皆空都无所有、无二无别，毕竟推徵不可得故。”

时，舍利子问慈氏菩萨言：“仁者所说法为如所证不？”

慈氏菩萨摩诃萨言：“我所说法非如所证。所以者何？我所证法不可说故。又，舍利子，我都不见有所证法自性可得，如心所思，如言所说。又，舍利子，诸法自性非身能触、非语能表、非意能念。何以故？舍利子，以一切法无自性故。”

时，舍利子作是念言：“慈氏菩萨觉慧甚深，长夜修行甚深般若波罗蜜多能如是说。”

尔时，佛告舍利子言：“汝心所念‘慈氏菩萨觉慧甚深，长夜修行甚深般若波罗蜜多能如是说’者，舍利子，如汝所念。又，舍利子，于意云何？汝由是法成阿罗汉，为见此法是可说不？”

舍利子曰：“不也，世尊。”

佛告舍利子：“菩萨摩诃萨行深般若波罗蜜多，所证法性亦复如是不可宣说。

“又，舍利子，是菩萨摩诃萨不作是念：‘我由此法，于佛无上正等菩提已得受记、今得受记、当得受记。’不作是念：‘我由此法当证无上正等菩提。’若菩萨摩诃萨能如是行，是行般若波罗蜜多。若菩萨摩诃萨能如是行，不生疑惑：‘我于无上正等菩提为得、不得？’但作是念：‘我勤精进，定得无上正等菩提，已于菩提得胜力故。’若菩萨摩诃萨能如是行，是行般若波罗蜜多。

“又，舍利子，诸菩萨摩诃萨行深般若波罗蜜多，闻甚深法不惊、不恐、不怖、不畏、不沉、不没，于得无上正等菩提亦无怖畏，决定自知我当证故。

“又，舍利子，是诸菩萨若在旷野有恶兽处亦无怖畏。所以者何？是诸菩萨为欲饶益诸有情故，能舍一切内外所有，恒作是念：‘若有恶鬼及恶兽等欲啖我身，我当施与令其充足。由此善根，令我布施波罗蜜多速得圆满，疾近无上正等菩提。我当如是勤修正行，证得无上正等觉时，我佛土中得无一切傍生、饿鬼。’

“又，舍利子，是诸菩萨若在旷野有恶贼处亦无怖畏。所以者何？是诸菩萨为欲饶益诸有情故，能舍一切内外所有乐修诸善，于身、命、财无所顾吝，恒作是念：‘若诸有情竞来劫夺我诸资具，我当恭敬欢喜施与；或有因斯害我身命，我终于彼不生瞋恨，亦不发生身、语、意恶。由此因缘，令我布施、净戒、安忍波罗蜜多速得圆满，疾近无上正等菩提。我当如是勤修正行，证得无上正等觉时，我佛土中得无一切劫害、怨贼，由我佛土极清净故，亦无余恶。’

“又，舍利子，是诸菩萨若在旷野无水之处亦无怖畏。所以者何？菩萨法尔无诸怖畏，恒作是念：‘我当求学断诸有情渴爱之法，不应于此而生怖畏，设我由此渴乏命终，于诸有情必不舍离大悲作意施妙法水。奇哉薄福！是诸有情居在如斯无水世界。我当如是勤修正行，证得无上正等觉时，我佛土中得无如是一切燋渴乏水旷野。我当方便劝诸有情修胜福业，随所在处皆令具足八功德水。我由如是坚猛精进，方便教化一切有情。由此因缘，令我精进波罗蜜多速得圆满，疾近无上正等菩提。’

“又，舍利子，是诸菩萨在饥馑国亦无怖畏。所以者何？是诸菩萨被功德铠，勇猛精进严净佛土，作是愿言：‘当证无上正等觉时，我佛土中得无如是一切饥馑，诸有情类具足快乐，随意所须应念即至，如诸天上所念皆得。我当发起坚猛精进，令诸有情法愿满足，一切时处一切有情于一切种命缘资具无所乏少。

“又，舍利子，是诸菩萨遇疾疫时亦无怖畏。所以者何？是诸菩萨恒审观察：‘无法名病，亦无有法可名病者，一切皆空不应怖畏。我当如是勤修正行，证得无上正等觉时，我佛土中诸有情类得无一切灾横、疾疫，精进修行殊胜正行。’

“又，舍利子，是诸菩萨若念无上正等菩提，经久乃得，不应怖畏。所以者何？前际劫数虽有无量，而一心顷忆念分别积集所成，后际劫数应知亦尔，是故菩萨不应于中生久远想，而谓无上正等菩提要经长时方乃证得，便生怖畏。何以故？前际、后际劫数长短，皆一刹那心相应故。如是，舍利子，菩萨摩诃萨虽闻经久乃证无上正等菩提，而于其中审谛观察不生怖畏。

“又，舍利子，若诸菩萨于余一切见闻觉知可怖畏法不生怖畏，应知速证所求无上正等菩提。是故，舍利子，菩萨摩诃萨欲疾证得所求无上正等菩提，应随如来真净空教，被功德铠精勤修学，于一切法不应怖畏。”

### 第四分殑伽天品第二十

尔时，会中有一天女名殑伽天，从座而起稽首佛足，偏覆左肩，右膝著地，合掌向佛白言：“世尊，我于是处亦无怖畏，于诸法中亦无疑惑，我未来世亦为有情说无怖畏、无疑惑法。”

尔时，世尊即便微笑，从面门出金色光明，普照十方无边世界，还来梵世现大神通，渐至佛边右绕三匝，作神变已入佛顶中。

时，殑伽天睹斯事已欢喜踊跃，取妙金华恭敬至诚散如来上。佛神力故，令此金华上踊空中缤纷而住。

时，阿难陀见闻是已，从座而起顶礼佛足，偏覆左肩，右膝著地，合掌恭敬白言：“世尊，何因何缘现此微笑？佛现微笑非无因缘！”

尔时，世尊告庆喜曰：“今此天女于未来世当成如来、应、正等觉，劫名星喻，佛号金华。庆喜当知，今此天女即是最后所受女身，舍此身已便受男身，尽未来际不复为女。从此殁已生于东方不动如来可爱世界，于彼佛所勤修梵行，此女彼界便字金华。从不动佛世界殁已，复生他方有佛世界，从一佛国趣一佛国，常不远离诸佛世尊。如转轮王从一台观至一台观欢娱受乐，乃至命终足不履地；金华菩萨亦复如是，从一佛土往一佛土，乃至无上正等菩提，随所生处常不离佛。”

时，阿难陀窃作是念：“金华菩萨当作佛时，亦应宣说甚深般若波罗蜜多。彼会菩萨摩诃萨众，其数多少应如今佛菩萨众会。”

佛知其念，告庆喜言：“如是，如是，如汝所念，金华菩萨当作佛时，亦为众会宣说如是甚深般若波罗蜜多，彼会菩萨摩诃萨众，其数多少亦如今佛菩萨众会。庆喜当知，金华菩萨当作佛时，声闻弟子得涅槃者，其数甚多不可称计，谓不可数若百、若千、若俱胝等，但可总说无量无边。庆喜当知，金华菩萨当作佛时，其土无有恶兽、恶鬼，亦无怨贼、乏水、饥馑、疾疫等难。庆喜当知，金华菩萨当证无上正等觉时，其土有情无诸怖畏，及无种种灾横、过失。”

尔时，庆喜复白佛言：“今此天女先于何佛初发无上正等觉心，种诸善根回向发愿？”

佛告庆喜：“今此天女先于过去燃灯佛所初发无上正等觉心，种诸善根回向发愿。尔时，亦以金华散佛，求证无上正等菩提。庆喜当知，我于过去燃灯佛所，以五茎华奉散彼佛回向发愿，尔时便得无生法忍。燃灯如来、应、正等觉，知我根熟与我授记：‘汝于来世当得作佛，号曰能寂，界名堪忍，劫号为贤。’天女尔时闻佛授我大菩提记，欢喜踊跃，即以金华奉散佛上，便发无上正等觉心，种诸善根回向发愿：‘使我来世于此菩萨当作佛时，亦如今佛现前授我大菩提记。’故我今者与彼授记。”

尔时，庆喜闻佛所说，欢喜踊跃，复白佛言：“今此天女久发无上正等觉心，种诸善根回向发愿今得成熟，是故如来授与彼记。”

佛告庆喜：“如是，如是，如汝所说，彼善根熟故，我授彼大菩提记。”

### 第四分觉魔事品第二十一之一

尔时，善现便白佛言：“行深般若波罗蜜多诸菩萨摩诃萨云何习空？云何现入空三摩地？”

佛告善现：“若菩萨摩诃萨行深般若波罗蜜多，应观色空，应观受、想、行、识空，作此观时不令心乱，若心不乱则不见法，若不见法则不作证。”

尔时，善现便白佛言：“如世尊说，诸菩萨摩诃萨行深般若波罗蜜多，应观法空而不作证，云何菩萨摩诃萨行深般若波罗蜜多时，住空等持而不作证？”

佛告善现：“诸菩萨摩诃萨行深般若波罗蜜多，观法空时，先作是念：‘我应观法诸相皆空，不应作证。我为学故观诸法空，不为证故观诸法空。今是学时，非为证时。’是菩萨摩诃萨未入定时，系心于境摄受般若波罗蜜多，非入定位系心于境摄受般若波罗蜜多。是菩萨摩诃萨于如是时，不退一切菩提分法，不证漏尽。所以者何？是菩萨摩诃萨成就如是广大智慧，善住法空及一切种菩提分法，恒作是念：‘今时应学，不应作证。’

“善现当知，若时菩萨摩诃萨住空三摩地而不证空，是时菩萨摩诃萨亦住无相三摩地而不证无相。所以者何？是菩萨摩诃萨成就殊胜坚净善根，常作是念：‘今时应学，不应作证。今应摄受甚深般若波罗蜜多，于一切法观空、无相，圆满一切菩提分法，不应今时证于实际。’由此因缘，是菩萨摩诃萨不堕声闻及独觉地，疾证无上正等菩提。

“善现，譬如有人勇健威猛，所立坚固难可动摇，形色端严众人喜见，具多最胜功德尸罗，聪慧巧言善能酬对，具辩具行知处知时，于兵技术学至究竟，所防坚固能摧多敌，一切技能皆善成就，诸工巧处学至穷尽，具念慧行勇捍仪式，于诸经典得无所畏，具慈具义有大势力，支体无缺诸根圆满，眷属资财无不具足，众人敬伏悉皆钦仰，诸有所为皆能成办，善事业故功少利多。由此因缘富诸财宝，善能给施多品有情，应供养者能供养之，应恭敬者能恭敬之，应尊重者能尊重之，应赞叹者能赞叹之。

“善现，于意云何？彼人由此倍增喜跃，深心欢悦自庆慰不？”

善现对曰：“如是，世尊。如是，善逝。”

佛告善现：“彼勇健人成就如是大兴盛事。有因缘故，将其父母、妻子、眷属发趣他方，中路经过险难旷野，其中多有恶兽、怨贼、怨家潜伏诸怖畏事，眷属小大无不惊惶。其人自恃多诸技术，威猛勇健身意泰然，安慰父母、妻子、眷属：‘勿有忧惧！必令无苦，疾度旷野至安隐处。’

“复次，善现，于意云何？此旷野中怨害现起，彼人既具勇健技能，慈爱尊亲备诸器仗，而弃父母、妻子、眷属，独运自身度险难不？”

善现对曰：“不也，世尊。所以者何？彼多技术，能于旷野化作兵仗，勇健精锐过诸怨敌，令彼见之自然退散，而舍亲爱独运自身度险旷野，无有是处。然彼壮士于旷野中，恶兽、怨贼无加害意。所以者何？自恃威猛、具诸技术、无怖畏故。世尊，彼人以善巧术将诸眷属，度险旷野无所损害，必至村城或大王都安乐之处。”

佛告善现：“诸菩萨摩诃萨亦复如是，愍生死苦诸有情类，系念安住慈、悲、喜、舍，摄受般若波罗蜜多殊胜善根，方便善巧如佛所说，持诸功德回向无上正等菩提。虽具修空、无相、无愿，而于实际无作证心，勿堕声闻及独觉地。所以者何？是诸菩萨具大势力精进坚固，摄受般若波罗蜜多，殊胜善根方便善巧，誓不弃舍一切有情，由此定能安隐无难，速证无上正等菩提。

“善现当知，若时菩萨慈心愍念一切有情，缘诸有情欲施安乐，是时菩萨超烦恼品，亦超魔品及二乘地，虽住三摩地而不至漏尽，虽善习空而不作证。善现当知，若时菩萨能善安住空解脱门，是时菩萨于无相定亦能安住，而于其中方便善巧不证无相，由此因缘超二乘地，必趣无上正等菩提。

“善现当知，如坚翅鸟飞腾虚空，自在翱翔久不堕落，虽依空戏而不住空，亦不为空之所拘碍；应知菩萨亦复如是，虽习空、无相、无愿解脱门，而不住空、无相、无愿，乃至佛法未极圆满，终不依彼永尽诸漏。

“善现当知，如有壮夫善闲射术，欲显己技仰射虚空，为令空中箭不堕地，复以后箭射前箭筈，如是展转经于多时，箭箭相承不令其堕，若欲令堕便止后箭，尔时诸箭方顿堕落；应知菩萨亦复如是，行深般若波罗蜜多，摄受殊胜方便善巧，乃至无上正等菩提因行善根未皆成熟，终不中道证于实际，若时无上正等菩提因行善根一切成熟，尔时菩萨方证实际，便得无上正等菩提。

“是故，善现，诸菩萨摩诃萨行深般若波罗蜜多，摄受殊胜方便善巧，皆应如是于深法性审谛观察，若诸佛法未极圆满不应作证。”

尔时，善现便白佛言：“诸菩萨摩诃萨甚为希有，能为难事，谓虽行空而不住空，虽现入空定而不证实际。”

佛告善现：“如是，如是，如汝所说。所以者何？是诸菩萨于有情类誓不弃舍，谓发如是殊胜妙愿：‘若诸有情未得解脱，我终不舍加行善根。’善现当知，是诸菩萨由起如是广大心故，为欲解脱一切有情，虽引发空、无相、无愿三三摩地，而由摄受方便善巧不证实际。所以者何？是诸菩萨方便善巧所护持故，常作是念：‘我终不舍一切有情而趣圆寂。’由起此念方便善巧，故于中间不证实际。

“复次，善现，若诸菩萨于甚深处或已观察、或当观察，谓空、无相、无愿等持三解脱门所行之处，是诸菩萨恒作是念：‘有情长夜起有情想行有所得，引生种种邪恶见趣，轮回生死受苦无穷。我为断彼邪恶见趣，应求无上正等菩提，为诸有情说深空法，令断彼执出生死苦。是故虽学空解脱门，而于中间不证实际。’善现当知，是诸菩萨由起此念方便善巧，虽于中间不证实际，而不退失四无量定。所以者何？是诸菩萨甚深般若波罗蜜多方便善巧所摄受故，倍增白法诸根渐利，力、觉、道支转复增益。”

“复次，善现，是诸菩萨恒作是念：‘有情长夜行诸相中起种种执，由斯轮转受苦无穷。我为断彼诸相执故，应求无上正等菩提，为诸有情说无相法，令断相执出生死苦，由斯数入无相等持。’善现当知，是诸菩萨由先成就方便善巧及所起念，虽数现入无相等持，而于中间不证实际；虽于中间不证实际，而不退失慈、悲、喜、舍及诸余定。所以者何？是诸菩萨甚深般若波罗蜜多方便善巧所摄受故，倍增白法诸根渐利，力、觉、道支转复增益。

“复次，善现，是诸菩萨恒作是念：‘有情长夜其心常起常想、乐想、我想、净想，由此引生颠倒执著，轮回生死受苦无穷。我为断彼四颠倒故，应求无上正等菩提，为诸有情说无倒法，谓说生死无常、无乐、无我、无净，唯有涅槃微妙寂静，具足种种真实功德。由斯数入无愿等持。’善现当知，是诸菩萨由先成就方便善巧及所起念，虽数现入无愿等持，而诸佛法未极圆满，终不中间证于实际；虽于中间不证实际，而不退失慈、悲、喜、舍及诸余定。所以者何？是诸菩萨甚深般若波罗蜜多方便善巧所摄受故，倍增白法诸根渐利，力、觉、道支转复增益。

“复次，善现，是诸菩萨恒作是念：‘有情长夜先已行有所得，今亦行有所得，先已行有相，今亦行有相，先已行颠倒，今亦行颠倒，先已行和合想，今亦行和合想，先已行虚妄想，今亦行虚妄想，先已行邪见，今亦行邪见，由斯轮转受苦无穷。我为断彼如是过失，应求无上正等菩提，为诸有情说甚深法，令彼过失皆永断除，不复轮回受生死苦，速证常乐真净涅槃。’善现当知，是诸菩萨由深愍念一切有情，成就殊胜方便善巧，甚深般若波罗蜜多所摄受故，于深法性常乐观察，谓空、无相、无愿、无作、无生、无灭、无起、无尽、无性、实际。善现当知，是诸菩萨成就如是殊胜智见，若堕无相无作之法或住三界，俱无是处。善现当知，是诸菩萨成就如是殊胜功德，舍诸有情而趣圆寂，不证无上正等菩提饶益有情，定无是处。”