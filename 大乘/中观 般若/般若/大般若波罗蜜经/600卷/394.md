## 大般若波罗蜜多经卷第三百九十四

### 初分严净佛土品第七十二之二

“复次，善现，有菩萨摩诃萨以通愿力，盛满三千大千世界上妙七宝施佛、法、僧，施已欢喜，发弘誓愿：‘我持如是所种善根，与诸有情平等共有，回向所求严净佛土。当令我土七宝庄严，一切有情随意受用种种珍宝而无染著。’

“复次，善现，有菩萨摩诃萨以通愿力，击奏无量天上、人中诸妙音乐，供养三宝及佛制多，供已欢喜，发弘誓愿：‘我持如是所种善根，与诸有情平等共有，回向所求严净佛土。当令我土常奏如是上妙乐音，有情闻之，身心悦豫而无染著。’

“复次，善现，有菩萨摩诃萨以通愿力，盛满三千大千世界人中、天上诸妙香华，供养三宝及佛制多，供已欢喜，发弘誓愿：‘我持如是所种善根，与诸有情平等共有，回向所求严净佛土。当令我土常有如是诸妙香华，有情受用，身心悦豫而无染著。’

“复次，善现，有菩萨摩诃萨以通愿力，营办百味上妙饮食，供养诸佛、独觉、声闻及诸菩萨摩诃萨众，供已欢喜，发弘誓愿：‘我持如是所种善根，与诸有情平等共有，回向所求严净佛土。当得无上正等觉时，令我土中诸有情类，皆食如是百味饮食，资悦身心而无染著。’

“复次，善现，有菩萨摩诃萨以通愿力，营办种种天上、人中上妙涂香、细软衣服，奉施诸佛、独觉、声闻及诸菩萨摩诃萨众，或复施法并佛制多，施已欢喜，发弘誓愿：‘我持如是所种善根，与诸有情平等共有，回向所求严净佛土。当得无上正等觉时，令我土中诸有情类，常得如是衣服、涂香，随意受用而无染著。’

“复次，善现，有菩萨摩诃萨以通愿力，严办种种人中、天上随意所生上妙色、声、香、味、触境，供养诸佛及佛制多、独觉、声闻并诸菩萨，施余生类，欢喜踊跃，发弘誓愿：‘我持如是所种善根，与诸有情平等共有，回向所求严净佛土。当得无上正等觉时，令我土中诸有情类，随心所乐上妙色、声、香、味、触境应念而至，欢喜受用而无染著。’

“复次，善现，有菩萨摩诃萨修行般若波罗蜜多，发弘誓愿精勤勇猛，自住内空，亦劝他住内空；自住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦劝他住外空乃至无性自性空，作此事已，复发愿言：‘当得无上正等觉时，令我土中诸有情类，皆不远离内空乃至无性自性空。’

“复次，善现，有菩萨摩诃萨修行般若波罗蜜多，发弘誓愿精勤勇猛，自修四念住，亦劝他修四念住；自修四正断、四神足、五根、五力、七等觉支、八圣道支，亦劝他修四正断乃至八圣道支，作此事已，复发愿言：‘当得无上正等觉时，令我土中诸有情类，皆不远离四念住乃至八圣道支。’

“复次，善现，有菩萨摩诃萨修行般若波罗蜜多，发弘誓愿精勤勇猛，自住苦圣谛，亦劝他住苦圣谛；自住集、灭、道圣谛，亦劝他住集、灭、道圣谛，作此事已，复发愿言：‘当得无上正等觉时，令我土中诸有情类，皆不远离苦圣谛、集、灭、道圣谛。’

“复次，善现，有菩萨摩诃萨修行般若波罗蜜多，发弘誓愿精勤勇猛，自修四静虑，亦劝他修四静虑；自修四无量、四无色定，亦劝他修四无量、四无色定，作此事已，复发愿言：‘当得无上正等觉时，令我土中诸有情类，皆不远离四静虑、四无量、四无色定。’

“复次，善现，有菩萨摩诃萨修行般若波罗蜜多，发弘誓愿精勤勇猛，自修八解脱，亦劝他修八解脱；自修八胜处、九次第定、十遍处，亦劝他修八胜处、九次第定、十遍处，作此事已，复发愿言：‘当得无上正等觉时，令我土中诸有情类，皆不远离八解脱乃至十遍处。’

“复次，善现，有菩萨摩诃萨修行般若波罗蜜多，发弘誓愿精勤勇猛，自修陀罗尼门，亦劝他修陀罗尼门；自修三摩地门，亦劝他修三摩地门，作此事已，复发愿言：‘当得无上正等觉时，令我土中诸有情类，皆不远离陀罗尼门、三摩地门。’

“复次，善现，有菩萨摩诃萨修行般若波罗蜜多，发弘誓愿精勤勇猛，自修空解脱门，亦劝他修空解脱门；自修无相、无愿解脱门，亦劝他修无相、无愿解脱门，作此事已，复发愿言：‘当得无上正等觉时，令我土中诸有情类，皆不远离空解脱门、无相、无愿解脱门。’

“复次，善现，有菩萨摩诃萨修行般若波罗蜜多，发弘誓愿精勤勇猛，自修极喜地，亦劝他修极喜地；自修离垢地、发光地、焰慧地、极难胜地、现前地、远行地、不动地、善慧地、法云地，亦劝他修离垢地乃至法云地，作此事已，复发愿言：‘当得无上正等觉时，令我土中诸有情类，皆不远离极喜地乃至法云地。’

“复次，善现，有菩萨摩诃萨修行般若波罗蜜多，发弘誓愿精勤勇猛，自修五眼，亦劝他修五眼；自修六神通，亦劝他修六神通，作此事已，复发愿言：‘当得无上正等觉时，令我土中诸有情类，皆不远离五眼、六神通。’

“复次，善现，有菩萨摩诃萨修行般若波罗蜜多，发弘誓愿精勤勇猛，自修佛十力，亦劝他修佛十力；自修四无所畏、四无碍解、大慈、大悲、大喜、大舍、十八佛不共法，亦劝他修四无所畏乃至十八佛不共法，作此事已，复发愿言：‘当得无上正等觉时，令我土中诸有情类，皆不远离佛十力乃至十八佛不共法。’

“复次，善现，有菩萨摩诃萨修行般若波罗蜜多，发弘誓愿精勤勇猛，自修三十二大士相，亦劝他修三十二大士相；自修八十随好，亦劝他修八十随好，作此事已，复发愿言：‘当得无上正等觉时，令我土中诸有情类，皆不远离三十二大士相、八十随好。’

“复次，善现，有菩萨摩诃萨修行般若波罗蜜多，发弘誓愿精勤勇猛，自修无忘失法，亦劝他修无忘失法；自修恒住舍性，亦劝他修恒住舍性，作此事已，复发愿言：‘当得无上正等觉时，令我土中诸有情类，皆不远离无忘失法、恒住舍性。’

“复次，善现，有菩萨摩诃萨修行般若波罗蜜多，发弘誓愿精勤勇猛，自修一切智，亦劝他修一切智；自修道相智、一切相智，亦劝他修道相智、一切相智，作此事已，复发愿言：‘当得无上正等觉时，令我土中诸有情类，皆不远离一切智、道相智、一切相智。’

“复次，善现，有菩萨摩诃萨修行般若波罗蜜多，发弘誓愿精勤勇猛，自修一切菩萨摩诃萨行，亦劝他修一切菩萨摩诃萨行；自修诸佛无上正等菩提，亦劝他修诸佛无上正等菩提，作此事已，复发愿言：‘当得无上正等觉时，令我土中诸有情类，皆不远离一切菩萨摩诃萨行、诸佛无上正等菩提。’

“善现，是诸菩萨摩诃萨修行般若波罗蜜多，由此行愿，便能严净所求佛土。

“善现，是诸菩萨摩诃萨随尔所时行菩提道，应得圆满所起行愿，即尔所时精勤修学。由此因缘，自能成就一切善法，亦能令他渐次成就一切善法；自能修得殊胜相好所庄严身，亦能令他渐次修得殊胜相好所庄严身，由广大福所摄受故。

“善现，是诸菩萨摩诃萨各于所求严净佛土证得无上正等觉时，所化有情亦生彼土，共受净土大乘法乐。

“善现，是诸菩萨摩诃萨应修如是严净佛土，谓彼土中常不闻有三种恶趣，亦不闻有诸恶见趣，亦不闻有贪、瞋、痴毒，亦不闻有男女形相，亦不闻有声闻、独觉，亦不闻有苦、无常等，亦不闻有摄受资具，亦不闻有我、我所执，亦不闻有随眠、缠结，亦不闻有颠倒执著，亦不闻有安立诸果分位差别；但闻说空、无相、无愿、无生、无灭、无性等声，谓随有情所乐差别，于树林等内外物中，常有微风互相冲击，发起种种微妙音声。彼音声中说：‘一切法皆无自性，无性故空，空故无相，无相故无愿，无愿故无生，无生故无灭，是故诸法本来寂静、自性涅槃。若佛出世、若不出世，法相常尔。’彼佛土中诸有情类，若昼、若夜、若行、若立、若坐、若卧，常闻如是说法之声。

“善现，是诸菩萨摩诃萨各于所住严净佛土证得无上正等觉时，十方如来、应、正等觉皆共称赞彼彼佛名。若诸有情得闻如是所赞佛名，定于无上正等菩提得不退转。

“善现，是诸菩萨摩诃萨各于所住严净佛土证得无上正等觉时，为诸有情宣说正法。有情闻已，必不生疑，谓为是法、为是非法。所以者何？彼有情类了达诸法皆即真如、法界、法性、不虚妄性、不变异性，一切是法无非法者。善现，是诸菩萨摩诃萨皆能严净如是佛土。

“复次，善现，是诸菩萨摩诃萨有所化生具不善根，未于诸佛、菩萨、独觉及声闻所种诸善根，为诸恶友所摄受故，离善友故，不闻正法，常为种种我、有情见及诸见趣之所执藏，堕在断、常二边偏执。是诸有情自起邪执，亦常教他令起邪执，于佛起非佛想，于非佛起佛想；于法起非法想，于非法起法想；于僧起非僧想，于非僧起僧想。由是因缘诽毁正法，谤正法故，身坏命终堕诸恶趣，生地狱中受诸剧苦。是诸菩萨摩诃萨各于自土证得无上正等觉已，见彼有情沉沦生死受无量苦，以神通力方便教化，令舍恶见住正见中，从地狱出，生于人趣；生人趣已，复以种种神通方便教化令住正定聚中，由此毕竟不堕恶趣；复令修习殊胜行愿，命终得生严净佛土，受用净土大乘法乐。

“善现，是诸菩萨摩诃萨皆能如是严净佛土。由所居土极清净故，生彼有情，于一切法不起虚妄犹豫分别，谓此是世间法，此是出世间法；此是有漏法，此是无漏法；此是有为法，此是无为法。如是种种犹豫分别毕竟不起，由此因缘，彼有情类定得无上正等菩提。

“善现，如是菩萨摩诃萨严净佛土。”

### 初分净土方便品第七十三之一

尔时，具寿善现白佛言：“世尊，是诸菩萨摩诃萨为住正性定聚，为住不定聚耶？”

佛言：“善现，是诸菩萨摩诃萨皆住正性定聚，非不定聚。”

具寿善现复白佛言：“世尊，是诸菩萨摩诃萨为住何等正性定聚？为声闻乘，为独觉乘，为佛乘耶？”

佛言：“善现，是诸菩萨摩诃萨皆住佛乘正性定聚，非住二乘正性定聚。”

具寿善现复白佛言：“世尊，是诸菩萨摩诃萨为何时住正性定聚？初发心耶？不退位耶？最后身耶？”

佛言：“善现，是诸菩萨摩诃萨若初发心、若不退位、若最后身，皆住菩萨正性定聚。”

具寿善现复白佛言：“世尊，住正性定聚诸菩萨摩诃萨，为复堕于诸恶趣不？”

佛言：“善现，住正性定聚诸菩萨摩诃萨，决定不复堕诸恶趣。”

复告善现：“于汝意云何？诸第八者、若预流、若一来、若不还、若阿罗汉、若独觉，为有复堕恶趣者不？”

善现答言：“不也，世尊。不也，善逝。”

佛言：“善现，住正性定聚诸菩萨摩诃萨亦复如是，决定不复堕诸恶趣。何以故？善现，是诸菩萨摩诃萨从初发心，修行布施波罗蜜多，修行净戒、安忍、精进、静虑、般若波罗蜜多；安住内空，安住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；修行四念住，修行四正断、四神足、五根、五力、七等觉支、八圣道支；安住苦圣谛，安住集、灭、道圣谛；修行四静虑，修行四无量、四无色定；修行八解脱，修行八胜处、九次第定、十遍处；修行陀罗尼门，修行三摩地门；修行空解脱门，修行无相、无愿解脱门；修行极喜地，修行离垢地、发光地、焰慧地、极难胜地、现前地、远行地、不动地、善慧地、法云地；修行五眼，修行六神通；修行佛十力，修行四无所畏、四无碍解、大慈、大悲、大喜、大舍、十八佛不共法；修行无忘失法，修行恒住舍性；修行一切智，修行道相智、一切相智；修行一切菩萨摩诃萨行，修行诸佛无上正等菩提，伏断一切恶不善法。

“善现，由此因缘，是诸菩萨摩诃萨复堕恶趣，无有是处。是诸菩萨摩诃萨若生长寿天，亦无是处，谓于彼处诸胜善法不得现行。是诸菩萨摩诃萨若生边鄙，或生达絮、篾戾车中，无有是处，谓于彼处不能修行殊胜善法，多起恶见不信因果，常乐习行诸秽恶业，不闻佛名、法名、僧名，亦无四众，谓苾刍众、苾刍尼众、近事男众、近事女众。是诸菩萨摩诃萨若生邪见家，无有是处，谓生彼家执著种种诸恶见趣，拨无妙行、恶行及果，不修诸善，乐作诸恶。善现，初发无上正等觉心诸菩萨摩诃萨求趣无上正等菩提，以胜意乐受行十种不善业道，无有是处。”

尔时，具寿善现白佛言：“世尊，若菩萨摩诃萨从初发心成就如是善根功德，于诸恶处不后受生，何故世尊每为众说自本生事若百若千，于中亦有生诸恶处，尔时善根为何所在？”

佛告善现：“非菩萨摩诃萨由不净业受恶趣身，但为利乐诸有情类，由故思愿而受彼身。善现，诸阿罗汉、独觉，岂有方便善巧如菩萨摩诃萨，成就如是方便善巧受傍生身，有猎者来欲为损害，便起无上安忍慈悲，欲令彼人得利乐故，自舍身命而不害彼？善现，由是因缘，当知菩萨摩诃萨为欲饶益诸有情故，为大慈悲速圆满故，虽现受种种傍生之身，而不为傍生过失所染。”

具寿善现复白佛言：“世尊，诸菩萨摩诃萨住何善法，为欲利乐诸有情故受如是身？”

佛告善现：“诸菩萨摩诃萨有何善法不应圆满？善现，诸菩萨摩诃萨为得无上正等菩提，一切善法皆应圆满。善现，诸菩萨摩诃萨从初发心乃至安坐妙菩提座，于其中间，无有善法不应圆满。要具圆满一切善法，方得无上正等菩提。若一善法未能圆满，而得无上正等菩提，无有是处。是故，善现，诸菩萨摩诃萨从初发心乃至安坐妙菩提座，于其中间，常学圆满一切善法，学已当得一切相智，永断一切习气相续，证得无上正等菩提。”

时，具寿善现白佛言：“世尊，云何菩萨摩诃萨成就如是一切白净圣无漏法，而生恶趣受傍生身？”

佛言：“善现，于意云何？如来成就一切白净无漏法不？”

善现答言：“如是，世尊。如是，善逝。如来成就一切白净无漏之法。”

佛言：“善现，于意云何？如来化作傍生趣身，饶益有情作佛事不？”

善现答言：“如是，世尊。如是，善逝。如来化作傍生趣身，饶益有情作诸佛事。”

佛言：“善现，于意云何？如来化作傍生身时，是实傍生受彼苦不？”

善现答言：“不也，世尊。不也，善逝。如来化作傍生身时，非实傍生，不受彼苦。”

佛告善现：“诸菩萨摩诃萨亦复如是，虽成就一切白净无漏法，而为成熟诸有情故，方便善巧受傍生身，由受彼身如应成熟诸有情类。

“复次，善现，于意云何？有阿罗汉诸漏永尽，能化作身起诸事业，由彼事业生他喜不？”

善现答言：“如是，世尊。如是，善逝。有阿罗汉诸漏永尽，能化作身起诸事业，由彼事业令他生喜。”

佛告善现：“诸菩萨摩诃萨亦复如是，虽成就一切白净无漏法，而为利乐诸有情故，方便善巧受恶趣身，如应成熟诸有情类。虽受彼身而不同彼受诸苦恼，亦复不为彼趣过失之所杂染。

“复次，善现，于意云何？有巧幻师或彼弟子，幻作种种象、马等事，令诸人见欢喜踊跃，于彼有实象、马等不？”

善现答言：“不也，世尊。不也，善逝。于彼实无象、马等事。”

佛告善现：“诸菩萨摩诃萨亦复如是，虽成就一切白净无漏法，而为饶益诸有情故，现受种种傍生等身。虽受彼身而实非彼，亦不为彼过所染污。”

时，具寿善现白佛言：“世尊，诸菩萨摩诃萨方便善巧如是广大，虽成就白净无漏圣智，而为有情故受种种身，随其所宜现作饶益。世尊，诸菩萨摩诃萨安住何等白净胜法，能作如是方便善巧，虽受种种傍生等身，而不为彼过失所染？”

佛告善现：“诸菩萨摩诃萨安住般若波罗蜜多，能作如是方便善巧，虽往十方无量殑伽沙等世界现种种身，利益安乐彼有情类，而于其中不生染著。何以故？善现，是菩萨摩诃萨于一切法都无所得，谓都不得能染、所染及染因缘。何以故？以一切法自性空故。善现，空不能染著空，空亦不能染著余法，亦无余法能染著空。所以者何？空中空性尚不可得，况有余法而可得者？善现，如是名为不可得空。诸菩萨摩诃萨安住此中，能证无上正等菩提。”

尔时，具寿善现白佛言：“世尊，诸菩萨摩诃萨为但安住如是般若波罗蜜多，能作如是方便善巧，为亦住余法耶？”

佛告善现：“岂有余法不入般若波罗蜜多？云何复疑为住余法？”

“世尊，如是般若波罗蜜多若自性空，云何般若波罗蜜多摄一切法？世尊，非于空中可说有法摄与不摄。”

“善现，岂不诸法自性皆空？”

“如是，世尊。如是，善逝。”

“善现，若一切法自性皆空，岂不空中摄一切法？”

尔时，具寿善现白佛言：“世尊，云何菩萨摩诃萨修行般若波罗蜜多时，住一切法自性空中，引发神通波罗蜜多；诸菩萨摩诃萨住是神通波罗蜜多，能往十方无量殑伽沙等世界，供养诸佛听受正法，于诸佛所种诸善根？”

佛告善现：“若菩萨摩诃萨修行般若波罗蜜多时，遍观十方无量殑伽沙等世界及诸佛众并所说法自性皆空，唯有世俗假说名字，如是世俗假说名字亦自性空。善现，若十方界及诸佛众并所说法假说名字自性不空，则所说空应不周遍；以所说空非不周遍故，一切法自性皆空。

“善现，是菩萨摩诃萨修行般若波罗蜜多时，由遍观空方便善巧，便能引发殊胜神通波罗蜜多；住此神通波罗蜜多，复能引发天眼、天耳、神境、他心、宿住随念，及知漏尽殊胜通慧。善现，诸菩萨摩诃萨非离神通波罗蜜多，有能自在成熟有情、严净佛土，证得无上正等菩提。善现，是故神通波罗蜜多是菩提道。诸菩萨摩诃萨皆依此道求趣无上正等菩提，于求趣时能自圆满一切善法，亦能令他修诸善法；虽作是事，而于善法不生执著。所以者何？是菩萨摩诃萨知诸善法自性皆空。非自性空有所执著，若有执著则有爱味；由无执著亦无爱味，自性空中无爱味故。

“善现，是菩萨摩诃萨修行般若波罗蜜多时，住胜神通波罗蜜多，引发天眼清净过人，用是天眼观一切法皆自性空。善现，是菩萨摩诃萨见一切法自性空故，不依法相造作诸业；虽为有情说如是法，而亦不得诸有情相及彼施设。善现，是菩萨摩诃萨以无所得而为方便，引发神通波罗蜜多，用是神通波罗蜜多能作悲愿神通作事。

“善现，是菩萨摩诃萨用极清净过人天眼，能见十方无量殑伽沙等世界；见已引发神境智通，往彼饶益诸有情类，或以布施波罗蜜多而为饶益，或以净戒、安忍、精进、静虑、般若波罗蜜多而为饶益；或以四念住而为饶益，或以四正断、四神足、五根、五力、七等觉支、八圣道支而为饶益；或以四静虑而为饶益，或以四无量、四无色定而为饶益；或以八解脱而为饶益，或以八胜处、九次第定、十遍处而为饶益；或以声闻法而为饶益，或以独觉法而为饶益，或以菩萨法而为饶益，或以诸佛法而为饶益。

“善现，是菩萨摩诃萨于十方界，若见有情多悭贪者，深生怜愍，说如是法：‘汝等有情当行布施！诸悭贪者受贫穷苦，由贫穷故无有威德，尚不自益，况能益他？是故汝等当勤布施，既自安乐亦安乐他。勿以贫穷互相食啖，俱不解脱诸恶趣苦。’

“善现，是菩萨摩诃萨于十方界，若见有情毁净戒者，深生怜愍，说如是法：‘汝等有情当持净戒！诸破戒者受恶趣苦，破戒之人无有威德，尚不自益，况能益他？破戒因缘，或生地狱受苦异熟，或生傍生受苦异熟，或生鬼界受苦异熟。汝等若堕诸恶趣中受苦异熟，尚不自救，况能救他？是故汝等当持净戒，不应容纳破戒之心经刹那顷，况经多时？勿纵自心，后生忧悔。’

“善现，是菩萨摩诃萨于十方界，若见有情更相瞋忿，展转结恨互相损恼，深生怜愍，说如是法：‘汝等有情当修安忍，勿相瞋忿结恨相害！诸瞋恨心不顺善法，增长恶法，招现衰损。汝等由此瞋恨心故，身坏命终当堕地狱、傍生、鬼界受诸剧苦。是故汝等不应容纳瞋恨之心经刹那顷，何况令其多时相续？汝等今者应起慈心，展转相缘作饶益事。’

“善现，是菩萨摩诃萨于十方界，若见有情懒惰懈怠，深生怜愍，说如是法：‘汝等有情当勤精进，勿于善法懒惰懈怠！诸懈怠者，于诸善法及诸胜事，皆不能成。汝等由斯，当堕地狱、傍生、鬼界受无量苦。是故汝等不应容纳此懈怠心经刹那顷，何况令其长时相续？’

“善现，是菩萨摩诃萨于十方界，若见有情失念散乱，心不寂静，深生怜愍，说如是法：‘汝等有情当修静虑，勿生失念散乱之心！如是之心不顺善法，增长恶法，招现衰损。汝等由此，身坏命终当堕地狱、傍生、鬼界受无量苦。是故汝等不应容纳失念散乱相应之心经刹那顷，何况令其长时相续？’

“善现，是菩萨摩诃萨于十方界，若见有情愚痴恶慧，深生怜愍，说如是法：‘汝等有情当修胜慧，勿起恶慧！起恶慧者，于诸善趣尚不能往，况得解脱？汝等由此恶慧因缘，当堕地狱、傍生、鬼界受无量苦。是故汝等不应容纳愚痴恶慧相应之心经刹那顷，何况令其长时相续？’

“善现，是菩萨摩诃萨于十方界，若见有情多贪欲者，深生怜愍方便教导，令修不净观；若见有情多瞋恚者，深生怜愍方便教导，令修慈悲观；若见有情愚痴多者，深生怜愍方便教导，令修缘起观；若见有情我慢多者，深生怜愍方便教导，令修界分别观；若见有情寻伺多者，深生怜愍方便教导，令修持息念观；若见有情行邪道者，深生怜愍方便教导，令入正道，谓声闻道、或独觉道、或如来道，方便为彼说如是法：‘汝等所执自性皆空，非空法中可有所执，以无所执为空相故。’

“如是，善现，诸菩萨摩诃萨修行般若波罗蜜多时，要住神通波罗蜜多，方能自在宣说正法，利益安乐诸有情类。善现，若菩萨摩诃萨远离神通波罗蜜多，不能自在宣说正法，与诸有情作饶益事。善现，如鸟无翅，不能自在飞翔虚空远有所至；诸菩萨摩诃萨亦复如是，若无神通波罗蜜多，不能自在宣说正法，与诸有情作饶益事。是故，善现，诸菩萨摩诃萨修行般若波罗蜜多时，应引发神通波罗蜜多；若引发神通波罗蜜多，则能随意宣说正法，利益安乐诸有情类。

“善现，是菩萨摩诃萨以最清净过人天眼，遍观十方无量殑伽沙等世界，及观生彼诸有情类；见已引发神境智通，经须臾顷往到彼界，以他心智如实了知彼诸有情心、心所法，随其所宜为说法要，谓说布施、或说净戒、或说安忍、或说精进、或说静虑、或说般若；或说四念住，或说四正断、四神足、五根、五力、七等觉支、八圣道支；或说四静虑，或说四无量、四无色定；或说八解脱，或说八胜处、九次第定、十遍处；或说陀罗尼门，或说三摩地门；或说空解脱门，或说无相、无愿解脱门；或说内空，或说外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；或说苦圣谛，或说集、灭、道圣谛；或说因缘，或说等无间缘、所缘缘、增上缘；或说从缘所生诸法；或说无明，或说行、识、名色、六处、触、受、爱、取、有、生、老死愁叹苦忧恼；或说蕴、处、界；或说声闻道，或说独觉道，或说菩萨道；或说菩提，或说涅槃，令彼有情闻是法已，皆得殊胜利益安乐。

“善现，是菩萨摩诃萨以最清净过人天耳，能闻一切人非人声；由此天耳，能闻十方无量殑伽沙等世界诸佛说法，闻已无倒皆能受持，为诸有情如实宣说，或说布施、或说净戒、或说安忍、或说精进、或说静虑、或说般若，如是乃至或说涅槃，令彼有情闻是法已，皆得殊胜利益安乐。

“善现，是菩萨摩诃萨以最清净他心智通，如实了知诸有情类心、心所法，随其所宜为说法要，谓说布施、或说净戒、或说安忍、或说精进、或说静虑、或说般若，如是乃至或说涅槃，令彼有情闻是法已，皆得殊胜利益安乐。

“善现，是菩萨摩诃萨以净宿住随念智通，能忆自他诸本生事；由此宿住随念智通，如实念知过去诸佛及弟子众名等差别。若诸有情乐闻过去诸宿住事而得益者，便为宣说诸宿住事，因此方便为说正法，谓说布施、或说净戒、或说安忍、或说精进、或说静虑、或说般若，如是乃至或说涅槃，令彼有情闻是法已，皆得殊胜利益安乐。

“善现，是菩萨摩诃萨以极迅速神境智通，往到十方无量殑伽沙等世界，亲近供养诸佛世尊，于诸佛所植众德本还归本土，为诸有情宣说他方种种胜事，因斯方便为说正法，谓说布施、或说净戒、或说安忍、或说精进、或说静虑、或说般若，如是乃至或说涅槃，令彼有情闻是法已，皆得殊胜利益安乐。

“善现，是菩萨摩诃萨以随所得漏尽智通，如实了知诸有情类漏尽未尽，亦如实知漏尽方便，为未尽者宣说法要，谓说布施、或说净戒、或说安忍、或说精进、或说静虑、或说般若，如是乃至或说涅槃，令彼有情闻是法已，皆得殊胜利益安乐。

“如是，善现，诸菩萨摩诃萨修行般若波罗蜜多时，应引发神通波罗蜜多。是菩萨摩诃萨修习神通波罗蜜多得圆满故，随意所乐受种种身，不为苦乐过失所染；如佛化身虽能施作种种事业，而不为彼苦乐过失之所杂染。

“善现，诸菩萨摩诃萨修行般若波罗蜜多时，应游戏神通波罗蜜多；若游戏神通波罗蜜多，则能成熟有情、严净佛土，速证无上正等菩提。善现，若菩萨摩诃萨不成熟有情、严净佛土，终不能得所求无上正等菩提。何以故？善现，诸菩萨摩诃萨菩提资粮若未具者，必不能得所求无上正等菩提。”
