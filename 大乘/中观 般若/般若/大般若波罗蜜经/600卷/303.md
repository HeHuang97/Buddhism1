## 大般若波罗蜜多经卷第三百三

### 初分魔事品第四十之一

尔时，具寿善现白佛言：“世尊，佛已赞说为证无上正等菩提，修行六种波罗蜜多，成熟有情、严净佛国，诸善男子、善女人等所有功德。世尊，云何是善男子、善女人等，为证无上正等菩提修诸行时留难魔事？”

佛言：“善现，若菩萨摩诃萨乐说法要，辩不即生，当知是为菩萨魔事。”

“世尊，何故是菩萨摩诃萨乐说法要，辩不即生，是为魔事？”

“善现，是菩萨摩诃萨修行般若波罗蜜多时，所修般若波罗蜜多难得圆满，所修静虑、精进、安忍、净戒、布施波罗蜜多难得圆满。由此缘故，是菩萨摩诃萨乐说法要，辩不即生，当知是为菩萨魔事。

“复次，善现，若菩萨摩诃萨乐修胜行，辩乃卒生，当知是为菩萨魔事。”

“世尊，何故是菩萨摩诃萨乐修胜行，辩乃卒生，是为魔事？”

“善现，是菩萨摩诃萨修行布施波罗蜜多，修行净戒、安忍、精进、静虑、般若波罗蜜多，无巧便故，辩乃卒生。由此缘故，是菩萨摩诃萨乐修胜行，辩乃卒生，当知是为菩萨魔事。

“复次，善现，书写般若波罗蜜多甚深经时，频申欠呿，当知是为菩萨魔事。

“复次，善现，书写般若波罗蜜多甚深经时，忽然戏笑，当知是为菩萨魔事。

“复次，善现，书写般若波罗蜜多甚深经时，互相轻蔑，当知是为菩萨魔事。

“复次，善现，书写般若波罗蜜多甚深经时，身心扰乱，当知是为菩萨魔事。

“复次，善现，书写般若波罗蜜多甚深经时，心生异解，文句倒错，当知是为菩萨魔事。

“复次，善现，书写般若波罗蜜多甚深经时，欻有事起令不究竟，当知是为菩萨魔事。

“复次，善现，书写般若波罗蜜多甚深经时，忽作是念：‘我于此经不得滋味，何用书写？’便弃舍去，当知是为菩萨魔事。

“复次，善现，受持读诵、思惟修习、说听般若波罗蜜多甚深经时，频申欠呿，当知是为菩萨魔事。

“复次，善现，受持读诵、思惟修习、说听般若波罗蜜多甚深经时，忽然戏笑，当知是为菩萨魔事。

“复次，善现，受持读诵、思惟修习、说听般若波罗蜜多甚深经时，互相轻蔑，当知是为菩萨魔事。

“复次，善现，受持读诵、思惟修习、说听般若波罗蜜多甚深经时，身心扰乱，当知是为菩萨魔事。

“复次，善现，受持读诵、思惟修习、说听般若波罗蜜多甚深经时，心生异解，文句倒错，当知是为菩萨魔事。

“复次，善现，受持读诵、思惟修习、说听般若波罗蜜多甚深经时，欻有事起令不究竟，当知是为菩萨魔事。

“复次，善现，受持读诵、思惟修习、说听般若波罗蜜多甚深经时，忽作是念：‘我于此经不得滋味，何用勤苦？’便弃舍去，当知是为菩萨魔事。”

时，具寿善现白佛言：“世尊，何因缘故，是善男子、善女人等，于此深经不得滋味，便弃舍去？”

佛言：“善现，是善男子、善女人等，于过去世未久修行般若、静虑、精进、安忍、净戒、布施波罗蜜多，是故于此甚深般若波罗蜜多不得滋味，便弃舍去。

“复次，善现，若善男子、善女人等，闻说如是甚深般若波罗蜜多，便作是念：‘我等于此不得受记，何用听为？’心不清净，便从座起弃舍而去，当知是为菩萨魔事。”

时，具寿善现白佛言：“世尊，何因缘故，于此般若波罗蜜多甚深经中，不授彼记而令舍去？”

佛言：“善现，菩萨未入正性离生，不应授彼大菩提记。

“复次，善现，若善男子、善女人等，闻说如是甚深般若波罗蜜多，便作是念：‘此中不说我等名字，何用听为？’心不清净，便从座起弃舍而去，当知是为菩萨魔事。”

时，具寿善现白佛言：“世尊，何因缘故，于此般若波罗蜜多甚深经中，不记说彼菩萨名字？”

佛言：“善现，菩萨未受大菩提记，法尔不应记说名字。

“复次，善现，若善男子、善女人等，闻说般若波罗蜜多甚深经时，生如是念：‘此中不说我等生处城邑聚落，何用听为？’心不清净，便从座起弃舍而去，当知是为菩萨魔事。”

时，具寿善现白佛言：“世尊，何因缘故，于此般若波罗蜜多甚深经中，不记说彼菩萨生处城邑聚落？”

佛言：“善现，若未记彼菩萨名字，不应说其生处差别。

“复次，善现，若菩萨摩诃萨，闻说般若波罗蜜多，心不清净而舍去者，随彼所起不清净心，厌舍此经举步多少，便减尔所劫数功德，获尔所劫障菩提罪；受彼罪已，更尔所时发勤精进，求趣无上正等菩提，方可复本。是故菩萨若欲速证无上菩提，不应厌舍甚深般若波罗蜜多。

“复次，善现，住菩萨乘诸善男子、善女人等，弃舍般若波罗蜜多甚深经典，求学余经，当知是为菩萨魔事。何以故？善现，是善男子、善女人等，弃舍一切智智根本甚深般若波罗蜜多，而攀枝叶诸余经典，终不能得大菩提故。”

时，具寿善现白佛言：“世尊，何等余经犹如枝叶，不能引发一切智智？”

佛言：“善现，若说二乘相应之法，谓四念住、四正断、四神足、五根、五力、七等觉支、八圣道支及空、无相、无愿解脱门等所有诸经。若善男子、善女人等于中修学，得预流果、得一来果、得不还果、得阿罗汉果、得独觉菩提，不得无上正等菩提。是名余经犹如枝叶，不能引发一切智智。甚深般若波罗蜜多定能引发一切智智，有大势力犹如树根。是善男子、善女人等，弃舍般若波罗蜜多甚深经典求学余经，定不能得一切智智。何以故？善现，如是般若波罗蜜多甚深经典，出生一切菩萨摩诃萨世间、出世间功德法故。善现，若菩萨摩诃萨修学般若波罗蜜多，则为修学一切世间、出世间法。

“复次，善现，譬如饿狗舍其主食，返从仆使而求觅之；于当来世有菩萨乘诸善男子、善女人等，弃舍一切佛法根本甚深般若波罗蜜多，求学二乘相应经典亦复如是，当知是为菩萨魔事。

“复次，善现，譬如有人欲求香象，得此象已，舍而求迹。于汝意云何？是人有智不？”

善现答言：“是人无智。”

佛言：“善现，于当来世有菩萨乘诸善男子、善女人等，弃舍一切佛法根本甚深般若波罗蜜多，求学二乘相应经典亦复如是，当知是为菩萨魔事。

“复次，善现，譬如有人欲见大海，既至海岸，返观牛迹，作是念言：‘大海中水，浅深多少，岂及此耶？’于汝意云何？是人有智不？”

善现答言：“是人无智。”

佛言：“善现，于当来世有菩萨乘诸善男子、善女人等，弃舍一切佛法根本甚深般若波罗蜜多，求学二乘相应经典亦复如是，当知是为菩萨魔事。

“复次，善现，如有工匠或彼弟子，欲造大殿如天帝释殊胜殿量，见彼殿已而返揆摸日月宫殿。于意云何？如是工匠或彼弟子，能造大殿量如帝释殊胜殿不？”

善现答言：“不也，世尊。”

佛言：“善现，于汝意云何？是人有智不？”

善现答言：“是人无智，是愚痴类。”

佛言：“善现，于当来世有菩萨乘诸善男子、善女人等，欲求无上正等菩提，弃舍如是甚深般若波罗蜜多，求学二乘相应经典亦复如是。于意云何？是善男子、善女人等，能得无上佛菩提不？”

善现答言：“不也，世尊。”

佛言：“善现，于意云何？是善男子、善女人等是黠慧不？”

善现答言：“是愚痴类。”

佛言：“善现，如是，如是，当知是为菩萨魔事。

“复次，善现，如人求见转轮圣王，见已不识舍至余处，见凡小王取其形相，作如是念：‘转轮圣王形相威德与此何异？’于汝意云何？是人有智不？”

善现答言：“是人无智。”

佛言：“善现，于当来世有菩萨乘诸善男子、善女人等，欲求无上正等菩提，弃舍如是甚深般若波罗蜜多，求学二乘相应经典亦复如是。于意云何？是善男子、善女人等，为能证得大菩提不？”

善现答言：“不也，世尊。”

佛言：“善现，于意云何？是善男子、善女人等是黠慧不？”

善现答言：“是愚痴类。”

佛言：“善现，如是，如是，当知是为菩萨魔事。

“复次，善现，如有饥人得百味食，弃而求啖两月谷饭。于汝意云何？是人有智不？”

善现答言：“是人无智。”

佛言：“善现，于当来世有菩萨乘诸善男子、善女人等，弃大般若波罗蜜多甚深经典，求学二乘相应经典，于中欲求一切智智亦复如是。于意云何？是善男子、善女人等是黠慧不？”

善现答言：“是愚痴类。”

佛言：“善现，如是，如是，当知是为菩萨魔事。

“复次，善现，如有贫人得无价宝，弃而求取迦遮末尼。于汝意云何？是人有智不？”

善现答言：“是人无智。”

佛言：“善现，于当来世有菩萨乘诸善男子、善女人等，弃大般若波罗蜜多甚深经典，求学二乘相应经典，于中欲求一切智智亦复如是。于意云何？是善男子、善女人等是黠慧不？”

善现答言：“是愚痴类。”

佛言：“善现，如是，如是，当知是为菩萨魔事。

“复次，善现，住菩萨乘诸善男子、善女人等，书大般若波罗蜜多甚深经时，众辩竞起，乐说种种差别法门，令所书写甚深般若波罗蜜多不得究竟，当知是为菩萨魔事。所谓乐说布施、净戒、安忍、精进、静虑、般若；乐说欲界、色、无色界；乐说受持、读诵、宣说；乐说看病、修余福业；乐说色，乐说受、想、行、识；乐说眼处，乐说耳、鼻、舌、身、意处；乐说色处，乐说声、香、味、触、法处；乐说眼界，乐说色界、眼识界及眼触、眼触为缘所生诸受；乐说耳界，乐说声界、耳识界及耳触、耳触为缘所生诸受；乐说鼻界，乐说香界、鼻识界及鼻触、鼻触为缘所生诸受；乐说舌界，乐说味界、舌识界及舌触、舌触为缘所生诸受；乐说身界，乐说触界、身识界及身触、身触为缘所生诸受；乐说意界，乐说法界、意识界及意触、意触为缘所生诸受；乐说地界，乐说水、火、风、空、识界；乐说无明，乐说行、识、名色、六处、触、受、爱、取、有、生、老死愁叹苦忧恼；乐说布施波罗蜜多，乐说净戒、安忍、精进、静虑、般若波罗蜜多；乐说内空，乐说外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；乐说真如，乐说法界、法性、不虚妄性、不变异性、平等性、离生性、法定、法住、实际、虚空界、不思议界；乐说苦圣谛，乐说集、灭、道圣谛；乐说四静虑，乐说四无量、四无色定；乐说八解脱，乐说八胜处、九次第定、十遍处；乐说四念住，乐说四正断、四神足、五根、五力、七等觉支、八圣道支；乐说空解脱门，乐说无相、无愿解脱门；乐说菩萨十地；乐说五眼，乐说六神通；乐说佛十力，乐说四无所畏、四无碍解、大慈、大悲、大喜、大舍、十八佛不共法；乐说无忘失法，乐说恒住舍性；乐说一切智，乐说道相智、一切相智；乐说一切陀罗尼门，乐说一切三摩地门；乐说预流果，乐说一来、不还、阿罗汉果；乐说独觉菩提；乐说一切菩萨摩诃萨行；乐说诸佛阿耨多罗三藐三菩提。

“何以故？善现，甚深般若波罗蜜多中无乐说相故，甚深般若波罗蜜多难思议故，甚深般若波罗蜜多无思虑故，甚深般若波罗蜜多无生灭故，甚深般若波罗蜜多无染净故，甚深般若波罗蜜多无定乱故，甚深般若波罗蜜多离名言故，甚深般若波罗蜜多不可说故，甚深般若波罗蜜多不可得故。所以者何？善现，甚深般若波罗蜜多中，如前所说诸法皆无所有都不可得。住菩萨乘诸善男子、善女人等，书写般若波罗蜜多甚深经时，如是诸法扰乱其心令不究竟，当知是为菩萨魔事。”

尔时，具寿善现白佛言：“世尊，甚深般若波罗蜜多可书写不？”

佛言：“善现，甚深般若波罗蜜多不可书写。何以故？善现，于此般若波罗蜜多甚深经中，色自性无所有不可得，受、想、行、识自性无所有不可得；眼处自性无所有不可得，耳、鼻、舌、身、意处自性无所有不可得；色处自性无所有不可得，声、香、味、触、法处自性无所有不可得；眼界自性无所有不可得，色界、眼识界及眼触、眼触为缘所生诸受自性无所有不可得；耳界自性无所有不可得，声界、耳识界及耳触、耳触为缘所生诸受自性无所有不可得；鼻界自性无所有不可得，香界、鼻识界及鼻触、鼻触为缘所生诸受自性无所有不可得；舌界自性无所有不可得，味界、舌识界及舌触、舌触为缘所生诸受自性无所有不可得；身界自性无所有不可得，触界、身识界及身触、身触为缘所生诸受自性无所有不可得；意界自性无所有不可得，法界、意识界及意触、意触为缘所生诸受自性无所有不可得；地界自性无所有不可得，水、火、风、空、识界自性无所有不可得；无明自性无所有不可得，行、识、名色、六处、触、受、爱、取、有、生、老死愁叹苦忧恼自性无所有不可得；布施波罗蜜多自性无所有不可得，净戒、安忍、精进、静虑、般若波罗蜜多自性无所有不可得；内空自性无所有不可得，外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空自性无所有不可得；真如自性无所有不可得，法界、法性、不虚妄性、不变异性、平等性、离生性、法定、法住、实际、虚空界、不思议界自性无所有不可得；苦圣谛自性无所有不可得，集、灭、道圣谛自性无所有不可得；四静虑自性无所有不可得，四无量、四无色定自性无所有不可得；八解脱自性无所有不可得，八胜处、九次第定、十遍处自性无所有不可得；四念住自性无所有不可得，四正断、四神足、五根、五力、七等觉支、八圣道支自性无所有不可得；空解脱门自性无所有不可得，无相、无愿解脱门自性无所有不可得，菩萨十地自性无所有不可得；五眼自性无所有不可得，六神通自性无所有不可得；佛十力自性无所有不可得，四无所畏、四无碍解、大慈、大悲、大喜、大舍、十八佛不共法自性无所有不可得；无忘失法自性无所有不可得，恒住舍性自性无所有不可得；一切智自性无所有不可得，道相智、一切相智自性无所有不可得；一切陀罗尼门自性无所有不可得，一切三摩地门自性无所有不可得；预流果自性无所有不可得，一来、不还、阿罗汉果自性无所有不可得；独觉菩提自性无所有不可得；一切菩萨摩诃萨行自性无所有不可得；诸佛无上正等菩提自性无所有不可得。

“善现，诸法自性皆无所有不可得故即是无性，如是无性即是般若波罗蜜多。非无性法能书无性，是故般若波罗蜜多不可书写。

“善现，若菩萨乘诸善男子、善女人等，作如是念：‘于此般若波罗蜜多甚深经中，无性是色，无性是受、想、行、识；无性是眼处，无性是耳、鼻、舌、身、意处；无性是色处，无性是声、香、味、触、法处；无性是眼界，无性是色界、眼识界及眼触、眼触为缘所生诸受；无性是耳界，无性是声界、耳识界及耳触、耳触为缘所生诸受；无性是鼻界，无性是香界、鼻识界及鼻触、鼻触为缘所生诸受；无性是舌界，无性是味界、舌识界及舌触、舌触为缘所生诸受；无性是身界，无性是触界、身识界及身触、身触为缘所生诸受；无性是意界，无性是法界、意识界及意触、意触为缘所生诸受；无性是地界，无性是水、火、风、空、识界；无性是无明，无性是行、识、名色、六处、触、受、爱、取、有、生、老死愁叹苦忧恼；无性是布施波罗蜜多，无性是净戒、安忍、精进、静虑、般若波罗蜜多；无性是内空，无性是外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；无性是真如，无性是法界、法性、不虚妄性、不变异性、平等性、离生性、法定、法住、实际、虚空界、不思议界；无性是苦圣谛，无性是集、灭、道圣谛；无性是四静虑，无性是四无量、四无色定；无性是八解脱，无性是八胜处、九次第定、十遍处；无性是四念住，无性是四正断、四神足、五根、五力、七等觉支、八圣道支；无性是空解脱门，无性是无相、无愿解脱门；无性是菩萨十地；无性是五眼，无性是六神通；无性是佛十力，无性是四无所畏、四无碍解、大慈、大悲、大喜、大舍、十八佛不共法；无性是无忘失法，无性是恒住舍性；无性是一切智，无性是道相智、一切相智；无性是一切陀罗尼门，无性是一切三摩地门；无性是预流果，无性是一来、不还、阿罗汉果；无性是独觉菩提；无性是一切菩萨摩诃萨行；无性是诸佛无上正等菩提。’当知是为菩萨魔事。”

尔时，具寿善现白佛言：“世尊，若菩萨乘诸善男子、善女人等，书写如是甚深般若波罗蜜多，作如是念：‘我以文字书写般若波罗蜜多。’彼执文字能书般若波罗蜜多，当知是为菩萨魔事。何以故？

“世尊，于此般若波罗蜜多甚深经中，色无文字，受、想、行、识无文字；眼处无文字，耳、鼻、舌、身、意处无文字；色处无文字，声、香、味、触、法处无文字；眼界无文字，色界、眼识界及眼触、眼触为缘所生诸受无文字；耳界无文字，声界、耳识界及耳触、耳触为缘所生诸受无文字；鼻界无文字，香界、鼻识界及鼻触、鼻触为缘所生诸受无文字；舌界无文字，味界、舌识界及舌触、舌触为缘所生诸受无文字；身界无文字，触界、身识界及身触、身触为缘所生诸受无文字；意界无文字，法界、意识界及意触、意触为缘所生诸受无文字；地界无文字，水、火、风、空、识界无文字；无明无文字，行、识、名色、六处、触、受、爱、取、有、生、老死愁叹苦忧恼无文字；布施波罗蜜多无文字，净戒、安忍、精进、静虑、般若波罗蜜多无文字；内空无文字，外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空无文字；真如无文字，法界、法性、不虚妄性、不变异性、平等性、离生性、法定、法住、实际、虚空界、不思议界无文字；苦圣谛无文字，集、灭、道圣谛无文字；四静虑无文字，四无量、四无色定无文字；八解脱无文字，八胜处、九次第定、十遍处无文字；四念住无文字，四正断、四神足、五根、五力、七等觉支、八圣道支无文字；空解脱门无文字，无相、无愿解脱门无文字，菩萨十地无文字；五眼无文字，六神通无文字；佛十力无文字，四无所畏、四无碍解、大慈、大悲、大喜、大舍、十八佛不共法无文字；无忘失法无文字，恒住舍性无文字；一切智无文字，道相智、一切相智无文字；一切陀罗尼门无文字，一切三摩地门无文字；预流果无文字，一来、不还、阿罗汉果无文字；独觉菩提无文字；一切菩萨摩诃萨行无文字；诸佛无上正等菩提无文字。是故不应执有文字能书般若波罗蜜多。

“世尊，若菩萨乘诸善男子、善女人等，作如是执：‘于此般若波罗蜜多甚深经中，无文字是色，无文字是受、想、行、识；无文字是眼处，无文字是耳、鼻、舌、身、意处；无文字是色处，无文字是声、香、味、触、法处；无文字是眼界，无文字是色界、眼识界及眼触、眼触为缘所生诸受；无文字是耳界，无文字是声界、耳识界及耳触、耳触为缘所生诸受；无文字是鼻界，无文字是香界、鼻识界及鼻触、鼻触为缘所生诸受；无文字是舌界，无文字是味界、舌识界及舌触、舌触为缘所生诸受；无文字是身界，无文字是触界、身识界及身触、身触为缘所生诸受；无文字是意界，无文字是法界、意识界及意触、意触为缘所生诸受；无文字是地界，无文字是水、火、风、空、识界；无文字是无明，无文字是行、识、名色、六处、触、受、爱、取、有、生、老死愁叹苦忧恼；无文字是布施波罗蜜多，无文字是净戒、安忍、精进、静虑、般若波罗蜜多；无文字是内空，无文字是外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；无文字是真如，无文字是法界、法性、不虚妄性、不变异性、平等性、离生性、法定、法住、实际、虚空界、不思议界；无文字是苦圣谛，无文字是集、灭、道圣谛；无文字是四静虑，无文字是四无量、四无色定；无文字是八解脱，无文字是八胜处、九次第定、十遍处；无文字是四念住，无文字是四正断、四神足、五根、五力、七等觉支、八圣道支；无文字是空解脱门，无文字是无相、无愿解脱门；无文字是菩萨十地；无文字是五眼，无文字是六神通；无文字是佛十力，无文字是四无所畏、四无碍解、大慈、大悲、大喜、大舍、十八佛不共法；无文字是无忘失法，无文字是恒住舍性；无文字是一切智，无文字是道相智、一切相智；无文字是一切陀罗尼门，无文字是一切三摩地门；无文字是预流果，无文字是一来、不还、阿罗汉果；无文字是独觉菩提；无文字是一切菩萨摩诃萨行；无文字是诸佛无上正等菩提。’当知是为菩萨魔事。”

佛言：“善现，如是，如是，如汝所说。

“复次，善现，住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，若起国土念，若起城邑念，若起王都念，若起方处念，当知是为菩萨魔事。

“复次，善现，住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，若起亲教轨范念，若起同学善友念，若起父母妻子念，若起兄弟姊妹念，若起亲戚朋侣念，当知是为菩萨魔事。

“复次，善现，住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，若起恶贼恶兽念，若起恶人恶鬼念，若起众会游戏念，若起淫女欢娱念，若起报恩报怨念，若起诸余无量异念，皆是恶魔之所引发，为障般若波罗蜜多，当知是为菩萨魔事。

“复次，善现，住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，得大名誉恭敬供养，所谓衣服、饮食、卧具、医药、资财，是善男子、善女人等，受著是事废所作业，当知是为菩萨魔事。

“复次，善现，住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，有诸恶魔执持种种世俗书论，或复二乘相应经典，诈现亲友授与菩萨。此中广说世俗胜事，或复广说诸蕴、界、处、谛实、缘起、三十七种菩提分法、三解脱门、四静虑等，言是经典义趣深奥，应勤修学，舍所习经。是菩萨乘诸善男子、善女人等善巧方便，不应受著恶魔所与世俗书论或二乘经。所以者何？世俗书论、二乘经典不能引发一切智智，非趣无上正等菩提巧方便故。善现，我此般若波罗蜜多甚深经中，广说菩萨摩诃萨道善巧方便。若于此中精勤修学，速证无上正等菩提。若菩萨乘诸善男子、善女人等，弃舍般若波罗蜜多甚深经典，受学恶魔世俗书论或二乘经，当知是为菩萨魔事。

“复次，善现，能听法者，爱乐听闻、书写受持、读诵修习甚深般若波罗蜜多；能说法者，著乐懈怠，不欲为说，当知是为菩萨魔事。

“复次，善现，能说法者，心不著乐亦不懈怠，乐为他说甚深般若波罗蜜多，方便劝励、书写受持、读诵修习；能听法者，懈怠著乐，不欲听受，当知是为菩萨魔事。

“复次，善现，能听法者，爱乐听闻、书写受持、读诵修习甚深般若波罗蜜多；能说法者，欲适他方，不获为说，当知是为菩萨魔事。

“复次，善现，能说法者，乐为他说甚深般若波罗蜜多，方便劝励、书写受持、读诵修习；能听法者，欲适他方，不获听受，当知是为菩萨魔事。

“复次，善现，能说法者，具大恶欲，爱重名利、衣服、饮食、卧具、医药、供养、资财；能听法者，少欲喜足，修远离行，勇猛正勤，具念定慧，厌怖利养、恭敬、名誉；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，少欲喜足，修远离行，勇猛正勤，具念定慧，厌怖利养、恭敬、名誉；能听法者，具大恶欲，爱重名利、衣服、饮食、卧具、医药、供养、资财；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，受行十二杜多功德：一、住阿练若处，二、常乞食，三、粪扫衣，四、一受食，五、一坐食，六、随得食，七、冢间住，八、露地住，九、树下住，十、常坐不卧，十一、随得敷具，十二、但三衣。能听法者，不受十二杜多功德，谓不住阿练若处，乃至不受但三衣；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，受行十二杜多功德，谓住阿练若处，乃至受但三衣；能说法者，不受十二杜多功德，谓不住阿练若处，乃至不受但三衣；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，有信、有戒、有善意乐，欲为他说甚深般若波罗蜜多，方便劝励、书写受持、读诵修习；能听法者，无信、无戒、无善意乐，不乐听受；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，有信、有戒、有善意乐，求欲听闻、书写受持、读诵修习甚深般若波罗蜜多；能说法者，无信、无戒、无善意乐、不欲为说；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，心无悭吝一切能舍；能听法者，心有悭吝不能弃舍；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，心无悭吝一切能舍；能说法者，心有悭吝不能弃舍；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，欲求供养能说法者，衣服、饮食、卧具、医药及余资财；能说法者，不乐受用；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，欲求供给能听法者，衣服、饮食、卧具、医药及余资财；能听法者，不乐受用；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，成就开智不乐广说；能听法者，成就演智不乐略说；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，成就开智唯乐略说；能说法者，成就演智唯乐广说；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，专乐广知十二分教次第法义，所谓契经、应颂、记莂、讽颂、自说、因缘、譬喻、本事、本生、方广、希法、论议；能听法者，不乐广知十二分教次第法义，所谓契经乃至论义；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，专乐广知十二分教次第法义，所谓契经乃至论义；能说法者，不乐广知十二分教次第法义，所谓契经乃至论义；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，已成就六波罗蜜多；能听法者，未成就六波罗蜜多；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，已成就六波罗蜜多；能说法者，未成就六波罗蜜多；两不和合，不获说听、书写受持、读诵修习甚深般若波罗蜜多，当知是为菩萨魔事。