## 大般若波罗蜜多经卷第四百

### 初分法涌菩萨品第七十八之二

“‘复次，善男子，譬如光影，种种形相现有动摇转变差别。善男子，于意云何？如是光影，为从何来？去何所至？’

“常啼答言：‘光影非实，如何可说有来去处？’

“法涌菩萨语常啼言：‘如是，如是，如汝所说。若执光影有来去者，当知彼人愚痴无智；若谓如来、应、正等觉有来有去，亦复如是，当知是人愚痴无智。何以故？善男子，一切如来、应、正等觉，不可以色身见。夫如来者，即是法身。善男子，如来法身，即是诸法真如、法界；真如、法界既不可说有来有去，如来法身亦复如是，无来无去。

“‘复次，善男子，如寻香城现有物类，如是物类暂有还无。善男子，于意云何？是寻香城所有物类，为从何来？去何所至？’

“常啼答言：‘是寻香城所有物类皆非实有，如何可说有所从来、去有所至？’

“法涌菩萨语常啼言：‘如是，如是，如汝所说。执寻香城所有物类有来去者，当知彼人愚痴无智；若谓如来、应、正等觉有来有去，亦复如是，当知是人愚痴无智。何以故？善男子，一切如来、应、正等觉，不可以色身见。夫如来者，即是法身。善男子，如来法身，即是诸法真如、法界；真如、法界既不可说有来有去，如来法身亦复如是，无来无去。

“‘复次，善男子，如诸如来、应、正等觉所变化事，暂有还无。善男子，于意云何？诸变化事，为从何来？去何所至？’

“常啼答言：‘诸变化事皆非实有，如何可说有所从来、去有所至？’

“法涌菩萨语常啼言：‘如是，如是，如汝所说。执变化事有来去者，当知彼人愚痴无智；若谓如来、应、正等觉有来有去，亦复如是，当知是人愚痴无智。何以故？善男子，一切如来、应、正等觉，不可以色身见。夫如来者，即是法身。善男子，如来法身，即是诸法真如、法界；真如、法界既不可说有来有去，如来法身亦复如是，无来无去。

“‘复次，善男子，如人梦中见有诸佛，若一、若十、若百、若千乃至无数；彼梦觉已，所见皆无。善男子，于意云何？梦所见佛，为从何来？去何所至？’

“常啼答言：‘梦中所见皆是虚妄、都非实有，如何可说有来去处？’

“法涌菩萨语常啼言：‘如是，如是，如汝所说。执梦所见有来去者，当知彼人愚痴无智；若谓如来、应、正等觉有来有去，亦复如是，当知是人愚痴无智。何以故？善男子，一切如来、应、正等觉，不可以色身见。夫如来者，即是法身。善男子，如来法身，即是诸法真如、法界；真如、法界既不可说有来有去，如来法身亦复如是，无来无去。

“‘又善男子，一切如来、应、正等觉说一切法，如梦所见，如变化事，如寻香城、光影、响、像、幻事、阳焰，皆非实有。若于如是诸佛所说甚深法义不如实知，执如来身是名是色、有来有去；当知彼人迷法性故，愚痴无智，流转诸趣受生死苦，远离般若波罗蜜多，亦复远离一切佛法。若于如是诸佛所说甚深法义能如实知，不执佛身是名是色，亦不谓佛有来有去；当知彼人于佛所说甚深法义如实解了，不执诸法有来有去、有生有灭、有染有净；由不执故能行般若波罗蜜多，亦能勤修一切佛法，则为邻近所求无上正等菩提，亦名如来真净弟子，终不虚受国人信施，能与一切作良福田，应受世间人天供养。

“‘复次，善男子，如大海中有诸珍宝。如是珍宝非十方来，亦非有情于中造作，亦非此宝无因缘生；然诸有情善根力故，令大海内有诸宝生。是宝生时，依因缘力和合故有，无所从来；是宝灭时，于十方面亦无所去，但由有情善根力尽令彼灭没。所以者何？诸有为法，缘合故生，缘离故灭，于中都无生者灭者，是故诸法无来无去。诸如来身亦复如是，于十方面无所从来，亦非于中有造作者，亦不可说无因缘生；然依本修净行圆满为因缘故，及依有情先修见佛业成熟故，有如来身出现于世。佛身灭时，于十方面亦无所去，但由因缘和合力尽即便灭没。是故诸佛无来无去。

“‘复次，善男子，譬如箜篌，依止种种因缘和合而有声生。是声因缘，所谓槽、颈、绳、棍、弦等人功作意，如是一一不能生声，要和合时，其声方起。是声生位无所从来，于息灭时无所至去。善男子，诸如来身亦复如是，依止种种因缘而生。是身因缘，所谓无量福德智慧，及诸有情所修见佛善根成熟，如是一一不能生身，要和合时，其身方起。是身生位无所从来，于灭没时无所至去。善男子，汝于如来、应、正等觉无来去相应如是知，随此道理于一切法无来去相亦如是知。

“‘善男子，若于如来、应、正等觉及一切法，能如实知无来无去、无生无灭、无染无净，定能修行甚深般若波罗蜜多善巧方便，必得无上正等菩提。’

“法涌菩萨摩诃萨为常啼菩萨摩诃萨，说诸如来、应、正等觉，广说乃至佛、薄伽梵无来无去相时，令彼三千大千世界一切大地、诸山、大海及诸天宫六种变动，诸魔宫殿皆失威光，魔及魔军皆悉惊怖。时，彼三千大千世界一切所有草木丛林生非时华，悉皆倾向法涌菩萨摩诃萨所，空中亦雨种种香华。

“时，天帝释、四大天王及诸天众，于虚空中即以种种天妙香华，奉散供养法涌菩萨摩诃萨已；复持种种天妙香华，奉散供养常啼菩萨，而作是言：‘我因大士得闻如是胜义之教！一切世间住身见者，闻是法已，能舍执著，皆悉住于难伏之地。’

“尔时，常啼菩萨摩诃萨白法涌菩萨摩诃萨言：‘何因何缘，令此世界一切大地、诸山、大海六种变动，及现种种希有之相？’

“法涌菩萨告常啼言：‘由我答汝所问如来、应、正等觉无来去相。于此会中，八千众生皆悉证得无生法忍。复有八十那庾多众生，皆发无上正等觉心。复有八万四千众生远尘离垢，于诸法中生净法眼。由是因缘，令此世界一切大地、诸山、大海六种变动，及现种种希有之相。’

“常啼菩萨闻是语已，踊跃欢喜，作是念言：‘我今已为获大善利，谓因我问法涌菩萨，令诸有情得闻如是甚深般若波罗蜜多，说诸如来、应、正等觉无来去相，令尔所众获大饶益。我由如是殊胜善根，足能成办所求无上正等菩提。我于无上正等菩提无复疑虑，我于来世定成如来、应、正等觉，利益安乐无量有情。’

“作是念已，欢喜踊跃，上升虚空七多罗树，复作是念：‘当以何等供养大师法涌菩萨，用酬为我说法之恩？’

“时，天帝释知其所念，化作无量微妙香华，欲持施与常啼菩萨而作是言：‘大士，今者哀愍我故，可受此华持以供养法涌菩萨。大士，应受我等供养，我今助成大士功德。所以者何？因大士故，我等无量百千有情获大饶益，谓必当证所求无上正等菩提。大士，当知诸有能为一切有情，经于无量无数大劫受诸勤苦，如大士者，甚为难得！是故今应受我所施。’

“尔时，常啼菩萨摩诃萨受天帝释微妙香华，奉散供养法涌菩萨摩诃萨已，从虚空下，顶礼双足，合掌恭敬，白言：‘大师！我从今日，愿以身命奉属大师以充给使。’作是语已，法涌菩萨摩诃萨前合掌而住。

“时，长者女及诸眷属，合掌恭敬，白常啼言：‘我等从今，亦以身命奉属供侍，愿垂纳受！以此善根，愿当获得如是胜法，同尊所证！愿当来世恒亲近尊，常随从尊供养诸佛及诸菩萨，同修梵行！’

“常啼菩萨即报彼言：‘汝等至诚随属我者，当从我教，我当受汝。’

“长者女等白常啼言：‘诚心属尊，当随尊教。’

“时，常啼菩萨即令长者女及诸眷属，各以种种妙庄严具而自严饰，及持五百七宝妙车并诸供具，俱时奉上法涌菩萨，白言：‘大师！我以如是长者女等奉施大师，唯愿慈悲，为我纳受。’

“时，天帝释赞常啼言：‘善哉！善哉！大士乃能如是舍施。诸菩萨摩诃萨法，应舍施一切所有。若菩萨摩诃萨能学如是舍施一切，疾证无上正等菩提。若于法师能作如是恭敬供养无所吝者，决定得闻甚深般若波罗蜜多方便善巧。过去如来、应、正等觉精勤修学菩萨道时，亦为请问甚深般若波罗蜜多方便善巧舍诸所有，由斯已证所求无上正等菩提。’

“是时，法涌菩萨欲令常啼菩萨所种善根得圆满故，受长者女及诸眷属五百宝车并诸供具，受已还施常啼菩萨。

“法涌菩萨说法既久，日将欲没，知众疲倦，下师子座，还入宫中。

“尔时，常啼菩萨摩诃萨既见法涌菩萨摩诃萨还入宫中，便作是念：‘我为法故而来至此，未闻正法不应坐卧。我应唯住行立威仪，以待大师法涌菩萨，当从宫出宣说法要。’

“法涌菩萨既入宫已，时经七年一心不乱，游戏菩萨无量无数三摩地门，安住菩萨无量无数甚深般若波罗蜜多方便善巧。常啼菩萨于七岁中，不坐不卧，唯行唯立，不念睡眠，不想昼夜，不辞疲倦，不思饮食，不怖寒热，不缘内外，曾不发起欲恚害等及余一切烦恼缠垢，但作是念：‘法涌菩萨何时当从三摩地起？我等眷属应敷法座，扫洒其地，散诸香华。法涌菩萨当升此座，宣说般若波罗蜜多方便善巧及余法要。’

“时，长者女及诸眷属，亦七岁中唯行唯立，所舍所念皆学常啼，进止相随曾无暂舍。

“尔时，常啼菩萨摩诃萨如是精勤过七岁已，欻然闻有空中声言：‘咄！善男子，却后七日，法涌菩萨当从定起，于此城中宣说正法。’

“常啼菩萨闻空声已，踊跃欢喜作是念言：‘我今当为法涌菩萨敷设严饰师子之座，扫洒其地，散妙香华。令我大师当升此座，为众宣说甚深般若波罗蜜多方便善巧及余法要。’

“常啼菩萨作是念已，与长者女及诸眷属，敷设七宝师子之座。时，长者女及诸眷属，各脱身上一净妙衣，为说法师重敷座上。

“常啼菩萨既敷座已，求水洒地竟不能得。所以者何？恶魔隐蔽城内外水皆令不现。魔作是念：‘常啼菩萨求水不得，愁忧苦恼，疲倦羸劣，心惑变异，便于无上正等菩提，善根不增、智慧不照，于一切智而有稽留，则不能空我之境界。’

“常啼菩萨种种方便求水不得，作是念言：‘我应刺身出血洒地，勿令尘起坌我大师。今我此身必当败坏，何用如是虚伪身为？我无始来流转生死，数为五欲丧失身命，而未曾为正法舍身，是故今应刺身出血。’

“作是念已，即执利刀，周遍刺身出血洒地。时，长者女及诸眷属，亦学常啼刺血洒地。常啼菩萨、长者女等各为法故刺身出血，乃至不起一念异心。

“时，诸恶魔不能得便，亦不能碍所修善品，以常啼等心勇决故。

“时，天帝释见此事已，作是念言：‘常啼菩萨、长者女等，甚为希有！而由爱法、重法因缘，乃至遍体皆刺出血，为说法师周洒其地，曾不发起一念异心，令诸恶魔求不得便，亦不能碍所修善品。奇哉！大士乃能擐被如是坚固弘誓铠甲，为欲利乐一切有情，以淳净心不顾身命，求于无上正等菩提，恒发誓言：我为拔济沉沦生死一切有情无量无边身心大苦而求无上正等菩提！事若未成，终无懈废。’

“时，天帝释作是念已，变常啼等所出身血一切皆成栴檀香水，令所洒地绕座四边，面各满百踰缮那量，皆有天上不可思议最胜甚奇栴檀香气。

“时，天帝释作是事已，赞常啼曰：‘善哉！善哉！大士志愿坚固难动，精进勇猛不可思议，爱重求法最为无上！过去如来、应、正等觉亦由如是坚固志愿，勇猛精进爱重求法，修行菩萨清净梵行，已证无上正等菩提。大士今者，志愿精进爱重求法，亦定当证所求无上正等菩提。’

“尔时，常啼复作是念：‘我今已为法涌菩萨敷设七宝师子之座，扫洒其地令极香洁，云何当得诸妙香华，绕座四边庄严其地，大师升座将说法时，我等亦应持散供养？’

“时，天帝释知其所念，即便化作微妙香华，如摩揭陀千斛之量，恭敬奉施常啼菩萨，令共眷属持以供养。于是常啼受天帝释所施华已分作二分，先持一分，共诸眷属绕座四边严布其地；留余一分，以拟大师升法座时，当持奉散。

“尔时，法涌菩萨摩诃萨过七日已，从所游戏三摩地门安庠而起。为说般若波罗蜜多，无量百千眷属围绕，从内宫出，升师子座，处大众中俨然而坐。常啼菩萨重得瞻仰法涌菩萨摩诃萨时，踊跃欢喜，身心悦乐；譬如苾刍系念一境，忽然得入第三静虑。便与眷属持先所留微妙香华奉散供养，既供养已，顶礼双足，右绕三匝，退坐一面。

“尔时，法涌菩萨摩诃萨告常啼菩萨摩诃萨言：‘善男子，谛听！谛听？善思念之！吾当为汝宣说般若波罗蜜多。’

“常啼白言：‘唯然愿说，我等乐闻！’

“法涌菩萨告常啼言：‘善男子，一切法平等故，当知般若波罗蜜多亦平等。一切法远离故，当知般若波罗蜜多亦远离。一切法不动故，当知般若波罗蜜多亦不动。一切法无念故，当知般若波罗蜜多亦无念。一切法无畏故，当知般若波罗蜜多亦无畏。一切法无惧故，当知般若波罗蜜多亦无惧。一切法一味故，当知般若波罗蜜多亦一味。一切法无际故，当知般若波罗蜜多亦无际。一切法无生故，当知般若波罗蜜多亦无生。一切法无灭故，当知般若波罗蜜多亦无灭。太虚空无边故，当知般若波罗蜜多亦无边。大海水无边故，当知般若波罗蜜多亦无边。妙高山无边故，当知般若波罗蜜多亦无边。妙高山严好故，当知般若波罗蜜多亦严好。如太虚空无分别故，当知般若波罗蜜多亦无分别。

“‘善男子，色无边故，当知般若波罗蜜多亦无边；受、想、行、识无边故，当知般若波罗蜜多亦无边。眼处无边故，当知般若波罗蜜多亦无边；耳、鼻、舌、身、意处无边故，当知般若波罗蜜多亦无边。色处无边故，当知般若波罗蜜多亦无边；声、香、味、触、法处无边故，当知般若波罗蜜多亦无边。眼界无边故，当知般若波罗蜜多亦无边；耳、鼻、舌、身、意界无边故，当知般若波罗蜜多亦无边。色界无边故，当知般若波罗蜜多亦无边；声、香、味、触、法界无边故，当知般若波罗蜜多亦无边。眼识界无边故，当知般若波罗蜜多亦无边；耳、鼻、舌、身、意识界无边故，当知般若波罗蜜多亦无边。眼触无边故，当知般若波罗蜜多亦无边；耳、鼻、舌、身、意触无边故，当知般若波罗蜜多亦无边。眼触为缘所生诸受无边故，当知般若波罗蜜多亦无边；耳、鼻、舌、身、意触为缘所生诸受无边故，当知般若波罗蜜多亦无边。地界无边故，当知般若波罗蜜多亦无边；水、火、风、空、识界无边故，当知般若波罗蜜多亦无边。因缘无边故，当知般若波罗蜜多亦无边；等无间缘、所缘缘、增上缘无边故，当知般若波罗蜜多亦无边。从缘所生诸法无边故，当知般若波罗蜜多亦无边。无明无边故，当知般若波罗蜜多亦无边；行、识、名色、六处、触、受、爱、取、有、生、老死愁叹苦忧恼无边故，当知般若波罗蜜多亦无边。

“‘善男子，布施波罗蜜多无边故，当知般若波罗蜜多亦无边；净戒、安忍、精进、静虑、方便善巧、妙愿、力、智波罗蜜多无边故，当知般若波罗蜜多亦无边。内空无边故，当知般若波罗蜜多亦无边；外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空无边故，当知般若波罗蜜多亦无边。真如无边故，当知般若波罗蜜多亦无边；法界、法性、不虚妄性、不变异性、平等性、离生性、法定、法住、实际、虚空界、不思议界无边故，当知般若波罗蜜多亦无边。四念住无边故，当知般若波罗蜜多亦无边；四正断、四神足、五根、五力、七等觉支、八圣道支无边故，当知般若波罗蜜多亦无边。苦圣谛无边故，当知般若波罗蜜多亦无边；集、灭、道圣谛无边故，当知般若波罗蜜多亦无边。十善业道无边故，当知般若波罗蜜多亦无边；施、戒、修无边故，当知般若波罗蜜多亦无边。四静虑无边故，当知般若波罗蜜多亦无边；四无量、四无色定无边故，当知般若波罗蜜多亦无边。八解脱无边故，当知般若波罗蜜多亦无边；八胜处、九次第定、十遍处无边故，当知般若波罗蜜多亦无边。空解脱门无边故，当知般若波罗蜜多亦无边；无相、无愿解脱门无边故，当知般若波罗蜜多亦无边。陀罗尼门无边故，当知般若波罗蜜多亦无边；三摩地门无边故，当知般若波罗蜜多亦无边。菩萨十地无边故，当知般若波罗蜜多亦无边。

“‘善男子，五眼无边故，当知般若波罗蜜多亦无边；六神通无边故，当知般若波罗蜜多亦无边。佛十力无边故，当知般若波罗蜜多亦无边；四无所畏、四无碍解、大慈、大悲、大喜、大舍、十八佛不共法无边故，当知般若波罗蜜多亦无边。无忘失法无边故，当知般若波罗蜜多亦无边；恒住舍性无边故，当知般若波罗蜜多亦无边。一切智无边故，当知般若波罗蜜多亦无边；道相智、一切相智无边故，当知般若波罗蜜多亦无边。三十二大士相无边故，当知般若波罗蜜多亦无边；八十随好无边故，当知般若波罗蜜多亦无边。预流果无边故，当知般若波罗蜜多亦无边；一来、不还、阿罗汉果、独觉菩提无边故，当知般若波罗蜜多亦无边。一切菩萨摩诃萨行无边故，当知般若波罗蜜多亦无边；诸佛无上正等菩提无边故，当知般若波罗蜜多亦无边。一切有漏法无边故，当知般若波罗蜜多亦无边；一切无漏法无边故，当知般若波罗蜜多亦无边。一切有为法无边故，当知般若波罗蜜多亦无边；一切无为法无边故，当知般若波罗蜜多亦无边。金刚喻平等故，当知般若波罗蜜多亦平等。一切法无坏故，当知般若波罗蜜多亦无坏；一切法无杂故，当知般若波罗蜜多亦无杂；一切法无差别故，当知般若波罗蜜多亦无差别。诸法自性不可得故，当知般若波罗蜜多自性亦不可得；诸法无所有平等故，当知般若波罗蜜多无所有亦平等；诸法无所作故，当知般若波罗蜜多亦无所作；诸法不可思议故，当知般若波罗蜜多亦不可思议。’

“尔时，常啼菩萨摩诃萨闻说般若波罗蜜多差别句义，即于座前得六十亿三摩地门，所谓诸法平等三摩地、诸法远离三摩地、诸法不动三摩地、诸法无念三摩地、诸法无畏三摩地、诸法无惧三摩地、诸法一味三摩地、诸法无际三摩地、诸法无生三摩地、诸法无灭三摩地、虚空无边三摩地、大海无边三摩地、妙高山无边三摩地、妙高山严好三摩地、如虚空无分别三摩地、色等诸蕴无边三摩地、眼等诸处无边三摩地、色等诸处无边三摩地、眼等诸界无边三摩地、色等诸界无边三摩地、眼识等诸界无边三摩地、眼触等无边三摩地、眼触为缘所生诸受等无边三摩地、地界等无边三摩地、因缘等无边三摩地、从缘所生诸法无边三摩地、诸缘起支无边三摩地、诸波罗蜜多无边三摩地、一切空无边三摩地、诸法真如等无边三摩地、菩提分法无边三摩地、诸圣谛无边三摩地、诸善业道无边三摩地、施戒修无边三摩地、静虑无量无色无边三摩地、解脱胜处等至遍处无边三摩地、空无相无愿解脱门无边三摩地、总持等持门无边三摩地、菩萨诸地无边三摩地、五眼六神通无边三摩地、诸力无畏无碍解大慈悲喜舍佛不共法无边三摩地、无忘失法恒住舍性无边三摩地、一切智道相智一切相智无边三摩地、诸相随好无边三摩地、声闻乘无边三摩地、独觉乘无边三摩地、无上乘无边三摩地、有漏无漏法无边三摩地、有为无为法无边三摩地、金刚喻平等三摩地、诸法无坏三摩地、诸法无杂三摩地、诸法无差别三摩地、诸法自性不可得三摩地、诸法无所有平等三摩地、诸法无所作三摩地、诸法不可思议三摩地，得如是等六十百千三摩地门。

“常啼菩萨既得如是六十百千三摩地门，即时现见东西南北、四维、上下各如殑伽沙数三千大千世界现在如来、应、正等觉，声闻、菩萨、大众围绕，以如是名、如是句、如是字、如是理趣，为诸菩萨摩诃萨众宣说般若波罗蜜多；如我今者，于此三千大千世界，声闻、菩萨、大众围绕，以如是名、如是句、如是字、如是理趣，为诸菩萨摩诃萨众宣说般若波罗蜜多，等无差别。

“常啼菩萨从是已后，多闻智慧不可思议犹如大海，随所生处恒见诸佛，常生诸佛净妙国土，乃至梦中亦常见佛为说般若波罗蜜多，亲近供养曾无暂舍，离无暇法，具足有暇。

### 初分结劝品第七十九

“善现当知，由是理趣甚深般若波罗蜜多威德殊胜，令诸菩萨速能引得一切智智。是故，善现，若菩萨摩诃萨欲学六种波罗蜜多令速圆满，欲具通达诸佛境界，欲得诸佛自在神通，欲疾证得一切智智，欲能毕竟利益安乐一切有情，应学如是甚深般若波罗蜜多，应于如是甚深般若波罗蜜多，恭敬听闻、受持读诵、究竟通利、如说修行、如理思惟甚深义趣、书写流布、为他解说，应以种种上妙华鬘、涂散等香、衣服、璎珞、宝幢、幡盖、伎乐、灯明，及余种种珍奇杂物，供养恭敬、尊重赞叹。所以者何？由此所说甚深般若波罗蜜多，是诸如来、应、正等觉真生养母，是诸菩萨摩诃萨众真轨范师，一切如来、应、正等觉咸共尊重恭敬赞叹，一切菩萨摩诃萨众无不供养精勤修学，是为如来真实教诫。”

尔时，佛告阿难陀言：“汝于如来有爱敬不？”

阿难陀曰：“如是，世尊。如是，善逝。我于佛所实有爱敬，如来自知。”

佛告庆喜：“如是，如是，汝于我所实有爱敬。汝从昔来常以慈善身、语、意业恭敬供养，随侍于我未曾违失。庆喜，汝应如我现在，以实爱敬供养我身；我涅槃后，汝亦当用如是爱敬，供养尊重甚深般若波罗蜜多。”第二、第三，佛以如是甚深般若波罗蜜多教诫庆喜，令深爱敬供养尊重过如来身。

复告庆喜：“我以如是甚深般若波罗蜜多，对今大众付嘱于汝，汝应受持。我涅槃后，乃至一字勿令忘失。如是般若波罗蜜多，随尔所时流布于世，当知即有诸佛世尊现住世间为众说法。庆喜，当知若有于此甚深般若波罗蜜多，恭敬听闻、受持读诵、究竟通利、如说修行、如理思惟甚深义趣、书写流布、为他解说，复以种种上妙华鬘、涂散等香、衣服、璎珞、宝幢、幡盖、伎乐、灯明，及余种种珍奇杂物，供养恭敬、尊重赞叹，当知是人常见诸佛，恒闻正法，修诸梵行。”

时，薄伽梵说是经已，无量菩萨摩诃萨众，慈氏菩萨而为上首，大迦葉波及舍利子、阿难陀等诸大声闻，及余天、龙、人非人等一切大众，闻佛所说，皆大欢喜，信受奉行。