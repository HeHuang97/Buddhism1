## 大般若波罗蜜多经卷第一百八十一

### 初分赞般若品第三十二之十

“复次，世尊，预流向预流果无生故，当知般若波罗蜜多亦无生，一来向一来果、不还向不还果、阿罗汉向阿罗汉果无生故，当知般若波罗蜜多亦无生；预流向预流果无灭故，当知般若波罗蜜多亦无灭，一来向乃至阿罗汉果无灭故，当知般若波罗蜜多亦无灭；预流向预流果无自性故，当知般若波罗蜜多亦无自性，一来向乃至阿罗汉果无自性故，当知般若波罗蜜多亦无自性；预流向预流果无所有故，当知般若波罗蜜多亦无所有，一来向乃至阿罗汉果无所有故，当知般若波罗蜜多亦无所有；预流向预流果空故，当知般若波罗蜜多亦空，一来向乃至阿罗汉果空故，当知般若波罗蜜多亦空；预流向预流果无相故，当知般若波罗蜜多亦无相，一来向乃至阿罗汉果无相故，当知般若波罗蜜多亦无相；预流向预流果无愿故，当知般若波罗蜜多亦无愿，一来向乃至阿罗汉果无愿故，当知般若波罗蜜多亦无愿；预流向预流果远离故，当知般若波罗蜜多亦远离，一来向乃至阿罗汉果远离故，当知般若波罗蜜多亦远离；预流向预流果寂静故，当知般若波罗蜜多亦寂静，一来向乃至阿罗汉果寂静故，当知般若波罗蜜多亦寂静；预流向预流果不可得故，当知般若波罗蜜多亦不可得，一来向乃至阿罗汉果不可得故，当知般若波罗蜜多亦不可得；预流向预流果不可思议故，当知般若波罗蜜多亦不可思议，一来向乃至阿罗汉果不可思议故，当知般若波罗蜜多亦不可思议；预流向预流果无觉知故，当知般若波罗蜜多亦无觉知，一来向乃至阿罗汉果无觉知故，当知般若波罗蜜多亦无觉知；预流向预流果势力不成就故，当知般若波罗蜜多势力亦不成就，一来向乃至阿罗汉果势力不成就故，当知般若波罗蜜多势力亦不成就。世尊，我缘此意，故说菩萨摩诃萨般若波罗蜜多名大波罗蜜多。

“复次，世尊，独觉无生故，当知般若波罗蜜多亦无生，独觉菩提无生故，当知般若波罗蜜多亦无生；独觉无灭故，当知般若波罗蜜多亦无灭，独觉菩提无灭故，当知般若波罗蜜多亦无灭；独觉无自性故，当知般若波罗蜜多亦无自性，独觉菩提无自性故，当知般若波罗蜜多亦无自性；独觉无所有故，当知般若波罗蜜多亦无所有，独觉菩提无所有故，当知般若波罗蜜多亦无所有；独觉空故，当知般若波罗蜜多亦空，独觉菩提空故，当知般若波罗蜜多亦空；独觉无相故，当知般若波罗蜜多亦无相，独觉菩提无相故，当知般若波罗蜜多亦无相；独觉无愿故，当知般若波罗蜜多亦无愿，独觉菩提无愿故，当知般若波罗蜜多亦无愿；独觉远离故，当知般若波罗蜜多亦远离，独觉菩提远离故，当知般若波罗蜜多亦远离；独觉寂静故，当知般若波罗蜜多亦寂静，独觉菩提寂静故，当知般若波罗蜜多亦寂静；独觉不可得故，当知般若波罗蜜多亦不可得，独觉菩提不可得故，当知般若波罗蜜多亦不可得；独觉不可思议故，当知般若波罗蜜多亦不可思议，独觉菩提不可思议故，当知般若波罗蜜多亦不可思议；独觉无觉知故，当知般若波罗蜜多亦无觉知，独觉菩提无觉知故，当知般若波罗蜜多亦无觉知；独觉势力不成就故，当知般若波罗蜜多势力亦不成就，独觉菩提势力不成就故，当知般若波罗蜜多势力亦不成就。世尊，我缘此意故说：菩萨摩诃萨般若波罗蜜多名大波罗蜜多。

“复次，世尊，菩萨摩诃萨无生故，当知般若波罗蜜多亦无生，菩萨摩诃萨行无生故，当知般若波罗蜜多亦无生；菩萨摩诃萨无灭故，当知般若波罗蜜多亦无灭，菩萨摩诃萨行无灭故，当知般若波罗蜜多亦无灭；菩萨摩诃萨无自性故，当知般若波罗蜜多亦无自性，菩萨摩诃萨行无自性故，当知般若波罗蜜多亦无自性；菩萨摩诃萨无所有故，当知般若波罗蜜多亦无所有，菩萨摩诃萨行无所有故，当知般若波罗蜜多亦无所有；菩萨摩诃萨空故，当知般若波罗蜜多亦空，菩萨摩诃萨行空故，当知般若波罗蜜多亦空；菩萨摩诃萨无相故，当知般若波罗蜜多亦无相，菩萨摩诃萨行无相故，当知般若波罗蜜多亦无相；菩萨摩诃萨无愿故，当知般若波罗蜜多亦无愿，菩萨摩诃萨行无愿故，当知般若波罗蜜多亦无愿；菩萨摩诃萨远离故，当知般若波罗蜜多亦远离，菩萨摩诃萨行远离故，当知般若波罗蜜多亦远离；菩萨摩诃萨寂静故，当知般若波罗蜜多亦寂静，菩萨摩诃萨行寂静故，当知般若波罗蜜多亦寂静；菩萨摩诃萨不可得故，当知般若波罗蜜多亦不可得，菩萨摩诃萨行不可得故，当知般若波罗蜜多亦不可得；菩萨摩诃萨不可思议故，当知般若波罗蜜多亦不可思议，菩萨摩诃萨行不可思议故，当知般若波罗蜜多亦不可思议；菩萨摩诃萨无觉知故，当知般若波罗蜜多亦无觉知，菩萨摩诃萨行无觉知故，当知般若波罗蜜多亦无觉知；菩萨摩诃萨势力不成就故，当知般若波罗蜜多势力亦不成就，菩萨摩诃萨行势力不成就故，当知般若波罗蜜多势力亦不成就。世尊，我缘此意故说：菩萨摩诃萨般若波罗蜜多名大波罗蜜多。

“复次，世尊，如来、应、正等觉无生故，当知般若波罗蜜多亦无生，无上正等菩提无生故，当知般若波罗蜜多亦无生；如来、应、正等觉无灭故，当知般若波罗蜜多亦无灭，无上正等菩提无灭故，当知般若波罗蜜多亦无灭；如来、应、正等觉无自性故，当知般若波罗蜜多亦无自性，无上正等菩提无自性故，当知般若波罗蜜多亦无自性；如来、应、正等觉无所有故，当知般若波罗蜜多亦无所有，无上正等菩提无所有故，当知般若波罗蜜多亦无所有；如来、应、正等觉空故，当知般若波罗蜜多亦空，无上正等菩提空故，当知般若波罗蜜多亦空；如来、应、正等觉无相故，当知般若波罗蜜多亦无相，无上正等菩提无相故，当知般若波罗蜜多亦无相；如来、应、正等觉无愿故，当知般若波罗蜜多亦无愿，无上正等菩提无愿故，当知般若波罗蜜多亦无愿；如来、应、正等觉远离故，当知般若波罗蜜多亦远离，无上正等菩提远离故，当知般若波罗蜜多亦远离；如来、应、正等觉寂静故，当知般若波罗蜜多亦寂静，无上正等菩提寂静故，当知般若波罗蜜多亦寂静；如来、应、正等觉不可得故，当知般若波罗蜜多亦不可得，无上正等菩提不可得故，当知般若波罗蜜多亦不可得；如来、应、正等觉不可思议故，当知般若波罗蜜多亦不可思议，无上正等菩提不可思议故，当知般若波罗蜜多亦不可思议；如来、应、正等觉无觉知故，当知般若波罗蜜多亦无觉知，无上正等菩提无觉知故，当知般若波罗蜜多亦无觉知；如来、应、正等觉势力不成就故，当知般若波罗蜜多势力亦不成就，无上正等菩提势力不成就故，当知般若波罗蜜多势力亦不成就。世尊，我缘此意故说：菩萨摩诃萨般若波罗蜜多名大波罗蜜多。

“复次，世尊，一切法无生故，当知般若波罗蜜多亦无生；一切法无灭故，当知般若波罗蜜多亦无灭；一切法无自性故，当知般若波罗蜜多亦无自性；一切法无所有故，当知般若波罗蜜多亦无所有；一切法空故，当知般若波罗蜜多亦空；一切法无相故，当知般若波罗蜜多亦无相；一切法无愿故，当知般若波罗蜜多亦无愿；一切法远离故，当知般若波罗蜜多亦远离；一切法寂静故，当知般若波罗蜜多亦寂静；一切法不可得故，当知般若波罗蜜多亦不可得；一切法不可思议故，当知般若波罗蜜多亦不可思议；一切法无觉知故，当知般若波罗蜜多亦无觉知；一切法势力不成就故，当知般若波罗蜜多势力亦不成就。世尊，我缘此意故说：菩萨摩诃萨般若波罗蜜多名大波罗蜜多。”

初分谤般若品第三十三

尔时，具寿舍利子白佛言：“世尊，若菩萨摩诃萨于此甚深般若波罗蜜多能信解者，从何处没来生此间？世尊，是菩萨摩诃萨发趣无上正等菩提已经几时？世尊，是菩萨摩诃萨曾亲近供养几所如来、应、正等觉？世尊，是菩萨摩诃萨修习布施、净戒、安忍、精进、静虑、般若波罗蜜多为已久如？世尊，是菩萨摩诃萨云何信解如是般若波罗蜜多甚深义趣？”

佛言：“舍利子，若菩萨摩诃萨于此甚深般若波罗蜜多能信解者，从十方界无数无量无边如来、应、正等觉法会中没来生此间。舍利子，是菩萨摩诃萨发趣无上正等菩提，已经无数无量无边百千俱胝那庾多劫。舍利子，是菩萨摩诃萨已曾亲近供养无数无量无边不可思议不可称量如来、应、正等觉。舍利子，是菩萨摩诃萨从初发心，常勤修习布施、净戒、安忍、精进、静虑、般若波罗蜜多，已经无数无量无边百千俱胝那庾多劫。舍利子，若菩萨摩诃萨见此般若波罗蜜多，便作是念：‘我为见佛。’闻此般若波罗蜜多，便作是念：‘我闻佛说。’舍利子，是菩萨摩诃萨以无相、无二、无所得为方便，能正信解如是般若波罗蜜多甚深义趣。”

尔时，具寿善现白佛言：“世尊，甚深般若波罗蜜多，为有能闻、能见者不？”

佛言：“善现，如是般若波罗蜜多，实无能闻及能见者；如是般若波罗蜜多，亦非所闻及非所见。何以故？

“善现，色无闻无见，诸法钝故；受、想、行、识无闻无见，诸法钝故。

“善现，眼处无闻无见，诸法钝故；耳、鼻、舌、身、意处无闻无见，诸法钝故。色处无闻无见，诸法钝故；声、香、味、触、法处无闻无见，诸法钝故。

“善现，眼界无闻无见，诸法钝故；色界、眼识界及眼触、眼触为缘所生诸受无闻无见，诸法钝故。耳界无闻无见，诸法钝故；声界、耳识界及耳触、耳触为缘所生诸受无闻无见，诸法钝故。鼻界无闻无见，诸法钝故；香界、鼻识界及鼻触、鼻触为缘所生诸受无闻无见，诸法钝故。舌界无闻无见，诸法钝故；味界、舌识界及舌触、舌触为缘所生诸受无闻无见，诸法钝故。身界无闻无见，诸法钝故；触界、身识界及身触、身触为缘所生诸受无闻无见，诸法钝故。意界无闻无见，诸法钝故；法界、意识界及意触、意触为缘所生诸受无闻无见，诸法钝故。

“善现，地界无闻无见，诸法钝故；水、火、风、空、识界无闻无见，诸法钝故。

“善现，无明无闻无见，诸法钝故；行、识、名色、六处、触、受、爱、取、有、生、老死愁叹苦忧恼无闻无见，诸法钝故。

“善现，布施波罗蜜多无闻无见，诸法钝故；净戒、安忍、精进、静虑、般若波罗蜜多无闻无见，诸法钝故。

“善现，内空无闻无见，诸法钝故；外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空无闻无见，诸法钝故。

“善现，真如无闻无见，诸法钝故；法界、法性、不虚妄性、不变异性、平等性、离生性、法定、法住、实际、虚空界、不思议界无闻无见，诸法钝故。

“善现，苦圣谛无闻无见，诸法钝故；集、灭、道圣谛无闻无见，诸法钝故。

“善现，四静虑无闻无见，诸法钝故；四无量、四无色定无闻无见，诸法钝故。

“善现，八解脱无闻无见，诸法钝故；八胜处、九次第定、十遍处无闻无见，诸法钝故。

“善现，四念住无闻无见，诸法钝故；四正断、四神足、五根、五力、七等觉支、八圣道支无闻无见，诸法钝故。

“善现，空解脱门无闻无见，诸法钝故；无相、无愿解脱门无闻无见，诸法钝故。

“善现，五眼无闻无见，诸法钝故；六神通无闻无见，诸法钝故。

“善现，佛十力无闻无见，诸法钝故；四无所畏、四无碍解、大慈、大悲、大喜、大舍、十八佛不共法无闻无见，诸法钝故。

“善现，无忘失法无闻无见，诸法钝故；恒住舍性无闻无见，诸法钝故。

“善现，一切智无闻无见，诸法钝故；道相智、一切相智无闻无见，诸法钝故。

“善现，一切陀罗尼门无闻无见，诸法钝故；一切三摩地门无闻无见，诸法钝故。

“善现，预流无闻无见，诸法钝故；一来、不还、阿罗汉无闻无见，诸法钝故。

“善现，预流向预流果无闻无见，诸法钝故；一来向一来果、不还向不还果、阿罗汉向阿罗汉果无闻无见，诸法钝故。

“善现，独觉无闻无见，诸法钝故；独觉菩提无闻无见，诸法钝故。

“善现，菩萨摩诃萨无闻无见，诸法钝故；菩萨摩诃萨行无闻无见，诸法钝故。

“善现，如来、应、正等觉无闻无见，诸法钝故；无上正等菩提无闻无见，诸法钝故。

“善现，一切法无闻无见，诸法钝故。”

具寿善现复白佛言：“世尊，诸菩萨摩诃萨积行久如，便能修学甚深般若波罗蜜多？”

佛言：“善现，于此事中应分别说。善现，有菩萨摩诃萨从初发心即能修学甚深般若波罗蜜多，亦能修学静虑波罗蜜多、精进波罗蜜多、安忍波罗蜜多、净戒波罗蜜多、布施波罗蜜多。善现，是菩萨摩诃萨有方便善巧故，不谤诸法，于一切法不增不减。是菩萨摩诃萨常不远离布施、净戒、安忍、精进、静虑、般若波罗蜜多相应之行，亦常不离诸佛世尊及诸菩萨摩诃萨众。是菩萨摩诃萨从一佛土趣一佛土，欲以珍奇诸妙供具，供养恭敬、尊重赞叹诸佛世尊及诸菩萨摩诃萨等，随意成办，亦能于彼诸如来所植众善根。是菩萨摩诃萨随受身处，不堕母腹胞胎中生。是菩萨摩诃萨心常不与烦恼杂住，亦曾不起二乘之心。是菩萨摩诃萨恒不远离殊胜神通，从一佛国趣一佛国，成熟有情、严净佛土。善现，是菩萨摩诃萨能正修学甚深般若波罗蜜多。

“善现，有菩萨乘诸善男子、善女人等虽曾见多佛，若多百佛、若多千佛、若多百千佛、若多俱胝佛、若多百俱胝佛、若多千俱胝佛、若多百千俱胝佛、若多百千俱胝那庾多佛，于诸佛所亦多修习布施、净戒、安忍、精进、静虑、般若，而有所得为方便故，不能修学甚深般若波罗蜜多，亦不能修学静虑波罗蜜多、精进波罗蜜多、安忍波罗蜜多、净戒波罗蜜多、布施波罗蜜多。善现，是善男子、善女人等，闻说如是甚深般若波罗蜜多，便从座起，舍众而去。

“善现，是善男子、善女人等，不敬如是甚深般若波罗蜜多，亦不敬佛；既舍如是甚深般若波罗蜜多，亦舍诸佛。今此众中亦有彼类，闻我说是甚深般若波罗蜜多，心不悦可，舍众而去。所以者何？是善男子、善女人等，先世闻说甚深般若波罗蜜多已曾舍去，今世闻说如是般若波罗蜜多，由宿习力还复舍去。

“是善男子、善女人等，于此所说甚深般若波罗蜜多，身、语及心皆不和合，由斯造作增长愚痴恶慧罪业。彼由造作增长愚、恶慧罪业，闻说如是甚深般若波罗蜜多，即便毁谤障碍弃舍。彼既毁谤障碍弃舍如是般若波罗蜜多，则为毁谤障碍弃舍过去、未来、现在诸佛一切相智。彼由毁谤障碍弃舍过去、未来、现在诸佛一切相智，即便造作增长能感匮正法业。彼因造作增长能感匮正法业，堕大地狱，经历多岁、若多百岁、若多千岁、若多百千岁、若多俱胝岁、若多百俱胝岁、若多千俱胝岁、若多百千俱胝岁、若多百千俱胝那庾多岁，大地狱中受诸楚毒猛利大苦。

“彼罪重故，于此世界从一大地狱至一大地狱，乃至火劫、水劫、风劫未起已来，受诸楚毒猛利大苦。若此世界火劫、水劫、风劫起时，彼匮法业犹未尽故，死已转生他方世界与此同类大地狱中，经历多岁、若多百岁、若多千岁、若多百千岁、若多俱胝岁、若多百俱胝岁、若多千俱胝岁、若多百千俱胝岁、若多百千俱胝那庾多岁，大地狱中受诸楚毒猛利大苦。

“彼罪重故，于他世界从一大地狱至一大地狱，乃至火劫、水劫、风劫未起已来，受诸楚毒猛利大苦。若他世界火劫、水劫、风劫起时，彼匮法业犹未尽故，死已转生余方世界与此同类大地狱中，经历多岁、若多百岁、若多千岁、若多百千岁、若多俱胝岁、若多百俱胝岁、若多千俱胝岁、若多百千俱胝岁、若多百千俱胝那庾多岁，大地狱中受诸楚毒猛利大苦。

“彼罪重故，于余世界从一大地狱至一大地狱，乃至火劫、水劫、风劫未起已来，受诸楚毒猛利大苦。如是展转遍历东方诸余世界大地狱中，受诸楚毒猛利大苦。如是展转遍历南方诸余世界大地狱中，受诸楚毒猛利大苦。如是展转遍历西方诸余世界大地狱中，受诸楚毒猛利大苦。如是展转遍历北方诸余世界大地狱中，受诸楚毒猛利大苦。如是展转遍历东北方诸余世界大地狱中，受诸楚毒猛利大苦。如是展转遍历东南方诸余世界大地狱中，受诸楚毒猛利大苦。如是展转遍历西南方诸余世界大地狱中，受诸楚毒猛利大苦。如是展转遍历西北方诸余世界大地狱中，受诸楚毒猛利大苦。如是展转遍历下方诸余世界大地狱中，受诸楚毒猛利大苦。如是展转遍历上方诸余世界大地狱中，受诸楚毒猛利大苦。

“若彼诸余十方世界火劫、水劫、风劫起时，彼匮法业犹未尽故，死已还生此间世界大地狱中，从一大地狱至一大地狱，乃至火劫、水劫、风劫未起已来，受诸楚毒猛利大苦。若此世界火劫、水劫、风劫起时，彼匮法业犹未尽故，死已复生他余世界，遍历十方大地狱中，受诸楚毒猛利大苦。

“如是轮回经无数劫，彼匮法罪业势稍微，从地狱出堕傍生趣，经历多岁、若多百岁、若多千岁、若多百千岁、若多俱胝岁、若多百俱胝岁、若多千俱胝岁、若多百千俱胝岁、若多百千俱胝那庾多岁，受傍生身备遭残害恐逼等苦。罪未尽故，于此世界从一险恶处至一险恶处，乃至火劫、水劫、风劫未起已来，备遭残害恐逼等苦。

“若此世界三灾坏时，彼匮法业余势未尽，死已转生他方世界与此同类傍生趣中，经历多岁、若多百岁乃至若多百千俱胝那庾多岁，受傍生身备遭残害恐逼等苦。罪未尽故，于他世界从一险恶处至一险恶处，乃至火劫、水劫、风劫未起已来，备遭残害恐逼等苦。若他世界三灾坏时，彼匮法业余势未尽，死已转生余方世界与此同类傍生趣中，经历多岁、若多百岁乃至若多百千俱胝那庾多岁，受傍生身备遭残害恐逼等苦。罪未尽故，于余世界从一险恶处至一险恶处，乃至火劫、水劫、风劫未起已来，备遭残害恐逼等苦。

“如是展转遍历十方诸余世界，受傍生身备遭残害恐逼等苦。若彼诸余十方世界三灾坏时，彼匮法业余势未尽，死已还生此间世界傍生趣中，从一险恶处至一险恶处，乃至火劫、水劫、风劫未起已来，备遭残害恐逼等苦。若此世界三灾坏时，彼匮法业余势未尽，死已复生他余世界，遍历十方傍生趣中广受众苦。

“如是循环经无数劫，彼匮法罪业势渐薄，免傍生趣堕鬼界中，经历多岁、若多百岁、若多千岁、若多百千岁、若多俱胝岁、若多百俱胝岁、若多千俱胝岁、若多百千俱胝岁、若多百千俱胝那庾多岁，于鬼界中备受虚羸饥渴等苦。罪未尽故，于此世界从一饿鬼国至一饿鬼国，乃至火劫、水劫、风劫未起已来，备受虚羸饥渴等苦。

“若此世界三灾坏时，彼匮法业余势未尽，死已转生他方世界与此同类饿鬼趣中，经历多岁、若多百岁乃至若多百千俱胝那庾多岁，于鬼界中备受虚羸饥渴等苦。罪未尽故，于他世界从一饿鬼国至一饿鬼国，乃至火劫、水劫、风劫未起已来，备受虚羸饥渴等苦。若他世界三灾坏时，彼匮法业余势未尽，死已转生余方世界与此同类饿鬼趣中，经历多岁、若多百岁乃至若多百千俱胝那庾多岁，于鬼界中备受虚羸饥渴等苦。罪未尽故，于余世界从一饿鬼国至一饿鬼国，乃至火劫、水劫、风劫未起已来，备受虚羸饥渴等苦。

“如是展转遍历十方诸余世界，于鬼界中备受虚羸饥渴等苦。若彼诸余十方世界三灾坏时，彼匮法业余势未尽，死已还生此间世界饿鬼趣中，从一饿鬼国至一饿鬼国，乃至火劫、水劫、风劫未起已来，备受虚羸饥渴等苦。若此世界三灾坏时，彼匮法业余势未尽，死已复生他余世界，遍历十方饿鬼趣中广受众苦。

“如是周流经无数劫，彼匮法业余势将尽，虽得为人而居下贱，所谓生在生盲人家，或旃荼罗家、或补羯娑家、或屠脍家、或渔猎家、或工匠家、或乐人家、或邪见家、或余猥杂恶律仪家，或所受身无眼、无耳、无鼻、无舌、无手、无足、痈疽、疥癞、风狂、癫痫、癃残、背偻、矬陋、挛躄、诸根缺减、贫穷、枯顇、顽嚚、无识，凡有所为人皆轻贱，或所生处不闻佛名、法名、僧名、菩萨名、独觉名，或复生于幽暗世界，恒无昼夜不睹光明。彼匮法业造作增长极深重故，受如是等不可爱乐圆满苦果。”

尔时，舍利子白佛言：“世尊，彼所造作增长能感匮正法业，与五无间业可说相似耶？”

佛言：“舍利子，彼匮法业最极粗重，不可以比五无间业。谓彼闻说甚深般若波罗蜜多，即便不信诽谤毁訾言：‘如是法非诸如来、应、正等觉之所演说，非法、非律、非大师教，我等于此不应修学。’是谤法人自谤般若波罗蜜多，亦教无量有情毁谤；自坏其身，亦令他坏；自饮毒药，亦令他饮；自失生天解脱乐果，亦令他失；自以其身投地狱火，亦令他人投地狱火；自不信解甚深般若波罗蜜多，亦教他人令不信解甚深般若波罗蜜多；自陷其身沉溺苦海，亦陷他人沉溺苦海。

“舍利子，我于如是甚深般若波罗蜜多，尚不令彼谤正法者闻其名字，况为彼说？舍利子，彼谤法者，我尚不听住菩萨乘诸善男子、善女人等闻其名字，况令眼见？岂许共住？何以故？舍利子，诸有诽谤甚深般若波罗蜜多，当知彼名破正法者，堕黑暗类如秽蜗螺，自污污他如烂粪聚。若有信用破法者言，亦受如前所说大苦。舍利子，诸有破坏甚深般若波罗蜜多，当知彼类即是地狱、傍生、饿鬼，是故智者不应毁谤甚深般若波罗蜜多。”

时，舍利子复白佛言：“世尊，何缘但说如是破正法者堕大地狱、傍生、鬼趣长时受苦，而不说彼形貌身量？”

佛言：“舍利子，止！不应说破正法者当来所受恶趣形量。所以者何？若我具说破正法者当来所受恶趣形量，彼闻惊怖，当吐热血，便致命终，或近死苦，心顿忧恼如中毒箭，身渐枯顇如被截苗。恐彼闻说谤正法者，当受如是大丑苦身，徒自惊惶，丧失身命。我愍彼故，不为汝说破正法罪形貌身量。”

舍利子言：“惟愿佛说破正法者当来所受恶趣形量，明诫未来，令知破法获大苦报，不造斯罪。”

佛言：“舍利子，我先所说，足为明诫。谓未来世诸善男子、善女人等，闻我所说破正法业造作增长极圆满者，堕大地狱、傍生、鬼界一一趣中长时受苦，足自兢持，不毁正法。”

时，舍利子即白佛言：“唯然，世尊！唯然，善逝！未来净信诸善男子、善女人等，闻佛先说破正法业感长时苦，足为明诫，宁舍身命，终不谤法，勿我未来当受斯苦！”

尔时，具寿善现白佛言：“世尊，若有聪明诸善男子、善女人等，闻佛所说谤正法者于未来世久受大苦，应善护持身、语、意业，勿于正法诽谤毁坏，堕三恶趣长时受苦，于久远时不见诸佛、不闻正法、不值遇僧，不得生于有佛国土，虽生人趣下贱、贫穷、丑陋、顽愚、支体不具，诸有所说，人不信受。”

具寿善现复言：“世尊，造作增长感匮法业，岂不由习恶语业耶？”

佛言：“善现，如是，如是，实由惯习恶语业故，造作增长感匮法业。于我正法毗奈耶中，当有愚痴诸出家者，彼虽称我以为大师，而于我说甚深般若波罗蜜多诽谤毁坏。

“善现当知，若有谤毁甚深般若波罗蜜多，则为谤毁诸佛无上正等菩提；若有谤毁诸佛无上正等菩提，则为谤毁过去、未来、现在诸佛一切相智；若有谤毁一切相智，则谤毁佛；若谤毁佛，则谤毁法；若谤毁法，则谤毁僧；若谤毁僧，则当谤毁世间正见；若当谤毁世间正见，则当谤毁布施、净戒、安忍、精进、静虑、般若波罗蜜多，亦当谤毁内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦当谤毁真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦当谤毁苦圣谛、集圣谛、灭圣谛、道圣谛，亦当谤毁四静虑、四无量、四无色定，亦当谤毁八解脱、八胜处、九次第定、十遍处，亦当谤毁四念住、四正断、四神足、五根、五力、七等觉支、八圣道支，亦当谤毁空解脱门、无相解脱门、无愿解脱门，亦当谤毁五眼、六神通，亦当谤毁佛十力、四无所畏、四无碍解、大慈、大悲、大喜、大舍、十八佛不共法，亦当谤毁无忘失法、恒住舍性，亦当谤毁一切智、道相智、一切相智，亦当谤毁一切陀罗尼门、一切三摩地门。彼由谤毁诸功德聚，则便摄受无数无量无边罪聚；由彼摄受无数无量无边罪聚，则便摄受诸大地狱、傍生、鬼界及人趣中无数无量无边苦聚。”

时，具寿善现复白佛言：“世尊，诸愚痴人几因缘故，谤毁如是甚深般若波罗蜜多？”

佛言：“善现，由四因缘。何等为四？一者、为诸邪魔所扇惑故，使愚痴者谤毁如是甚深般若波罗蜜多；二者、于甚深法不信解故，使愚痴者谤毁如是甚深般若波罗蜜多；三者、不勤精进，坚著五蕴，诸恶知识所摄受故，使愚痴者谤毁如是甚深般若波罗蜜多；四者、多怀瞋恚，乐行恶法，喜自高举，轻毁他故，使愚痴者谤毁如是甚深般若波罗蜜多。善现，由具如是四因缘故，诸愚痴者谤毁如是甚深般若波罗蜜多。”