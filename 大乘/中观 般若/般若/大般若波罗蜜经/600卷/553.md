## 大般若波罗蜜多经卷第五百五十三

### 第四分迅速品第二十五之二

“善现当知，譬如大地少处出生金银等宝，多处出生咸卤等物；诸有情类亦复如是，少学般若波罗蜜多，多学声闻、独觉地法。善现当知，譬如人趣少分能作转轮王业，多分能作诸小王业；诸有情类亦复如是，少分能修一切智智道，多分能修声闻、独觉道。善现当知，譬如欲界地居天中，少分能造天帝释业，多分能造余天众业；诸有情类亦复如是，少求无上正等菩提，多求声闻、独觉乘果。善现当知，譬如色界初静虑中，少分能修大梵王业，多分能修梵天众业；诸有情类亦复如是，少于无上正等菩提得不退转，多于无上正等菩提犹有退转。

“是故，善现，诸有情类少分能发大菩提心，于中转少能修菩萨摩诃萨行，于中转少能学般若波罗蜜多，于中转少能于般若波罗蜜多方便善巧，于中极少能于无上正等菩提得不退转。是故，善现，若菩萨摩诃萨欲堕极少有情数者，当勤修学甚深般若波罗蜜多方便善巧，令于无上正等菩提得不退转，疾证无上正等菩提。

“复次，善现，若菩萨摩诃萨如是修学甚深般若波罗蜜多方便善巧，不起栽蘖俱行之心，不起疑惑俱行之心，不起悭吝俱行之心，不起犯戒俱行之心，不起忿恚俱行之心，不起懈怠俱行之心，不起散乱俱行之心，不起恶慧俱行之心。

“复次，善现，若菩萨摩诃萨如是修学甚深般若波罗蜜多方便善巧，能摄一切波罗蜜多，能集一切波罗蜜多，能导一切波罗蜜多。所以者何？甚深般若波罗蜜多中含容一切波罗蜜多故。善现当知，如伪身见普能摄受六十二见，甚深般若波罗蜜多亦复如是，含容一切波罗蜜多。若菩萨摩诃萨能正修学甚深般若波罗蜜多方便善巧，能引一切波罗蜜多令渐增长。善现当知，譬如命根能持诸根，甚深般若波罗蜜多亦复如是，能持一切殊胜善法。所以者何？若菩萨摩诃萨能正修学甚深般若波罗蜜多，普能摄持一切善法。善现当知，如命根灭诸根随灭，甚深般若波罗蜜多亦复如是。若菩萨摩诃萨退失如是甚深般若波罗蜜多，则为退失一切善法。若菩萨摩诃萨能正修学甚深般若波罗蜜多，普能灭除诸不善法。是故，善现，若菩萨摩诃萨欲至一切波罗蜜多究竟彼岸，应勤修学甚深般若波罗蜜多。

“复次，善现，若菩萨摩诃萨能勤修学甚深般若波罗蜜多，于诸有情最上、最胜。所以者何？是菩萨摩诃萨能勤修学甚深般若波罗蜜多无上法故。

“复次，善现，于意云何？于此三千大千世界诸有情类宁为多不？”

善现对曰：“赡部洲中诸有情类尚多无数，何况三千大千世界诸有情类宁不为多！”

佛告善现：“如是，如是，如汝所说。善现当知，假使三千大千世界诸有情类，非前非后皆得人身；得人身已，非前非后皆发无上正等觉心，修诸菩萨摩诃萨行；修行满已，非前非后皆得无上正等菩提。有菩萨摩诃萨尽其形寿，能以上妙衣服、饮食、房舍、卧具、病缘医药及诸资财，供养恭敬、尊重赞叹此诸如来、应、正等觉。于意云何？是菩萨摩诃萨由此因缘得福多不？”

善现对曰：“甚多，世尊！甚多，善逝！”

佛告善现：“若菩萨摩诃萨能修如是甚深般若波罗蜜多，经弹指顷所获功德，甚多于前无量无数。所以者何？甚深般若波罗蜜多具大义用，能令菩萨摩诃萨众疾证无上正等菩提。是故，善现，若菩萨摩诃萨欲证无上正等菩提，欲为一切有情上首，欲普饶益一切有情，无救护者为作救护，无皈依者为作皈依，无投趣者为作投趣，无眼目者为作眼目，无光明者为作光明，失正路者示以正路，未涅槃者令得涅槃，当学如是甚深般若波罗蜜多。

“复次，善现，若菩萨摩诃萨欲行诸佛所行境界，欲居诸佛大仙尊位，欲游戏佛所游戏处，欲作诸佛大师子吼，欲击诸佛无上法鼓，欲扣诸佛无上法钟，欲吹诸佛无上法螺，欲升诸佛无上法座，欲演诸佛无上法义，欲决一切有情疑网，欲入诸佛甘露法界，欲受诸佛微妙法乐，欲证诸佛圆净功德，欲以一音为三千界一切有情宣说正法，普令一切获大饶益，当学如是甚深般若波罗蜜多。

“复次，善现，若菩萨摩诃萨修学如是甚深般若波罗蜜多，无有一切世、出世间功德胜利而不能得。所以者何？甚深般若波罗蜜多是一切种功德善根所依处故。善现当知，我曾不见有菩萨摩诃萨勤修如是甚深般若波罗蜜多，而不能得世、出世间功德胜利。”

尔时，善现便白佛言：“诸菩萨摩诃萨修学如是甚深般若波罗蜜多，岂亦能得声闻、独觉功德善根？”

佛告善现：“声闻、独觉功德善根，此诸菩萨摩诃萨众亦皆能得，但于其中无住无著，以胜智见正观察已，超过声闻及独觉地，趣入菩萨正性离生故，此菩萨摩诃萨众无有一切功德善根而不能得。

“复次，善现，诸菩萨摩诃萨于一切种声闻、独觉功德善根皆应修学，虽于其中不求作证，而于一切欲善通达，为彼有情宣说开示。

“复次，善现，若菩萨摩诃萨如是学时，则为邻近一切智智，速证无上正等菩提，能尽未来利乐一切。

“复次，善现，若菩萨摩诃萨如是学时，则为一切世间天、人、阿素洛等真净福田，超诸世间沙门、梵志、声闻、独觉福田之上，疾能证得一切智智。

“复次，善现，若菩萨摩诃萨如是学时，随所生处，不舍如是甚深般若波罗蜜多，不离如是甚深般若波罗蜜多，常行如是甚深般若波罗蜜多。

“复次，善现，若菩萨摩诃萨能行如是甚深般若波罗蜜多，当知已于一切智智得不退转，于一切法能正觉知，远离声闻、独觉等地，亲近无上正等菩提。

“复次，善现，若菩萨摩诃萨行深般若波罗蜜多时，作如是念：‘此是般若波罗蜜多，此是修时，此是修处。我能修此甚深般若波罗蜜多，我由如是甚深般若波罗蜜多，弃舍如是所应舍法，当能引发一切智智。’是菩萨摩诃萨非行般若波罗蜜多，亦于般若波罗蜜多不能解了。所以者何？甚深般若波罗蜜多不作是念：‘我是般若波罗蜜多，此是修时，此是修处，此是修者，此是般若波罗蜜多所远离法，此是般若波罗蜜多所照了法，此是般若波罗蜜多所证无上正等菩提。’若如是知，是行般若波罗蜜多。

“复次，善现，若菩萨摩诃萨行深般若波罗蜜多时，作如是念：‘此非般若波罗蜜多，此非修时，此非修处，此非修者，非由般若波罗蜜多远离一切所应舍法，非由般若波罗蜜多能证无上正等菩提。所以者何？以一切法皆住真如无差别故。’善现当知，若菩萨摩诃萨于一切法都无分别、无所觉了，是行般若波罗蜜多。”

### 第四分幻喻品第二十六

时，天帝释作是念言：“若菩萨摩诃萨修行般若波罗蜜多，尚胜一切有情之类，况得无上正等菩提！若诸有情闻说一切智智名字深生信解，尚为获得人中善利，及得世间最胜寿命，况发无上正等觉心，或能听闻甚深般若波罗蜜多！若诸有情能发无上正等觉心，听闻般若波罗蜜多甚深经典，诸余有情皆应愿乐，所获功德，世间天、人、阿素洛等皆不能及。”

尔时，世尊知天帝释心之所念，便告之言：“如是，如是，如汝所念。”

时，天帝释踊跃欢喜，化作天上微妙香华，奉散如来及诸菩萨，既散华已作是愿言：“若菩萨乘善男子等求趣无上正等菩提，以我所生善根功德，令彼所愿殊胜功德速得圆满，令彼所求无上佛法速得圆满，令彼所求一切智智相应诸法速得圆满，令彼所求自然人法速得圆满，令彼所求无漏圣法速得圆满，令彼一切所欲闻法皆得如意。若求声闻、独觉乘者，亦令所愿疾得满足。”

作是愿已，便白佛言：“若菩萨乘善男子等已发无上正等觉心，我终不生一念异意，令其退转大菩提心；我终不生一念异意，令诸菩萨摩诃萨众厌离无上正等菩提，退堕声闻、独觉等地；我终不起一念异心，令诸菩萨摩诃萨众退失大悲相应作意。若菩萨摩诃萨已于无上正等菩提深心乐欲，我愿彼心倍复增进，速证无上正等菩提；愿彼菩萨摩诃萨众见生死中种种苦已，为欲利乐世间天、人、阿素洛等，发起种种坚固大愿：‘我既自度生死大海，亦当精勤度未度者；我既自解生死系缚，亦当精勤解未解者；我于种种生死恐怖既自安隐，亦当精勤安未安者；我既自证究竟涅槃，亦当精勤令未证者皆同证得。’

“世尊，若有情类于初发心菩萨功德深心随喜，得几许福？于久发心修诸胜行菩萨功德深心随喜，得几许福？于不退转地菩萨功德深心随喜，得几许福？于一生所系菩萨功德深心随喜，得几许福？”

尔时，佛告天帝释言：“憍尸迦，妙高山王可知两数，此有情类随喜俱心所生福德不可知量。憍尸迦，四大洲界可知两数，此有情类随喜俱心所生福德不可知量。憍尸迦，小千世界可知两数，此有情类随喜俱心所生福德不可知量。憍尸迦，中千世界可知两数，此有情类随喜俱心所生福德不可知量。憍尸迦，我此三千大千世界可知两数，此有情类随喜俱心所生福德不可知量。憍尸迦，假使三千大千世界合为一海，有取一毛析为百分，持一分端沾彼海尽可知滴数，此有情类随喜俱心所生福德不可知量。”

时，天帝释复白佛言：“若诸有情于诸菩萨从初发心乃至证得所求无上正等菩提，无量无边殊胜功德不生随喜，或复于彼随喜俱心所生福德不闻、不知、不起忆念、不生随喜，当知皆是魔所执持、魔所魅著、魔之朋党、魔天界没来生此间。所以者何？若菩萨摩诃萨求趣无上正等菩提，修诸菩萨摩诃萨行，若有发心于彼功德深生随喜，若有于彼随喜功德深心忆念生随喜者，皆能破坏一切魔军宫殿眷属，疾证无上正等菩提，能尽未来利乐一切。世尊，若诸有情深心敬爱佛、法、僧宝，随所生处常欲见佛、闻法、遇僧，于诸菩萨摩诃萨众功德善根应深随喜，既随喜已回向无上正等菩提，而不应生二、不二想。若能如是，疾证无上正等菩提，饶益有情破魔军众。”

尔时，佛告天帝释言：“如是，如是，如汝所说。憍尸迦，若诸有情于诸菩萨摩诃萨众功德善根，深心随喜回向无上正等菩提，是诸有情速能圆满诸菩萨行，疾证无上正等菩提。

“若诸有情于诸菩萨摩诃萨众功德善根，深心随喜回向无上正等菩提，是诸有情具大威力，常能奉事一切如来、应、正等觉及善知识，恒闻般若波罗蜜多甚深经典，善知义趣。是诸有情成就如是随喜回向功德善根，随所生处，常为一切世间天、人、阿素洛等供养恭敬、尊重赞叹，不见恶色，不闻恶声，不嗅恶香，不尝恶味，不觉恶触，不思恶法，不堕恶趣，生天、人中恒受种种无染胜乐，常不远离诸佛世尊，从一佛国趣一佛国，亲近诸佛、种诸善根，成熟有情、严净佛土。何以故？憍尸迦，是诸有情能于无量诸菩萨众功德善根，深心随喜回向无上正等菩提；由此因缘善根增进，疾证无上正等菩提；既得无上正等菩提，能尽未来如实饶益无量无数无边有情，令住无余般涅槃界。

“以是故，憍尸迦，住菩萨乘善男子等，于菩萨众功德善根，皆应随喜回向无上正等菩提，于生随喜及回向时，不应执著即心、离心随喜回向，不应执著即心修行、离心修行。若能如是无所执著随喜回向，修诸菩萨摩诃萨行，速证无上正等菩提，度诸天、人、阿素洛等，令脱生死得般涅槃。由此因缘，诸有情类于诸菩萨功德善根，皆应发生随喜回向，能令无量无边有情种诸善根获大利乐。”

尔时，善现便白佛言：“心皆如幻，云何菩萨摩诃萨能证无上正等菩提？”

佛告善现：“于意云何？汝为见有如幻心不？”

善现对曰：“不也，世尊。”

佛告善现：“于意云何？汝见幻不？”

善现对曰：“不也，世尊。我不见幻，亦不见有如幻之心。”

佛告善现：“于意云何？若汝不见幻，不见如幻心，若处无幻、无如幻心，汝见有是心能得无上正等菩提不？”

善现对曰：“不也，世尊。我都不见有处无幻、无如幻心，更有是心能得无上正等菩提。”

佛告善现：“于意云何？若处离幻、离如幻心，汝见有是法能得无上正等菩提不？”

善现对曰：“不也，世尊。我都不见有处离幻、离如幻心，更有是法能得无上正等菩提。

“世尊，我都不见即、离心法，说何等法是有是无？以一切法毕竟离故。若一切法毕竟离者，不可施设是有是无；若法不可施设有无，则不可说能得无上正等菩提，非无所有法能得菩提故。所以者何？以一切法皆无所有，性不可得、无染无净，毕竟离法无所有故，不得无上正等菩提，是故般若波罗蜜多亦毕竟离。若法毕竟离，是法不应修，亦不应遣，亦复不应有所引发。

“世尊，甚深般若波罗蜜多既毕竟离，云何可说诸菩萨摩诃萨依深般若波罗蜜多证得无上正等菩提？世尊，诸佛无上正等菩提亦毕竟离，云何毕竟离法能得毕竟离故？是故般若波罗蜜多应不可说证得无上正等菩提。”

佛告善现：“善哉！善哉！如是，如是，如汝所说，甚深般若波罗蜜多既毕竟离，诸佛无上正等菩提亦毕竟离。善现当知，甚深般若波罗蜜多毕竟离故，得毕竟离诸佛无上正等菩提。善现当知，若深般若波罗蜜多非毕竟离，应非般若波罗蜜多，以深般若波罗蜜多毕竟离故，得名般若波罗蜜多。是故，善现，诸菩萨摩诃萨非不依止甚深般若波罗蜜多证得无上正等菩提。善现当知，虽非离法能得离法，而得无上正等菩提非不依止甚深般若波罗蜜多，是故菩萨摩诃萨众欲得无上正等菩提，应勤修学甚深般若波罗蜜多。”

具寿善现便白佛言：“诸菩萨摩诃萨所行义趣极为甚深。”

佛告善现：“如是，如是，诸菩萨摩诃萨所行义趣极为甚深。善现当知，诸菩萨摩诃萨能为难事，虽行如是甚深义趣，而于声闻、独觉地法能不作证。”

尔时，善现复白佛言：“如我解佛所说义者，诸菩萨摩诃萨所作不难，不应说彼能为难事。所以者何？诸菩萨摩诃萨所证义趣都不可得，能证般若波罗蜜多亦不可得，证法、证者、证处、证时亦不可得。世尊，若菩萨摩诃萨闻如是语，心不沉没亦不忧悔、不惊、不怖，是行般若波罗蜜多。世尊，是菩萨摩诃萨如是行时，不见众相，不见我行，不见不行，不见般若波罗蜜多是我所行，不见无上正等菩提是我所证，亦复不见证处、时等。世尊，是菩萨摩诃萨于如是事亦复不见，是行般若波罗蜜多，便近无上正等菩提。世尊，是菩萨摩诃萨于如是事亦复不见，是行般若波罗蜜多，便远声闻、独觉等地。世尊，是菩萨摩诃萨于如是事亦不分别，虽行般若波罗蜜多，不作是念：‘我行般若波罗蜜多，亲近无上正等菩提，远离声闻、独觉等地。’

“世尊，譬如虚空，不作是念：‘我去彼事若远若近。’所以者何？虚空无动亦无分别，无分别故。诸菩萨摩诃萨亦复如是，行深般若波罗蜜多，不作是念：‘我远声闻、独觉等地，我近无上正等菩提。’所以者何？甚深般若波罗蜜多于一切法无分别故。

“世尊，譬如幻士，不作是念：‘幻质、幻师去我为近，傍观众等去我为远。’所以者何？所幻化者无分别故。诸菩萨摩诃萨亦复如是，行深般若波罗蜜多，不作是念：‘我远声闻、独觉等地，我近无上正等菩提。’所以者何？甚深般若波罗蜜多于一切法无分别故。

“世尊，譬如影像，不作是念：‘我因彼现去我为近，镜水等法去我为远。’所以者何？所现影像无分别故。诸菩萨摩诃萨亦复如是，行深般若波罗蜜多，不作是念：‘我远声闻、独觉等地，我近无上正等菩提。’所以者何？甚深般若波罗蜜多于一切法无分别故。

“世尊，如诸如来、应、正等觉，于一切法无爱无憎。所以者何？如来永断一切分别爱憎等故。诸菩萨摩诃萨亦复如是，行深般若波罗蜜多，于一切法无爱无憎。所以者何？如诸如来、应、正等觉，所得般若波罗蜜多永断一切妄想分别故，于诸法无爱无憎。诸菩萨摩诃萨所行般若波罗蜜多，永伏一切妄想分别故，于诸法无爱无憎。

“世尊，如诸如来、应、正等觉所变化者，不作是念：‘我远声闻、独觉等地，我近无上正等菩提。’所以者何？所变化者无分别故。行深般若波罗蜜多诸菩萨摩诃萨亦复如是，不作是念：‘我远声闻、独觉等地，我近无上正等菩提。’所以者何？甚深般若波罗蜜多于一切法无分别故。

“世尊，如诸如来、应、正等觉欲有所作，化作化者令作彼事，然所化者不作是念：‘我能造作如是事业。’所以者何？诸所化者于所作业无分别故。行深般若波罗蜜多诸菩萨摩诃萨亦复如是，有所为故而勤修学，既修学已虽能成办所作事业，而于所作无所分别。所以者何？甚深般若波罗蜜多于一切法无分别故。

“世尊，譬如巧匠或彼弟子，有所为故造作机关或男、或女、或象、马等；此诸机关虽有所作，而于彼事都无分别。所以者何？机关法尔无分别故。行深般若波罗蜜多诸菩萨摩诃萨亦复如是，有所为故而成立之，既成立已虽能成办种种事业，而于其中都无分别。所以者何？甚深般若波罗蜜多法尔于法无分别故。”

### 第四分坚固品第二十七之一

时，舍利子问善现言：“诸菩萨摩诃萨行深般若波罗蜜多时，为行坚固法，为行不坚固法？”

善现答言：“诸菩萨摩诃萨行深般若波罗蜜多时，行不坚固法，不行坚固法。何以故？舍利子，甚深般若波罗蜜多及一切法，毕竟皆无坚固性故。所以者何？诸菩萨摩诃萨行深般若波罗蜜多时，于深般若波罗蜜多及一切法，尚不见有非坚固法可得，况见有坚固法可得？”

时，有无量欲界天子、色界天子，咸作是念：“若菩萨乘善男子等，能发无上正等觉心，虽行般若波罗蜜多甚深义趣，而于实际能不作证，不堕声闻及独觉地。由此因缘，是有情类是为希有能为难事，应当敬礼。所以者何？是菩萨乘善男子等虽行法性，而于其中能不作证。”

尔时，善现知诸天子心之所念，便告之言：“此菩萨乘善男子等，不证实际，不堕声闻及独觉地，非甚希有亦未为难。若菩萨摩诃萨知一切法及诸有情毕竟非有皆不可得，而发无上正等觉心，被精进甲誓度无量无边有情，令入无余般涅槃界，是菩萨摩诃萨乃甚希有能为难事。天子当知，若菩萨摩诃萨虽知有情毕竟非有都不可得，而发无上正等觉心，被精进甲为欲调伏诸有情类，如有为欲调伏虚空。何以故？诸天子，虚空离故，当知一切有情亦离；虚空空故，当知一切有情亦空；虚空不坚实故，当知一切有情亦不坚实；虚空无所有故，当知一切有情亦无所有。由此因缘，是菩萨摩诃萨乃甚希有能为难事。

“天子当知，是菩萨摩诃萨被大愿铠，为欲调伏一切有情，而诸有情毕竟非有、都不可得，如有被铠与虚空战。天子当知，是菩萨摩诃萨被大愿铠，为欲饶益一切有情，而诸有情及大愿铠毕竟非有、俱不可得。何以故？诸天子，有情离故，此大愿铠当知亦离；有情空故，此大愿铠当知亦空；有情不坚实故，此大愿铠当知亦不坚实；有情无所有故，此大愿铠当知亦无所有。天子当知，是菩萨摩诃萨调伏饶益诸有情事亦不可得。何以故？诸天子，有情离故，此调伏饶益事当知亦离；有情空故，此调伏饶益事当知亦空；有情不坚实故，此调伏饶益事当知亦不坚实；有情无所有故，此调伏饶益事当知亦无所有。天子当知，诸菩萨摩诃萨亦无所有。何以故？诸天子，有情离故，诸菩萨摩诃萨当知亦离；有情空故，诸菩萨摩诃萨当知亦空；有情不坚实故，诸菩萨摩诃萨当知亦不坚实；有情无所有故，诸菩萨摩诃萨当知亦无所有。

“天子当知，若菩萨摩诃萨闻如是语，心不沉没亦不忧悔、不惊、不怖，当知是菩萨摩诃萨行深般若波罗蜜多。何以故？诸天子，有情离故，当知色蕴亦离，有情离故，当知受、想、行、识蕴亦离；有情离故，当知眼处亦离，有情离故，当知耳、鼻、舌、身、意处亦离；有情离故，当知色处亦离，有情离故，当知声、香、味、触、法处亦离；有情离故，当知眼界亦离，有情离故，当知耳、鼻、舌、身、意界亦离；有情离故，当知色界亦离；有情离故，当知声、香、味、触、法界亦离；有情离故，当知眼识界亦离，有情离故，当知耳、鼻、舌、身、意识界亦离；有情离故，当知眼触亦离，有情离故，当知耳、鼻、舌、身、意触亦离；有情离故，当知眼触为缘所生诸受亦离，有情离故，当知耳、鼻、舌、身、意触为缘所生诸受亦离；有情离故，当知地界亦离，有情离故，当知水、火、风、空、识界亦离；有情离故，当知因缘亦离，有情离故，当知等无间缘、所缘缘、增上缘亦离；有情离故，当知无明亦离，有情离故，当知行、识、名色、六处、触、受、爱、取、有、生、老死亦离；有情离故，当知布施波罗蜜多乃至般若波罗蜜多亦离；有情离故，当知内空乃至无性自性空亦离；有情离故，当知真如乃至不思议界亦离；有情离故，当知苦圣谛乃至道圣谛亦离；有情离故，当知四念住乃至八圣道支亦离；有情离故，当知四静虑、四无量、四无色定亦离；有情离故，当知空、无相、无愿解脱门亦离；有情离故，当知八解脱乃至十遍处亦离；有情离故，当知净观地乃至如来地亦离；有情离故，当知极喜地乃至法云地亦离；有情离故，当知一切陀罗尼门、三摩地门亦离；有情离故，当知五眼、六神通亦离；有情离故，当知如来十力乃至十八佛不共法亦离；有情离故，当知大慈、大悲、大喜、大舍亦离；有情离故，当知三十二相、八十随好亦离；有情离故，当知无忘失法、恒住舍性亦离；有情离故，当知一切智、道相智、一切相智亦离；有情离故，当知预流果乃至独觉菩提亦离；有情离故，当知一切菩萨摩诃萨行、诸佛无上正等菩提亦离；有情离故，当知一切智智亦离；有情离故，当知一切法亦离。

“天子当知，若菩萨摩诃萨闻说一切法无不离时，其心不惊、不恐、不怖、不沉、不没，当知是菩萨摩诃萨行深般若波罗蜜多。”

尔时，世尊告善现曰：“何因缘故诸菩萨摩诃萨闻说一切法无不离时，其心不惊、不恐、不怖、不沉、不没？”

具寿善现白言：“世尊，以一切法皆远离故，诸菩萨摩诃萨闻说一切法无不离时，其心不惊、不恐、不怖、不沉、不没。所以者何？诸菩萨摩诃萨于一切法，若能惊等、若所惊等、若惊等处、若惊等时、若惊等者、由此惊等皆无所得，以一切法不可得故。世尊，若菩萨摩诃萨闻说是事，心不沉没亦不惊怖、不忧、不悔，当知是菩萨摩诃萨行深般若波罗蜜多。所以者何？是菩萨摩诃萨观一切法皆不可得，不可施设是能沉等、是所沉等、是沉等处、是沉等时、是沉等者、由此沉等，以是因缘，诸菩萨摩诃萨闻如是事，心不沉没亦不惊怖、不忧、不悔。

“世尊，若菩萨摩诃萨能如是行甚深般若波罗蜜多，诸天帝释、大梵天王、世界主等皆共敬礼、供养恭敬、尊重赞叹。”

佛告善现：“若菩萨摩诃萨能如是行甚深般若波罗蜜多，非但恒为诸天帝释、大梵天王、世界主等，皆共敬礼、供养恭敬、尊重赞叹，是菩萨摩诃萨亦为过此极光净天、若遍净天、若广果天、若净居天及余天、龙、阿素洛等，皆共敬礼、供养恭敬、尊重赞叹。是菩萨摩诃萨能如是行甚深般若波罗蜜多，亦为十方无量无数无边世界一切如来、应、正等觉及诸菩萨摩诃萨众常共护念。善现当知，是菩萨摩诃萨能如是行甚深般若波罗蜜多，即令一切功德善根疾得圆满。善现当知，若菩萨摩诃萨能如是行甚深般若波罗蜜多，常为诸佛及诸菩萨并诸天、龙、阿素洛等守护忆念，当知行佛所应行处，亦正修行佛所行行，速证无上正等菩提。

“善现当知，是菩萨摩诃萨已于无上正等菩提得不退转，一切魔军及诸外道恶知识等不能留难。所以者何？是菩萨摩诃萨其心坚固踰于金刚。假使三千大千世界诸有情类皆变为魔，是一一魔各复化作尔所恶魔，此恶魔众皆有无量无数神力，是诸恶魔尽其神力，不能留难是菩萨摩诃萨，令不能行甚深般若波罗蜜多，及于无上正等菩提或有退转。所以者何？是菩萨摩诃萨已得般若波罗蜜多方便善巧，知一切法不可得故。

“复次，善现，置一三千大千世界诸有情类皆变为魔，假使十方殑伽沙等诸佛世界，一切有情皆变为魔，是诸魔众各复化作尔所恶魔，此诸恶魔皆有无量无数神力，是诸恶魔尽其神力，不能留难是菩萨摩诃萨，令不能行甚深般若波罗蜜多，及于无上正等菩提或有退转。所以者何？是菩萨摩诃萨已得般若波罗蜜多方便善巧，知一切法不可得故。

“善现当知，若菩萨摩诃萨成就二法，一切恶魔不能留难，令不能行甚深般若波罗蜜多，及于无上正等菩提或有退转。何等为二？一者、不舍一切有情；二者、观察诸法皆空。

“复次，善现，若菩萨摩诃萨成就二法，一切恶魔不能障碍，令不能行甚深般若波罗蜜多，及于无上正等菩提或有退转。何等为二？一者、如说悉皆能作；二者、常为诸佛护念。

“善现当知，若菩萨摩诃萨能如是行甚深般若波罗蜜多，诸天神等常来礼敬、亲近、供养、请问、劝发，作如是言：‘善哉！大士，汝能如是行深般若波罗蜜多方便善巧，疾证无上正等菩提，一切有情无依怙者能作依怙，无皈依者能作皈依，无救护者能作救护，无投趣者能作投趣，无舍宅者能作舍宅，无洲渚者能作洲渚，与暗冥者能作光明，与聋盲者能作耳目。何以故？善男子，若能安住甚深般若波罗蜜多方便善巧，疾证无上正等菩提，一切恶魔不能留难。’