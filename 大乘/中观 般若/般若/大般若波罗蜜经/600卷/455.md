## 大般若波罗蜜多经卷第四百五十五

### 第二分同学品第六十一之二

尔时，具寿庆喜窃作是念：“今天帝释，为自辩才宣说如是甚深般若波罗蜜多，赞叹如是甚深般若波罗蜜多功德胜利，为是如来威神之力？”

时，天帝释即知庆喜心之所念，白言：“大德，我所宣说甚深般若波罗蜜多，我所赞叹甚深般若波罗蜜多功德胜利，皆是如来威神之力。”

尔时，世尊告庆喜曰：“如是，如是，今天帝释宣说赞叹甚深般若波罗蜜多功德胜利，当知皆是如来神力，非自辩才。所以者何？甚深般若波罗蜜多功德胜利，定非一切世间天、人、阿素洛等能知、能说。庆喜当知，若菩萨摩诃萨习学、思惟、修行如是甚深般若波罗蜜多时，此三千大千世界一切恶魔皆生疑惑，咸作是念：‘此菩萨摩诃萨为证实际，退取预流、一来、不还、阿罗汉果、独觉菩提？为趣无上正等菩提？’

“复次，庆喜，若菩萨摩诃萨不离如是甚深般若波罗蜜多时，诸恶魔生大愁恼，身心痛切如中毒箭。复次，庆喜，若菩萨摩诃萨修行如是甚深般若波罗蜜多，时诸恶魔来至其所，化作种种可怖畏事，欲令菩萨身心惊恐，迷失无上正等觉心，于所修行情怀退屈，乃至发起一念乱意，障得无上正等菩提，是彼恶魔深心所愿。”

尔时，庆喜即白佛言：“为诸菩萨摩诃萨行深般若波罗蜜多时，皆为恶魔之所恼乱？为有恼乱、不恼乱者？”

佛告庆喜：“非诸菩萨摩诃萨行深般若波罗蜜多时，皆为恶魔之所恼乱，然有恼乱、不恼乱者。”

具寿庆喜复白佛言：“何等菩萨摩诃萨行深般若波罗蜜多时，为诸恶魔之所恼乱？何等菩萨摩诃萨行深般若波罗蜜多时，不为恶魔之所恼乱？”

佛告庆喜：“若菩萨摩诃萨先世闻此甚深般若波罗蜜多，心不信解、毁訾诽谤；是菩萨摩诃萨行深般若波罗蜜多时，为诸恶魔之所恼乱。若菩萨摩诃萨先世闻此甚深般若波罗蜜多，信解赞美、不生诽谤；是菩萨摩诃萨行深般若波罗蜜多时，不为恶魔之所恼乱。

“复次，庆喜，若菩萨摩诃萨先世闻此甚深般若波罗蜜多，疑惑犹豫：‘为有、为无？为实、不实？’是菩萨摩诃萨行深般若波罗蜜多时，为诸恶魔之所恼乱。若菩萨摩诃萨先世闻此甚深般若波罗蜜多，其心不生疑惑犹豫，信定实有；是菩萨摩诃萨行深般若波罗蜜多时，不为恶魔之所恼乱。

“复次，庆喜，若菩萨摩诃萨离善知识，为恶知识之所摄受，不闻如是甚深般若波罗蜜多，由不闻故不能解了甚深般若波罗蜜多，不解了故不能修习甚深般若波罗蜜多，不修习故不能请问甚深般若波罗蜜多，不请问故不如说行甚深般若波罗蜜多，不如说行故不能证得甚深般若波罗蜜多；是菩萨摩诃萨行深般若波罗蜜多时，为诸恶魔之所恼乱。若菩萨摩诃萨近善知识，非恶知识之所摄受，得闻如是甚深般若波罗蜜多，由得闻故便能解了甚深般若波罗蜜多，由解了故则能修习甚深般若波罗蜜多，由修习故便能请问甚深般若波罗蜜多，由请问故能如说行甚深般若波罗蜜多，如说行故便能证得甚深般若波罗蜜多；是菩萨摩诃萨行深般若波罗蜜多时，不为恶魔之所恼乱。

“复次，庆喜，若菩萨摩诃萨远离般若波罗蜜多，摄受赞叹非真妙法；是菩萨摩诃萨行深般若波罗蜜多时，为诸恶魔之所恼乱。若菩萨摩诃萨亲近般若波罗蜜多，不摄不赞非真妙法；是菩萨摩诃萨行深般若波罗蜜多时，不为恶魔之所恼乱。

“复次，庆喜，若菩萨摩诃萨远离般若波罗蜜多，于真妙法毁訾诽谤，尔时恶魔便作是念：‘今此菩萨与我为伴！由彼毁谤真妙法故，便有无量住菩萨乘补特伽罗，于真妙法亦生毁谤。由此因缘，我愿圆满。’是菩萨乘补特伽罗，设勤精进修诸善法，而堕声闻或独觉地亦令他堕。是菩萨摩诃萨行深般若波罗蜜多时，为诸恶魔之所恼乱。若菩萨摩诃萨亲近般若波罗蜜多，于真妙法赞叹信受，亦令无量住菩萨乘补特伽罗于真妙法赞叹信受，由此恶魔愁忧惊怖。是菩萨乘补特伽罗，设不精进修诸善法，而亦决定不令自他退堕声闻或独觉地，必证无上正等菩提。是菩萨摩诃萨行深般若波罗蜜多时，不为恶魔之所恼乱。

“复次，庆喜，若菩萨摩诃萨闻说般若波罗蜜多甚深经时，作如是语：‘如是般若波罗蜜多理趣甚深，难见难觉！何用宣说、听闻受持、读诵思惟、精勤修习、书写流布此经典为？我尚不能得其源底，况余薄福浅智者哉？’时有无量住菩萨乘补特伽罗，闻其所说心皆惊怖，便退无上正等觉心，堕二乘地。是菩萨摩诃萨行深般若波罗蜜多时，为诸恶魔之所恼乱。若菩萨摩诃萨闻说般若波罗蜜多甚深经时，作如是语：‘如是般若波罗蜜多理趣甚深，难见难觉！若不宣说、听闻受持、读诵思惟、精勤修习、书写流布，能证无上正等菩提，必无是处。’时有无量住菩萨乘补特伽罗，闻其所说欢喜踊跃，皆于如是甚深般若波罗蜜多常乐听闻、受持读诵、究竟通利、如理思惟、精进修行、为他演说、书写流布，发趣无上正等菩提。是菩萨摩诃萨行深般若波罗蜜多时，不为恶魔之所恼乱。

“复次，庆喜，若菩萨摩诃萨恃己所有功德善根，轻余菩萨摩诃萨众，谓作是言：‘我能修行布施波罗蜜多乃至般若波罗蜜多，汝等不能。我能安住内空乃至无性自性空，汝等不能。我能安住真如乃至不思议界，汝等不能。我能安住苦、集、灭、道圣谛，汝等不能。我能修行四念住乃至八圣道支，汝等不能。我能修行四静虑、四无量、四无色定，汝等不能。我能修行八解脱乃至十遍处，汝等不能。我能修行空、无相、无愿解脱门，汝等不能。我能修行极喜地乃至法云地，汝等不能。我能修行净观地智乃至如来地智，汝等不能。我能修行五眼、六神通，汝等不能。我能修行如来十力乃至十八佛不共法，汝等不能。我能修行无忘失法、恒住舍性，汝等不能。我能修行一切智、道相智、一切相智，汝等不能。我能严净佛土、成熟有情，汝等不能。我能顺逆观缘起支，汝等不能。我能观察自相共相，汝等不能。我能修行陀罗尼门、三摩地门，汝等不能。我能修习一切菩萨摩诃萨行、诸佛无上正等菩提，汝等不能。’尔时，恶魔欢喜踊跃言：‘此菩萨是我伴党，轮回生死，未有出期。’是菩萨摩诃萨行深般若波罗蜜多时，为诸恶魔之所恼乱。若菩萨摩诃萨不恃己有功德善根，轻余菩萨摩诃萨众，虽常精勤修诸善法，而不执著诸善法相。是菩萨摩诃萨行深般若波罗蜜多时，不为恶魔之所恼乱。

“复次，庆喜，若菩萨摩诃萨自恃名姓众所识知轻蔑诸余修善菩萨，常赞己德毁訾他过，实无不退转菩萨摩诃萨诸行、状、相而谓实有，起诸烦恼自赞毁他言：‘汝等无菩萨名姓，唯我独有菩萨名姓。’由增上慢轻蔑毁訾诸余菩萨摩诃萨众。尔时，恶魔见此事已便作是念：‘今此菩萨令我国土宫殿不空，增益地狱、傍生、鬼界。’是时恶魔助其神力，令转增盛威势辩才。由此多人信受其语，因斯劝发同彼恶见；同恶见已随彼邪学，随邪学已烦恼炽盛，心颠倒故，诸所发起身、语、意业，皆能感得不可爱乐衰损苦果。由此因缘，增长地狱、傍生、鬼界，令魔宫殿国土充满。由此恶魔欢喜踊跃，诸有所作随意自在。是菩萨摩诃萨行深般若波罗蜜多时，为诸恶魔之所恼乱。若菩萨摩诃萨不恃己有虚妄姓名轻蔑诸余修善菩萨，于诸功德无增上慢，常不自赞亦不毁他，能善觉知诸恶魔事。是菩萨摩诃萨行深般若波罗蜜多时，不为恶魔之所恼乱。

“复次，庆喜，若菩萨摩诃萨与求声闻、独觉乘者，更相毁蔑、诽谤斗诤。尔时，恶魔见此事已便作是念：‘今此菩萨远离无上正等菩提，亲近地狱、傍生、鬼界。所以者何？更相毁蔑、诽谤斗诤，非菩提道，但是地狱、傍生、鬼界险恶趣道。’作是念已欢喜踊跃，令此菩萨威力转盛，使无量人增长恶业。是菩萨摩诃萨行深般若波罗蜜多时，为诸恶魔之所恼乱。若菩萨摩诃萨与求声闻、独觉乘者，不相毁蔑、诽谤斗诤，方便化导令趣大乘，或令勤修自乘善法。是菩萨摩诃萨行深般若波罗蜜多时，不为恶魔之所恼乱。

“复次，庆喜，若菩萨摩诃萨与求无上正等菩提忍辱柔和诸菩萨众，斗诤诽谤、互相毁蔑。尔时，恶魔见此事已便作是念：‘此二菩萨俱远所求一切智智，皆近地狱、傍生、饿鬼、阿素洛等诸险恶趣。所以者何？斗诤诽谤、互相毁蔑，非菩提道，但是地狱、傍生、饿鬼、阿素洛等险恶趣路。’是时，恶魔作此念已欢喜踊跃，增其威势，令二朋党斗诤不息。是菩萨摩诃萨行深般若波罗蜜多时，为诸恶魔之所恼乱。若菩萨摩诃萨与求无上正等菩提忍辱柔和诸菩萨众，不相斗诤、诽谤毁蔑，但相劝率修殊胜行，速趣无上正等菩提。是菩萨摩诃萨行深般若波罗蜜多时，不为恶魔之所恼乱。

“复次，庆喜，若菩萨摩诃萨未得无上大菩提记，于得无上大菩提记诸菩萨摩诃萨起瞋忿心，斗诤轻蔑、骂辱诽谤。是菩萨摩诃萨随起尔许念不饶益心，还退尔许劫曾修胜行，经尔许时远离善友，还受尔许生死系缚。若不弃舍大菩提心，还尔许劫被戴甲胄，勤修胜行时无间断，然后乃补所退功德。”

尔时，庆喜白言：“世尊，是菩萨摩诃萨所起恶心生死罪苦，为要流转经尔许劫？为于中间亦得出离？是菩萨摩诃萨所退胜行，为要精勤经尔许劫然后乃补？为于中间有复本义？”

佛告庆喜：“我为菩萨、独觉、声闻，说有出罪还补善法。庆喜当知，若菩萨摩诃萨未得无上大菩提记，于得无上大菩提记诸菩萨摩诃萨起瞋忿心，斗诤轻蔑、骂辱诽谤，后无惭愧，怀恶不舍，不能如法发露悔过；我说彼类于其中间，无有出罪还补善义，要尔许劫流转生死、远离善友、众苦所缚。若不弃舍大菩提心，要尔许劫被戴甲胄，勤修胜行时无间断，然后乃补所退功德。若菩萨摩诃萨未得无上大菩提记，于得无上大菩提记诸菩萨摩诃萨起瞋忿心，斗诤轻蔑、骂辱诽谤，后生惭愧，心不系恶，寻能如法发露悔过，作如是念：‘我今已得难得人身，何容复起如是过恶失大善利？我应饶益一切有情，何容于中反作衰损？我应恭敬一切有情如仆事主，何容于中反生憍慢、骂辱凌蔑？我应忍受一切有情捶打呵叱，何容于中反以暴恶身语加报？我应和解一切有情令相敬爱，何容复起勃恶语言与彼乖诤？我应堪忍一切有情长时履践，犹如道路亦如桥梁，何容于彼反皆凌辱？我求无上正等菩提，为拔有情生死大苦，令得究竟安乐涅槃，何容反欲加之以苦？我应从今尽未来际，如痴、如哑、如聋、如盲，于诸有情无所分别。假使斩截头、足、手、臂，挑眼、割耳、劓鼻、截舌，及余一切身分支体，于彼有情终不起恶。若我起恶，则便退坏所发无上正等觉心，障碍所求一切智智，不能利益安乐有情。’庆喜当知，是菩萨摩诃萨我说中间亦有出罪还补善义，非要经于尔许劫数流转生死，恶魔于彼不能恼乱，疾证无上正等菩提。

“复次，庆喜，住菩萨乘诸善男子、善女人等，与求声闻、独觉乘者，不应交涉；设与交涉，不应共住；设与共住，不应与彼论议决择。所以者何？若与彼类论议决择，或当发动忿恚等心，或复起于粗恶言说。然诸菩萨于有情类不应发起忿恚等心，亦不应生粗恶言说。设被斩截首足身分，亦不应起忿恚粗言。所以者何？诸菩萨摩诃萨应作是念：‘我求无上正等菩提，为拔有情生死众苦，令得究竟利益安乐，何容于彼翻为恶事？’庆喜当知，若菩萨摩诃萨于有情类起忿恚心，发粗恶语，便碍无上正等菩提，亦坏无边菩萨行法。是故菩萨摩诃萨众欲得无上正等菩提，于诸有情不应忿恚，亦不应起粗恶言说。”

具寿庆喜白言：“世尊，诸菩萨摩诃萨与菩萨摩诃萨云何共住？”

佛告庆喜：“诸菩萨摩诃萨与菩萨摩诃萨，共住相视应如大师。所以者何？是诸菩萨展转相视，应作是念：‘彼皆是我真善知识，与我为伴，同乘一船，学处、学时及所学法、若由此学皆无有异。如彼应学布施波罗蜜多乃至般若波罗蜜多，我亦应学。如彼应学内空乃至无性自性空，我亦应学。如彼应学真如乃至不思议界，我亦应学。如彼应学苦、集、灭、道圣谛，我亦应学。如彼应学四念住乃至八圣道支，我亦应学。如彼应学四静虑、四无量、四无色定，我亦应学。如彼应学八解脱乃至十遍处，我亦应学。如彼应学空、无相、无愿解脱门，我亦应学。如彼应学极喜地乃至法云地，我亦应学。如彼应学一切陀罗尼门、三摩地门，我亦应学。如彼应学五眼、六神通，我亦应学。如彼应学如来十力乃至十八佛不共法，我亦应学。如彼应学无忘失法、恒住舍性，我亦应学。如彼应学成熟有情、严净佛土，我亦应学。如彼应学一切智、道相智、一切相智，我亦应学。’

“复作是念：‘彼诸菩萨为我等说大菩提道，即我良伴，亦我导师。若彼菩萨摩诃萨住杂染作意，离一切智智相应作意，我当于中不同其学。若彼菩萨摩诃萨离杂染作意，不离一切智智相应作意，我当于中每同其学。’庆喜当知，若菩萨摩诃萨能如是学，菩提资粮疾得圆满。若菩萨摩诃萨如是学时，与诸菩萨摩诃萨众名为同学。”

### 第二分同性品第六十二之一

尔时，具寿善现白佛言：“世尊，云何菩萨摩诃萨同性，由诸菩萨摩诃萨住此中学名为同学？”

佛告善现：“内空是菩萨摩诃萨同性，外空乃至无性自性空是菩萨摩诃萨同性，诸菩萨摩诃萨住中学故名为同学，由此同学速证无上正等菩提。

“复次，善现，色色性空，受、想、行、识受、想、行、识性空，是菩萨摩诃萨同性；眼处眼处性空，乃至意处意处性空，是菩萨摩诃萨同性；色处色处性空，乃至法处法处性空，是菩萨摩诃萨同性；眼界眼界性空，乃至意界意界性空，是菩萨摩诃萨同性；色界色界性空，乃至法界法界性空，是菩萨摩诃萨同性；眼识界眼识界性空，乃至意识界意识界性空，是菩萨摩诃萨同性；眼触眼触性空，乃至意触意触性空，是菩萨摩诃萨同性；眼触为缘所生诸受眼触为缘所生诸受性空，乃至意触为缘所生诸受意触为缘所生诸受性空，是菩萨摩诃萨同性；地界地界性空，乃至识界识界性空，是菩萨摩诃萨同性；无明无明性空，乃至老死老死性空，是菩萨摩诃萨同性；布施波罗蜜多布施波罗蜜多性空，乃至般若波罗蜜多般若波罗蜜多性空，是菩萨摩诃萨同性；内空内空性空，乃至无性自性空无性自性空性空，是菩萨摩诃萨同性；真如真如性空，乃至不思议界不思议界性空，是菩萨摩诃萨同性；苦圣谛苦圣谛性空，集、灭、道圣谛集、灭、道圣谛性空，是菩萨摩诃萨同性；四念住四念住性空，乃至八圣道支八圣道支性空，是菩萨摩诃萨同性；四静虑四静虑性空，四无量、四无色定四无量、四无色定性空，是菩萨摩诃萨同性；八解脱八解脱性空，乃至十遍处十遍处性空，是菩萨摩诃萨同性；空解脱门空解脱门性空，无相、无愿解脱门无相、无愿解脱门性空，是菩萨摩诃萨同性；净观地净观地性空，乃至如来地如来地性空，是菩萨摩诃萨同性；极喜地极喜地性空，乃至法云地法云地性空，是菩萨摩诃萨同性；陀罗尼门陀罗尼门性空，三摩地门三摩地门性空，是菩萨摩诃萨同性；五眼五眼性空，六神通六神通性空，是菩萨摩诃萨同性；如来十力如来十力性空，乃至十八佛不共法十八佛不共法性空，是菩萨摩诃萨同性；无忘失法无忘失法性空，恒住舍性恒住舍性性空，是菩萨摩诃萨同性；一切智一切智性空，道相智、一切相智道相智、一切相智性空，是菩萨摩诃萨同性；预流果预流果性空，乃至独觉菩提独觉菩提性空，是菩萨摩诃萨同性；菩萨摩诃萨行菩萨摩诃萨行性空，是菩萨摩诃萨同性；佛无上正等菩提佛无上正等菩提性空，是菩萨摩诃萨同性。诸菩萨摩诃萨住中学故名为同学，由此同学速证无上正等菩提。”

尔时，善现复白佛言：“世尊，若菩萨摩诃萨为色尽故学，为受、想、行、识尽故学，是学一切智智不？为色离故学，为受、想、行、识离故学，是学一切智智不？为色灭故学，为受、想、行、识灭故学，是学一切智智不？为色不生故学，为受、想、行、识不生故学，是学一切智智不？世尊，若菩萨摩诃萨如是乃至为菩萨摩诃萨行尽故学，为佛无上正等菩提尽故学，是学一切智智不？为菩萨摩诃萨行离故学，为佛无上正等菩提离故学，是学一切智智不？为菩萨摩诃萨行灭故学，为佛无上正等菩提灭故学，是学一切智智不？为菩萨摩诃萨行不生故学，为佛无上正等菩提不生故学，是学一切智智不？”

佛告善现：“如汝所说：‘若菩萨摩诃萨为色尽故、离故、灭故、不生故学，是学一切智智不？为受、想、行、识尽故、离故、灭故、不生故学，是学一切智智不？如是乃至为菩萨摩诃萨行尽故、离故、灭故、不生故学，是学一切智智不？为佛无上正等菩提尽故、离故、灭故、不生故学，是学一切智智不？’。善现，于意云何？色真如尽、离、灭、断不？受、想、行、识真如尽、离、灭、断不？如是乃至菩萨摩诃萨行真如尽、离、灭、断不？佛无上正等菩提真如尽、离、灭、断不？”

善现对曰：“不也，世尊。不也，善逝。”

佛告善现：“若菩萨摩诃萨于真如如是学，是学一切智智。善现当知，真如无尽、无离、无灭、无断、不可作证。若菩萨摩诃萨于真如如是学，是学一切智智。

“复次，善现，若菩萨摩诃萨如是学时，是学布施波罗蜜多乃至般若波罗蜜多，是学内空乃至无性自性空，是学真如乃至不思议界，是学苦、集、灭、道圣谛，是学四念住乃至八圣道支，是学四静虑、四无量、四无色定，是学八解脱乃至十遍处，是学空、无相、无愿解脱门，是学极喜地乃至法云地，是学一切陀罗尼门、三摩地门，是学五眼、六神通，是学如来十力乃至十八佛不共法，是学无忘失法、恒住舍性，是学一切智、道相智、一切相智，是学一切菩萨摩诃萨行，是学诸佛无上正等菩提。善现，若菩萨摩诃萨学布施波罗蜜多乃至诸佛无上正等菩提，当知是学一切智智。

“复次，善现，若菩萨摩诃萨如是学时，至一切学究竟彼岸，一切天魔及诸外道所不能伏，疾至菩萨不退转地，行自祖父一切如来、应、正等觉所应行处，于能护法无倒随转，能作离暗所应作法，善能成熟一切有情，巧能严净自佛国土，名为善学大慈、大悲、大喜、大舍及余无量无边佛法。善现，若菩萨摩诃萨如是学时，是学三转十二行相无上法轮，是学安处百千俱胝那庾多众于无余依般涅槃界令般涅槃，是学不断佛种妙行，是学诸佛开甘露门，是学安立无量无数无边有情住三乘法，是学示现一切有情究竟寂灭真无为界，是为修学一切智智。如是学者，下劣有情所不能学。善现，若菩萨摩诃萨欲善拔济一切有情生死大苦，应如是学。

“复次，善现，若菩萨摩诃萨如是学时，决定不堕地狱、傍生、剡魔鬼界，决定不生边地、达絮、蔑隶车中，决定不生旃荼罗家、补羯娑家及余种种贫穷、下贱、不律仪家，终不盲聋、喑哑、挛躄、根支残缺、背偻、癫痫、痈疽、疥癞、痔瘘、恶疮，不长不短亦不黧黑，及无种种秽恶疮病。

“复次，善现，若菩萨摩诃萨如是学时，生生常得眷属圆满，形貌端严，言词威肃，众人爱敬，所生之处离害生命乃至邪见，终不摄受虚妄邪法，不以邪法而自活命，亦不摄受破戒、恶见、谤法有情以为亲友。

“复次，善现，若菩萨摩诃萨如是学时，终不生于耽乐少慧长寿天处。所以者何？是菩萨摩诃萨成就方便善巧势力，由此方便善巧力故，虽能数入静虑、无量及无色定，而不随彼势力受生。甚深般若波罗蜜多所摄受故，成就如是方便善巧，于诸定中虽常获得入出自在，而不随彼诸定势力生长寿天，废修菩萨殊胜妙行。

“复次，善现，若菩萨摩诃萨如是学时，于佛十力、四无所畏、四无碍解、大慈、大悲、大喜、大舍及十八佛不共法等无量无边诸佛妙法皆得清净，由清净故不堕声闻、独觉等地。”

尔时，具寿善现白佛言：“世尊，若一切法本性清净，诸菩萨摩诃萨云何复于诸佛妙法而得清净？”

佛告善现：“如是，如是，如汝所说，诸法本来自性清净。是菩萨摩诃萨于一切法本性净中，精勤修学甚深般若波罗蜜多，如实通达，无没无滞，远离一切烦恼染著，故说菩萨复得清净。

“复次，善现，虽一切法本性清净，愚夫异生不知、见、觉，是菩萨摩诃萨为欲令彼知、见、觉故，修行布施波罗蜜多乃至般若波罗蜜多，安住内空乃至无性自性空，安住真如乃至不思议界，安住苦、集、灭、道圣谛，修行四念住乃至八圣道支，修行四静虑、四无量、四无色定，修行八解脱乃至十遍处，修行空、无相、无愿解脱门，修行极喜地乃至法云地，修行五眼、六神通，修行佛十力乃至十八佛不共法，修行无忘失法、恒住舍性，修行一切陀罗尼门、三摩地门，修行一切智、道相智、一切相智。是菩萨摩诃萨于一切法本性清净如是学时，于佛十力乃至十八佛不共法及余无量无边佛法皆得清净，不堕声闻、独觉等地；于诸有情心行差别皆能通达，至极彼岸善巧方便，令诸有情证一切法本性清净，证得究竟安乐涅槃。

“善现当知，譬如大地，少处出生金银等宝，多处出生沙石瓦砾；诸有情类亦复如是，少分能学甚深般若波罗蜜多，谓住大乘诸菩萨众，多学声闻、独觉地法，谓求自利中下乘者。

“善现当知，譬如人趣，少分能修转轮王业，多分受行小国王业；诸有情类亦复如是，少分能修一切智智道，多分受行声闻、独觉道。

“善现当知，求趣无上正等菩提诸菩萨众，少证无上正等菩提，多堕声闻及独觉地。

“善现当知，住菩萨乘补特伽罗，若不远离甚深般若波罗蜜多方便善巧，定能趣入不退转地。若有远离甚深般若波罗蜜多方便善巧，定于无上正等菩提当有退转。是故菩萨摩诃萨众欲得菩萨不退转地，欲入菩萨不退转数，当勤修学甚深般若波罗蜜多方便善巧，无得暂废。

“复次，善现，若菩萨摩诃萨如是修学甚深般若波罗蜜多方便善巧，终不发起悭贪、破戒、忿恚、懈怠、散动、恶慧俱行之心，亦不发起贪欲、瞋恚、愚痴、憍慢俱行之心，亦不发起放逸、谬误及余过失俱行之心，亦不发起执著色、受、想、行、识俱行之心，亦不发起执著眼处乃至意处俱行之心，亦不发起执著色处乃至法处俱行之心，亦不发起执著眼界乃至意界俱行之心，亦不发起执著色界乃至法界俱行之心，亦不发起执著眼识界乃至意识界俱行之心，亦不发起执著眼触乃至意触俱行之心，亦不发起执著眼触为缘所生诸受乃至意触为缘所生诸受俱行之心，亦不发起执著地界乃至识界俱行之心，亦不发起执著无明乃至老死俱行之心，亦不发起执著布施波罗蜜多乃至般若波罗蜜多俱行之心，亦不发起执著内空乃至无性自性空俱行之心，亦不发起执著真如乃至不思议界俱行之心，亦不发起执著苦、集、灭、道圣谛俱行之心，亦不发起执著四静虑、四无量、四无色定俱行之心，亦不发起执著八解脱乃至十遍处俱行之心，亦不发起执著四念住乃至八圣道支俱行之心，亦不发起执著空、无相、无愿解脱门俱行之心，亦不发起执著净观地乃至如来地俱行之心，亦不发起执著极喜地乃至法云地俱行之心，亦不发起执著五眼、六神通俱行之心，亦不发起执著如来十力乃至十八佛不共法俱行之心，亦不发起执著三十二相、八十随好俱行之心，亦不发起执著无忘失法、恒住舍性俱行之心，亦不发起执著陀罗尼门、三摩地门俱行之心，亦不发起执著一切智、道相智、一切相智俱行之心，亦不发起执著预流果乃至独觉菩提俱行之心，亦不发起执著一切菩萨摩诃萨行俱行之心，亦不发起执著诸佛无上正等菩提俱行之心。所以者何？是菩萨摩诃萨行深般若波罗蜜多方便善巧，不见有法是可得者；无所得故，不起执著色等诸法俱行之心。