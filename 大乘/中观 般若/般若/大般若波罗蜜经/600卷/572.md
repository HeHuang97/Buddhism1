## 大般若波罗蜜多经卷第五百七十二

### 第六分显德品第十一

尔时，曼殊室利菩萨摩诃萨从座而起，顶礼佛足，偏覆左肩，右膝著地，合掌恭敬白言：“世尊，诸菩萨摩诃萨经几劫数行深般若波罗蜜多，供养几佛，而能对扬如来所说甚深般若波罗蜜多如最胜天王者？”

佛告曼殊室利菩萨摩诃萨言：“善男子，如此之事不可思议，若非无量百千大劫修集众行种诸善根，则不得闻甚深般若波罗蜜多功德名字。善男子，十方各如殑伽沙界，其中所有诸殑伽沙尚可知数，是菩萨摩诃萨行深般若波罗蜜多，所经劫数、供养几佛俱不可知。

“善男子，过去无量无数无边难思议劫，有佛出世名曰多闻，十号具足，劫名增上，国名日光。多闻如来为诸菩萨摩诃萨说清净法门言：‘善男子，汝应精勤修诸善法，勿顾身命。’

“时，彼会中有一菩萨名精进力，即从座起顶礼佛足，偏覆左肩，右膝著地，合掌恭敬而白佛言：‘世尊所说：汝应精勤修诸善法，勿顾身命。如我解佛所说义者，诸菩萨摩诃萨宜应懈怠不修善法，乃能速证无上菩提。所以者何？若诸菩萨勤修众善，是则不能久住生死利乐有情；然诸菩萨行深般若波罗蜜多，伏断烦恼久住生死，终不自为速证涅槃，但为利乐诸有情故。菩萨以处生死为乐，不以涅槃而为乐也！何以故？诸菩萨摩诃萨以化有情而为乐故，谓随所乐方便善巧，说授法门令得安乐。若勤修善便速尽漏，不能利乐一切有情。是故菩萨观察生死多诸苦恼，起大悲心不舍有情成就本愿。

“‘世尊，诸菩萨摩诃萨具方便力久住生死，得见无量无边如来，听受无量无边正法，化导无量无边有情，是故菩萨为如是事不厌生死、不乐涅槃。世尊，诸菩萨摩诃萨若观生死而起厌怖、欣乐涅槃则堕非道，不能利乐一切有情，通达如来甚深境界。云何非道？谓乐声闻及独觉地，于有情类无大悲心。所以者何？声闻、独觉所行之道，非诸菩萨摩诃萨道。何以故？声闻、独觉厌怖生死、欣乐涅槃，不能具足福德智慧，以是义故非菩萨道。’

“时，多闻佛即便赞叹精进力言：‘善哉！善哉！如汝所说。诸菩萨摩诃萨应修自行，勿习非道。’

“时，精进力白言：‘世尊，何谓菩萨自所行道？’

“多闻佛言：‘菩萨成就一切福慧，以大悲力不舍有情，远离声闻及独觉地，得无生忍不舍三界；无所希望生长善根，方便善巧修行一切波罗蜜多；以智慧力无分别心生长善根，成就尽智无量功德；虽知诸法无一可生，而方便现生；虽知有情无一实有，而方便化导；知一切法皆离自性，观诸佛土犹如虚空，而能巧便严净佛土；知一切佛法身无像，方便示现相好庄严，随诸有情心所好乐，即能方便而授与之。菩萨身心虽常寂静，而说诸法化导有情，亦以巧便远离喧杂，修诸寂定知自性空，悉能通达甚深智慧，能以方便为他说法，不证声闻、独觉乘果，勤求如来所证解脱，不舍菩萨一切道行。善男子，是名菩萨自所行道。’

“曼殊室利，时精进力从彼如来闻说菩萨所行境界，得未曾有，寻即复白多闻佛言：‘希有，世尊！如我解佛所说义者，菩萨具足方便善巧，观一切法无非是道。譬如虚空含容众色，如是菩萨具大方便，所行之道摄一切法。又如虚空，一切草木、华果、香树因之生长，如是诸物于虚空界不能染净、不令嗔喜；如是菩萨具大方便甚深般若波罗蜜多，观一切法皆悉是道，谓异生法、若声闻法、若独觉法、若菩萨法、若如来法。何以故？是诸菩萨所通达故。

“‘譬如大火若遇草木必无退还，是诸草木皆顺益火发其光明；如是诸法无不皆顺菩萨道，故名菩萨道。譬如金刚自体坚密，刀不能斫，火不能烧，水不能烂，毒不能害；如是菩萨方便智慧，独觉、声闻及诸外道一切烦恼所不能坏。如水清珠能清浊水，如是菩萨甚深般若波罗蜜多，能使有情一切烦恼悉得清净。譬如良药、妙宝神珠，毒不共居，能消众毒；如是菩萨行深般若波罗蜜多方便善巧，不与一切烦恼共居，而能断灭一切烦恼。以是因缘，所有诸法皆是菩萨摩诃萨道。’

“曼殊室利，彼精进力说是法时，八千菩萨俱发无上正等觉心，二百菩萨得无生忍。曼殊室利，彼精进力即是今者最胜天王。”

尔时，曼殊室利菩萨复白佛言：“世尊，云何诸菩萨摩诃萨行深般若波罗蜜多，得坚固力护持正法？”

佛告曼殊室利菩萨言：“善男子，若菩萨摩诃萨宁弃身命不舍正法，于他谦下不起憍慢，卑贱耻辱其心能忍，饥渴有情施好饮食，在危难者能施无畏，于诸疾病如法疗治，贫匮有情令丰财宝，诸佛灵庙修建严饰，恶事掩遏善事光扬，忧苦有情则施安乐，是菩萨摩诃萨行深般若波罗蜜多，得坚固力护持正法。”

曼殊室利复白佛言：“世尊，云何诸菩萨摩诃萨行深般若波罗蜜多能调伏心？”

佛告曼殊室利菩萨言：“善男子，若菩萨摩诃萨行深般若波罗蜜多，不预他事先思后行，心性调直离谄曲行，不自矜高意常柔软，是菩萨摩诃萨能调伏心。”

曼殊室利复白佛言：“若菩萨摩诃萨行深般若波罗蜜多能调伏心，当生何趣？”

佛告曼殊室利菩萨言：“善男子，若菩萨摩诃萨行深般若波罗蜜多能调伏心，或生天上，或生人中。若生天上，则为帝释，或作梵王堪忍界主。若生人趣，作转轮王，或作余王、长者、居士。天上、人中常得值佛。是菩萨摩诃萨行深般若波罗蜜多能调伏心，生如是趣。”

曼殊室利复白佛言：“世尊，正信流出何法？”

佛告曼殊室利菩萨：“正信流出得真善友。”

“世尊，多闻流出何法？”

佛言：“多闻流出妙慧。”

“世尊，布施流出何法？”

佛言：“布施流出大富。”

“世尊，净戒流出何法？”

佛言：“净戒流出善趣。”

“世尊，安忍流出何法？”

佛言：“安忍流出容受一切有情。”

“世尊，精进流出何法？”

佛言：“精进流出能办一切佛法。”

“世尊，静虑流出何法？”

佛言：“静虑流出远离一切散动。”

“世尊，般若流出何法？”

佛言：“般若流出远离一切烦恼。”

“世尊，听法流出何法？”

佛言：“听法流出远离一切疑网。”

“世尊，正问流出何法？”

佛言：“正问流出于法决定妙智。”

“世尊，居静流出何法？”

佛言：“居静流出胜定及诸神通。”

“世尊，正修流出何法？”

佛言：“正修流出厌道。”

“世尊，无常声流出何法？”

佛言：“无常声流出于境无所摄护。”

“世尊，苦声流出何法？”

佛言：“苦声流出无生。”

“世尊，无我声流出何法？”

佛言：“无我声流出灭除我、我所执。”

“世尊，空声流出何法？”

佛言：“空声流出寂静。”

“世尊，正念流出何法？”

佛言：“正念流出圣见。”

“世尊，身心远离流出何法？”

佛言：“身心远离流出一切妙定神通。”

“世尊，圣道流出何法？”

佛言：“圣道流出圣果。”

“世尊，胜解流出何法？”

佛言：“胜解流出成就一切解脱。”

“世尊，佛生流出何法？”

佛言：“佛生流出一切菩提分法。”

尔时，最胜前白佛言：“云何佛生？”

佛告最胜：“如发无上正等觉心。”

“世尊，云何而发无上正等觉心？”

佛言：“天王，如生大悲。”

“世尊，云何而生大悲？”

佛言：“不舍一切有情。”

“世尊，云何不舍有情？”

佛言：“应如不舍三宝。”

“世尊，谁能不舍三宝？”

佛言：“一切无烦恼者。”

尔时，最胜便白佛言：“甚奇，世尊！希有，善逝！诸佛秘密甚深微妙，虽说法空、无生、无灭、本来寂静，而不破坏善恶业果，远离断常。世尊，颇有有情闻如是法，不起敬信、生毁谤不？”

佛言：“亦有。”

“世尊，如是有情因过去世修行善业得受人身，由近恶友于是深法不能敬信、生毁谤心，则为辜负过去善业。诸佛恩德实为深重，假使有人以己肉血，供养诸佛亦不能报。以佛恩故，我等今者增长善根，得大法乐，住大自在，天、人恭敬。世尊，诸菩萨摩诃萨行深般若波罗蜜多，应知佛恩，亲近善友，当修佛行证佛菩提。”

说是法时，众中二万五千菩萨得无生忍，四万五千诸人天众俱发无上正等觉心，一万二千诸天子众远尘离垢生净法眼。

### 第六分现化品第十二

尔时，善思菩萨白最胜天王言：“佛所化身更能化不？”

最胜答曰：“今对世尊以为明证，佛所化身更能化作殑伽沙数无量化佛，种种色像、神通、说法利乐有情。所以者何？诸佛往昔愿力清净故能如是。”

善思菩萨复作是言：“天王善能说甚深法，谓佛往昔愿力清净。惟愿天王请佛神力，令深般若波罗蜜多久住世间常无隐灭。”

最胜报曰：“善思当知，甚深般若波罗蜜多一切如来常共守护。何以故？文字宣说甚深般若波罗蜜多，如是文字不起、不尽，常无隐灭，其所显义亦不起、尽，常无隐灭，由此诸佛甚深般若波罗蜜多亦无隐灭。何以故？法不生故。若法无生亦则无灭，即是诸佛秘密之教。如是妙理，如来出世若不出世性相湛然，名曰真如，亦名法界，亦名实际。随顺因缘而不违逆，是为正法，其性常住永无隐灭。”

善思菩萨复问天王：“更何等人能护正法？”

最胜答言：“若不违逆一切法者能护正法。所以者何？不违正理，常无诤论名护正法。”

善思复问：“云何名为不违正理，常无诤论名护正法？”

最胜答曰：“若顺文字不违正理，常无诤论名护正法。何以故？世间愚夫皆著诸见，顺正理者则常说空，是故世间共兴诤论。如是愚夫爱重有法，顺正理者于有则轻，世间说有常、乐、我、净，顺正理者说无常、苦、无我、不净，是故世间共兴诤论。诸愚夫类顺世间流，顺正理者逆世间流，是故世间共兴诤论。世间愚夫著蕴、界、处，顺正理者都无所著，是故世间共兴诤论。顺世愚夫不行正理，顺正理者与世相违，故常无诤名护正法。”

善思菩萨复问最胜：“今者天王为何所取？”

最胜答曰：“善思当知，我不取我亦不取法。”

善思又问：“云何不取？”

最胜答言：“我自性离，有情及法自性亦离，如是诸离亦不可得；过去自性离，未来、现在自性亦离，如是诸离亦不可得；诸佛自性非离，诸佛自性非不离；诸佛土自性非离，诸佛土自性非不离；诸法自性非离，诸法自性非不离。善思当知，如是之行名顺正理，无取、不取能护正法。”

尔时，善思菩萨赞最胜天王言：“善哉！善哉！大士，正士，能如是说甚深般若波罗蜜多，无取、无著、无文、无字，灭诸戏论，离能分别及所分别。”

尔时，众中有一天子名曰贤德，从座而起顶礼佛足，偏覆左肩，右膝著地，合掌恭敬而白佛言：“世尊，最胜天王所说无分别者为是何法？”

佛告贤德：“天子当知，无分别者是寂静法。所以者何？能取、所取俱不可得，不生、不灭、离我、我所，如是名为无分别法。若菩萨摩诃萨如是观者能护正法，不见能护及所护法。”

说此法时，十千苾刍心得解脱，二千天子远尘离垢生净法眼。

尔时，善思菩萨问最胜天王言：“何等辩才能说如是甚深之法？”

最胜答言：“一切烦恼习气无者所得辩才，能说如是甚深之法。过语言道不可思量胜义妙智如是辩才，能说如是甚深之法。”

善思菩萨问贤德天子言：“云何无生法中以辩才说？”

贤德天子答善思言：“若菩萨摩诃萨不住无生无灭法者，则无辩才说甚深法。何以故？远离戏论，不见所缘，不见能缘，心无所住，是故能说。不住我法，不住此彼，唯住清净胜义谛中，是故能说。”

善思菩萨即白佛言：“甚奇，世尊！贤德天子实为希有！乃能通达甚深之法辩才无尽。”

佛言：“善思，贤德天子从妙喜界不动佛所，而来至此堪忍世界听深般若波罗蜜多。汝等当知，贤德天子已于无量百千亿劫，修习希有陀罗尼门，经劫说法亦不穷尽。”

善思菩萨复白佛言：“何谓希有陀罗尼门？”

佛言：“善思，此希有者名众法不入陀罗尼门。此陀罗尼门过诸文字，言不能入，心不能量，内外法中皆不可得。

“善思当知，无有少法能入此者，是故名为众法不入陀罗尼门。所以者何？此法平等，无高无下、无入无出，无一文字从外而入，无一文字从内而出，无一文字住此法中，亦无文字共相见者，亦不分别法非、法异。是诸文字说亦无减、不说无增，从本际来都无起作及坏灭者。如诸文字，心亦如是；如心，一切法亦如是。何以故？法离言语亦离思量，从本际来无生无灭故无入出，由此名为众法不入陀罗尼门。若能通达此法门者辩才无尽。所以者何？通达不断无尽法故。若有人能入虚空者，则能入此陀罗尼门。

“善思当知，若菩萨摩诃萨能通达此陀罗尼门，心得清净，身、语亦尔；所行顺理，般若坚固；诸恶魔军无能娆者，一切外道不敢对扬；诸烦恼业莫之能坏，身力坚固心离怯弱；凡所演说辩才无尽，能宣深妙诸圣谛门；智慧多闻犹如大海，安住寂定喻妙高山，如师子王处众无畏，世法不染犹净莲华，饶益有情譬之大地，洗除垢秽喻如大水，成熟世间方诸大火，增长善法同彼大风，清凉悦意类之朗月，能破众暗其犹烈日，摧烦恼怨如威勇士，心性调伏犹大象王，能震法雷大龙为喻，普雨众法譬之大云，如大良医除烦恼病，犹大国主善御世间，如四天王护有情类及护正法，如天帝释于人天中富贵最胜心得自在，如大梵王于堪忍界主领自在身得无碍，如揭路荼示教有情，如世间父能流法宝，如毗沙门能出世间种种珍宝；福德智慧之所庄严，有情见者无不蒙益，诸佛世尊之所称赞，天、龙等众咸拥护之。

“善思当知，诸菩萨摩诃萨若得如是陀罗尼门，即能自在饶益有情，方便说法而不穷尽，心无疲倦不徇利誉，法施平等无有悭嫉，受持净戒三业无愆，安忍清净离诸恚恼，精进清净所作成立，静虑清净善调伏心，般若清净永无疑惑，具四无量如大梵王，能善修行等持、等至，入出自在胜诸世间，修大觉因具诸福慧，受灌顶位得大自在。”

佛说如是总持门时，众中六万四千菩萨得不退转，三万菩萨得无生忍，二万天人远尘离垢生净法眼，无量无边人天等众俱发无上正等觉心。

### 第六分陀罗尼品第十三

尔时，曼殊室利菩萨摩诃萨即从座起顶礼佛足，遍覆左肩，右膝著地，合掌恭敬而白佛言：“甚奇，世尊！如来所说，诸菩萨摩诃萨若得如是众法不入陀罗尼门，成就无量无边功德。”

佛告曼殊室利菩萨言：“善男子，如是功德，假使如来百千年说亦未能尽。”

尔时，众中有一菩萨名寂静慧，即白曼殊室利菩萨摩诃萨言：“若菩萨摩诃萨证得如是陀罗尼门，为佛世尊之所称叹，如是菩萨善得大利，自行化彼皆悉不空。”

时，曼殊室利菩萨报寂静慧菩萨言：“善男子，胜义谛中无法可赞无色无相，无色相者有何可赞？无可赞故于何欢喜？”

时，寂静慧复作是言：“我闻如来契经中说：诸法自性无我、我所，无能令喜亦无令嗔，此法平等菩萨应学。譬如大地依止水轮，若凿井池得水受用，其不凿者无由致之；如是圣智法平等境遍一切法，若有勤修般若巧便即便证得，其不修者云何得之？是故菩萨欲求无上正等菩提不应懈怠，若勤精进，如是所说法平等境则现在前。

“如生盲人不能见色，如是烦恼所盲有情，于平等法不能得见。如人有眼无外光明，不能睹见所有色像；如是行人虽有智慧，若无善友不能见法。如有天眼不假外明自能见色，如是菩萨预法流者自然胜进。譬如世间处胎藏者，虽渐增长而不自见；如是菩萨勤精进者，众行渐增亦不自见，而能成办一切佛法。如雪山中有妙药树，枝条、茎干不枯不折；如是菩萨勤修精进，所有胜行不退不失。

“如转轮王出现于世具七财宝，如是菩萨发菩提心具七法宝，所谓布施、净戒、安忍、精进、静虑、般若、巧便。如转轮王游四洲界，于有情类其心平等；如是菩萨以四摄事饶益有情，心常平等。如转轮王随所在处则无诤讼，如是菩萨如实说法亦无诤论。譬如三千大千世界初成，即有妙高山王及以大海；如是菩萨初发无上正等觉心，即有般若及以大悲。譬如日出，诸山高者其光先照；如是菩萨得般若炬，诸有高行根熟菩萨先蒙光照。譬如大地普能荷负，一切草木、华果、药树皆悉平等；如是菩萨证得如是陀罗尼门，于诸有情其心平等。”

尔时，佛赞寂静慧言：“善哉！善哉！如汝所说。诸菩萨摩诃萨若得如是陀罗尼门，诸有所说一文一字无非佛语，如是所说远离色、声、香、味、触、法。何以故？此所说法非世俗故无尽无边，能引一切身心轻利。假使百千佛前，说者亦不怯弱。所以者何？是菩萨摩诃萨佛加持故心无所著，谓不著我，不著有情，不著诸法，由此证得清净真如、清净法界、清净实际，得法无尽、文字无尽、辩说无尽，尔时即生殊胜欢喜，得妙慧故，得妙智故，无疑网故。”

当佛说此总持门时，八千菩萨俱得如是众法不入陀罗尼门，复有一万二千菩萨得不退转，五千菩萨得无生忍，一万六千诸天子众远尘离垢生净法眼，无量无边诸有情类俱发无上正等觉心。

尔时，佛告寂静慧言：“此陀罗尼能伏魔众、摧诸外道、坏嫉法人。燃般若灯灭烦恼火，护说法者令至涅槃，调伏内心、善化外众，容仪整肃见者欢喜，为正行人平等说法，如实观察有情根性，授法应时非前非后。”

佛说如是诸功德时，于此三千大千世界，一切大海、妙高山王、大地、诸山皆悉震动。尔时，天雨微妙音华、大微妙音华、妙灵瑞华、大妙灵瑞华、嗢钵罗华、拘某陀华、钵特摩华、奔荼利华、迦末罗华，诸天空中作众伎乐。

世尊复告寂静慧言：“善男子，过去无量无数无边难思议劫，有佛出世名为宝月，十号具足，国名无毁，劫名喜赞，声闻弟子三十二亿，菩萨弟子无量无边，然彼如来先无苦行及降魔事而证菩提。时，彼众中有一菩萨名宝功德，具妙辩才，能为有情种种说法。时，诸大众请彼如来不入涅槃久住于世。

“时，宝功德告大众言：‘诸佛世尊无生无灭，何用劝请不入涅槃？若太虚空入涅槃者，如来乃可入般涅槃；若有真如、法界、实际、不思议界入涅槃者，如来乃可入般涅槃。所以者何？如来之法无成无坏、无染无净，非世间非出世间、非有为非无为、非常非断。假令一口而有十舌，是一一舌复生百舌，是一一舌复生千舌，亦不能说如来成坏，乃至不能说有常断，云何大众劝请如来不入涅槃久住于世？’

“彼宝功德说此法时，八万六千诸菩萨众得不退转，七千菩萨摩诃萨众俱得无边功德陀罗尼门、悦意陀罗尼门、无碍陀罗尼门、欢喜陀罗尼门、大悲陀罗尼门、月爱陀罗尼门、月光陀罗尼门、日爱陀罗尼门、日光陀罗尼门、妙高山王陀罗尼门、深广大海陀罗尼门、功德宝王陀罗尼门，三万六千人天大众远尘离垢生净法眼。”

世尊复告寂静慧言：“昔宝功德今汝身是，由此因缘，汝能说是陀罗尼门种种功德。”

时，曼殊室利菩萨摩诃萨而说颂言：

&nbsp;&nbsp;&nbsp;&nbsp;“总持犹妙药，&nbsp;&nbsp;&nbsp;&nbsp;能疗众惑病，

&nbsp;&nbsp;&nbsp;&nbsp;亦如天甘露，&nbsp;&nbsp;&nbsp;&nbsp;服者常安乐。”

时，功德华王菩萨摩诃萨复说颂言：

&nbsp;&nbsp;&nbsp;&nbsp;“总持无文字，&nbsp;&nbsp;&nbsp;&nbsp;文字显总持，

&nbsp;&nbsp;&nbsp;&nbsp;由般若大悲，&nbsp;&nbsp;&nbsp;&nbsp;离言以言说。”

尔时，珊睹史多天王即从座起顶礼佛足，偏覆左肩，右膝著地，合掌恭敬而白佛言：“诸佛功德不可思议，诸佛所说不可思议，诸大菩萨所行胜行所说妙法不可思议。我等诸天宿世所植善根深厚，得值如来闻说如是甚深妙法。”即以无量天妙华香奉散如来而为供养。

尔时，佛告彼天王言：“天王当知，诸欲供养佛世尊者，当修三法：一者、发菩提心；二者、护持正法；三者、如教修行。天王当知，若能修学此三法者，乃得名为真供养佛。假使如来一劫住世，说此供养所获功德亦不能尽。是故，天王，若欲供养佛世尊者，具此三法名真供养。天王当知，若有护佛一四句颂，则为拥护过去、未来、现在诸佛所证无上正等菩提。何以故？诸佛世尊所证无上正等菩提从法生故。法供养者名真供养，诸供养中最为第一，资财供养所不能比。天王当知，我念过去无量无数难思议劫精勤修学菩萨道时，闻虚空中天说颂曰：

&nbsp;&nbsp;&nbsp;&nbsp;“二人远离王贼等，&nbsp;&nbsp;&nbsp;&nbsp;所不能侵大宝藏，

&nbsp;&nbsp;&nbsp;&nbsp;百千万劫法难闻，&nbsp;&nbsp;&nbsp;&nbsp;得闻不持不施等。

&nbsp;&nbsp;&nbsp;&nbsp;大菩提心护正法，&nbsp;&nbsp;&nbsp;&nbsp;如教修行心寂静，

&nbsp;&nbsp;&nbsp;&nbsp;自利利他心平等，&nbsp;&nbsp;&nbsp;&nbsp;是则名真供养佛。”

“天王当知，我于过去初闻此颂即为他说，时有八千诸有情类俱发无上正等觉心。是故，天王，以法供养最为第一。何以故？诸佛无上正等菩提从法生故。”

### 第六分劝诫品第十四之一

尔时，曼殊室利菩萨复从座起顶礼佛足，偏覆左肩，右膝著地，合掌恭敬而白佛言：“如来所说甚深般若波罗蜜多，颇有有情于当来世正法将灭时分转时能信受不？若善男子、善女人等，闻说是经信受不谤，如此人等成何功德？”

佛告曼殊室利菩萨言：“善男子，于当来世正法将灭时分转时，有善男子、善女人等，曾于无量无边佛所修行净戒、静虑、般若，是佛真子能信此经，所致功德不可称计。诸胜善法从般若生，若有人能信受不谤，我今为汝略以喻说。

“曼殊室利，此赡部洲周匝七千踰缮那量，北广南狭形如车箱，其中人面亦复如是。假使充满此赡部洲预流、一来、不还、阿罗汉、独觉，如粟、稻、麻、竹、荻、芦苇、甘蔗林等中无间隙。有善男子、善女人等尽彼圣众寿量短长，以诸世间上妙饮食、衣服、卧具及医药等，起殷净心奉施供养；般涅槃后各收驮都，起窣堵波严饰供养；或以七宝满赡部洲积至梵宫，于诸圣众各别奉施尔所七宝，毕自寿量昼夜三十牟呼栗多相续不断。曼殊室利，于意云何？是善男子、善女人等，由此因缘获福多不？”

曼殊室利即白佛言：“甚多，世尊！甚多，善逝！”

佛告曼殊室利菩萨：“若善男子、善女人等能于此经信受不谤，所获福聚于前施福，百倍为胜，千倍为胜，乃至邬波尼杀昙倍亦复为胜。

“曼殊室利，东胜身洲周匝八千踰缮那量，形如半月，人面亦尔。假使充满东胜身洲预流、一来、不还、阿罗汉、独觉，如粟、稻、麻、竹、荻、芦苇、甘蔗林等中无间隙。有善男子、善女人等尽彼圣众寿量短长，以诸世间上妙饮食、衣服、卧具及医药等，起殷净心奉施供养；般涅槃后各收驮都，起窣堵波严饰供养；或以七宝满胜身洲积至梵宫，于诸圣众各别奉施尔所七宝，毕自寿量昼夜三十牟呼栗多相续不断。曼殊室利，于意云何？是善男子、善女人等，由此因缘获福多不？”

曼殊室利即白佛言：“甚多，世尊！甚多，善逝！”

佛告曼殊室利菩萨：“若善男子、善女人等能于此经信受不谤，所获福聚于前施福，百倍为胜，千倍为胜，乃至邬波尼杀昙倍亦复为胜。

“曼殊室利，西牛货洲周匝九千踰缮那量，形如满月，人面亦尔。假使充满西牛货洲预流、一来、不还、阿罗汉、独觉，如粟、稻、麻、竹、荻、芦苇、甘蔗林等中无间隙。有善男子、善女人等尽彼圣众寿量短长，以诸世间上妙饮食、衣服、卧具及医药等，起殷净心奉施供养；般涅槃后各收驮都，起窣堵波严饰供养；或以七宝满牛货洲积至梵宫，于诸圣众各别奉施尔所七宝，毕自寿量昼夜三十牟呼栗多相续不断。曼殊室利，于意云何？是善男子、善女人等，由此因缘获福多不？”

曼殊室利即白佛言：“甚多，世尊！甚多，善逝！”

佛告曼殊室利菩萨：“若善男子、善女人等能于此经信受不谤，所获福聚于前施福，百倍为胜，千倍为胜，乃至邬波尼杀昙倍亦复为胜。

“曼殊室利，北俱卢洲周匝十千踰缮那量，其形方正，人面亦尔。假使充满北俱卢洲预流、一来、不还、阿罗汉、独觉，如粟、稻、麻、竹、荻、芦苇、甘蔗林等中无间隙。有善男子、善女人等尽彼圣众寿量短长，以诸世间上妙饮食、衣服、卧具及医药等，起殷净心奉施供养；般涅槃后各收驮都，起窣堵波严饰供养；或以七宝满俱卢洲积至梵宫，于诸圣众各别奉施尔所七宝，毕自寿量昼夜三十牟呼栗多相续不断。曼殊室利，于意云何？是善男子、善女人等，由此因缘获福多不？”

曼殊室利即白佛言：“甚多，世尊！甚多，善逝！”

佛告曼殊室利菩萨：“若善男子、善女人等能于此经信受不谤，所获福聚于前施福，百倍为胜，千倍为胜，乃至邬波尼杀昙倍亦复为胜。”