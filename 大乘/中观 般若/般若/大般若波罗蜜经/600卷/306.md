## 大般若波罗蜜多经卷第三百六

### 初分佛母品第四十一之二

“复次，善现，一切如来、应、正等觉依甚深般若波罗蜜多，如实知色，如实知受、想、行、识。”

“世尊，云何如来、应、正等觉如实知色，如实知受、想、行、识？”

“善现，一切如来、应、正等觉如实知色如真如、如法界、如法性，不虚妄、不变异、无分别、无相状、无作用、无戏论、无所得，如实知受、想、行、识如真如、如法界、如法性，不虚妄、不变异、无分别、无相状、无作用、无戏论、无所得。

“善现，如是如来、应、正等觉依甚深般若波罗蜜多，如实知他诸有情类出没屈伸心、心所法，亦如真如、如法界、如法性，不虚妄、不变异、无分别、无相状、无作用、无戏论、无所得。

“善现，诸有情类出没屈伸心、心所法真如即五蕴真如，五蕴真如即十二处真如，十二处真如即十八界真如，十八界真如即六界真如，六界真如即十二缘起真如，十二缘起真如即一切法真如，一切法真如即六波罗蜜多真如，六波罗蜜多真如即内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空真如，内空乃至无性自性空真如即真如、法界、法性、不虚妄性、不变异性、平等性、离生性、法定、法住、实际、虚空界、不思议界真如，真如乃至不思议界真如即苦、集、灭、道圣谛真如，苦、集、灭、道圣谛真如即四念住真如，四念住真如即四正断真如，四正断真如即四神足真如，四神足真如即五根真如，五根真如即五力真如，五力真如即七等觉支真如，七等觉支真如即八圣道支真如，八圣道支真如即四静虑真如，四静虑真如即四无量真如，四无量真如即四无色定真如，四无色定真如即八解脱真如，八解脱真如即八胜处真如，八胜处真如即九次第定真如，九次第定真如即十遍处真如，十遍处真如即三解脱门真如，三解脱门真如即菩萨十地真如，菩萨十地真如即五眼真如，五眼真如即六神通真如，六神通真如即一切陀罗尼门真如，一切陀罗尼门真如即一切三摩地门真如，一切三摩地门真如即佛十力真如，佛十力真如即四无所畏真如，四无所畏真如即四无碍解真如，四无碍解真如即大慈、大悲、大喜、大舍真如，大慈、大悲、大喜、大舍真如即十八佛不共法真如，十八佛不共法真如即无忘失法真如，无忘失法真如即恒住舍性真如，恒住舍性真如即一切智真如，一切智真如即道相智真如，道相智真如即一切相智真如，一切相智真如即善法真如，善法真如即不善法真如，不善法真如即无记法真如，无记法真如即世间法真如，世间法真如即出世间法真如，出世间法真如即有漏法真如，有漏法真如即无漏法真如，无漏法真如即有罪法真如，有罪法真如即无罪法真如，无罪法真如即杂染法真如，杂染法真如即清净法真如，清净法真如即过去法真如，过去法真如即未来法真如，未来法真如即现在法真如，现在法真如即欲界法真如，欲界法真如即色界法真如，色界法真如即无色界法真如，无色界法真如即有为法真如，有为法真如即无为法真如，无为法真如即预流果真如，预流果真如即一来果真如，一来果真如即不还果真如，不还果真如即阿罗汉果真如，阿罗汉果真如即独觉菩提真如，独觉菩提真如即一切菩萨摩诃萨行真如，一切菩萨摩诃萨行真如即诸佛无上正等菩提真如，诸佛无上正等菩提真如即一切如来、应、正等觉真如，一切如来、应、正等觉真如即一切有情真如。

“善现，若一切如来、应、正等觉真如，若一切有情真如，若一切法真如，无二、无别，是一真如，如是真如无别异故，无坏、无尽，不可分别。善现，一切如来、应、正等觉依甚深般若波罗蜜多，证一切法真如究竟乃得无上正等菩提。由此故说甚深般若波罗蜜多能生诸佛，是诸佛母，能示诸佛世间实相。善现，如是如来、应、正等觉依甚深般若波罗蜜多，如实觉一切法真如不虚妄、不变异。由如实觉真如相故，说名如来、应、正等觉。”

时，具寿善现白佛言：“世尊，甚深般若波罗蜜多所证一切法真如不虚妄、不变异，极为甚深，难见难觉。世尊，一切如来、应、正等觉，皆用一切法真如不虚妄、不变异，显示分别诸佛无上正等菩提。世尊，一切法真如甚深谁能信解？唯有不退位菩萨摩诃萨，及具足正见漏尽阿罗汉，闻佛说此甚深真如能生信解，如来为彼依自所证真如之相显示分别。”

佛言：“善现，如是，如是，如汝所说。所以者何？善现，真如无尽是故甚深。”

“世尊，何故真如无尽？”

“善现，以一切法皆无尽故真如无尽。善现，一切如来、应、正等觉，证真如故获得无上正等菩提，为诸有情显示分别一切法真如相，由此故名真实说者。”

尔时，三千大千世界所有欲界、色界天子，各以种种天妙华香遥散供养，来至佛所，顶礼双足，却住一面，合掌恭敬，俱白佛言：“世尊，所说甚深般若波罗蜜多，以何为相？”

尔时，佛告诸天子言：“天子当知，甚深般若波罗蜜多以空为相，甚深般若波罗蜜多以无相为相，甚深般若波罗蜜多以无愿为相，甚深般若波罗蜜多以无作为相，甚深般若波罗蜜多以无生无灭为相，甚深般若波罗蜜多以无染无净为相，甚深般若波罗蜜多以无性为相，甚深般若波罗蜜多以无自性为相，甚深般若波罗蜜多以无性自性为相，甚深般若波罗蜜多以无所依止为相，甚深般若波罗蜜多以非断非常为相，甚深般若波罗蜜多以非一非异为相，甚深般若波罗蜜多以无来无去为相，甚深般若波罗蜜多以虚空为相，甚深般若波罗蜜多有如是等无量诸相。天子当知，如是诸相，一切如来、应、正等觉依世俗说，不依胜义。天子当知，甚深般若波罗蜜多如是诸相，世间天、人、阿素洛等皆不能坏。何以故？世间天、人、阿素洛等亦是相故。天子当知，诸相不能破坏诸相，诸相不能了知诸相；诸相不能破坏无相，诸相不能了知无相；无相不能破坏诸相，无相不能了知诸相；无相不能破坏无相，无相不能了知无相。何以故？若相、若无相、若相无相皆无所有，能破、能知、所破、所知及破、知者不可得故。

“天子当知，如是诸相，非色所作，非受、想、行、识所作；非眼处所作，非耳、鼻、舌、身、意处所作；非色处所作，非声、香、味、触、法处所作；非眼界所作，非色界、眼识界及眼触、眼触为缘所生诸受所作；非耳界所作，非声界、耳识界及耳触、耳触为缘所生诸受所作；非鼻界所作，非香界、鼻识界及鼻触、鼻触为缘所生诸受所作；非舌界所作，非味界、舌识界及舌触、舌触为缘所生诸受所作；非身界所作，非触界、身识界及身触、身触为缘所生诸受所作；非意界所作，非法界、意识界及意触、意触为缘所生诸受所作；非地界所作，非水、火、风、空、识界所作；非无明所作，非行、识、名色、六处、触、受、爱、取、有、生、老死愁叹苦忧恼所作；非布施波罗蜜多所作，非净戒、安忍、精进、静虑、般若波罗蜜多所作；非内空所作，非外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空所作；非真如所作，非法界、法性、不虚妄性、不变异性、平等性、离生性、法定、法住、实际、虚空界、不思议界所作；非苦圣谛所作，非集、灭、道圣谛所作；非四静虑所作，非四无量、四无色定所作；非八解脱所作，非八胜处、九次第定、十遍处所作；非四念住所作，非四正断、四神足、五根、五力、七等觉支、八圣道支所作；非空解脱门所作，非无相、无愿解脱门所作；非菩萨十地所作；非五眼所作，非六神通所作；非佛十力所作，非四无所畏、四无碍解、大慈、大悲、大喜、大舍、十八佛不共法所作；非无忘失法所作，非恒住舍性所作；非一切智所作，非道相智、一切相智所作；非一切陀罗尼门所作，非一切三摩地门所作；非预流果所作，非一来、不还、阿罗汉果所作；非独觉菩提所作；非一切菩萨摩诃萨行所作；非诸佛无上正等菩提所作。

“天子当知，如是诸相，非天所作、非非天所作，非人所作、非非人所作，非有漏、非无漏，非世间、非出世间，非有为、非无为，无所系属，不可宣说。天子当知，甚深般若波罗蜜多远离众相，不应致问甚深般若波罗蜜多以何为相。”

佛告诸天子：“于汝意云何？如有问言虚空何相，如是发问为正问不？”

诸天子曰：“不也，世尊。何以故？虚空无体、无相、无为，不应问故。”

佛告天子：“甚深般若波罗蜜多亦复如是，不应为问。然诸法相，有佛无佛，法界法尔。佛于此相如实现觉，故名如来。”

时，诸天子复白佛言：“如来所觉如是诸相，极为甚深，难见难觉。如来现觉如是相故，于一切法无碍智转。一切如来、应、正等觉住如是相，分别开示甚深般若波罗蜜多，为诸有情集诸法相方便开示，令于般若波罗蜜多得无碍智。

“希有，世尊！甚深般若波罗蜜多，是诸如来、应、正等觉常所行处。一切如来、应、正等觉行是处故，证得无上正等菩提，为诸有情分别开示一切法相，所谓分别开示色相，分别开示受、想、行、识相；分别开示眼处相，分别开示耳、鼻、舌、身、意处相；分别开示色处相，分别开示声、香、味、触、法处相；分别开示眼界相，分别开示色界、眼识界及眼触、眼触为缘所生诸受相；分别开示耳界相，分别开示声界、耳识界及耳触、耳触为缘所生诸受相；分别开示鼻界相，分别开示香界、鼻识界及鼻触、鼻触为缘所生诸受相；分别开示舌界相，分别开示味界、舌识界及舌触、舌触为缘所生诸受相；分别开示身界相，分别开示触界、身识界及身触、身触为缘所生诸受相；分别开示意界相，分别开示法界、意识界及意触、意触为缘所生诸受相；分别开示地界相，分别开示水、火、风、空、识界相；分别开示无明相，分别开示行、识、名色、六处、触、受、爱、取、有、生、老死愁叹苦忧恼相；分别开示布施波罗蜜多相，分别开示净戒、安忍、精进、静虑、般若波罗蜜多相；分别开示内空相，分别开示外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空相；分别开示真如相，分别开示法界、法性、不虚妄性、不变异性、平等性、离生性、法定、法住、实际、虚空界、不思议界相；分别开示苦圣谛相，分别开示集、灭、道圣谛相；分别开示四静虑相，分别开示四无量、四无色定相；分别开示八解脱相，分别开示八胜处、九次第定、十遍处相；分别开示四念住相，分别开示四正断、四神足、五根、五力、七等觉支、八圣道支相；分别开示空解脱门相，分别开示无相、无愿解脱门相；分别开示菩萨十地相；分别开示五眼相，分别开示六神通相；分别开示佛十力相，分别开示四无所畏、四无碍解、大慈、大悲、大喜、大舍、十八佛不共法相；分别开示无忘失法相，分别开示恒住舍性相；分别开示一切智相，分别开示道相智、一切相智相；分别开示一切陀罗尼门相，分别开示一切三摩地门相；分别开示预流果相，分别开示一来、不还、阿罗汉果相；分别开示独觉菩提相；分别开示一切菩萨摩诃萨行相；分别开示诸佛无上正等菩提相。”

尔时，世尊告诸天子：“如是，如是，如汝所说。天子当知，一切法相，如来如实觉为无相，所谓变碍是色相，如来如实觉为无相；领纳是受相，如来如实觉为无相；取像是想相，如来如实觉为无相；造作是行相，如来如实觉为无相；了别是识相，如来如实觉为无相；苦恼聚是蕴相，如来如实觉为无相；生长门是处相，如来如实觉为无相；多毒害是界相，如来如实觉为无相；和合起是缘起相，如来如实觉为无相；能惠舍是布施波罗蜜多相，如来如实觉为无相；无热恼是净戒波罗蜜多相，如来如实觉为无相；不忿恚是安忍波罗蜜多相，如来如实觉为无相；不可伏是精进波罗蜜多相，如来如实觉为无相；摄持心是静虑波罗蜜多相，如来如实觉为无相；无挂碍是般若波罗蜜多相，如来如实觉为无相；无所有是内空等相，如来如实觉为无相；不颠倒是真如等相，如来如实觉为无相；不虚妄是四圣谛相，如来如实觉为无相；无扰恼是四静虑相，如来如实觉为无相；无限碍是四无量相，如来如实觉为无相；无喧杂是四无色定相，如来如实觉为无相；无系缚是八解脱相，如来如实觉为无相；能制伏是八胜处相，如来如实觉为无相；不散乱是九次第定相，如来如实觉为无相；无边际是十遍处相，如来如实觉为无相；能出离是三十七菩提分法相，如来如实觉为无相；极远离是空解脱门相，如来如实觉为无相；最寂静是无相解脱门相，如来如实觉为无相；厌众苦是无愿解脱门相，如来如实觉为无相；趣大觉是菩萨十地相，如来如实觉为无相；能观照是五眼相，如来如实觉为无相；无壅滞是六神通相，如来如实觉为无相；善决定是佛十力相，如来如实觉为无相；善安立是四无所畏相，如来如实觉为无相；无断绝是四无碍解相，如来如实觉为无相；与利乐是大慈相，如来如实觉为无相；拔衰苦是大悲相，如来如实觉为无相；庆善事是大喜相，如来如实觉为无相；弃喧杂是大舍相，如来如实觉为无相；不可夺是十八佛不共法相，如来如实觉为无相；善忆念是无忘失法相，如来如实觉为无相；无取著是恒住舍性相，如来如实觉为无相；现等觉是一切智相，如来如实觉为无相；善通达是道相智相，如来如实觉为无相；现别觉是一切相智相，如来如实觉为无相；遍摄持是一切陀罗尼门相，如来如实觉为无相；遍摄受是一切三摩地门相，如来如实觉为无相；善受教是声闻果相，如来如实觉为无相；自开悟是独觉菩提相，如来如实觉为无相；趣大果是一切菩萨摩诃萨行相，如来如实觉为无相；无与等是诸佛无上正等菩提相，如来如实觉为无相。天子当知，一切如来、应、正等觉，于如是等一切法相，皆能如实觉为无相。由是因缘，我说诸佛得无碍智，无与等者。”

尔时，佛告具寿善现言：“善现当知，甚深般若波罗蜜多是诸佛母，甚深般若波罗蜜多能示世间诸法实相。是故如来、应、正等觉依法而住，供养恭敬、尊重赞叹、摄受护持所依住法，此法即是甚深般若波罗蜜多。何以故？善现，甚深般若波罗蜜多能生诸佛，能与诸佛作所依处，能示世间诸法实相。善现，一切如来、应、正等觉是知恩者、能报恩者。善现，若有问言：‘谁是知恩能报恩者？’应正答言：‘佛是知恩能报恩者。’何以故？善现，一切世间知恩报恩，无过佛故。”

“世尊，云何如来、应、正等觉知恩报恩？”

“善现，一切如来、应、正等觉，乘如是乘，行如是道，来至无上正等菩提。得菩提已，于一切时供养恭敬、尊重赞叹、摄受护持是乘是道，曾无暂废。此乘此道，当知即是甚深般若波罗蜜多。善现，是名如来、应、正等觉知恩报恩。

“复次，善现，一切如来、应、正等觉，无不皆依甚深般若波罗蜜多，于诸有相及无相法，皆现等觉无实作用，以能作者无所有故。一切如来、应、正等觉，无不皆依甚深般若波罗蜜多，于诸有相及无相法，皆现等觉无所成办，以诸形质不可得故。善现，以诸如来、应、正等觉知依如是甚深般若波罗蜜多，能现等觉相无相法，皆无作用，无所成办，于一切时供养恭敬、尊重赞叹、摄受护持无有间断，故名真实知恩报恩。

“复次，善现，一切如来、应、正等觉，无不皆依甚深般若波罗蜜多，于一切法无作、无成，无生转智，复能知此无转因缘。是故应知，甚深般若波罗蜜多能生诸佛，亦能如实示世间相。”

尔时，具寿善现白佛言：“世尊，一切法性无生无起、无知无见，如何可说甚深般若波罗蜜多能生诸佛，是诸佛母，亦能如实示世间相？”

佛言：“善现，如是，如是，如汝所说，一切法性无生无起、无知无见。依世俗说，甚深般若波罗蜜多能生诸佛，是诸佛母，亦能如实示世间相。”

“世尊，云何诸法无生无起、无知无见？”

“善现，以一切法空无所有、皆不自在、虚诳不坚故，一切法无生无起、无知无见。

“复次，善现，一切法性无所依止、无所系属，由是因缘，无生无起、无知无见。

“善现，甚深般若波罗蜜多虽能生诸佛，能示世间相，而无所生亦无所示。

“善现，甚深般若波罗蜜多，不见色故名示色相，不见受、想、行、识故名示受、想、行、识相。

“善现，甚深般若波罗蜜多，不见眼处故名示眼处相，不见耳、鼻、舌、身、意处故名示耳、鼻、舌、身、意处相。

“善现，甚深般若波罗蜜多，不见色处故名示色处相，不见声、香、味、触、法处故名示声、香、味、触、法处相。

“善现，甚深般若波罗蜜多，不见眼界故名示眼界相，不见色界、眼识界及眼触、眼触为缘所生诸受故名示色界乃至眼触为缘所生诸受相。

“善现，甚深般若波罗蜜多，不见耳界故名示耳界相，不见声界、耳识界及耳触、耳触为缘所生诸受故名示声界乃至耳触为缘所生诸受相。

“善现，甚深般若波罗蜜多，不见鼻界故名示鼻界相，不见香界、鼻识界及鼻触、鼻触为缘所生诸受故名示香界乃至鼻触为缘所生诸受相。

“善现，甚深般若波罗蜜多，不见舌界故名示舌界相，不见味界、舌识界及舌触、舌触为缘所生诸受故名示味界乃至舌触为缘所生诸受相。

“善现，甚深般若波罗蜜多，不见身界故名示身界相，不见触界、身识界及身触、身触为缘所生诸受故名示触界乃至身触为缘所生诸受相。

“善现，甚深般若波罗蜜多，不见意界故名示意界相，不见法界、意识界及意触、意触为缘所生诸受故名示法界乃至意触为缘所生诸受相。

“善现，甚深般若波罗蜜多，不见地界故名示地界相，不见水、火、风、空、识界故名示水、火、风、空、识界相。

“善现，甚深般若波罗蜜多，不见无明故名示无明相，不见行、识、名色、六处、触、受、爱、取、有、生、老死愁叹苦忧恼故名示行乃至老死愁叹苦忧恼相。

“善现，甚深般若波罗蜜多，不见布施波罗蜜多故名示布施波罗蜜多相，不见净戒、安忍、精进、静虑、般若波罗蜜多故名示净戒乃至般若波罗蜜多相。

“善现，甚深般若波罗蜜多，不见内空故名示内空相，不见外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空故名示外空乃至无性自性空相。

“善现，甚深般若波罗蜜多，不见真如故名示真如相，不见法界、法性、不虚妄性、不变异性、平等性、离生性、法定、法住、实际、虚空界、不思议界故名示法界乃至不思议界相。

“善现，甚深般若波罗蜜多，不见苦圣谛故名示苦圣谛相，不见集、灭、道圣谛故名示集、灭、道圣谛相。

“善现，甚深般若波罗蜜多，不见四静虑故名示四静虑相，不见四无量、四无色定故名示四无量、四无色定相。

“善现，甚深般若波罗蜜多，不见八解脱故名示八解脱相，不见八胜处、九次第定、十遍处故名示八胜处、九次第定、十遍处相。

“善现，甚深般若波罗蜜多，不见四念住故名示四念住相，不见四正断、四神足、五根、五力、七等觉支、八圣道支故名示四正断乃至八圣道支相。

“善现，甚深般若波罗蜜多，不见空解脱门故名示空解脱门相，不见无相、无愿解脱门故名示无相、无愿解脱门相。

“善现，甚深般若波罗蜜多，不见菩萨十地故名示菩萨十地相。

“善现，甚深般若波罗蜜多，不见五眼故名示五眼相，不见六神通故名示六神通相。

“善现，甚深般若波罗蜜多，不见佛十力故名示佛十力相，不见四无所畏、四无碍解、大慈、大悲、大喜、大舍、十八佛不共法故名示四无所畏乃至十八佛不共法相。

“善现，甚深般若波罗蜜多，不见无忘失法故名示无忘失法相，不见恒住舍性故名示恒住舍性相。

“善现，甚深般若波罗蜜多，不见一切智故名示一切智相，不见道相智、一切相智故名示道相智、一切相智相。

“善现，甚深般若波罗蜜多，不见一切陀罗尼门故名示一切陀罗尼门相，不见一切三摩地门故名示一切三摩地门相。

“善现，甚深般若波罗蜜多，不见预流果故名示预流果相，不见一来、不还、阿罗汉果故名示一来、不还、阿罗汉果相。

“善现，甚深般若波罗蜜多，不见独觉菩提故名示独觉菩提相。

“善现，甚深般若波罗蜜多，不见一切菩萨摩诃萨行故名示一切菩萨摩诃萨行相。

“善现，甚深般若波罗蜜多，不见诸佛无上正等菩提故名示诸佛无上正等菩提相。

“善现，由如是义，甚深般若波罗蜜多，能示诸佛世间实相，名诸佛母。”

具寿善现白佛言：“世尊，甚深般若波罗蜜多，云何不见色故名示色相，不见受、想、行、识故名示受、想、行、识相？

“云何不见眼处故名示眼处相，不见耳、鼻、舌、身、意处故名示耳、鼻、舌、身、意处相？

“云何不见色处故名示色处相，不见声、香、味、触、法处故名示声、香、味、触、法处相？

“云何不见眼界故名示眼界相，不见色界、眼识界及眼触、眼触为缘所生诸受故名示色界乃至眼触为缘所生诸受相？

“云何不见耳界故名示耳界相，不见声界、耳识界及耳触、耳触为缘所生诸受故名示声界乃至耳触为缘所生诸受相？

“云何不见鼻界故名示鼻界相，不见香界、鼻识界及鼻触、鼻触为缘所生诸受故名示香界乃至鼻触为缘所生诸受相？

“云何不见舌界故名示舌界相，不见味界、舌识界及舌触、舌触为缘所生诸受故名示味界乃至舌触为缘所生诸受相？

“云何不见身界故名示身界相，不见触界、身识界及身触、身触为缘所生诸受故名示触界乃至身触为缘所生诸受相？

“云何不见意界故名示意界相，不见法界、意识界及意触、意触为缘所生诸受故名示法界乃至意触为缘所生诸受相？

“云何不见地界故名示地界相，不见水、火、风、空、识界故名示水、火、风、空、识界相？

“云何不见无明故名示无明相，不见行、识、名色、六处、触、受、爱、取、有、生、老死愁叹苦忧恼故名示行乃至老死愁叹苦忧恼相？

“云何不见布施波罗蜜多故名示布施波罗蜜多相，不见净戒、安忍、精进、静虑、般若波罗蜜多故名示净戒乃至般若波罗蜜多相？

“云何不见内空故名示内空相，不见外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空故名示外空乃至无性自性空相？

“云何不见真如故名示真如相，不见法界、法性、不虚妄性、不变异性、平等性、离生性、法定、法住、实际、虚空界、不思议界故名示法界乃至不思议界相？

“云何不见苦圣谛故名示苦圣谛相，不见集、灭、道圣谛故名示集、灭、道圣谛相？

“云何不见四静虑故名示四静虑相，不见四无量、四无色定故名示四无量、四无色定相？

“云何不见八解脱故名示八解脱相，不见八胜处、九次第定、十遍处故名示八胜处、九次第定、十遍处相？

“云何不见四念住故名示四念住相，不见四正断、四神足、五根、五力、七等觉支、八圣道支故名示四正断乃至八圣道支相？

“云何不见空解脱门故名示空解脱门相，不见无相、无愿解脱门故名示无相、无愿解脱门相？

“云何不见菩萨十地故名示菩萨十地相？

“云何不见五眼故名示五眼相，不见六神通故名示六神通相？

“云何不见佛十力故名示佛十力相，不见四无所畏、四无碍解、大慈、大悲、大喜、大舍、十八佛不共法故名示四无所畏乃至十八佛不共法相？

“云何不见无忘失法故名示无忘失法相，不见恒住舍性故名示恒住舍性相？

“云何不见一切智故名示一切智相，不见道相智、一切相智故名示道相智、一切相智相？

“云何不见一切陀罗尼门故名示一切陀罗尼门相，不见一切三摩地门故名示一切三摩地门相？

“云何不见预流果故名示预流果相，不见一来、不还、阿罗汉果故名示一来、不还、阿罗汉果相？

“云何不见独觉菩提故名示独觉菩提相？

“云何不见一切菩萨摩诃萨行故名示一切菩萨摩诃萨行相？

“云何不见诸佛无上正等菩提故名示诸佛无上正等菩提相？”