## 大般若波罗蜜多经卷第四百四十八

### 第二分真如品第五十二之三

尔时，世尊赞具寿善现言：“善哉！善哉！汝今能为诸菩萨摩诃萨善说法要！汝之所说，皆是如来威神之力，非汝自能。善现，若菩萨摩诃萨于法真如不可得相深生信解，知一切法无差别相，闻说如是诸法真如不可得相，其心不惊、不恐、不怖、不疑、不悔、不退、不没，是菩萨摩诃萨速能成办所求无上正等菩提。”

具寿舍利子白佛言：“世尊，若菩萨摩诃萨成就此法，速能成办所求无上正等觉耶？”

尔时，佛告舍利子言：“如是，如是，如汝所说，若菩萨摩诃萨成就此法，速能成办所求无上正等菩提。”

具寿善现复白佛言：“若菩萨摩诃萨欲疾成办所求无上正等菩提，当于何住？应云何住？”

佛告善现：“若菩萨摩诃萨欲疾成办所求无上正等菩提，当于一切有情住平等心，不应住不平等心；当于一切有情起平等心，不应起不平等心；当于一切有情以平等心与语，不应以不平等心与语。当于一切有情起大慈心，不应以瞋恚心；当于一切有情以大慈心与语，不应起瞋恚心与语。当于一切有情起大悲心，不应起恼害心；当于一切有情以大悲心与语，不应以恼害心与语。当于一切有情起大喜心，不应起嫉妒心；当于一切有情以大喜心与语，不应以嫉妒心与语。当于一切有情起大舍心，不应起偏党心；当于一切有情以大舍心与语，不应以偏党心与语。当于一切有情起谦下心，不应起憍慢心；当于一切有情以谦下心与语，不应以憍慢心与语。当于一切有情起质直心，不应起谄诈心；当于一切有情以质直心与语，不应以谄诈心与语。当于一切有情起调柔心，不应起刚强心；当于一切有情以调柔心与语，不应以刚强心与语。当于一切有情起利益心，不应起不利益心；当于一切有情以利益心与语，不应以不利益心与语。当于一切有情起安乐心，不应起不安乐心；当于一切有情以安乐心与语，不应以不安乐心与语。当于一切有情起无碍心，不应起有碍心；当于一切有情以无碍心与语，不应以有碍心与语。

“当于一切有情起如父母、如兄弟、如姊妹、如男女、如亲族心，亦以此心应与其语；当于一切有情起朋友心，亦以此心应与其语；当于一切有情起如亲教师、如轨范师、如弟子、如同学心，亦以此心应与其语；当于一切有情起如预流、一来、不还、阿罗汉、独觉、菩萨摩诃萨、如来应正等觉心，亦以此心应与其语；当于一切有情起应供养恭敬、尊重赞叹心，亦以此心应与其语；当于一切有情起应救济、怜愍、覆护心，亦以此心应与其语；当于一切有情起毕竟空、无所有、不可得心，亦以此心应与其语；当于一切有情起空、无相、无愿心，亦以此心应与其语。

“复次，善现，若菩萨摩诃萨欲疾成办所求无上正等菩提，应自离害生命，亦劝他离害生命，恒正称扬离害生命法，欢喜赞叹离害生命者，乃至应自离邪见，亦劝他离邪见，恒正称扬离邪见法，欢喜赞叹离邪见者；应自修四静虑，亦劝他修四静虑，恒正称扬修四静虑法，欢喜赞叹修四静虑者；应自修四无量，亦劝他修四无量，恒正称扬修四无量法，欢喜赞叹修四无量者；应自修四无色定，亦劝他修四无色定，恒正称扬修四无色定法，欢喜赞叹修四无色定者；应自圆满六波罗蜜多，亦劝他圆满六波罗蜜多，恒正称扬圆满六波罗蜜多法，欢喜赞叹圆满六波罗蜜多者；应自住十八空，亦劝他住十八空，恒正称扬住十八空法，欢喜赞叹住十八空者；应自住真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦劝他住真如乃至不思议界，恒正称扬住真如乃至不思议界法，欢喜赞叹住真如乃至不思议界者；应自住四圣谛，亦劝他住四圣谛，恒正称扬住四圣谛法，欢喜赞叹住四圣谛者；应自修三十七菩提分法，亦劝他修三十七菩提分法，恒正称扬修三十七菩提分法法，欢喜赞叹修三十七菩提分法者；应自修三解脱门，亦劝他修三解脱门，恒正称扬修三解脱门法，欢喜赞叹修三解脱门者；应自修八解脱、八胜处、九次第定、十遍处，亦劝他修八解脱、八胜处、九次第定、十遍处，恒正称扬修八解脱、八胜处、九次第定、十遍处法，欢喜赞叹修八解脱、八胜处、九次第定、十遍处者；应自圆满菩萨十地，亦劝他圆满菩萨十地，恒正称扬圆满菩萨十地法，欢喜赞叹圆满菩萨十地者；应自圆满五眼、六神通，亦劝他圆满五眼、六神通，恒正称扬圆满五眼、六神通法，欢喜赞叹圆满五眼、六神通者；应自圆满陀罗尼门、三摩地门，亦劝他圆满陀罗尼门、三摩地门，恒正称扬圆满陀罗尼门、三摩地门法，欢喜赞叹圆满陀罗尼门、三摩地门者；应自圆满如来十力乃至十八佛不共法，亦劝他圆满如来十力乃至十八佛不共法，恒正称扬圆满如来十力乃至十八佛不共法法，欢喜赞叹圆满如来十力乃至十八佛不共法者；应自圆满三十二大士相、八十随好，亦劝他圆满三十二大士相、八十随好，恒正称扬圆满三十二大士相、八十随好法，欢喜赞叹圆满三十二大士相、八十随好者；应自圆满无忘失法、恒住舍性，亦劝他圆满无忘失法、恒住舍性，恒正称扬圆满无忘失法、恒住舍性法，欢喜赞叹圆满无忘失法、恒住舍性者；应自顺逆观十二支缘起，亦劝他顺逆观十二支缘起，恒正称扬顺逆观十二支缘起法，欢喜赞叹顺逆观十二支缘起者；应自知苦、断集、证灭、修道，亦劝他知苦、断集、证灭、修道，恒正称扬知苦、断集、证灭、修道法，欢喜赞叹知苦、断集、证灭、修道者；应自起证预流果智而不证实际得预流果，亦劝他起证预流果智及证实际得预流果，恒正称扬起证预流果智及证实际得预流果法，欢喜赞叹起证预流果智及证实际得预流果者；应自起证一来、不还、阿罗汉果、独觉菩提智而不证实际得一来、不还、阿罗汉果、独觉菩提，亦劝他起证一来、不还、阿罗汉果、独觉菩提智及证实际得一来、不还、阿罗汉果、独觉菩提，恒正称扬起证一来、不还、阿罗汉果、独觉菩提智及证实际得一来、不还、阿罗汉果、独觉菩提法，欢喜赞叹起证一来、不还、阿罗汉果、独觉菩提智及证实际得一来、不还、阿罗汉果、独觉菩提者；应自入菩萨正性离生位，亦劝他入菩萨正性离生位，恒正称扬入菩萨正性离生位法，欢喜赞叹入菩萨正性离生位者；应自严净佛土、成熟有情，亦劝他严净佛土、成熟有情，恒正称扬严净佛土、成熟有情法，欢喜赞叹严净佛土、成熟有情者；应自起菩萨神通，亦劝他起菩萨神通，恒正称扬起菩萨神通法，欢喜赞叹起菩萨神通者；应自起一切智、道相智、一切相智，亦劝他起一切智、道相智、一切相智，恒正称扬起一切智、道相智、一切相智法，欢喜赞叹起一切智、道相智、一切相智者；应自断一切烦恼习气相续，亦劝他断一切烦恼习气相续，恒正称扬断一切烦恼习气相续法，欢喜赞叹断一切烦恼习气相续者；应自摄受圆满寿量，亦劝他摄受圆满寿量，恒正称扬摄受圆满寿量法，欢喜赞叹摄受圆满寿量者；应自转法轮，亦劝他转法轮，恒正称扬转法轮法，欢喜赞叹转法轮者；应自摄护正法令住，亦劝他摄护正法令住，恒正称扬摄护正法令住法，欢喜赞叹摄护正法令住者。

“善现，若菩萨摩诃萨欲疾成办所求无上正等菩提，于如是法以无所得而为方便应如是住。善现，诸菩萨摩诃萨应如是学甚深般若波罗蜜多方便善巧，若如是学，乃能安住所应住法。若如是学、如是安住，则于色得无障碍，于受、想、行、识得无障碍，乃至于转法轮得无障碍，于正法住得无障碍。所以者何？善现，是菩萨摩诃萨从前际来，不摄受色，不摄受受、想、行、识，乃至不摄受转法轮，不摄受正法住。何以故？善现，色不可摄受故，若色不可摄受则非色；受、想、行、识不可摄受故，若受、想、行、识不可摄受则非受、想、行、识；乃至转法轮不可摄受故，若转法轮不可摄受则非转法轮；正法住不可摄受故，若正法住不可摄受则非正法住。”

说是菩萨所住法时，二千菩萨得无生忍。

### 第二分不退转品第五十三

尔时，具寿善现复白佛言：“世尊，我等当以何行、状、相，知是不退转菩萨摩诃萨？”

佛告善现：“若菩萨摩诃萨能如实知诸异生地、诸声闻地、诸独觉地、诸菩萨地、诸如来地，如是诸地诸说有异，而于诸法真如理中无变异、无分别，皆无二、无二分。是菩萨摩诃萨虽实悟入诸法真如，而于真如无所分别，以无所得为方便故。是菩萨摩诃萨既实悟入诸法真如，虽闻真如与一切法无二无别而无滞碍。所以者何？真如与法不可说一、不可说异，不可说俱及不俱故。法界乃至不思议界亦复如是。是菩萨摩诃萨终不率尔而发语言，诸有所说皆引义利，若无义利终不发言。是菩萨摩诃萨终不观他好恶长短，平等怜愍而为说法。是菩萨摩诃萨不观法师种性好恶，唯求所说微妙法义。善现，不退转菩萨摩诃萨具如是等诸行、状、相，应以如是诸行、状、相知是不退转菩萨摩诃萨。”

尔时，善现复白佛言：“何等名为诸行、状、相？”

佛言：“善现，诸法无行、无状、无相，当知是为诸行、状、相。”

具寿善现复白佛言：“若一切法无行、状、相，是菩萨摩诃萨于何转故名不退转？”

佛言：“善现，是菩萨摩诃萨于色转故名不退转，于受、想、行、识转故名不退转；于眼处转故名不退转，于耳、鼻、舌、身、意处转故名不退转；于色处转故名不退转，于声、香、味、触、法处转故名不退转；于眼界转故名不退转，于耳、鼻、舌、身、意界转故名不退转；于色界转故名不退转，于声、香、味触、法界转故名不退转；于眼识界转故名不退转，于耳、鼻、舌、身、意识界转故名不退转；于眼触转故名不退转，于耳、鼻、舌、身、意触转故名不退转；于眼触为缘所生诸受转故名不退转，于耳、鼻、舌、身、意触为缘所生诸受转故名不退转；于布施波罗蜜多转故名不退转，于净戒、安忍、精进、静虑、般若波罗蜜多转故名不退转；于内空转故名不退转，于外空乃至无性自性空转故名不退转；于真如转故名不退转，于法界乃至不思议界转故名不退转；于苦圣谛转故名不退转，于集、灭、道圣谛转故名不退转；于四念住转故名不退转乃至于八圣道支转故名不退转；于四静虑转故名不退转，于四无量、四无色定转故名不退转；于八解脱转故名不退转，于八胜处、九次第定、十遍处转故名不退转；于空解脱门转故名不退转，于无相、无愿、解脱门转故名不退转；于三乘十地转故名不退转，于菩萨十地转故名不退转；于陀罗尼门转故名不退转，于三摩地门转故名不退转；于五眼转故名不退转，于六神通转故名不退转；于佛十力转故名不退转乃至于十八佛不共法转故名不退转；于三十二大士相转故名不退转，于八十随好转故名不退转；于无忘失法转故名不退转，于恒住舍性转故名不退转；于一切智转故名不退转，于道相智、一切相智转故名不退转；于异生地转故名不退转，于声闻地、独觉地、菩萨地、如来地转故名不退转；于一切菩萨摩诃萨行转故名不退转，于诸佛无上正等菩提转故名不退转。何以故？

“善现，色自性无所有，受、想、行、识自性无所有，如是乃至一切菩萨摩诃萨行自性无所有，诸佛无上正等菩提自性无所有。是菩萨摩诃萨于中不住故名为转，由不转故说名不退转菩萨摩诃萨。若菩萨摩诃萨能如是知，是名不退转菩萨摩诃萨。

“复次，善现，一切不退转菩萨摩诃萨，终不乐观外道沙门、婆罗门等形相言说。彼诸沙门、婆罗门等，于所知法实知实见，或能施设正见法门，无有是处。

“复次，善现，一切不退转菩萨摩诃萨，于佛善说法毗奈耶不生疑惑，于世间事无戒禁取、不堕恶见，不执世俗诸吉祥事以为清净，终不礼敬诸余天神如诸世间外道所事，决定不以种种华鬘、涂散等香、衣服、璎珞、宝幢、幡盖、伎乐、灯明供养天神及诸外道。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，不堕地狱、傍生、鬼界、阿素洛中，亦不生于卑贱种族，谓旃荼罗、补羯娑等，亦终不受扇搋、半择、无形、二形及女人身，亦复不受盲聋、喑哑、挛躄、癫痫、矬陋等身，亦终不生无暇时处。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，常乐受行十善业道，自离害生命，亦劝他离害生命，恒正称扬离害生命法，欢喜赞叹离害生命者，乃至自离邪见，亦劝他离邪见，恒正称扬离邪见法，欢喜赞叹离邪见者。是菩萨摩诃萨乃至梦中，亦不现起十恶业道，况在觉时？善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，普为饶益一切有情，以无所得而为方便，恒修布施乃至般若波罗蜜多，常无间断。善现，若菩萨摩诃萨成就如是诸行状相，知是不退转菩萨摩诃萨。

“复次，善现，一切不退转菩萨摩诃萨，诸所受持、思惟、读诵契经、应颂、记莂、讽颂、自说、缘起、本事、本生、方广、希法、譬喻、论议，一切皆令究竟通利，以如是法常乐布施一切有情，恒作是念：‘云何当令诸有情类求正法愿皆得满足？’以无所得而为方便，复持如是法施善根，与诸有情平等共有回向无上正等菩提。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，于佛所说甚深法门，终不生于疑惑犹豫。何以故？善现，是菩萨摩诃萨不见有法，若色、若受、想、行、识，可于其中疑惑犹豫；如是乃至不见有法，若一切菩萨摩诃萨行、若诸佛无上正等菩提，可于其中疑惑犹豫。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，成就调柔身、语、意业，于诸有情心无挂碍；恒常成就慈、悲、喜、舍等，起相应身、语、意业；决定不与五盖共居，所谓贪欲、瞋恚、惛沉睡眠、掉举恶作、疑盖，一切随眠皆已摧伏，一切结缚随烦恼缠皆永不起；入出往来心不迷谬，恒时安住正念正知，进止威仪、行住坐卧、举足下足，亦复如是；诸所游履必观其地，安庠系念直视而行，运动语言曾无卒暴。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，诸所受用卧具衣服，皆常香洁无诸臭秽，亦无垢腻、虮虱等虫，心乐清华，身无疾病。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，身心清净，非如常人身中恒为八万户虫之所侵食。何以故？是诸菩萨善根增上出过世间，所受身形内外清净故，无虫类侵食其身。如如善根渐渐增益，如是如是身心转净，由此因缘，是诸菩萨身心坚固逾于金刚，不为违缘之所侵恼，所谓寒热、饥渴、蚊虻、风日、毒虫、刀杖等类，及诸缠结不能侵恼。善现，若菩萨摩诃萨成就如是诸行、状、相，知是不退转菩萨摩诃萨。”

尔时，具寿善现白佛言：“世尊，如是不退转菩萨摩诃萨，云何常得身、语、意净？”

佛告善现：“是菩萨摩诃萨如如善根渐渐增长，如是如是身、语、意净，由善根力所除遣故，穷未来际毕竟不起，由此常得身、语、意净。复次，善现，是菩萨摩诃萨身三、语四、意三妙行常现在前故，一切时身、语、意净；由此净故，超过声闻及独觉地，已入菩萨正性离生不证实际，常乐成熟一切有情、严净佛土，由斯常得身、语、意净，住菩萨位坚固不动。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，不重利养，不徇名誉，于诸饮食、衣服、卧具、房舍、资财皆不贪染，虽受十二杜多功德而于其中都无所恃，毕竟不起悭贪、破戒、忿恚、懈怠、散乱、愚痴及余种种烦恼缠结相应之心。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，觉慧坚猛能深悟入，听闻正法恭敬信受，系念思惟究竟理趣，随所听闻世、出世法，皆能方便会入般若波罗蜜多甚深理趣。诸所造作世间事业，亦依般若波罗蜜多会入法性，不见一事出法性者；设有不与法性相应，亦能方便会入般若波罗蜜多甚深理趣，由此不见出法性者。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，设有恶魔现前化作八大地狱，复于一一大地狱中，化作无量无边菩萨，皆被猛焰交彻烧燃，各受辛酸楚毒大苦。作是化已，语不退转诸菩萨言：‘此诸菩萨皆受无上正等菩提不退转记故，堕如是大地狱中，恒受如斯种种剧苦。汝等菩萨既受无上正等菩提不退转记，亦当堕此大地狱中受诸剧苦。佛授汝等大地狱中受极苦记，非授无上正等菩提不退转记。是故汝等应速弃舍大菩提心，可得免脱大地狱苦，生于天上，或生人中，受诸富乐。’是时，不退转菩萨摩诃萨见闻此事，其心不动亦不惊疑，但作是念：‘受不退转记菩萨摩诃萨，若堕地狱、傍生、鬼界、阿素洛中，必无是处。所以者何？不退转位菩萨，定无不善业故，亦无善业招苦果故。诸佛定无虚诳语故，如来所说皆为利乐一切有情，大慈悲心所流出故。所见闻者，定是恶魔所作所说。’善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，设有恶魔作沙门像来至其所，说如是言：‘汝先所闻应修布施波罗蜜多令速圆满，应修净戒、安忍、精进、静虑、般若波罗蜜多令速圆满，如是乃至应证无上正等菩提，如是所闻皆为邪说，应速弃舍，勿谓为真。又汝先闻应于过去、未来、现在一切如来、应、正等觉及诸弟子，从初发心乃至法住，其中所有功德善根，皆生随喜一切合集，与诸有情平等共有回求无上正等菩提，如是所闻亦为邪说，应速弃舍，勿谓为真。若汝舍彼所说邪法，我当教汝真实佛法，令汝修学疾证无上正等菩提。汝先所闻，非真佛语，是文颂者虚妄撰集。我之所说，是真佛语，令汝速证所求无上正等菩提。’善现，若菩萨摩诃萨闻如是语心动惊疑，当知未受不退转记，彼于无上正等菩提犹未决定，未名不退转菩萨摩诃萨。善现，若菩萨摩诃萨闻如是语，其心不动亦不惊疑，但随无作、无相、无生法性而住，是菩萨摩诃萨诸有所作不信他语，不随他教而修布施波罗蜜多，不随他教而修净戒、安忍、精进、静虑、般若波罗蜜多，乃至不随他教而趣无上正等菩提，当知如是菩萨摩诃萨已于无上正等菩提得不退转。

“善现，如漏尽阿罗汉诸有所为不信他语，现证法性无惑无疑，一切恶魔不能倾动；如是不退转菩萨摩诃萨，一切声闻、独觉、外道、诸恶魔等，不能破坏折伏其心，令于菩提而生退屈。

“善现，是菩萨摩诃萨决定已住不退转地，所有事业皆自审思，非但信他而便起作，乃至如来、应、正等觉所有言教，尚不轻尔信受奉行，况信声闻、独觉、外道、恶魔等语而有所作？是诸菩萨诸有所为但信他行，终无是处。何以故？善现，是菩萨摩诃萨不见有法可信行者。所以者何？善现，是诸菩萨不见有色可信行者，不见有受、想、行、识可信行者，亦不见有色真如可信行者，不见有受、想、行、识真如可信行者，如是乃至不见有诸佛无上正等菩提可信行者，亦不见有诸佛无上正等菩提真如可信行者。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，设有恶魔作苾刍像，来诣其所，唱如是言：‘汝等所行是生死法，非菩萨行，非由此得一切智智。汝等今应修尽苦道，速尽众苦，证般涅槃。’是时，恶魔即为菩萨说堕生死相似道法，所谓骨想、或青瘀想、或脓烂想、或胮胀想、或虫食想、或异赤想、或慈、或悲、或喜、或舍、或四静虑、或四无色，告菩萨言：‘此是真道真行！汝用此道此行当得预流果，乃至当得独觉菩提。汝由此道、由此行故，速尽一切生老病死，何用久受生死苦为？现在苦身，尚应厌舍，况更求受当来苦身？宜自审思，舍先所信。’

“善现，是菩萨摩诃萨闻彼语时，其心不动亦不惊疑，但作是念：‘今此苾刍益我不少，能为我说相似道法，令我识知此道不能证预流果，乃至不证独觉菩提，况当能证所求无上正等菩提？’是菩萨摩诃萨作此念已，深生欢喜，复作是念：‘今此苾刍甚为益我，方便为我说障道法，令我识知障道法已，于三乘道自在修学。’

“善现，时彼恶魔知此菩萨深生欢喜，复作是言：‘咄哉！男子，汝今欲见诸菩萨摩诃萨，长时勤行无益行不？谓诸菩萨摩诃萨众经如殑伽沙数大劫，以无量种上妙衣服、饮食、卧具、医药、资财、华香等物，供养恭敬、尊重赞叹殑伽沙等诸佛世尊。复于殑伽沙等佛所修行布施波罗蜜多，修行净戒、安忍、精进、静虑、般若波罗蜜多，乃至殑伽沙等佛所，修一切智、修道相智、一切相智。是诸菩萨摩诃萨众亦亲近承事如殑伽沙佛，于诸佛所请问无上正等觉道，谓作是言：“云何菩萨摩诃萨安住无上正等觉道？云何菩萨摩诃萨修行布施乃至般若波罗蜜多？安住内空乃至无性自性空，安住真如乃至不思议界，安住苦、集、灭、道圣谛，修四念住乃至八圣道支，修四静虑、四无量、四无色定，修八解脱乃至十遍处，修空、无相、无愿解脱门，修极喜地乃至法云地，修五眼、六神通，修佛十力乃至十八佛不共法，修三十二大士相八十随好，修无忘失法、恒住舍性，修陀罗尼门、三摩地门，修顺逆观十二支缘起，严净佛土，成熟有情，修诸菩萨殊胜神通，修圆满寿量，学转大法轮护持正法令得久住，修一切智、道相智、一切相智？”殑伽沙等诸佛世尊，如所请问，次第为说。是诸菩萨摩诃萨众，如佛教诲安住修学，经无量劫炽然精进，尚不能证所求无上正等菩提，况今汝等所修所学能证无上正等菩提？’

“善现，是菩萨摩诃萨虽闻其言而心无异，不惊不恐，无疑无惑，倍复欢喜，作是念言：‘今此苾刍极多益我，方便为我说障道法，令我知此障道之法，决定不能证预流果，乃至不证独觉菩提，况能证得所求无上正等菩提？’

“善现，时彼恶魔知此菩萨心不退屈，无惑无疑，即于是处化作无量苾刍形像，语菩萨言：‘此诸苾刍皆于过去勤求无上正等菩提，经无量劫修行种种难行苦行，而不能得所求无上正等菩提；今皆退证阿罗汉果，诸漏已尽，至苦边际。云何汝等能证无上正等菩提？’

“善现，是菩萨摩诃萨见闻此已，即作是念：‘定为恶魔化作如此苾刍形像扰乱我心，因说障碍相似道法。必无菩萨摩诃萨众修行般若波罗蜜多至圆满位，不证无上正等菩提，退堕声闻或独觉地。’尔时，菩萨复作是念：‘若菩萨摩诃萨修行布施乃至般若波罗蜜多至圆满位，不证无上正等菩提，必无是处；乃至修行一切智、道相智、一切相智至圆满位，不证无上正等菩提，必无是处。’善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨恒作是念：‘若菩萨摩诃萨如诸佛教精勤修学，常不远离布施、净戒、安忍、精进、静虑、般若波罗蜜多所摄妙行相应作意，常不远离一切智智相应作意，常以方便劝诸有情精勤修学布施、净戒、安忍、精进、静虑、般若波罗蜜多。是菩萨摩诃萨决定不退六波罗蜜多，乃至决定不退一切相智，必证无上正等菩提。’善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨恒作是念：‘若菩萨摩诃萨觉知魔事不随魔事，觉知恶友不随恶友语，觉知境界不随境界转。是菩萨摩诃萨决定不退六波罗蜜多，乃至决定不退一切相智，必证无上正等菩提。’善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，闻佛世尊所说法要，深心欢喜、恭敬信受、善解义趣；其心坚固踰于金刚，不可动转，不可引夺，常勤修学六波罗蜜多心无厌倦，亦劝他学六波罗蜜多心无厌倦。善现，若菩萨摩诃萨成就如是诸行、状、相，知是不退转菩萨摩诃萨。”