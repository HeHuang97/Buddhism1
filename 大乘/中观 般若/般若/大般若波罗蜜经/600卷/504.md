## 大般若波罗蜜多经卷第五百四

### 第三分福聚品第八之二

“复次，憍尸迦，若善男子、善女人等，教一有情住预流果所获福聚，尚胜教化一赡部洲诸有情类皆令安住十善业道。所以者何？诸有安住十善业道，不免地狱、傍生、鬼界；若诸有情住预流果，便得永脱诸险恶趣；况教令住一来、不还、阿罗汉果，所获福聚而不胜彼？

“憍尸迦，若善男子、善女人等，教赡部洲诸有情类皆住预流、一来、不还、阿罗汉果所获福聚，不如有人教一有情令其安住独觉菩提。所以者何？独觉菩提所有功德，胜预流等多百千倍。

“憍尸迦，若善男子、善女人等，教赡部洲诸有情类皆令安住独觉菩提所获福聚，不如有人教一有情令趣无上正等菩提。所以者何？若教有情令趣无上正等菩提，则令世间佛眼不断。何以故？憍尸迦，由有菩萨摩诃萨故，便有预流、一来、不还、阿罗汉果、独觉菩提，亦有如来、应、正等觉转妙法轮度有情众。诸菩萨摩诃萨皆依般若波罗蜜多而得成就。

“以是故，憍尸迦，若善男子、善女人等，书写般若波罗蜜多甚深经典施他读诵，若转书写、广令流布，所获福聚胜前福聚无量无边。所以者何？甚深般若波罗蜜多秘密藏中，广说世间、出世善法。依此善法，世间便有刹帝利大族乃至居士大族、四大王众天乃至非想非非想处天，亦有布施波罗蜜多广说乃至一切相智，亦有预流、一来、不还、阿罗汉果、独觉菩提、一切菩萨摩诃萨行、诸佛无上正等菩提，亦有预流乃至诸佛施设可得。

“复次，憍尸迦，置赡部洲诸有情类，若善男子、善女人等，教四大洲诸有情类皆令安住十善业道。于意云何？余如上说。

“复次，憍尸迦，置四大洲诸有情类，若善男子、善女人等，教小千界诸有情类皆令安住十善业道。于意云何？余如上说。

“复次，憍尸迦，置小千界诸有情类，若善男子、善女人等，教中千界诸有情类皆令安住十善业道。于意云何？余如上说。

“复次，憍尸迦，置中千界诸有情类，若善男子、善女人等，教大千界诸有情类皆令安住十善业道。于意云何？余如上说。

“复次，憍尸迦，置大千界诸有情类，若善男子、善女人等，教化十方各如殑伽沙等世界诸有情类皆令安住十善业道。于意云何？余如上说。

“复次，憍尸迦，置此十方各如殑伽沙等世界诸有情类，若善男子、善女人等，教化十方一切世界诸有情类皆令安住十善业道。于意云何？余如上说。

“复次，憍尸迦，若善男子、善女人等，教赡部洲诸有情类皆令安住四静虑、四无量、四无色定、五神通。于意云何？是善男子、善女人等，由此因缘得福多不？”

天帝释言：“甚多，世尊！甚多，善逝！”

佛告憍尸迦：“若善男子、善女人等，书写般若波罗蜜多甚深经典施他读诵，若转书写、广令流布；是善男子、善女人等，所获福聚甚多于前。何以故？憍尸迦，甚深般若波罗蜜多秘密藏中，广说一切无漏之法。诸善男子、善女人等，于中已学、今学、当学，或有已入、今入、当入声闻种性正性离生，渐次乃至已正当得阿罗汉果；或有已入、今入、当入独觉种性正性离生，渐次乃至已正当得独觉菩提；或有已入、今入、当入菩萨种性正性离生，渐次修行诸菩萨行，已得、今得、当得无上正等菩提。

“憍尸迦，甚深般若波罗蜜多秘密藏中所说一切无漏法者，所谓布施波罗蜜多广说乃至一切相智，若余无量无边佛法，皆是此中所说一切无漏之法。

“复次，憍尸迦，若善男子、善女人等，教一有情住预流果所获福聚，尚胜教化一赡部洲诸有情类皆令安住四静虑、四无量、四无色定、五神通。所以者何？诸有安住四静虑、四无量、四无色定、五神通者，不免地狱、傍生、鬼界；若诸有情住预流果，便得永脱诸险恶趣；况教令住一来、不还、阿罗汉果，所获福聚而不胜彼？

“憍尸迦，若善男子、善女人等，教赡部洲诸有情类皆住预流、一来、不还、阿罗汉果所获福聚，不如有人教一有情令其安住独觉菩提。所以者何？独觉菩提所有功德，胜预流等多百千倍。

“憍尸迦，若善男子、善女人等，教赡部洲诸有情类皆令安住独觉菩提所获福聚，不如有人教一有情令趣无上正等菩提。所以者何？若教有情令趣无上正等菩提，则令世间佛眼不断。何以故？憍尸迦，由有菩萨摩诃萨故，便有预流、一来、不还、阿罗汉果、独觉菩提，亦有如来、应、正等觉转妙法轮度有情众，诸菩萨摩诃萨皆依般若波罗蜜多而得成就。

“以是故，憍尸迦，若善男子、善女人等，书写般若波罗蜜多甚深经典施他读诵，若转书写广令流布，所获福聚胜前福聚无量无边。所以者何？甚深般若波罗蜜多秘密藏中，广说世间出世善法，依此善法世间便有刹帝利大族，广说乃至亦有诸佛施设可得。

“复次，憍尸迦，置赡部洲诸有情类，若善男子、善女人等，教四大洲诸有情类皆令安住四静虑、四无量、四无色定、五神通。于意云何？余如上说。

“复次，憍尸迦，置四大洲诸有情类，若善男子、善女人等，教小千界诸有情类皆令安住四静虑、四无量、四无色定、五神通。于意云何？余如上说。

“复次，憍尸迦，置小千界诸有情类，若善男子、善女人等，教中千界诸有情类皆令安住四静虑、四无量、四无色定、五神通。于意云何？余如上说。

“复次，憍尸迦，置中千界诸有情类，若善男子、善女人等，教大千界诸有情类皆令安住四静虑、四无量、四无色定、五神通。于意云何？余如上说。

“复次，憍尸迦，置大千界诸有情类，若善男子、善女人等，教化十方各如殑伽沙等世界诸有情类皆令安住四静虑、四无量、四无色定、五神通。于意云何？余如上说。

“复次，憍尸迦，置此十方各如殑伽沙等世界诸有情类，若善男子、善女人等，教化十方一切世界诸有情类皆令安住四静虑、四无量、四无色定、五神通。于意云何？余如上说。

“复次，憍尸迦，若善男子、善女人等，于此般若波罗蜜多甚深经典，至心听闻、受持读诵、精勤修学、如理思惟所获福聚，胜于教化一赡部洲诸有情类皆令安住十善业道、四静虑、四无量、四无色定、五神通；亦胜教化一四大洲诸有情类，亦胜教化一小千界诸有情类，亦胜教化一中千界诸有情类，亦胜教化一大千界诸有情类，亦胜教化十方各如殑伽沙界诸有情类，亦胜教化尽十方界诸有情类，皆令安住十善业道、四静虑、四无量、四无色定、五神通。

“憍尸迦，此中如理思惟者，谓以非二、非不二行，为求无上正等菩提，思惟般若波罗蜜多乃至布施波罗蜜多，如是乃至以非二、非不二行，为求无上正等菩提，思惟一切智、道相智、一切相智。

“复次，憍尸迦，若善男子、善女人等，于此般若波罗蜜多甚深经典，以无量门广为他说，宣示开演、显了解释、分别义趣，令其易解所获福聚，胜自听闻、受持读诵、精勤修学、如理思惟甚深般若波罗蜜多所获功德无量倍数。憍尸迦，此中般若波罗蜜多义趣者，谓此般若波罗蜜多所有义趣，不应以二相观，亦不应以不二相观，非有相非无相、非入非出、非增非减、非染非净、非生非灭、非取非舍、非执非不执、非住非不住、非实非不实、非合非散、非相应非不相应、非少分非非少分、非全分非非全分、非因缘非非因缘、非法非非法、非真如非非真如、非实际非非实际，如是义趣有无量门。

“复次，憍尸迦，若善男子、善女人等，自于般若波罗蜜多甚深经典，至心听闻、受持读诵、精勤修学、如理思惟，以无量门为他广说，宣示开演、显了解释、分别义趣，令其易解所获福聚，过前福聚无量无边。”

时，天帝释即白佛言：“诸善男子、善女人等，应以种种巧妙文义，为他演说甚深般若波罗蜜多。”

尔时，佛告天帝释言：“如是，如是，如汝所说，诸善男子、善女人等，应以种种巧妙文义，为他演说甚深般若波罗蜜多。憍尸迦，若善男子、善女人等，能以种种巧妙文义，为他演说甚深般若波罗蜜多，成就无量无数无边不可思议大功德聚。憍尸迦，若善男子、善女人等，尽其形寿以无量种上妙华鬘乃至灯明及余供具，供养恭敬、尊重赞叹十方无量无数世界一切如来、应、正等觉。有善男子、善女人等，自于般若波罗蜜多甚深经典，至心听闻、受持读诵、精勤修学、如理思惟，复依种种巧妙文义，以无量门广为他说，宣示开演、显了解释，分别义趣令其易解，所获福聚甚多于前。所以者何？三世诸佛皆依般若波罗蜜多，精勤修学证得无上正等菩提。

“复次，憍尸迦，若善男子、善女人等，无量无数无边大劫，以有所得而为方便，勤修布施乃至般若波罗蜜多。有善男子、善女人等，于深般若波罗蜜多，以无所得而为方便，至心听闻、受持读诵、精勤修学、如理思惟，复以种种巧妙文义，经须臾间为他辩说，宣示开演、显了解释，分别义趣令其易解，所获福聚甚多于前。

“憍尸迦，有所得者，谓善男子、善女人等，修布施时作如是念：‘我能布施，彼是受者，此是施果、施及施物。’彼修施时名住布施，不名布施波罗蜜多。修净戒时作如是念：‘我能持戒，为护于彼，此是戒果及所持戒。’彼修戒时名住净戒，不名净戒波罗蜜多。修安忍时作如是念：‘我能修忍，为护彼故，此是忍果及忍自性。’彼修忍时名住安忍，不名安忍波罗蜜多。修精进时作如是念：‘我能精进，为修断彼，此精进果及精进自性。’彼精进时名住精进，不名精进波罗蜜多。修静虑时作如是念：‘我能修定，彼是定境，此是定果及定自性。’彼修定时名住静虑，不名静虑波罗蜜多。修般若时作如是念：‘我能修慧，彼是慧境，此是慧果及慧自性。’彼修慧时名住般若，不名般若波罗蜜多。憍尸迦，是善男子、善女人等，以有所得为方便故，不能圆满布施等六波罗蜜多。”

时，天帝释即白佛言：“诸菩萨摩诃萨云何修行而能圆满布施等六波罗蜜多？”

尔时，佛告天帝释言：“若菩萨摩诃萨修布施时，不得施者、受者、施果、施及施物，如是乃至修般若时，不得慧者、慧境、慧果及慧自性，以无所得为方便故，便能圆满布施等六波罗蜜多。

“憍尸迦，诸菩萨摩诃萨应以如是无所得慧及以种种巧妙文义，宣说般若乃至布施波罗蜜多。所以者何？于当来世有善男子、善女人等，以有所得而为方便，为他宣说相似般若乃至布施波罗蜜多。初发无上菩提心者，闻彼所说相似般若乃至布施波罗蜜多，心便迷谬退失中道。是故应以无所得慧，及以种种巧妙文义，为发无上菩提心者，宣说般若乃至布施波罗蜜多。”

时，天帝释复白佛言：“云何名为宣说相似般若、静虑、精进、安忍、净戒、布施波罗蜜多？”

尔时，佛告天帝释言：“若善男子、善女人等，说有所得般若等六波罗蜜多，如是名为宣说相似般若、静虑、精进、安忍、净戒、布施波罗蜜多。”

时，天帝释复白佛言：“云何善男子、善女人等，说有所得般若等六波罗蜜多？”

佛言：“憍尸迦，若善男子、善女人等，为发无上菩提心者，说色乃至识若常若无常、若乐若苦、若我若无我、若净若不净，如是乃至说一切智、道相智、一切相智若常若无常、若乐若苦、若我若无我、若净若不净，作如是言：‘若有能依如是等法修行般若乃至布施波罗蜜多，是行般若乃至布施波罗蜜多。’复作是说：‘修行般若乃至布施波罗蜜多者，应求色乃至一切相智若常若无常、若乐若苦、若我若无我、若净若不净。若有能求如是等法修行般若乃至布施波罗蜜多，是行般若乃至布施波罗蜜多。’憍尸迦，若有如是求色乃至一切相智若常若无常、若乐若苦、若我若无我、若净若不净，依此等法修行般若乃至布施波罗蜜多者，我说名为行有所得相似般若乃至布施波罗蜜多。憍尸迦，若如前说，当知皆是说有所得相似般若乃至布施波罗蜜多。

“复次，憍尸迦，若善男子、善女人等，为发无上菩提心者，宣说般若乃至布施波罗蜜多，作如是言：‘来！善男子，我当教汝修学般若乃至布施波罗蜜多。若依我教而修学者，当速安住菩萨初地乃至十地。’憍尸迦，彼以有相及有所得而为方便，依时分想教修般若乃至布施波罗蜜多，是谓宣说相似般若乃至布施波罗蜜多。

“复次，憍尸迦，若善男子、善女人等，为发无上菩提心者，宣说般若乃至布施波罗蜜多，作如是言：‘来！善男子，我当教汝修学般若乃至布施波罗蜜多。若依我教而修学者，速超声闻、独觉等地，速入菩萨正性离生，得诸菩萨无生法忍，及得菩萨殊胜神通，能游十方一切佛土，供养恭敬、尊重赞叹诸佛世尊，由此速证一切智智。’憍尸迦，彼以有相及有所得而为方便，依时分想教修般若乃至布施波罗蜜多，是谓宣说相似般若乃至布施波罗蜜多。

“复次，憍尸迦，若善男子、善女人等，告菩萨乘种性者言：‘若于般若波罗蜜多甚深经典，至心听闻、受持读诵、精勤修学、如理思惟，决定当获无量无数无边功德。’憍尸迦，彼以有相及有所得而为方便作如是说，是谓宣说相似般若乃至布施波罗蜜多。

“复次，憍尸迦，若善男子、善女人等，告菩萨乘种性者言：‘汝于三世诸佛世尊，从初发心乃至究竟所有善根，皆应随喜一切合集，为诸有情回向无上正等菩提。’憍尸迦，彼以有相及有所得而为方便作如是说，是谓宣说相似般若乃至布施波罗蜜多。”

时，天帝释复白佛言：“云何宣说真正般若乃至布施波罗蜜多？”

佛言：“憍尸迦，若善男子、善女人等，以无所得而为方便，宣说般若乃至布施波罗蜜多，是名宣说真正般若乃至布施波罗蜜多。”

时，天帝释复白佛言：“云何善男子、善女人等，以无所得而为方便宣说般若乃至布施波罗蜜多？”

佛言：“憍尸迦，若善男子、善女人等，为发大乘菩提心者，宣说般若乃至布施波罗蜜多，作如是言：‘来！善男子，应修般若乃至布施波罗蜜多。汝正修时，不应观色乃至一切相智若常若无常、若乐若苦、若我若无我、若净若不净。何以故？善男子，色色自性空，乃至一切相智一切相智自性空；是色自性即非自性，乃至是一切相智自性即非自性，若非自性即是般若乃至布施波罗蜜多。于此般若乃至布施波罗蜜多，色乃至一切相智皆不可得，彼常无常、乐苦、我无我、净不净亦不可得。所以者何？此中尚无色等可得，何况有彼常无常、乐苦、我无我、净不净可得？善男子，汝若能修如是般若乃至布施波罗蜜多，是修般若乃至布施波罗蜜多。’憍尸迦，是善男子、善女人等作此等说，是谓宣说真正般若乃至布施波罗蜜多。

“复次，憍尸迦，若善男子、善女人等，为发大乘菩提心者，宣说般若乃至布施波罗蜜多，作如是言：‘来！善男子，我当教汝修学般若乃至布施波罗蜜多。汝修学时，勿观诸法有少可住、可超、可入、可得、可证、可听闻等所获功德及可随喜回向菩提。何以故？善男子，于此般若乃至布施波罗蜜多，毕竟无有少法可住、可超、可入、可得、可证、可听闻等所获功德及可随喜回向菩提。所以者何？以一切法自性皆空，若自性空则无所有，若无所有则是般若乃至布施波罗蜜多。于此般若乃至布施波罗蜜多，竟无少法有入有出、有生有灭、有断有常、有一有异、有来有去而可得者。’憍尸迦，是善男子、善女人等作此等说，与上异品一切相违，是名宣说真正般若乃至布施波罗蜜多。

“以是故，憍尸迦，诸善男子、善女人等，应于般若波罗蜜多甚深经典，以无所得而为方便，至心听闻、受持读诵、精勤修学、如理思惟，当以种种巧妙文义为他广说，宣示开演、显了解释，分别义趣令其易解。

“憍尸迦，由此因缘，我作是说：若善男子、善女人等于深般若波罗蜜多，以无所得而为方便，至心听闻、受持读诵、精勤修学、如理思惟，复以种种巧妙文义，经须臾间为他辩说，宣示开演、显了解释，分别义趣令其易解，所获功德甚多于前。

“复次，憍尸迦，若善男子、善女人等，教赡部洲诸有情类，或四大洲诸有情类，或小千界诸有情类，或中千界诸有情类，或大千界诸有情类，或复十方各如殑伽沙等世界诸有情类，或尽十方无边世界诸有情类，皆令住预流果、若一来果、若不还果、若阿罗汉果、若独觉菩提。于意云何？是善男子、善女人等，由此因缘得福多不？”

天帝释言：“甚多，世尊！甚多，善逝！”

佛告憍尸迦：“若善男子、善女人等，于此般若波罗蜜多甚深经典，以无量门巧妙文义为他广说，宣示开演、显了解释，分别义趣令其易解，复作是言：‘来！善男子，汝当于此甚深般若波罗蜜多，至心听闻、受持读诵、令善通利、如理思惟，随此法门应勤修学。’是善男子、善女人等，所获功德甚多于前。何以故？憍尸迦，一切预流、一来、不还、阿罗汉果、独觉菩提，皆是般若波罗蜜多所流出故。

“复次，憍尸迦，若善男子、善女人等，教赡部洲诸有情类，或四大洲诸有情类，或小千界诸有情类，或中千界诸有情类，或大千界诸有情类，或复十方各如殑伽沙等世界诸有情类，皆发无上正等觉心，或住菩萨不退转地。于意云何？是善男子、善女人等，由此因缘得福多不？”

天帝释言：“甚多，世尊！甚多，善逝！”

佛告憍尸迦：“若善男子、善女人等，于此般若波罗蜜多甚深经典，以无量门巧妙文义为他广说，宣示开演、显了解释，分别义趣令其易解，复作是言：‘来！善男子，汝当于此甚深般若波罗蜜多，至心听闻、受持读诵、令善通利、如理思惟，随此法门应正信解；若正信解，则能修学甚深般若波罗蜜多；若能修学甚深般若波罗蜜多，则能证得一切智法；若能证得一切智法，则修般若波罗蜜多增益圆满；若修般若波罗蜜多增益圆满，便证无上正等菩提。’憍尸迦，是善男子、善女人等，所获功德甚多于前。何以故？憍尸迦，若一切初发无上正等觉心菩萨摩诃萨，若一切住不退转地菩萨摩诃萨，乃至无上正等菩提，皆是般若波罗蜜多所流出故。

“复次，憍尸迦，若赡部洲诸有情类，若四大洲诸有情类，若小千界诸有情类，若中千界诸有情类，若大千界诸有情类，若复十方各如殑伽沙等世界诸有情类，皆趣无上正等菩提。有善男子、善女人等，于此般若波罗蜜多甚深经典，以无量门巧妙文义广为彼说，宣示开演、显了解释，分别义趣令其易解，复作是言：‘来！善男子，汝当于此甚深般若波罗蜜多，至心听闻、受持读诵、令善通利、如理思惟，随此法门应正信解；若正信解，则能修学甚深般若波罗蜜多；若能修学甚深般若波罗蜜多，则能证得一切智法；若能证得一切智法，则修般若波罗蜜多增益圆满；若修般若波罗蜜多增益圆满，便证无上正等菩提。’若善男子、善女人等，遇一不退转菩萨摩诃萨，于此般若波罗蜜多甚深经典，以无量门巧妙文义为彼广说，宣示开演、显了解释，分别义趣令其易解，复作是言：‘来！善男子，汝当于此广说如前。’憍尸迦，是善男子、善女人等，所获功德甚多于前。

“复次，憍尸迦，若赡部洲诸有情类，若四大洲诸有情类，若小千界诸有情类，若中千界诸有情类，若大千界诸有情类，若复十方各如殑伽沙等世界诸有情类，皆于无上正等菩提得不退转。有善男子、善女人等，于此般若波罗蜜多甚深经典，以无量门巧妙文义为彼广说，宣示开演、显了解释，分别义趣令其易解，其中有一作如是言：‘我今欣乐速证无上正等菩提，拔济有情生死众苦。’若善男子、善女人等为成彼事，以无量门巧妙文义，广说般若波罗蜜多，宣示开演、显了解释，分别义趣令其易解。憍尸迦，是善男子、善女人等，所获功德甚多于前。”

尔时，天帝释白佛言：“世尊，如如菩萨摩诃萨转近无上正等菩提，如是如是应以布施波罗蜜多乃至般若波罗蜜多教诫教授，广说乃至应以一切智、道相智、一切相智教诫教授，应以上妙衣服、饮食、卧具、医药，随其所须种种资具供养摄受。世尊，若善男子、善女人等，能以如是法施、财施供养摄受彼菩萨摩诃萨；是善男子、善女人等，所获功德甚多于前。所以者何？彼菩萨摩诃萨要由如是法施、财施供养摄受，速证无上正等菩提。”

尔时，具寿善现告天帝释言：“善哉！善哉！汝能劝励彼菩萨摩诃萨，复能摄受彼菩萨摩诃萨，亦能护助彼菩萨摩诃萨。汝今已作佛圣弟子所应作事！何以故？憍尸迦，一切如来诸圣弟子，为欲利乐诸有情故，方便劝励彼菩萨摩诃萨，令速证得所求无上正等菩提；以法、财施供养摄受，勤加护助彼菩萨摩诃萨，令速证得所求无上正等菩提。所以者何？一切如来、声闻、独觉世间胜事，由彼菩萨摩诃萨故而得出现。何以故？憍尸迦，若无菩萨摩诃萨发起无上正等觉心，则无菩萨摩诃萨能学六波罗蜜多乃至一切相智；若无菩萨摩诃萨学六波罗蜜多乃至一切相智，则无菩萨摩诃萨能证无上正等菩提；若无菩萨摩诃萨证得无上正等菩提，则无如来、声闻、独觉世间胜事。

“憍尸迦，由有菩萨摩诃萨发起无上正等觉心，便有菩萨摩诃萨能学六波罗蜜多乃至一切相智；由有菩萨摩诃萨学六波罗蜜多乃至一切相智，便有菩萨摩诃萨能证无上正等菩提；由有菩萨摩诃萨证得无上正等菩提转妙法轮，能断地狱、傍生、鬼界，亦能损减阿素洛党增天人众，便有刹帝利大族乃至居士大族出现世间，亦有四大王众天乃至非想非非想处天出现世间，复有六波罗蜜多乃至一切相智出现世间，复有声闻、独觉及无上乘出现世间。”

### 第三分随喜回向品第九之一

尔时，慈氏菩萨谓具寿善现言：“若菩萨摩诃萨以无所得而为方便，于诸有情所有功德随喜俱行诸福业事，若菩萨摩诃萨以无所得而为方便，持此随喜俱行诸福业事，与诸有情平等共有回向无上正等菩提。若余有情随喜回向诸福业事，若诸异生、声闻、独觉诸福业事，谓施、戒、修三福业事，若四念住等诸福业事。是菩萨摩诃萨所有随喜回向功德，于彼异生、声闻、独觉诸福业事，为最为胜、为尊为高、为妙为微妙、为上为无上、无等无等等。所以者何？以诸异生修福业事，但为令己自在安乐；声闻、独觉修福业事，但为自调伏、为自寂静、为自涅槃；诸菩萨摩诃萨所有随喜回向功德，普为一切有情调伏、寂静、得涅槃故。”

尔时，具寿善现问慈氏菩萨言：“是菩萨摩诃萨随喜回向心，普缘十方无量无数无边世界，一一世界无量无数无边诸佛已涅槃者，从初发心乃至无上正等菩提，如是乃至入无余依涅槃界后展转乃至正法灭已，于其中间所有六种波罗蜜多相应善根。及与声闻、独觉、菩萨一切有情若共不共、无量无数无边佛法相应善根，若彼异生弟子所有施、戒、修性三福业事；若彼声闻弟子所有学、无学位无漏善根；若诸如来、应、正等觉所成戒蕴、定蕴、慧蕴、解脱蕴、解脱知见蕴，及为利乐一切有情大慈、大悲、大喜、大舍无量无数无边佛法，及彼诸佛所说正法，若依彼法精勤修学，或得预流、一来、不还、阿罗汉果、独觉菩提，或入菩萨正性离生，或修菩萨摩诃萨行，如是所有一切善根；及余有情，于诸如来应正等觉、声闻、菩萨、诸弟子众，若现住世、若涅槃后所种善根。是诸善根一切合集现前随喜，既随喜已，复以如是随喜俱行诸福业事，与诸有情平等共有回向无上正等菩提，愿此善根与诸有情同共引发无上菩提。如是所起随喜回向，于余所起诸福业事，为最为胜、为尊为高、为妙为微妙、为上为无上、无等无等等。于意云何？彼菩萨摩诃萨缘如是事起随喜回向心，为有如是所缘事可得如彼菩萨摩诃萨所取相不？”

慈氏菩萨答善现言：“彼菩萨摩诃萨缘如是事起随喜回向心，实无如是所缘事可得如彼菩萨摩诃萨所取相。”

时，具寿善现谓慈氏菩萨言：“若无所缘事如所取相者，彼菩萨摩诃萨随喜回向心，以取相为方便，普缘十方无量无数无边世界，一一世界无量无数无边诸佛已涅槃者，从初发心乃至法灭所有善根，及弟子等所有善根，一切合集现前随喜，回向无上正等菩提。如是所起随喜回向，将非颠倒？如于无常谓常，于苦谓乐，于无我谓我，于不净谓净，是想、心、见颠倒，此于无相而取其相，亦应如是。如所缘事实无所有，随喜回向心亦如是，诸善根等亦如是，无上菩提亦如是，布施等六波罗蜜多广说乃至一切相智亦如是。若如所缘事实无所有，随喜回向心广说乃至一切相智亦如是者，何等是所缘？何等是事？何等是随喜回向心？广说乃至何等是一切相智？而彼菩萨摩诃萨缘如是事起随喜心回向无上正等菩提？”

时，慈氏菩萨报具寿善现言：“若菩萨摩诃萨久学六种波罗蜜多，已曾供养无量诸佛，久发大愿，多植善根，为多善友之所摄受，善学诸法自相皆空，是菩萨摩诃萨于所缘、事及随喜回向心、诸善根等、无上菩提、诸佛世尊并一切法皆不取相，而能发起随喜之心回向无上正等菩提。如是所起随喜回向，以非二非不二为方便，非有相非无相为方便，非有所得非无所得为方便，非染非净为方便，非生非灭为方便，于所缘、事乃至无上正等菩提能不取相，不取相故非颠倒摄。若菩萨摩诃萨未久学六种波罗蜜多，未曾供养无量诸佛，未久发大愿，未多植善根，未为多善友之所摄受，未于一切法善学自相空；是菩萨摩诃萨于所缘、事及随喜回向心、诸善根等、无上菩提、诸佛世尊并一切法犹取其相，起随喜心回向无上正等菩提；如是所起随喜回向，以取相故犹颠倒摄，非真随喜回向之心。

“复次，大德，不应为彼新学大乘诸菩萨等及对其前，宣说般若乃至布施波罗蜜多及余佛法自相空义。所以者何？新学大乘诸菩萨等于如是法，虽有少分信敬爱乐，而彼闻已寻皆忘失，惊怖疑惑多生毁谤。若不退转地菩萨摩诃萨，或曾供养无量诸佛、久发大愿、多植善根、为多善友所摄受者，应对其前为彼广说、分别、开示一切般若乃至布施波罗蜜多及余佛法自相空义。所以者何？不退转地诸菩萨等，若闻此法皆能受持终不忘失，亦不惊恐、疑惑、毁谤。

“大德当知，诸菩萨摩诃萨应以如是随喜俱行诸福业事回向无上正等菩提，当于尔时应作是念：‘所可用心随喜回向，此所用心尽灭离变，此所缘、事及诸善根亦皆如心尽灭离变。此中何等是所用心？复以何等为所缘事及诸善根而说随喜回向无上正等菩提？是心于心，理不应有随喜回向，以无二心俱时起故；心亦不可随喜回向，心自性空故。’若菩萨摩诃萨行深般若波罗蜜多时，能如是知一切般若乃至布施波罗蜜多皆无所有，广说乃至一切相智亦无所有。是菩萨摩诃萨知一切法皆无所有，而复能以随喜俱行诸福业事回向无上正等菩提，如是随喜回向之心非颠倒摄，以无所得为方便故，名真随喜回向无上正等菩提。”