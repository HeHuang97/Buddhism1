## 大般若波罗蜜多经卷第三百九十二

### 初分成熟有情品第七十一之三

具寿舍利子白佛言：“世尊，云何菩萨摩诃萨修行般若波罗蜜多时方便善巧，由此方便善巧力故，虽观诸法皆无自性、都非实有，而依世俗发趣无上正等菩提，为诸有情种种宣说，令得正解远离颠倒？”

佛告舍利子：“诸菩萨摩诃萨修行般若波罗蜜多时方便善巧者，谓都不见有少实法可于中住，由于中住而有挂碍，由挂碍故而有退没，由退没故心便劣弱，心劣弱故便生懈怠。

“舍利子，以一切法都无实事，无我、我所，皆以无性而为自性，本性空寂、自相空寂，唯有一切愚夫异生迷谬颠倒，执著色蕴，执著受、想、行、识蕴；执著眼处，执著耳、鼻、舌、身、意处；执著色处，执著声、香、味、触、法处；执著眼界，执著耳、鼻、舌、身、意界；执著色界，执著声、香、味、触、法界；执著眼识界，执著耳、鼻、舌、身、意识界；执著眼触，执著耳、鼻、舌、身、意触；执著眼触为缘所生诸受，执著耳、鼻、舌、身、意触为缘所生诸受；执著地界，执著水、火、风、空、识界；执著因缘，执著等无间缘、所缘缘、增上缘；执著从缘所生诸法；执著无明，执著行、识、名色、六处、触、受、爱、取、有、生、老死愁叹苦忧恼；执著布施波罗蜜多，执著净戒、安忍、精进、静虑、般若波罗蜜多；执著内空，执著外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；执著四念住，执著四正断、四神足、五根、五力、七等觉支、八圣道支；执著苦圣谛，执著集、灭、道圣谛；执著四静虑，执著四无量、四无色定；执著八解脱，执著八胜处、九次第定、十遍处；执著陀罗尼门，执著三摩地门；执著空解脱门，执著无相、无愿解脱门；执著极喜地，执著离垢地、发光地、焰慧地、极难胜地、现前地、远行地、不动地、善慧地、法云地；执著五眼，执著六神通；执著佛十力，执著四无所畏、四无碍解、大慈、大悲、大喜、大舍、十八佛不共法；执著三十二大士相，执著八十随好；执著无忘失法，执著恒住舍性；执著一切智，执著道相智、一切相智；执著预流果，执著一来、不还、阿罗汉果、独觉菩提；执著一切菩萨摩诃萨行，执著诸佛无上正等菩提；执著异生，执著预流、一来、不还、阿罗汉、独觉、菩萨摩诃萨、如来应正等觉。

“舍利子，由是因缘，诸菩萨摩诃萨观一切法都无实事，无我、我所，皆以无性而为自性，本性空寂、自相空寂，修行般若波罗蜜多，自性如幻师为有情说法，谓悭贪者为说布施，令修布施波罗蜜多；若破戒者为说净戒，令修净戒波罗蜜多；若瞋忿者为说安忍，令修安忍波罗蜜多；若懈怠者为说精进，令修精进波罗蜜多；若散乱者为说静虑，令修静虑波罗蜜多；若愚痴者为说般若，令修般若波罗蜜多。

“舍利子，是菩萨摩诃萨安立有情，令住布施、净戒、安忍、精进、静虑、般若波罗蜜多已，复为宣说能出生死殊胜圣法。诸有情类依之修学，或得预流果，或得一来果，或得不还果，或得阿罗汉果，或得独觉菩提，或入菩萨摩诃萨位，或得无上正等菩提。”

尔时，舍利子白佛言：“世尊，诸菩萨摩诃萨修行般若波罗蜜多时，云何不名有所得者？谓诸有情实无所有，而令安住布施、净戒、安忍、精进、静虑、般若波罗蜜多，复为宣说能出生死殊胜圣法，或令得预流果，或令得一来、不还、阿罗汉果、独觉菩提，或令入菩萨摩诃萨位，或令得无上正等菩提。”

佛告舍利子：“诸菩萨摩诃萨修行般若波罗蜜多时，于诸有情非有所得。何以故？舍利子，是菩萨摩诃萨修行般若波罗蜜多时，不见有情少实可得，唯有世俗假说有情。舍利子，是菩萨摩诃萨修行般若波罗蜜多时，安住二谛为诸有情宣说正法。何谓二谛？谓世俗谛及胜义谛。舍利子，虽二谛中有情不可得，有情施设亦不可得，而诸菩萨摩诃萨修行般若波罗蜜多，方便善巧为诸有情宣说法要；诸有情类闻是法已，于现法中尚不得我，何况当得所求果证？如是，舍利子，菩萨摩诃萨修行般若波罗蜜多，方便善巧虽为有情宣说正法，令修正行得所证果，而心于彼都无所得。”

具寿舍利子白佛言：“世尊，此诸菩萨摩诃萨是真菩萨摩诃萨，虽于诸法不得一性、不得异性，不得总性、不得别性，而擐如是大功德铠。由擐如是大功德铠，不现欲界、不现色界、不现无色界，不现有为界、不现无为界。虽化有情令脱三界，而于有情都无所得，亦复不得有情施设。有情施设不可得故无缚无解，无缚解故无染无净，无染净故诸趣差别不可了知，诸趣差别不可了知故无业无烦恼，无业烦恼故亦无异熟果。既无异熟果，如何得有我及有情流转诸趣现于三界种种差别？”

佛告舍利子：“如是，如是，如汝所说。舍利子，若有情类先有后无，菩萨、如来应有过失；若诸趣生死先有后无，则菩萨、如来亦有过失。先无后有，理亦不然。

“是故，舍利子，如来出世、若不出世，法相常住，终无改转。以一切法法性、法界、法住、法定、真如、实际、不虚妄性、不变异性犹如虚空，此中尚无我、无有情、无命者、无生者、无养者、无士夫、无补特伽罗、无意生、无儒童、无作者、无使作者、无起者、无使起者、无受者、无使受者、无知者、无使知者、无见者、无使见者，况当有色，有受、想、行、识？有眼处，有耳、鼻、舌、身、意处？有色处，有声、香、味、触、法处？有眼界，有耳、鼻、舌、身、意界？有色界，有声、香、味、触、法界？有眼识界，有耳、鼻、舌、身、意识界？有眼触，有耳、鼻、舌、身、意触？有眼触为缘所生诸受，有耳、鼻、舌、身、意触为缘所生诸受？有地界，有水、火、风、空、识界？有诸缘起，有缘生法，有缘起支？既无如是所说诸法，云何当有诸趣生死？诸趣生死既不可得，云何当有成熟有情令其解脱？唯依世俗假说为有。

“舍利子，以如是法自性皆空，诸菩萨摩诃萨从过去佛如实闻已，为脱有情颠倒执著，发趣无上正等菩提，于发趣时不作是念：‘我于此法已得当得，令彼有情已度当度所执著处生死众苦。’

“舍利子，是菩萨摩诃萨为脱有情颠倒执著，擐功德铠大誓庄严，勇猛正勤无所顾吝，不退无上正等菩提，常于菩提不起犹豫，谓：‘我当证、不当证耶？’恒作是思：‘我必当证所求无上正等菩提，作诸有情真实饶益，谓令解脱迷谬颠倒诸趣往来受生死苦。’舍利子，是菩萨摩诃萨虽脱有情迷谬颠倒诸趣生死而无所得，但依世俗说有是事。

“舍利子，如巧幻师或彼弟子，用帝网术化作无量百千俱胝诸有情类，复化种种上妙饮食与化有情皆令饱满，作是事已，欢喜唱言：‘我已获得广大福聚。’舍利子，于汝意云何？如是幻师或彼弟子，实令有情得饱满不？”

舍利子言：“不也，世尊。不也，善逝。”

佛告舍利子：“菩萨摩诃萨亦复如是，从初发心为欲度脱诸有情故，修行布施波罗蜜多，修行净戒、安忍、精进、静虑、般若波罗蜜多；安住内空，安住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；修行四念住，修行四正断、四神足、五根、五力、七等觉支、八圣道支；安住苦圣谛，安住集、灭、道圣谛；修行四静虑，修行四无量、四无色定；修行八解脱，修行八胜处、九次第定、十遍处；修行陀罗尼门，修行三摩地门；修行空解脱门，修行无相、无愿解脱门；修行极喜地，修行离垢地、发光地、焰慧地、极难胜地、现前地、远行地、不动地、善慧地、法云地；修行五眼，修行六神通；修行佛十力，修行四无所畏、四无碍解、大慈、大悲、大喜、大舍、十八佛不共法；修行三十二大士相，修行八十随好；修行无忘失法，修行恒住舍性；修行一切智，修行道相智、一切相智；圆满菩萨摩诃萨大菩提道，成熟有情、严净佛土。

“舍利子，诸菩萨摩诃萨虽作是事，而于有情及一切法都无所得，不作是念：‘我以此法调伏如是诸有情类。’”

尔时，具寿善现白佛言：“世尊，何谓菩萨摩诃萨大菩提道？诸菩萨摩诃萨修行此道，方便善巧成熟有情、严净佛土？”

佛告善现：“诸菩萨摩诃萨从初发心，所行布施波罗蜜多，所行净戒、安忍、精进、静虑、般若波罗蜜多；所行内空，所行外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；所行四念住，所行四正断、四神足、五根、五力、七等觉支、八圣道支；所行苦圣谛，所行集、灭、道圣谛；所行四静虑，所行四无量、四无色定；所行八解脱，所行八胜处、九次第定、十遍处；所行陀罗尼门，所行三摩地门；所行空解脱门，所行无相、无愿解脱门；所行极喜地，所行离垢地、发光地、焰慧地、极难胜地、现前地、远行地、不动地、善慧地、法云地；所行五眼，所行六神通；所行佛十力，所行四无所畏、四无碍解、大慈、大悲、大喜、大舍、十八佛不共法；所行无忘失法，所行恒住舍性；所行一切智，所行道相智、一切相智，及余无量无边佛法，皆是菩萨摩诃萨大菩提道。诸菩萨摩诃萨修行此道，方便善巧成熟有情、严净佛土，而无有情、佛土等想。”

具寿善现白佛言：“世尊，云何菩萨摩诃萨修行布施波罗蜜多，方便善巧成熟有情？”

佛告善现：“有菩萨摩诃萨修行布施波罗蜜多时方便善巧，自行布施亦劝他行布施，殷勤教授教诫彼言：‘诸善男子，勿著布施！若著布施，当更受身；若更受身，由斯展转当受无量猛利大苦。诸善男子，胜义谛中，都无布施，亦无施者，亦无受者，亦无施物，亦无施果。如是诸法皆本性空，本性空中无法可取，诸法空性亦不可取。’如是，善现，诸菩萨摩诃萨修行布施波罗蜜多时，虽于有情自行于施亦劝他施，而于布施、施者、受者、施物、施果皆无所得，如是布施波罗蜜多名无所得波罗蜜多。是菩萨摩诃萨于此诸法无所得时，方便善巧能化有情，得预流果、或一来果、或不还果、或阿罗汉果、或独觉菩提，或趣无上正等菩提。如是，善现，诸菩萨摩诃萨修行布施波罗蜜多时，依布施法成熟有情令获利乐。

“善现，是菩萨摩诃萨自行布施波罗蜜多，亦劝他行布施波罗蜜多，无倒称扬行布施波罗蜜多法，欢喜赞叹行布施波罗蜜多者。善现，是菩萨摩诃萨修行如是大布施已，或生刹帝利大族众同分中，或生婆罗门大族众同分中，或生长者大族众同分中，或生居士大族众同分中，或作小王于小国土富贵自在，或作大王于大国土富贵自在，或作轮王于四洲界富贵自在。

“善现，是菩萨摩诃萨生如是等诸尊贵处，以四摄事摄诸有情。何等为四？一者、布施，二者、爱语，三者、利行，四者、同事。是菩萨摩诃萨以四摄事摄有情时，先教有情安住布施，由是渐次令住净戒、安忍、精进、静虑、般若，复令安住四静虑、四无量、四无色定，复令安住四念住、四正断、四神足、五根、五力、七等觉支、八圣道支，复令安住空三摩地、无相三摩地、无愿三摩地。是菩萨摩诃萨令诸有情住如是等诸善法已，或令趣入正性离生，得预流果，得一来果，得不还果，得阿罗汉果；或令趣入正性离生，渐次证得独觉菩提；或令趣入正性离生，渐次修学诸菩萨地，速趣无上正等菩提。复告彼言：‘诸善男子，当发大愿速趣无上正等菩提，作诸有情利益安乐。诸有情类所著诸法都无自性，但由颠倒虚妄分别谓之为有。是故汝等常当精勤，自断颠倒亦应教他令断颠倒，自脱生死亦应教他令脱生死，自获大利亦应教他令获大利。’

“善现，诸菩萨摩诃萨常应如是修行布施波罗蜜多，由此布施波罗蜜多，从初发心乃至究竟，不堕恶趣；为欲饶益诸有情故，多生人趣作转轮王。所以者何？随种势力获如是果，谓彼菩萨作轮王时，见乞者来，便作是念：‘我为何事流转生死作转轮王？岂我不为利乐有情住生死中，受斯胜果，不由余事？’作是念已，告乞者言：‘随汝所须，皆当施与。汝取物时，如取己物，勿作他想。所以者何？我为汝等得利乐故，而受此身积集财物。故此财物，是汝等有，随汝自取，若自受用、若转施他，莫有疑难。’是菩萨摩诃萨如是怜愍诸有情时，无缘大悲速得圆满。由此大悲速圆满故，虽常利乐无量有情，而于有情都无所得，亦复不得所获胜果，能如实知：‘但由假想世俗言说，施设利乐诸有情事。’又如实知：‘所施设事皆如谷响，虽现似有而无真实。’由此于法都无所取。

“善现，诸菩萨摩诃萨常应如是修行布施波罗蜜多，谓于有情都无所吝，乃至能施自身骨肉，况不能舍诸外资具？谓诸资具摄受有情，令速解脱生老病死。”

时，具寿善现白佛言：“世尊，何等资具摄诸有情，令速解脱生老病死？”

佛告善现：“所谓布施波罗蜜多资具，若净戒、安忍、精进、静虑、般若波罗蜜多资具；若内空资具，若外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空资具；若四念住资具，若四正断、四神足、五根、五力、七等觉支、八圣道支资具；若苦圣谛资具，若集、灭、道圣谛资具；若四静虑资具，若四无量、四无色定资具；若八解脱资具，若八胜处、九次第定、十遍处资具；若陀罗尼门资具，若三摩地门资具；若空解脱门资具，若无相、无愿解脱门资具；若极喜地资具，若离垢地、发光地、焰慧地、极难胜地、现前地、远行地、不动地、善慧地、法云地资具；若五眼资具，若六神通资具；若佛十力资具，若四无所畏、四无碍解、大慈、大悲、大喜、大舍、十八佛不共法资具；若无忘失法资具，若恒住舍性资具；若一切智资具，若道相智、一切相智资具；若预流果资具，若一来、不还、阿罗汉果、独觉菩提资具；若一切菩萨摩诃萨行资具，若诸佛无上正等菩提资具。善现，如是资具摄诸有情，令速解脱生老病死。诸菩萨摩诃萨恒以如是种种资具摄诸有情，令得解脱生老病死获大义利。

“复次，善现，诸菩萨摩诃萨安住布施波罗蜜多，自行布施，劝诸有情行布施已，见诸有情毁犯净戒，深生怜愍而告彼言：‘汝等皆应受持净戒！我当供汝所须饮食、衣服、卧具、舍宅、车乘、末尼、真珠、吠琉璃宝、颇胝迦宝、帝青、大青、金银、璧玉、螺贝、珊瑚及余种种多价珍宝，香华、旙盖、病缘医药乃至种种余资生具，皆相给施令无所乏。汝等由乏诸资生具，毁犯净戒，作诸恶业。我当随汝所乏资具，饮食乃至病缘医药，及余所乏皆当供施。汝等安住律仪戒已，渐次当能作苦边际，或依声闻乘而得出离，或依独觉乘而得出离，或依无上乘而得出离。’

“善现，是菩萨摩诃萨安住布施波罗蜜多，自受持净戒，亦劝他受持净戒，无倒称扬受持净戒法，欢喜赞叹受持净戒者。如是，善现，诸菩萨摩诃萨修行布施波罗蜜多，劝诸有情安住净戒，解脱生死，得胜利乐。

“复次，善现，诸菩萨摩诃萨安住布施波罗蜜多，见诸有情更相瞋忿，深生怜愍而告之言：‘汝等何缘互起愤恚？汝等若为有所匮乏展转相缘起斯恶者，应从我索，我当济汝！随汝所须饮食、衣服、卧具、宅舍、车乘、僮仆、珍宝、华香、病缘医药、伎乐、旙盖、璎珞、灯明，及余种种所须资具，皆当施汝令无匮乏。汝等不应互相瞋忿，应修安忍，共起慈心。’善现，是菩萨摩诃萨安住布施波罗蜜多，劝诸有情修安忍已，欲令坚固复告之言：‘瞋忿因缘都无定实，皆从虚妄分别所生，以一切法本性空故。汝等何缘于无实事，妄起愤恚互相骂辱，执刀杖等而相加害？汝等勿缘虚妄分别，横生瞋忿造诸恶业，当堕地狱、傍生、鬼界及余恶处受诸剧苦。其苦楚毒刚强猛利，逼切身心最极难忍！汝等勿执非实有事，妄起愤恚，作斯罪业。因此罪业，下劣人身尚难可得，况生佛世？汝等应知人身难得，佛世难值，生信复难。汝等今者既具斯事，勿由愤恚而失好时，若失此时则难救疗。是故汝等于诸有情勿起忿恚，当修安忍。’

“善现，是菩萨摩诃萨安住布施波罗蜜多，自行安忍，亦劝他行安忍，无倒称扬行安忍法，欢喜赞叹行安忍者。如是，善现，诸菩萨摩诃萨安住布施波罗蜜多，劝诸有情修行安忍；诸有情类由斯展转，渐依三乘而得解脱，谓或依声闻乘而得解脱，或依独觉乘而得解脱，或依大乘而得解脱。

“复次，善现，诸菩萨摩诃萨安住布施波罗蜜多，见诸有情身心懈怠，深生怜愍而告之言：‘汝等何缘不勤精进修诸善法而生懈怠？’彼作是言：‘我乏资具故，于善事不获专修。’菩萨告言：‘我能施汝所乏资具，汝应专修布施、净戒、安忍等法。’时，诸有情得是菩萨所施资具无所乏少，便能发起身心精进，修诸善法速得圆满；由诸善法得圆满故，渐次引生诸无漏法，由无漏法或得预流、一来、不还、阿罗汉果，或有获得独觉菩提，或有趣入诸菩萨地，渐得无上正等菩提。

“善现，是菩萨摩诃萨安住布施波罗蜜多，自行精进，亦劝他行精进，无倒称扬行精进法，欢喜赞叹行精进者。如是，善现，诸菩萨摩诃萨安住布施波罗蜜多，令诸有情远离懈怠，勤修诸善速得解脱。

“复次，善现，诸菩萨摩诃萨安住布施波罗蜜多，见诸有情散乱失念，深生怜愍而告之言：‘汝等何缘不修静虑，散乱失念，沉沦生死？’彼作是言：‘我乏资具，故于静虑不能修习。’菩萨告言：‘我能施汝所乏资具，汝等从今不应复起虚妄寻伺，攀缘内外扰乱自心。’时，诸有情得是菩萨所施资具无所乏少，便能伏断虚妄寻伺入初静虑，渐次复入第二、第三、第四静虑，依诸静虑复能发起慈、悲、喜、舍四种梵住；静虑、无量为所依止，复能渐入四无色定，静虑、无量、无色调心令柔软已，修四念住、四正断、四神足、五根、五力、七等觉支、八圣道支、空、无相、无愿解脱门等种种善法，随其所应得三乘果，谓或证得声闻涅槃，或有证得独觉涅槃，或证无上正等菩提。

“善现，是菩萨摩诃萨安住布施波罗蜜多，自修静虑，亦劝他修静虑，无倒称扬修静虑法、欢喜赞叹修静虑者。如是，善现，诸菩萨摩诃萨安住布施波罗蜜多，劝诸有情远离散乱，修诸静虑作大饶益。

“复次，善现，诸菩萨摩诃萨安住布施波罗蜜多，见诸有情愚痴颠倒，深生怜愍而告之言：‘汝等何缘不修般若，愚痴颠倒生死轮回？’彼作是言：“我乏资具，于胜智慧不能修习。’菩萨告言：‘我能施汝所乏资具，汝可受之。先修布施、净戒、安忍、精进、静虑得圆满已，应审观察诸法实相修行般若波罗蜜多，谓于尔时应审观察为有少法而可得不？谓若我，若有情、命者、生者、养者、士夫、补特伽罗、意生、儒童、作者、使作者、起者、使起者、受者、使受者、知者、使知者、见者、使见者，为可得不？若色，若受、想、行、识，为可得不？若眼处，若耳、鼻、舌、身、意处，为可得不？若色处，若声、香、味、触、法处，为可得不？若眼界，若耳、鼻、舌、身、意界，为可得不？若色界，若声、香、味、触、法界，为可得不？若眼识界，若耳、鼻、舌、身、意识界，为可得不？若眼触，若耳、鼻、舌、身、意触，为可得不？若眼触为缘所生诸受，若耳、鼻、舌、身、意触为缘所生诸受，为可得不？若地界，若水、火、风、空、识界，为可得不？若因缘，若等无间缘、所缘缘、增上缘，为可得不？若从缘所生诸法，为可得不？若无明，若行、识、名色、六处、触、受、爱、取、有、生、老死愁叹苦忧恼，为可得不？若欲界，若色、无色界，为可得不？若布施波罗蜜多，若净戒、安忍、精进、静虑、般若波罗蜜多，为可得不？若内空，若外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，为可得不？若四念住，若四正断、四神足、五根、五力、七等觉支、八圣道支，为可得不？若苦圣谛，若集、灭、道圣谛，为可得不？若四静虑，若四无量、四无色定，为可得不？若八解脱，若八胜处、九次第定、十遍处，为可得不？若陀罗尼门，若三摩地门，为可得不？若空解脱门，若无相、无愿解脱门，为可得不？若极喜地，若离垢地、发光地、焰慧地、极难胜地、现前地、远行地、不动地、善慧地、法云地，为可得不？若五眼，若六神通，为可得不？若佛十力，若四无所畏、四无碍解、大慈、大悲、大喜、大舍、十八佛不共法，为可得不？若无忘失法，若恒住舍性，为可得不？若一切智，若道相智、一切相智，为可得不？若预流果，若一来、不还、阿罗汉果、独觉菩提，为可得不？若一切菩萨摩诃萨行，若诸佛无上正等菩提，为可得不？’”

“彼诸有情既得资具无所乏少，依菩萨语先修布施、净戒、安忍、精进、静虑；得圆满已，复审观察诸法实相，修行般若波罗蜜多；审观察时如先所说，诸法实性皆不可得，不可得故无所执著，不执著故不见少法有生有灭、有染有净。彼于诸法无所得时，于一切处不起分别，谓不分别：此是地狱，此是傍生，此是鬼界，此是阿素洛，此是人，此是天；此是持戒，此是犯戒；此是异生，此是圣者；此是预流，此是一来，此是不还，此是阿罗汉，此是独觉，此是菩萨，此是如来；此是有为法，此是无为法。彼由如是无分别故，随其所应渐次证得三乘涅槃，谓声闻乘、或独觉乘、或无上乘。

“善现，是菩萨摩诃萨安住布施波罗蜜多，自修般若，亦劝他修般若，无倒称扬修般若法，欢喜赞叹修般若者。如是，善现，诸菩萨摩诃萨安住布施波罗蜜多，劝诸有情修行般若，令获殊胜利益安乐。

“复次，善现，诸菩萨摩诃萨安住布施波罗蜜多，自行布施、净戒、安忍、精进、静虑、般若波罗蜜多，亦劝他行布施、净戒、安忍、精进、静虑、般若波罗蜜多已，复见有情轮回诸趣，受无量苦未得解脱，欲令彼脱生死苦故，先以种种资具饶益，后以出世诸无漏法，方便善巧而摄受之。彼诸有情既得资具无所乏少，身心勇决，能住内空，外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦能修四念住、四正断、四神足、五根、五力、七等觉支、八圣道支，亦能住苦圣谛、集、灭、道圣谛，亦能修四静虑、四无量、四无色定，亦能修八解脱、八胜处、九次第定、十遍处，亦能修陀罗尼门、三摩地门，亦能修空解脱门、无相、无愿解脱门，亦能修极喜地、离垢地、发光地、焰慧地、极难胜地、现前地、远行地、不动地、善慧地、法云地，亦能修五眼、六神通，亦能修佛十力、四无所畏、四无碍解、大慈、大悲、大喜、大舍、十八佛不共法，亦能修无忘失法、恒住舍性，亦能修一切智、道相智、一切相智。彼诸有情，由无漏法所摄受故解脱生死。

“善现，是菩萨摩诃萨安住布施波罗蜜多，自行种种胜无漏法，亦劝他行种种胜无漏法，无倒称扬行种种胜无漏法，欢喜赞叹行种种胜无漏法者。如是，善现，诸菩萨摩诃萨安住布施波罗蜜多，以无漏法摄受有情，令脱生死获胜利乐。
