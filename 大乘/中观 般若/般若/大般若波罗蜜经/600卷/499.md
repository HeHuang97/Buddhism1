## 大般若波罗蜜多经卷第四百九十九

### 第三分天帝品第四之二

“复次，憍尸迦，若菩萨摩诃萨行深般若波罗蜜多时，作如是观：‘唯有诸法更相缘助，滋润增长展转周遍，其中都无我及我所，如实观察不可得故。’复作是观：‘诸菩萨摩诃萨以所修集殊胜善根，与诸有情平等共有回向无上正等菩提。集善根心不与回向心和合，回向心亦不与集善根心和合；回向心不与菩提心和合，菩提心亦不与回向心和合；集善根心于回向心中无所有不可得，回向心于集善根心中亦无所有不可得；回向心于菩提心中无所有不可得，菩提心于回向心中亦无所有不可得。’诸菩萨摩诃萨虽如实观诸法，而于诸法都无所见。憍尸迦，是谓菩萨摩诃萨甚深般若波罗蜜多。”

时，天帝释问善现言：“大德，云何诸菩萨摩诃萨集善根心不与回向心和合，回向心亦不与集善根心和合；回向心不与菩提心和合，菩提心亦不与回向心和合；集善根心于回向心中无所有不可得，回向心于集善根心中亦无所有不可得；回向心于菩提心中无所有不可得，菩提心于回向心中亦无所有不可得？”

善现答言：“憍尸迦，诸菩萨摩诃萨集善根心则非心，回向心、菩提心亦非心，不应非心能有所集、若能回向、若所回向；不应非心回向非心，心亦不应回向非心；非心不应回向于心，心亦不应回向于心。何以故？憍尸迦，非心即是不可思议，不可思议即是非心，如是二种俱无所有，无所有中无回向义。憍尸迦，心无自性，心所亦然；心及心所既无自性故，心亦无回向心义。憍尸迦，诸菩萨摩诃萨若作是观，是谓菩萨摩诃萨甚深般若波罗蜜多。”

尔时，世尊赞善现曰：“善哉！善哉！汝今善能为诸菩萨摩诃萨众宣说般若波罗蜜多，亦能劝励诸菩萨摩诃萨令深欢喜，勤修般若波罗蜜多。”

具寿善现便白佛言：“我既知恩，云何不报？所以者何？过去诸佛及诸弟子，为诸菩萨摩诃萨众宣说六种波罗蜜多，示现教导赞励庆喜，安慰建立令得究竟，世尊尔时亦在中学，今证无上正等菩提，转妙法轮饶益我等。故我今者应随佛教，为诸菩萨摩诃萨众宣说六种波罗蜜多，示现教导赞励庆喜，安慰建立令得究竟，速证无上正等菩提转妙法轮，穷未来际利益安乐一切有情，是则名为报彼恩德。”

尔时，具寿善现复告天帝释言：“憍尸迦，汝问‘云何菩萨摩诃萨应住般若波罗蜜多？’者，谛听！谛听！当为汝说诸菩萨摩诃萨于深般若波罗蜜多，如所应住、不应住相。

“憍尸迦，色蕴乃至识蕴色蕴乃至识蕴性空，诸菩萨摩诃萨诸菩萨摩诃萨性空。若色蕴乃至识蕴性空，若诸菩萨摩诃萨性空，如是一切皆无二、无二分。憍尸迦，诸菩萨摩诃萨于深般若波罗蜜多应如是住。

“憍尸迦，眼处乃至意处眼处乃至意处性空，色处乃至法处色处乃至法处性空，眼界乃至意界眼界乃至意界性空，色界乃至法界色界乃至法界性空，眼识界乃至意识界眼识界乃至意识界性空，眼触乃至意触眼触乃至意触性空，眼触为缘所生诸受乃至意触为缘所生诸受眼触为缘所生诸受乃至意触为缘所生诸受性空，地界乃至识界地界乃至识界性空，因缘乃至增上缘因缘乃至增上缘性空，无明乃至老死无明乃至老死性空，无明灭乃至老死灭无明灭乃至老死灭性空，布施波罗蜜多乃至般若波罗蜜多布施波罗蜜多乃至般若波罗蜜多性空，内空乃至无性自性空内空乃至无性自性空性空，真如乃至不思议界真如乃至不思议界性空，断界乃至无为界断界乃至无为界性空，苦、集、灭、道圣谛苦、集、灭、道圣谛性空，四念住乃至八圣道支四念住乃至八圣道支性空，四静虑、四无量、四无色定四静虑、四无量、四无色定性空，八解脱、九次第定八解脱、九次第定性空，空、无相、无愿解脱门空、无相、无愿解脱门性空，净观地乃至如来地净观地乃至如来地性空，极喜地乃至法云地极喜地乃至法云地性空，五眼、六神通五眼、六神通性空，如来十力乃至十八佛不共法如来十力乃至十八佛不共法性空，无忘失法、恒住舍性无忘失法、恒住舍性性空，一切陀罗尼门、三摩地门一切陀罗尼门、三摩地门性空，声闻、独觉、无上乘声闻、独觉、无上乘性空，预流乃至如来预流乃至如来性空，一切智、道相智、一切相智一切智、道相智、一切相智性空，诸菩萨摩诃萨诸菩萨摩诃萨性空；若眼处乃至一切相智性空，若诸菩萨摩诃萨性空，如是一切皆无二、无二分。憍尸迦，诸菩萨摩诃萨于深般若波罗蜜多应如是住。”

时，天帝释问善现言：“云何菩萨摩诃萨行深般若波罗蜜多时，所不应住？”

善现答言：“憍尸迦，诸菩萨摩诃萨行深般若波罗蜜多时，不应住色蕴，不应住受、想、行、识蕴。何以故？以有所得为方便故。如是乃至不应住一切智，不应住道相智、一切相智。何以故？以有所得为方便故。

“复次，憍尸迦，诸菩萨摩诃萨行深般若波罗蜜多时，不应住此是色蕴，不应住此是受、想、行、识蕴。何以故？以有所得为方便故。如是乃至不应住此是一切智，不应住此是道相智、一切相智。何以故？以有所得为方便故。

“复次，憍尸迦，诸菩萨摩诃萨行深般若波罗蜜多时，不应住色蕴乃至识蕴若常若无常、若乐若苦、若我若无我、若净若不净、若空若不空、若有相若无相、若有愿若无愿、若寂静若不寂静、若远离若不远离。何以故？以有所得为方便故。如是乃至不应住一切智、道相智、一切相智若常若无常、若乐若苦、若我若无我、若净若不净、若空若不空、若有相若无相、若有愿若无愿、若寂静若不寂静、若远离若不远离。何以故？以有所得为方便故。

“复次，憍尸迦，诸菩萨摩诃萨行深般若波罗蜜多时，不应住预流果是无为所显。何以故？以有所得为方便故。不应住一来、不还、阿罗汉果、独觉菩提、诸佛无上正等菩提是无为所显。何以故？以有所得为方便故。

“复次，憍尸迦，诸菩萨摩诃萨行深般若波罗蜜多时，不应住预流是福田应受供养。何以故？以有所得为方便故。不应住一来、不还、阿罗汉、独觉、菩萨、如来是福田应受供养。何以故？以有所得为方便故。

“复次，憍尸迦，诸菩萨摩诃萨行深般若波罗蜜多时，不应住初地。何以故？以有所得为方便故。不应住第二地乃至第十地。何以故？以有所得为方便故。

“复次，憍尸迦，诸菩萨摩诃萨行深般若波罗蜜多时，不应住初发心已便作是念：‘我当圆满布施波罗蜜多乃至般若波罗蜜多。我当圆满四念住乃至八圣道支。我当圆满四静虑、四无量、四无色定。我当圆满八解脱、九次第定。我当圆满空、无相、无愿解脱门。我修加行既圆满已，当入菩萨正性离生。我已得入正性离生，当住菩萨不退转地。我当圆满菩萨五通。我住菩萨圆满五通，当游无量无数佛土，礼敬、瞻仰、承事、供养诸佛世尊，于诸佛所听闻正法，如理思惟、广为他说。我当严净如十方佛所居国土安立有情。我当化作如十方佛所居国土安立有情。我当成熟诸有情类，令证无上正等菩提，或得涅槃，或居善趣。我当往诣无量无数诸佛国土，亲近承事诸佛世尊，复以无边华香、璎珞、宝幢、幡盖、伎乐、灯明、衣服、饮食及余资具，供养恭敬、尊重赞叹。我当安立无量无数无边有情，令于无上正等菩提得不退转。’何以故？以有所得为方便故。

“复次，憍尸迦，诸菩萨摩诃萨行深般若波罗蜜多时，不应住作是念：‘我当成办清净五眼，所谓肉眼、天眼、慧眼、法眼、佛眼。’不应住作是念：‘我当成办殊胜六通，所谓殊胜神境智通、天眼智通、天耳智通、他心智通、宿住随念智通、漏尽智通。’不应住作是念：‘我当成办一切殊胜三摩地门，于诸等持随心所欲自在游戏。’不应住作是念：‘我当成办一切殊胜陀罗尼门，于诸总持所作事业皆得自在。’不应住作是念：‘我当成办如来十力乃至十八佛不共法。’不应住作是念：“我当成办三十二相、八十随好所庄严身，令诸有情见者欢喜，观无厌倦，获胜利乐。’不应住作是念：‘我当成办无忘失法、恒住舍性。’不应住作是念：‘我当成办一切智、道相智、一切相智，通达诸法无著无碍。’何以故？以有所得为方便故。”

“复次，憍尸迦，诸菩萨摩诃萨行深般若波罗蜜多时，不应住此是随信行，此是随法行，此是第八补特伽罗，此是预流极七返有，此是家家，此是一间，此是齐首补特伽罗乃至寿尽烦恼方尽，此是预流定不堕法，此是中间般涅槃法，此是一来至此世间得尽苦际，此是不还向，此是不还果往彼方得般涅槃者，此是阿罗汉向，此是阿罗汉果现在必入无余涅槃，此是独觉；此是菩萨，超诸声闻、独觉等地安住菩萨摩诃萨地，修一切智及道相智、一切相智，觉一切法、一切相已，永断一切烦恼缠结习气相续，证得无上正等菩提，得成如来、应、正等觉，具大威力转妙法轮作诸佛事，度脱无量无数有情，令得涅槃毕竟安乐。何以故？以有所得为方便故。

“复次，憍尸迦，诸菩萨摩诃萨行深般若波罗蜜多时，不应住作是念：‘我当善修四神足已，安住如是殊胜等持，由此等持增上势力，令我寿命如殑伽沙大劫而住。’不应住作是念：‘我当获得寿量无边。’不应住作是念：‘我当成就三十二相，是一一相百福庄严，有情见者获大利乐。’不应住作是念：‘我当成就八十随好，是一一好有无数量希有胜事，有情见者得大饶益。’不应住作是念：‘我当安住一严净土，其土宽广，于十方面如殑伽沙世界之量。’不应住作是念：‘我当安坐一金刚座，其座广大，量等三千大千世界。’不应住作是念：‘我当安处大菩提树，其树高广，众宝庄严。所出妙香，氤氲氛馥，能令闻者，贪、瞋、痴等心疾皆除，无量无边身病亦愈。诸有闻此菩提树香，离诸声闻、独觉作意，定得无上正等菩提。’不应住作是念：‘愿我当得严净佛土，其土清净无诸秽恶。’何以故？以有所得为方便故。

“复次，憍尸迦，诸菩萨摩诃萨行深般若波罗蜜多时，不应住作是念：‘愿我当得净佛土中，都无执著色蕴乃至识蕴名声，亦无执著眼处乃至意处名声，亦无执著色处乃至法处名声，亦无执著眼界乃至意界名声，亦无执著色界乃至法界名声，亦无执著眼识界乃至意识界名声，亦无执著眼触乃至意触名声，亦无执著眼触为缘所生诸受乃至意触为缘所生诸受名声，亦无执著地界乃至识界名声，亦无执著因缘乃至增上缘名声，亦无执著无明乃至老死名声，亦无执著布施波罗蜜多乃至般若波罗蜜多名声，亦无执著内空乃至无性自性空名声，亦无执著真如乃至不思议界名声，亦无执著断界乃至无为界名声，亦无执著苦、集、灭、道圣谛名声，亦无执著四念住乃至八圣道支名声，亦无执著四静虑、四无量、四无色定名声，亦无执著八解脱、九次第定名声，亦无执著空、无相、无愿解脱门名声，亦无执著净观地乃至如来地名声，亦无执著极喜地乃至法云地名声，亦无执著五眼、六神通名声，亦无执著如来十力乃至十八佛不共法名声，亦无执著三十二相、八十随好名声，亦无执著无忘失法、恒住舍性名声，亦无执著一切陀罗尼门、三摩地门名声，亦无执著一切智、道相智、一切相智名声，亦无执著声闻、独觉、大乘名声，亦无执著预流向、预流果乃至菩萨、如来名声。’何以故？以有所得为方便故。

“所以者何？一切如来、应、正等觉证得无上正等觉时，觉一切法都无所有，名字、音声皆不可得。诸菩萨摩诃萨住不退转地时，亦见诸法都无所有，名字、音声都不可得。

“憍尸迦，是为菩萨摩诃萨于深般若波罗蜜多，如所应住、不应住相。憍尸迦，诸菩萨摩诃萨于深般若波罗蜜多，随所应住、不应住相，以无所得而为方便，应如是学。”

时，舍利子作是念言：“若菩萨摩诃萨行深般若波罗蜜多时，于一切法皆不应住，云何应住甚深般若波罗蜜多？”

具寿善现知舍利子心之所念，便谓之曰：“于意云何？诸如来心，为何所住？”

舍利子言：“诸如来心，都无所住。所以者何？诸佛之心，不住色蕴乃至识蕴，不住眼处乃至意处，不住色处乃至法处，不住眼界乃至意界，不住色界乃至法界，不住眼识界乃至意识界，不住眼触乃至意触，不住眼触为缘所生诸受乃至意触为缘所生诸受，不住地界乃至识界，不住因缘乃至增上缘，不住无明乃至老死，不住有为界、无为界，不住布施波罗蜜多乃至般若波罗蜜多，不住内空乃至无性自性空，不住真如乃至不思议界，不住断界乃至无为界，不住苦、集、灭、道圣谛，不住四念住乃至八圣道支，不住四静虑、四无量、四无色定，不住八解脱、九次第定，不住空、无相、无愿解脱门，不住净观地乃至如来地，不住极喜地乃至法云地，不住五眼、六神通，不住如来十力乃至十八佛不共法，不住三十二相、八十随好，不住无忘失法、恒住舍性，不住一切陀罗尼门、三摩地门，不住一切智、道相智、一切相智。何以故？以一切法不可得故。如是，善现，如来之心，于一切法都无所住亦非不住。”

时，具寿善现谓舍利子言：“诸菩萨摩诃萨行深般若波罗蜜多时亦复如是，虽住般若波罗蜜多，而同如来于一切法心无所住亦非不住。所以者何？诸菩萨摩诃萨行深般若波罗蜜多时，虽住般若波罗蜜多，而于色蕴非住非不住，于受、想、行、识蕴亦非住非不住，如是乃至于一切智非住非不住，于道相智、一切相智亦非住非不住。何以故？舍利子，以色等法无二相故。舍利子，诸菩萨摩诃萨于深般若波罗蜜多，随此非住非不住相，以无所得而为方便，应如是学。”

尔时，众中有诸天子窃作是念：“诸药叉等言词咒句，种种差别虽复隐密，而我等辈犹可了知。尊者善现于深般若波罗蜜多，虽以种种言词显示，然我等辈竟不能解！”

具寿善现知诸天子心之所念，便告彼言：“汝等天子，于我所说，不能解耶？”

诸天子言：“如是，如是，我于尊者所说般若波罗蜜多甚深句义，都不能解。”

具寿善现复告彼言：“我尝于此甚深般若波罗蜜多相应义中不说一字，汝亦不闻，当何所解？何以故？诸天子，甚深般若波罗蜜多相应义中，文字言说皆远离故，由于此中说者、听者及能解者皆不可得。一切如来、应、正等觉所证无上正等菩提，微妙甚深亦复如是。

“天子当知，如佛化作一化佛身，此化佛身化作四众，俱来集会而为说法。于意云何？此中有实能说、能听、能解者不？”

诸天子言：“不也，大德。”

善现告言：“如是，天子，一切法皆如化故，今于此甚深般若波罗蜜多相应义中，说者、听者及能解者皆不可得。

“天子当知，如梦见佛为众说法。于意云何？此中有实能说、能听、能解者不？”

诸天子言：“不也，大德。”

善现告言：“如是，天子，一切法皆如梦故，今于此甚深般若波罗蜜多相应义中，说者、听者及能解者皆不可得。

“天子当知，如有二人处一山谷，各住一面赞佛、法、僧，俱时发响。于意云何？是二响声能互相闻、更相解不？”

诸天子言：“不也，大德。”

善现告言：“如是，天子，一切法皆如响故，今于此甚深般若波罗蜜多相应义中，说者、听者及能解者皆不可得。

“天子当知，如工幻师或彼弟子，于四衢道幻作四众及一如来为众说法。于意云何？此中有实说者、听者、能解者不？”

诸天子言：“不也，大德。”

善现告言：“如是，天子，一切法皆如幻故，今于此甚深般若波罗蜜多相应义中，说者、听者及能解者皆不可得。

“天子当知，由是因缘，我尝于此甚深般若波罗蜜多相应义中不说一字，汝亦不闻，当何所解？”

时，诸天子复作是念：“大德善现于此般若波罗蜜多甚深义中，虽复种种方便显说欲令易解，然其义趣甚深转甚深、微细更微细，难可测量。”

具寿善现知彼心念，便告之曰：“天子当知，色蕴非甚深、非微细，受、想、行、识蕴亦非甚深、非微细。何以故？诸天子，色蕴自性乃至识蕴自性，皆非甚深、非微细故。如是乃至一切智非甚深、非微细，道相智、一切相智亦非甚深、非微细。何以故？诸天子，一切智自性，道相智、一切相智自性，皆非甚深、非微细故。”

时，诸天子复作是念：“大德善现所说法中，不施设色蕴，亦不施设受、想、行、识蕴。何以故？色蕴等性皆不可说故。如是乃至不施设一切智，亦不施设道相智、一切相智。何以故？一切智等性皆不可说故。大德善现所说法中，不施设预流向预流果、一来向一来果、不还向不还果、阿罗汉向阿罗汉果、独觉向独觉果、一切菩萨摩诃萨行诸佛无上正等菩提。何以故？预流向等性皆不可说故。大德善现所说法中，亦不施设文字、语言。何以故？文字、语言性皆不可说故。”

具寿善现知诸天子心所念法，便告之言：“如是，如是，如汝所念。色蕴乃至无上菩提，文字、语言皆不可说，是故于此甚深般若波罗蜜多相应义中，无说、无听亦无解者。由斯汝等于诸法中，应随所说修深固忍。天子当知，诸有欲证欲住预流、一来、不还、阿罗汉果、独觉菩提、诸佛无上正等菩提，要依此忍乃能证住。如是，天子，诸菩萨摩诃萨从初发心乃至究竟，应住无说、无听、无解甚深般若波罗蜜多，常勤修学，不应暂舍。”

时，诸天子复作是念：“大德善现，于今欲为何等有情，说何等法？”

具寿善现知诸天子心之所念而告彼言：“天子当知，吾今欲为如幻、如化、如梦有情，亦复宣说如幻、如化、如梦之法。所以者何？如是听者于所说法，无闻、无解、无所证故。”

时，诸天子寻复问言：“能说、能听及所说法，皆如幻、化、梦所见耶？”

善现答言：“如是，如是，如汝所说。如幻有情为如幻者说如幻法，如化有情为如化者说如化法，如梦有情为如梦者说如梦法。天子当知，我乃至见者如幻、如化、如梦所见，色蕴乃至识蕴亦如幻、如化、如梦所见，乃至预流、一来、不还、阿罗汉果、独觉菩提、诸佛无上正等菩提亦如幻、如化、如梦所见。”

时，诸天子问善现言：“大德，今者为但说我乃至菩提如幻、如化、如梦所见，为亦说涅槃如幻、如化、如梦所见耶？”

善现答言：“我于今者，不但说我乃至菩提如幻、如化、如梦所见，亦说涅槃如幻、如化、如梦所见。天子当知，设更有法过涅槃者，我亦说为如幻、如化、如梦所见。何以故？诸天子，幻、化、梦事与一切法乃至涅槃，悉皆无二、无二分故。”

尔时，具寿舍利子、大目连、执大藏、满慈子、大迦多衍那、大迦葉波等诸大声闻，及无量百千菩萨摩诃萨，同时举声，问具寿善现曰：“所说般若波罗蜜多，如是甚深，难见难觉，寂静微妙，非所寻思，超寻思境，最胜第一，谁能信受？”

尔时，庆喜白大声闻及诸菩萨摩诃萨言：“有不退转诸菩萨摩诃萨，于此般若波罗蜜多能深信受。复有无量已见圣谛，于诸深法能尽源底，所愿已满、诸漏永尽大阿罗汉，于此般若波罗蜜多亦能信受。复有无量诸善男子、善女人等，已于过去无量无数百千俱胝那庾多佛亲近供养，发弘誓愿，种诸善根，聪明智慧，善友所摄，于此般若波罗蜜多亦能信受。

“所以者何？如是人等，于法、非法能无分别，谓不以空、不空分别色乃至识，亦不以色乃至识分别空、不空；不以有相、无相分别色乃至识，亦不以色乃至识分别有相、无相；不以有愿、无愿分别色乃至识，亦不以色乃至识分别有愿、无愿；不以寂静、不寂静分别色乃至识，亦不以色乃至识分别寂静、不寂静；不以远离、不远离分别色乃至识，亦不以色乃至识分别远离、不远离；不以生、不生分别色乃至识，亦不以色乃至识分别生、不生；不以灭、不灭分别色乃至识，亦不以色乃至识分别灭、不灭；如是乃至不以空、不空分别有为、无为界，亦不以有为、无为界分别空、不空；不以有相、无相分别有为、无为界，亦不以有为、无为界分别有相、无相；不以有愿、无愿分别有为、无为界，亦不以有为、无为界分别有愿、无愿；不以寂静、不寂静分别有为、无为界，亦不以有为、无为界分别寂静、不寂静；不以远离、不远离分别有为、无为界，亦不以有为、无为界分别远离、不远离；不以生、不生分别有为、无为界，亦不以有为、无为界分别生、不生。不以灭、不灭分别有为、无为界，亦不以有为、无为界分别灭、不灭。由此因缘，如是人等于此般若波罗蜜多皆能信受。”

时，具寿善现告诸天子言：“如是般若波罗蜜多实为甚深，难见难觉，寂静微妙，非所寻思，超寻思境，最胜第一，其中实无能信受者。所以者何？此中无法可显可示，既实无法可显可示故，信受者亦不可得。”

时，舍利子问善现言：“岂不般若波罗蜜多甚深教中，广说三乘相应之法，谓声闻乘法、独觉乘法、无上乘法？广说摄受诸菩萨摩诃萨从初发心展转乃至第十发心诸菩萨道，所谓布施波罗蜜多乃至般若波罗蜜多，安住内空乃至无性自性空，安住真如乃至不思议界，安住断界乃至无为界，安住苦、集、灭、道圣谛，若四念住乃至八圣道支，若四静虑、四无量、四无色定，若八解脱、九次第定，若空、无相、无愿解脱门，若极喜地乃至法云地，若五眼、六神通，若如来十力乃至十八佛不共法，若无忘失法、恒住舍性，若一切陀罗尼门、三摩地门，若一切智、道相智、一切相智？广说摄受诸菩萨摩诃萨神通胜事，谓菩萨摩诃萨于深般若波罗蜜多勤修行故，随所生处常受化生，于不退神通能自在游戏，能善通达无量法门，从一佛土至一佛土供养恭敬、尊重赞叹诸佛世尊，随所愿乐植众德本，于诸佛所受持正法，乃至无上正等菩提常不忘失，恒居胜定离扰乱心，由此因缘，得无碍辩、无断尽辩、无疏谬辩、应辩、迅辩、诸所演说丰义味辩、一切世间最胜妙辩？”

善现答言：“如是，如是，诚如所说，于此般若波罗蜜多甚深教中，以无所得而为方便，广说三乘相应之法，乃至广说摄受菩萨神通胜事，乃至令得一切世间最胜妙辩。”

时，舍利子问善现言：“如是般若波罗蜜多甚深教中，诸有所说以无所得为方便者，此于何法以无所得为方便耶？”

善现答言：“此于我乃至见者以无所得而为方便，此于色乃至识以无所得而为方便，此于眼处乃至意处以无所得而为方便，此于色处乃至法处以无所得而为方便，此于眼界乃至意界以无所得而为方便，此于色界乃至法界以无所得而为方便，此于眼识界乃至意识界以无所得而为方便，此于眼触乃至意触以无所得而为方便，此于眼触为缘所生诸受乃至意触为缘所生诸受以无所得而为方便，此于地界乃至识界以无所得而为方便，此于因缘乃至增上缘以无所得而为方便，此于无明乃至老死以无所得而为方便，此于布施波罗蜜多乃至般若波罗蜜多以无所得而为方便，此于内空乃至无性自性空以无所得而为方便，此于真如乃至不思议界以无所得而为方便，此于断界乃至无为界以无所得而为方便，此于苦、集、灭、道圣谛以无所得而为方便，此于四念住乃至八圣道支以无所得而为方便，此于四静虑、四无量、四无色定以无所得而为方便，此于八解脱、九次第定以无所得而为方便，此于空、无相、无愿解脱门以无所得而为方便，此于净观地乃至如来地以无所得而为方便，此于极喜地乃至法云地以无所得而为方便，此于五眼、六神通以无所得而为方便，此于如来十力乃至十八佛不共法以无所得而为方便，此于三十二大士相、八十随好以无所得而为方便，此于无忘失法、恒住舍性以无所得而为方便，此于一切陀罗尼门、三摩地门以无所得而为方便，此于一切智、道相智、一切相智以无所得而为方便，此于预流向、预流果乃至菩萨摩诃萨行、诸佛无上正等菩提以无所得而为方便。”

时，舍利子问善现言：“何因缘故，于此般若波罗蜜多甚深教中，以无所得而为方便，广说三乘相应之法？何因缘故，于此般若波罗蜜多甚深教中，以无所得而为方便，广说摄受诸菩萨摩诃萨从初发心展转乃至第十发心诸菩萨道？何因缘故，于此般若波罗蜜多甚深教中，广说摄受诸菩萨摩诃萨神通胜事，乃至令得一切世间最胜妙辩？”

善现答言：“舍利子，由内空乃至无性自性空故，于此般若波罗蜜多甚深教中，以无所得而为方便，广说三乘相应之法。舍利子，由内空乃至无性自性空故，于此般若波罗蜜多甚深教中，以无所得而为方便，广说摄受诸菩萨摩诃萨从初发心展转乃至第十发心诸菩萨道。舍利子，由内空乃至无性自性空故，于此般若波罗蜜多甚深教中，以无所得而为方便，广说摄受诸菩萨摩诃萨神通胜事，乃至令得一切世间最胜妙辩。所以者何？以一切法无不皆空，究竟推徵不可得故。”