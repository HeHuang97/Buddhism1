## 大般若波罗蜜多经卷第五百一十六

### 第三分空相品第二十一之二

“复次，善现，若菩萨摩诃萨离深般若波罗蜜多，设经殑伽沙等大劫，布施三宝，所谓佛宝、法宝、僧宝。于意云何？是菩萨摩诃萨，由此因缘获福多不？”

善现答言：“甚多，世尊！甚多，善逝！其福无量、无数无边、不可思议、不可称计。”

佛告善现：“如是，如是，若菩萨摩诃萨依深般若波罗蜜多，经一昼夜如说而学，所获功德甚多于彼无量无边。何以故？甚深般若波罗蜜多是诸菩萨摩诃萨乘，诸菩萨摩诃萨乘此乘故，速到无上正等菩提，转妙法轮度有情众。

“复次，善现，若菩萨摩诃萨离深般若波罗蜜多，设经殑伽沙等大劫，供养预流、一来、不还、应供、独觉、菩萨、如来。于意云何？是菩萨摩诃萨，由是因缘获福多不？”

善现答言：“甚多，世尊！甚多，善逝！其福无量、无数无边、不可思议、不可称计。”

佛告善现：“如是，如是，若菩萨摩诃萨依深般若波罗蜜多，经一昼夜如说而学，所获功德甚多于彼无量无边。何以故？诸菩萨摩诃萨行深般若波罗蜜多，超诸声闻、独觉等地，速入菩萨正性离生，复渐修行诸菩萨行，疾证无上正等菩提，转妙法轮度有情众。

“复次，善现，若菩萨摩诃萨离深般若波罗蜜多，设经殑伽沙等大劫，精勤修学布施、净戒、安忍、精进、静虑、般若。于意云何？是菩萨摩诃萨，由此因缘获福多不？”

善现答言：“甚多，世尊！甚多，善逝！其福无量、无数无边、不可思议、不可称计。”

佛告善现：“如是，如是，若菩萨摩诃萨依深般若波罗蜜多所说而住，经一昼夜精勤修学布施、净戒、安忍、精进、静虑、般若，所获功德甚多于彼无量无边。何以故？甚深般若波罗蜜多是诸菩萨摩诃萨母。所以者何？甚深般若波罗蜜多能生菩萨摩诃萨众，一切菩萨摩诃萨众依深般若波罗蜜多，速能圆满一切佛法。

“复次，善现，若菩萨摩诃萨离深般若波罗蜜多，设经殑伽沙等大劫，以法布施一切有情。于意云何？是菩萨摩诃萨，由此因缘获福多不？”

善现答言：“甚多，世尊！甚多，善逝！其福无量、无数无边、不可思议、不可称计。”

佛告善现：“如是，如是。若菩萨摩诃萨依深般若波罗蜜多所说而住，经一昼夜以法布施一切有情，所获功德甚多于彼无量无边。何以故？若菩萨摩诃萨离深般若波罗蜜多，则为远离一切智智。若菩萨摩诃萨不离深般若波罗蜜多，则为不远离一切智智。是故，善现，若菩萨摩诃萨欲得无上正等菩提，常应不离甚深般若波罗蜜多。

“复次，善现，若菩萨摩诃萨离深般若波罗蜜多，设经殑伽沙等大劫，修行布施乃至般若波罗蜜多，安住内空乃至无性自性空，安住真如乃至不思议界，安住苦、集、灭、道圣谛，修行四念住乃至八圣道支，修行四静虑、四无量、四无色定，修行空、无相、无愿解脱门，修行八解脱乃至十遍处，修行极喜地乃至法云地，修行一切陀罗尼门、三摩地门，修行五眼、六神通，修行如来十力乃至十八佛不共法，修行大慈、大悲、大喜、大舍，修行无忘失法、恒住舍性，修行一切智、道相智、一切相智，修行诸余无边佛法。于意云何？是菩萨摩诃萨，由此因缘获福多不？”

善现答言：“甚多，世尊！甚多，善逝！其福无量、无数无边、不可思议、不可称计。”

佛告善现：“如是，如是，若菩萨摩诃萨依深般若波罗蜜多所说而住，经一昼夜修行布施乃至般若波罗蜜多，广说乃至一切相智，所获功德甚多于彼无量无边。何以故？若菩萨摩诃萨不离深般若波罗蜜多，于一切智智有退转者，无有是处。若菩萨摩诃萨离深般若波罗蜜多，于一切智智有退转者，斯有是处。是故，善现，若菩萨摩诃萨欲得无上正等菩提，常应不离甚深般若波罗蜜多。

“复次，善现，若菩萨摩诃萨离深般若波罗蜜多，设经殑伽沙等大劫，修行种种财施、法施，住空闲处系念思惟元所修行种种福业，与诸有情平等共有回向无上正等菩提。于意云何？是菩萨摩诃萨，由此因缘获福多不？”

善现答言：“甚多，世尊！甚多，善逝！其福无量、无数无边、不可思议、不可称计。”

佛告善现：“如是，如是，若菩萨摩诃萨依深般若波罗蜜多所说而住，经一昼夜修行种种财施、法施，住空闲处系念思惟先所修行种种福业，与诸有情平等共有回向无上正等菩提，所获功德甚多于彼无量无边。何以故？依深般若波罗蜜多所起回向，当知是为无上回向。离深般若波罗蜜多所起回向，当知是为有上回向。是故，善现，若菩萨摩诃萨欲得无上正等菩提，常应不离甚深般若波罗蜜多，以所修行种种福业与诸有情平等共有回向无上正等菩提。

“复次，善现，若菩萨摩诃萨离深般若波罗蜜多，设经殑伽沙等大劫，普缘过去、未来、现在一切如来、应、正等觉及诸弟子功德善根，和合称量现前随喜，与诸有情平等共有回向无上正等菩提。于意云何？是菩萨摩诃萨，由此因缘获福多不？”

善现答言：“甚多，世尊！甚多，善逝！其福无量、无数无边、不可思议、不可称计。”

佛告善现：“如是，如是，若菩萨摩诃萨依深般若波罗蜜多所说而住，经一昼夜普缘过去、未来、现在一切如来、应、正等觉及诸弟子功德善根，和合称量现前随喜，与诸有情平等共有回向无上正等菩提，所获功德甚多于彼无量无边。何以故？一切随喜回向功德善根，皆以甚深般若波罗蜜多而为上首。是故，善现，若菩萨摩诃萨欲得无上正等菩提，常应不离甚深般若波罗蜜多，于诸善根随喜回向所求无上正等菩提。”

尔时，善现便白佛言：“如佛所说，诸行皆是分别所作，从妄想生都非实有。以何因缘，此诸菩萨摩诃萨等获福无量无数无边？世尊，分别所作种种福业，应不能起世间正见，不能趣入正性离生，亦应不能得预流果乃至无上正等菩提。”

佛告善现：“如是，如是，如汝所说。然诸菩萨摩诃萨众行深般若波罗蜜多，知一切种分别所作空无所有、虚妄不实。所以者何？诸菩萨摩诃萨善学内空乃至无性自性空，安住如是种种空已，如如观察分别所作空无所有、虚妄不实，如是如是能不远离甚深般若波罗蜜多；如如不离甚深般若波罗蜜多，如是如是获福无量无数无边；由此因缘，能起正见，亦能趣入正性离生，乃至能得所求无上正等菩提。”

具寿善现复白佛言：“所说无量、无数、无边有何差别？”

佛告善现：“言无量者，量不可得，不可量在过去、未来、现在法中故名无量。言无数者，数不可得，不可数在一切有为、无为界中故名无数。言无边者，边不可得，不可测度彼法边际故名无边。”

具寿善现复白佛言：“颇有因缘，色亦无量无数无边，受、想、行、识亦无量无数无边不？”

佛告善现：“有因缘故，色亦无量无数无边，受、想、行、识亦无量无数无边。”

具寿善现复白佛言：“何因缘故，色亦无量无数无边，受、想、行、识亦无量无数无边？”

佛告善现：“色性空故说为无量无数无边，受、想、行、识性空故说为无量无数无边。”

具寿善现复白佛言：“为但色性空，受、想、行、识性空，为一切法皆性空耶？”

佛告善现：“我先岂不说一切法皆空？”

善现答言：“佛虽常说诸法皆空，而诸有情不知、见、觉，故我今者复作是问。世尊，诸法性空即是无尽，亦是无量，亦是无数，亦是无边。世尊，诸法空中尽不可得，量不可得，数不可得，边不可得。由此因缘，无尽、无量、无数、无边，若义若文俱无差别。”

佛告善现：“如是，如是，如汝所说，无尽、无量、无数、无边，若义若文俱无差别，皆共显了诸法空故。善现当知，诸法空理皆不可说，如来方便说为无尽，或说无量，或说无数，或说无边，或说为空，或说无相，或说无愿，或说无作，或说无为，或说无生，或说无灭，或说离染，或说永灭，或说涅槃，或说真如，或说实际，诸如是等实义无异，皆是如来方便演说。”

具寿善现便白佛言：“世尊，甚奇方便善巧诸法实性不可宣说，而为有情方便显示。如我解佛所说义者，诸法实性皆不可说。”

佛告善现：“如是，如是，诸法实性皆不可说。所以者何？一切法性皆毕竟空，无能宣说毕竟空者。”

尔时，善现复白佛言：“不可说义有增减不？”

佛告善现：“不可说义无增无减。”

具寿善现复白佛言：“若不可说义无增无减者，则应布施乃至般若波罗蜜多亦无增减，则应四念住乃至八圣道支亦无增减，则应四静虑、四无量、四无色定亦无增减，则应空、无相、无愿解脱门亦无增减，则应八解脱乃至十遍处亦无增减，则应极喜地乃至法云地亦无增减，则应一切陀罗尼门、三摩地门亦无增减，则应五眼、六神通亦无增减，则应如来十力乃至十八佛不共法亦无增减，则应大慈、大悲、大喜、大舍亦无增减，则应无忘失法、恒住舍性亦无增减，则应一切智、道相智、一切相智亦无增减。

“世尊，若布施波罗蜜多广说乃至一切相智亦不增减，则应布施波罗蜜多广说乃至一切相智皆无所有。若布施波罗蜜多广说乃至一切相智皆无所有，云何菩萨摩诃萨修行布施波罗蜜多广说乃至一切相智，证得无上正等菩提？”

佛告善现：“如是，如是，不可说义无增无减，布施波罗蜜多广说乃至一切相智亦无增减。不可说义无所有，布施波罗蜜多广说乃至一切相智亦无所有。然诸菩萨摩诃萨行深般若波罗蜜多时，安住般若波罗蜜多方便善巧，不作是念：‘我于般若乃至布施波罗蜜多若增若减。’但作是念：‘唯有名想谓为般若乃至布施波罗蜜多。’是菩萨摩诃萨修行布施乃至般若波罗蜜多时，持此布施乃至般若波罗蜜多俱行作意，并依此起心及善根，与诸有情平等共有回向无上正等菩提，如佛无上正等菩提微妙甚深而起回向，由此回向巧方便力证得无上正等菩提。”

尔时，善现即白佛言：“何谓无上正等菩提？”

佛告善现：“诸法真如是谓无上正等菩提。”

具寿善现复白佛言：“何谓诸法真如，而说为无上正等菩提？”

佛告善现：“色蕴乃至识蕴真如是谓无上正等菩提，眼处乃至意处真如是谓无上正等菩提，色处乃至法处真如是谓无上正等菩提，眼界乃至意界真如是谓无上正等菩提，色界乃至法界真如是谓无上正等菩提，眼识界乃至意识界真如是谓无上正等菩提，眼触乃至意触真如是谓无上正等菩提，眼触为缘所生诸受乃至意触为缘所生诸受真如是谓无上正等菩提，地界乃至识界真如是谓无上正等菩提，因缘乃至增上缘真如是谓无上正等菩提，无明乃至老死真如是谓无上正等菩提，布施波罗蜜多乃至般若波罗蜜多真如是谓无上正等菩提，内空乃至无性自性空真如是谓无上正等菩提，苦、集、灭、道圣谛真如是谓无上正等菩提，四念住乃至八圣道支真如是谓无上正等菩提，四静虑、四无量、四无色定真如是谓无上正等菩提，空、无相、无愿解脱门真如是谓无上正等菩提，八解脱乃至十遍处真如是谓无上正等菩提，净观地乃至如来地真如是谓无上正等菩提，极喜地乃至法云地真如是谓无上正等菩提，陀罗尼门、三摩地门真如是谓无上正等菩提，五眼、六神通真如是谓无上正等菩提，如来十力乃至十八佛不共法真如是谓无上正等菩提，大慈、大悲、大喜、大舍真如是谓无上正等菩提，三十二相、八十随好真如是谓无上正等菩提，无忘失法、恒住舍性真如是谓无上正等菩提，预流果乃至独觉菩提真如是谓无上正等菩提，一切智、道相智、一切相智真如是谓无上正等菩提，生死、涅槃真如是谓无上正等菩提。

“善现当知，诸法真如无增减故诸佛无上正等菩提亦无增减。善现当知，诸菩萨摩诃萨常不远离甚深般若波罗蜜多，恒乐安住诸法真如，都不见法有增有减，由此因缘不可说义无增无减，布施波罗蜜多广说乃至一切相智亦无增减。不可说义无所有，布施波罗蜜多广说乃至一切相智亦无所有。如是，善现，诸菩萨摩诃萨依止无增减、无所有为方便，行深般若波罗蜜多，由此为门集诸功德至圆满位，便证无上正等菩提。”

具寿善现复白佛言：“是菩萨摩诃萨为初心起能证无上正等菩提，为后心起能证无上正等菩提？世尊，是菩萨摩诃萨若初心起能证无上正等菩提，初心起时后心未起，无和合义。若后心起能证无上正等菩提，后心起时前心已灭，无和合义。如是前后心、心所法，进退推征无和合义，如何可得积集善根？若诸善根不可积集，云何菩萨善根圆满，证得无上正等菩提？”

佛告善现：“吾当为汝略说譬喻，令汝于义易得解了，诸有智者于所说义闻其譬喻便得悟解。善现，于意云何？如燃灯时，为初焰能焦炷？为后焰能焦炷？”

善现答言：“如我意解，非初焰能焦炷，亦不离初焰；非后焰能焦炷，亦不离后焰。”

佛告善现：“于意云何？炷为焦不？”

善现答言：“世间现见其炷实焦。”

佛告善现：“诸菩萨摩诃萨行深般若波罗蜜多，证得无上正等菩提亦复如是，非初心起能证无上正等菩提，亦不离初心；非后心起能证无上正等菩提，亦不离后心，而诸菩萨摩诃萨行深般若波罗蜜多，令诸善根生长圆满，证得无上正等菩提。

“复次，善现，诸菩萨摩诃萨从初发心行深般若波罗蜜多，至最后心十地圆满，便证无上正等菩提。”

尔时，善现便白佛言：“诸菩萨摩诃萨修学何等十地圆满，便证无上正等菩提？”

佛告善现：“诸菩萨摩诃萨修极喜地乃至法云地令其圆满，便证无上正等菩提，亦学净观地乃至如来地令其圆满，便证无上正等菩提。善现当知，诸菩萨摩诃萨精勤修学如是十地至圆满位，得菩提时，非初心起能证无上正等菩提，亦不离初心；非后心起能证无上正等菩提，亦不离后心，而诸菩萨摩诃萨精勤修学如是十地至圆满位，便证无上正等菩提。”

具寿善现即白佛言：“如来所说缘起理趣，最为微妙极为甚深，谓诸菩萨摩诃萨行深般若波罗蜜多，以无所得而为方便修学十地，得菩提时，非初心起能证无上正等菩提，亦不离初心；非后心起能证无上正等菩提，亦不离后心，而诸菩萨摩诃萨从初发心行深般若波罗蜜多，至最后心十地圆满，便证无上正等菩提。”

佛告善现：“于意云何？若心灭已，更可生不？”

善现答言：“不也，世尊，是心已灭，不可更生。”

佛告善现：“于意云何？若心已生，有灭法不？”

善现答言：“如是，世尊，若心已生，定有灭法。”

佛告善现：“于意云何？有灭法心非当灭不？”

善现答言：“不也，世尊，有灭法心决定当灭。”

佛告善现：“于意云何？心住为如心真如不？”

善现答言：“如是，世尊，如心真如，心住亦尔。”

佛告善现：“于意云何？若心住如真如，是心为如真如、实际性常住不？”

善现答言：“不也，世尊，是心非如真如、实际其性常住。”

佛告善现：“于意云何？诸法真如极甚深不？”

善现答言：“如是，世尊，诸法真如极为甚深。”

佛告善现：“于意云何？即真如是心不？”

善现答言：“不也，世尊。”

佛告善现：“于意云何？离真如有心不？”

善现答言：“不也，世尊。”

佛告善现：“于意云何？即心是真如不？”

善现答言：“不也，世尊。”

佛告善现：“于意云何？离心有真如不？”

善现答言：“不也，世尊。”

佛告善现：“于意云何？真如为能见真如不？”

善现答言：“不也，世尊。”

佛告善现：“于意云何？若菩萨摩诃萨能如是行，是行深般若波罗蜜多不？”

善现答言：“如是，世尊，若菩萨摩诃萨能如是行，是行深般若波罗蜜多。”

佛告善现：“于意云何？若菩萨摩诃萨能如是行，为行何处？”

善现答言：“若菩萨摩诃萨能如是行，都无行处。所以者何？若菩萨摩诃萨行深般若波罗蜜多住真如中，无心现行，无现行处。何以故？若菩萨摩诃萨行深般若波罗蜜多住真如中，都无现行、现行时、处、现行者故。”

佛告善现：“于意云何？若菩萨摩诃萨行深般若波罗蜜多时，为何所行？”

善现答言：“若菩萨摩诃萨行深般若波罗蜜多时，行胜义谛，此中二种现行无故。”

佛告善现：“于意云何？若菩萨摩诃萨行深般若波罗蜜多时，虽不取相而行相不？”

善现答言：“不也，世尊。”

佛告善现：“于意云何？是菩萨摩诃萨行深般若波罗蜜多时，行胜义谛中为破相不？”

善现答言：“不也，世尊。”

佛告善现：“于意云何？是菩萨摩诃萨行深般若波罗蜜多时，行胜义谛中破相想不？”

善现答言：“不也，世尊。”

佛告善现：“是菩萨摩诃萨行深般若波罗蜜多时，云何不破相亦不破相想？”

善现答言：“是菩萨摩诃萨行深般若波罗蜜多时，不作是念：‘我当破相及破相想。’亦不作是念：‘我当破无相及破无相想。’所以者何？于一切种无分别故。

“复次，世尊，是菩萨摩诃萨行深般若波罗蜜多，虽能如是离诸分别，而未圆满如来十力、四无所畏、四无碍解、大慈、大悲、大喜、大舍及十八佛不共法等无量无边胜功德故，未得无上正等菩提。

“复次，世尊，是菩萨摩诃萨成就最胜方便善巧，由此最胜方便善巧，于一切法不取不破。何以故？是菩萨摩诃萨了一切法自相空故。

“复次，世尊，是菩萨摩诃萨住一切法自相空中，为欲成熟诸有情故入三等持，用三等持方便成熟诸有情类。”

佛告善现：“如是，如是，如汝所说。”

尔时，善现即白佛言：“是菩萨摩诃萨云何入此三种等持，方便成熟诸有情类？”

佛告善现：“是菩萨摩诃萨住空等持，见诸有情虚妄分别我、我所者，以方便力教令安住空三摩地。是菩萨摩诃萨住无相等持，见诸有情虚妄分别诸法相者，以方便力教令安住无相三摩地。是菩萨摩诃萨住无愿等持，见诸有情虚妄分别多愿乐者，以方便力教令安住无愿三摩地。善现，是菩萨摩诃萨行深般若波罗蜜多，如是善巧入三等持，方便成熟诸有情类，令所随宜获大饶益。”

尔时，舍利子问具寿善现言：“若菩萨摩诃萨梦中入此三种等持，于深般若波罗蜜多有增益不？”

善现答言：“若菩萨摩诃萨觉时入此三种等持，于深般若波罗蜜多有增益者，彼梦中入亦有增益。所以者何？觉与梦中，无差别故。舍利子，若菩萨摩诃萨觉时修行甚深般若波罗蜜多，既名修习甚深般若波罗蜜多；是菩萨摩诃萨梦中修行甚深般若波罗蜜多，亦名修习甚深般若波罗蜜多，三种等持于深般若波罗蜜多能为增益亦应如是。”

时，舍利子问善现言：“诸菩萨摩诃萨梦中造业，为有增益或损减不？佛说诸法虚妄不实如梦所造，云何彼业能有增益或复损减。所以者何？非于梦中所造诸业能有增益或能损减，要至觉时忆想分别梦中所造，乃有增益或有损减。”

善现答言：“诸有觉时断他命已，后于梦中忆想分别深自庆快；或复有人梦断他命，谓在觉时生大欢喜。如是二业，于意云何？”

时，舍利子问善现言：“无所缘事，若思、若业俱不得生；要有所缘，思、业方起。梦中思、业，缘何而生？”

善现答言：“如是，如是，若梦、若觉，无所缘事，思、业不生；要有所缘，思、业方起。何以故？舍利子，要于见闻觉知法中有觉慧转，由斯起染或复起净；若无见闻觉知，诸法无觉慧转，亦无染净。由此故知，若梦、若觉，有所缘事，思、业乃生；无所缘事，思、业不起。”

时，舍利子问善现言：“佛说思、业皆离自性，如何可言若思、若业有所缘起，无便不生？”

善现答言：“虽诸思、业及所缘事自性皆空，而由自心取相分别，故说思、业有所缘生；若无所缘，思、业不起。”

时，舍利子谓善现言：“若菩萨摩诃萨梦中修行布施、净戒、安忍、精进、静虑、般若，持此善根，与诸有情平等共有回向无上正等菩提，是菩萨摩诃萨为实回向大菩提不？”

善现报言：“慈氏菩萨久已受得无上菩提不退转记，一生所系定当作佛，善能酬答一切难问，现在此会，宜请问之。补处慈尊，定当为答。”

时，舍利子如善现言，恭敬请问慈氏菩萨。

时，慈氏菩萨诘舍利子言：“谓何等名慈氏能答？为色蕴耶？为受、想、行、识蕴耶？为色蕴空耶？为受、想、行、识蕴空耶？为色蕴真如耶？为受、想、行、识蕴真如耶？且色蕴不能答，受、想、行、识蕴亦不能答；色蕴空不能答，受、想、行、识蕴空亦不能答；色蕴真如不能答，受、想、行、识蕴真如亦不能答。所以者何？我都不见有法能答、有法所答，答处、答时及由此答亦皆不见。我都不见有法能记、有法所记，记处、记时及由此记亦皆不见。何以故？舍利子，以一切法本性皆空，都无所有，无二无别，毕竟推征不可得故。”

尔时，舍利子复问慈氏菩萨摩诃萨言：“仁者所说法为如所证不？”

慈氏菩萨摩诃萨言：“我所说法非如所证。所以者何？我所证法不可说故。”

尔时，具寿善现白舍利子言：“慈氏菩萨觉慧深广，修一切种布施、净戒、安忍、精进、静虑、般若波罗蜜多久已成满，用无所得而为方便，于所问难能如是答。”

尔时，佛告舍利子言：“于意云何？汝由是法成阿罗汉，为见此法是可说不？”

舍利子言：“不也，世尊。”

佛告舍利子：“诸菩萨摩诃萨行深般若波罗蜜多，所证法性亦复如是不可宣说。舍利子，是菩萨摩诃萨不作是念：‘我由此法于佛无上正等菩提已得受记、今得受记、当得受记。’不作是念：‘我由此法当证无上正等菩提。’舍利子，是菩萨摩诃萨行深般若波罗蜜多不生疑惑：‘我于无上正等菩提为得、不得？’但作是念：‘我于无上正等菩提决定当得。’舍利子，是菩萨摩诃萨行深般若波罗蜜多闻甚深法，不惊、不恐、不怖、不畏、不沉、不没，于得无上正等菩提亦无怖畏，决定自知：‘我当证得所求无上正等菩提，转妙法轮度有情众。’”

尔时，佛告具寿善现：“有菩萨摩诃萨修行布施波罗蜜多，见诸有情饥渴所逼，衣服弊坏，卧具乏少，所欲资财皆不如意。见此事已，作是思惟：‘我当云何济拔如是诸有情类，令离悭贪，资缘无乏？’既思惟已，作是愿言：‘我当精勤无所顾恋，修行布施波罗蜜多，成熟有情，严净佛土，令速圆满疾证无上正等菩提。我佛土中，得无如是资具乏少诸有情类，一切皆如六欲天众，受用种种上妙乐具，而于其中无所染著。’善现当知，是菩萨摩诃萨由此布施波罗蜜多，疾得圆满近证无上正等菩提。

“复次，善现，有菩萨摩诃萨修行净戒波罗蜜多，见诸有情烦恼炽盛，更相杀害乃至邪见，由此因缘短寿多病，颜容憔悴无有威德，资财匮乏生下贱家，支体缺减众事鄙秽。见此事已，作是思惟：‘我当云何济拔如是诸有情类，令其远离诸恶业果？’既思惟已，作是愿言：‘我当精勤无所顾恋，修行净戒波罗蜜多，成熟有情，严净佛土，令速圆满疾证无上正等菩提。我佛土中，得无如是众恶业果，一切有情皆行十善，受长寿等诸胜果报。’善现当知，是菩萨摩诃萨由此净戒波罗蜜多，疾得圆满近证无上正等菩提。

“复次，善现，有菩萨摩诃萨修行安忍波罗蜜多，见诸有情更相忿恚，口出矛槊毁骂凌辱，以刀杖等互相残害，乃至断命恶心不舍。见此事已，作是思惟：‘我当云何济拔如是诸有情类，令其远离如是诸恶？’既思惟已，作是愿言：‘我当精勤无所顾恋，修行安忍波罗蜜多，成熟有情，严净佛土，令速圆满疾证无上正等菩提，我佛土中得无如是烦恼恶业诸有情类，一切有情展转相视如父如母，亲友眷属，不相乖违，慈心相向互为利乐。’善现当知，是菩萨摩诃萨由此安忍波罗蜜多，疾得圆满近证无上正等菩提。

“复次，善现，有菩萨摩诃萨修行精进波罗蜜多，见诸有情懒惰懈怠，不勤精进，弃舍三乘，亦不修行人天善业。见此事已，作是思惟：‘我当云何济拔如是诸有情类，令其远离懒惰懈怠？’既思惟已，作是愿言：‘我当精勤无所顾恋，修行精进波罗蜜多，成熟有情，严净佛土，令速圆满疾证无上正等菩提，我佛土中得无如是懒惰懈怠诸有情类，一切有情精进勇猛，勤修善趣及三乘因，生天、人中速证解脱。’善现当知，是菩萨摩诃萨由此精进波罗蜜多，疾得圆满近证无上正等菩提。

“复次，善现，有菩萨摩诃萨修行静虑波罗蜜多，见诸有情，五盖所覆，远离静虑、无量、无色，散乱放逸不修诸善。见此事已，作是思惟：‘我当云何济拔如是诸有情类，令其远离诸盖散动？’既思惟已，作是愿言：‘我当精勤无所顾恋，修行静虑波罗蜜多，成熟有情，严净佛土，令速圆满疾证无上正等菩提，我佛土中得无如是五盖散动诸有情类，一切有情自在入出静虑、无量、无色胜定。’善现当知，是菩萨摩诃萨由此静虑波罗蜜多疾得圆满，近证无上正等菩提。

“复次，善现，有菩萨摩诃萨修行般若波罗蜜多，见诸有情愚痴恶慧，于世、出世正见俱失，拨无善恶业及业果，执断、执常、执一、执异、俱、不俱等种种邪法。见此事已，作是思惟：‘我当云何济拔如是诸有情类，令其远离恶见邪执？’既思惟已，作是愿言：‘我当精勤无所顾恋，修行般若波罗蜜多，成熟有情，严净佛土，令速圆满疾证无上正等菩提，我佛土中得无如是恶行邪执诸有情类，一切有情成就正见，种种妙慧具足庄严。’善现当知，是菩萨摩诃萨由此般若波罗蜜多，疾得圆满近证无上正等菩提。

“复次，善现，有菩萨摩诃萨具修六种波罗蜜多，见诸有情三聚差别：一、正定聚；二、邪定聚；三、不定聚。见此事已，作是思惟：‘我当云何方便济拔诸有情类，令离邪定及不定聚？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满疾能证得一切智智，我佛土中得无邪定及不定聚诸有情类，亦无如是二聚名声，一切有情皆住正定。’善现当知，是菩萨摩诃萨由此六种波罗蜜多，疾得圆满近能证得一切智智。

“复次，善现，有菩萨摩诃萨具修六种波罗蜜多，见诸有情堕三恶趣受种种苦，所谓地狱、傍生、鬼界。见此事已，作是思惟：‘我当云何方便济拔，令其永离三恶趣苦？’既思惟已，作是愿言：‘我当精勤无所顾恋，修行六种波罗蜜多，成熟有情，严净佛土，令速圆满，疾能证得一切智智，我佛土中得无地狱、傍生、鬼界，亦无如是恶趣名声，一切有情皆善趣摄。’善现当知，是菩萨摩诃萨由此六种波罗蜜多，疾得圆满近能证得一切智智。