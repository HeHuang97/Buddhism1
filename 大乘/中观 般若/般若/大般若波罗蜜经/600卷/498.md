## 大般若波罗蜜多经卷第四百九十八

### 第三分善现品第三之十七

尔时，具寿善现白佛言：“世尊，若时菩萨摩诃萨行深般若波罗蜜多如实观察一切法相，是时菩萨摩诃萨见我乃至见者无生，毕竟净故；见色乃至识无生，毕竟净故；见眼处乃至意处无生，毕竟净故；见色处乃至法处无生，毕竟净故；见眼界乃至意界无生，毕竟净故；见色界乃至法界无生，毕竟净故；见眼识界乃至意识界无生，毕竟净故；见眼触乃至意触无生，毕竟净故；见眼触为缘所生诸受乃至意触为缘所生诸受无生，毕竟净故；见地界乃至识界无生，毕竟净故；见因缘乃至增上缘无生，毕竟净故；见无明乃至老死无生，毕竟净故；见布施波罗蜜多乃至般若波罗蜜多无生，毕竟净故；见内空乃至无性自性空无生，毕竟净故；见真如乃至不思议界无生，毕竟净故；见断界乃至无为界无生，毕竟净故；见苦、集、灭、道圣谛无生，毕竟净故；见四念住乃至八圣道支无生，毕竟净故；见四静虑、四无量、四无色定无生，毕竟净故；见八解脱、九次第定无生，毕竟净故；见空、无相、无愿解脱门无生，毕竟净故；见净观地乃至如来地无生，毕竟净故；见极喜地乃至法云地无生，毕竟净故；见五眼、六神通无生，毕竟净故；见如来十力乃至十八佛不共法无生，毕竟净故；见无忘失法、恒住舍性无生，毕竟净故；见一切陀罗尼门、三摩地门无生，毕竟净故；见一切智、道相智、一切相智无生，毕竟净故；见异生及异生法无生，毕竟净故；见预流及预流法无生，毕竟净故；见一来及一来法无生，毕竟净故；见不还及不还法无生，毕竟净故；见阿罗汉及阿罗汉法无生，毕竟净故；见独觉及独觉法无生，毕竟净故；见菩萨摩诃萨及菩萨摩诃萨法无生，毕竟净故；见诸如来、应、正等觉及诸如来、应、正等觉法无生，毕竟净故。”

时，舍利子语善现言：“如我领解仁所说义，我、有情等毕竟不生，色乃至识毕竟不生，乃至如来、应、正等觉及如来法毕竟不生。若如是者，诸异生类六趣受生应无差别，不应预流得预流果，不应一来得一来果，不应不还得不还果，不应阿罗汉得阿罗汉果，不应独觉得独觉菩提，不应菩萨摩诃萨为得一切相智，精勤修学渐次证得五种菩提。

“复次，善现，若一切法毕竟不生，云何预流为预流果，勤修永断三结真道？云何一来为一来果，勤修永断贪、恚、痴道？云何不还为不还果，勤修永断顺下结道，建立五种分位差别？云何阿罗汉为阿罗汉果，勤修永断顺上结道？云何独觉为独觉菩提，勤修独悟缘起法道？云何菩萨摩诃萨为度无量无数有情，勤修多百千难行苦行，备受无量难忍大苦？云何如来、应、正等觉证得无上正等菩提转妙法轮度有情类？”

善现报言：“舍利子，非我于彼无生法中，许有异生乘烦恼业往来六趣受生差别；非我于彼无生法中，许有能入谛现观者；非我于彼无生法中，许有预流得预流果乃至有独觉得独觉菩提；非我于彼无生法中，许有菩萨摩诃萨为得一切相智，精勤修学渐次证得五种菩提；非我于彼无生法中，许有预流为预流果，勤修永断三结真道，乃至有独觉为独觉菩提，勤修独悟缘起法道；非我于彼无生法中，许有菩萨摩诃萨为度无量无数有情，勤修多百千难行苦行，备受无量难忍大苦。

“然诸菩萨摩诃萨虽为有情修无量种难行苦行，而于其中无苦行想。所以者何？若于苦行住苦行想，终不能为无量无数无边有情作大饶益。一切菩萨摩诃萨众以无所得而为方便，于诸有情住如父母、兄弟、妻子及己身想，为度彼故发起无上正等觉心，乃能为彼无量无数无边有情作大饶益。

“舍利子，诸菩萨摩诃萨应作是念：‘如我自性，于一切法，以一切种、一切处时，求不可得；内外诸法亦复如是，都无所有皆不可得。’若住此想，便不见有难行苦行，由此能为无量无数无边有情修多百千难行苦行作大饶益。所以者何？是菩萨摩诃萨于一切法、一切有情以一切种、一切处时求不可得故，于其中无所执著。

“舍利子，非我于彼无生法中，许有如来、应、正等觉证得无上正等菩提，转妙法轮度有情类。何以故？舍利子，以一切法、一切有情都无所有不可得故，无证、无度及证、度者。”

尔时，舍利子问具寿善现言：“于意云何？为许生法证生法，为许无生法证无生法耶？”

善现答言：“我不许生法证生法，亦不许无生法证无生法。”

时，舍利子复问具寿善现言：“于意云何？为许生法证无生法，为许无生法证生法耶？”

善现答言：“我亦不许生法证无生法，亦复不许无生法证生法。”

舍利子言：“若如是者，岂都无得、无现观耶？”

善现答言：“虽有得、有现观，然不由此二法而证。但随世间言说施设有得、现观，非胜义中有得、现观。但随世间言说施设有预流、预流果，广说乃至有诸如来、应、正等觉，有佛无上正等菩提，非胜义中有如是事。”

舍利子言：“若随世间言说施设有得、现观及预流等，非胜义中有此事者，六趣差别亦随世间言说施设，非胜义耶？”

善现答言：“如是，如是。所以者何？非胜义中有诸烦恼业果异熟若生若灭、染净法故。”

尔时，舍利子复问具寿善现言：“于意云何？为许未生法生，为许已生法生耶？”

善现答言：“我不许未生法生，亦不许已生法生。”

舍利子言：“何等是未生法而不许彼生？”

善现答言：“色乃至识是未生法，我不许彼生。所以者何？自性空故。如是乃至诸佛无上正等菩提是未生法，我不许彼生。所以者何？自性空故。”

舍利子言：“何等是已生法而不许彼生？”

善现答言：“色乃至识是已生法，我不许彼生。所以者何？自性空故。如是乃至诸佛无上正等菩提是已生法，我不许彼生。所以者何？自性空故。”

尔时，舍利子复问具寿善现言：“于意云何？为许生生，为许不生生耶？”

善现答言：“我不许生生，亦不许不生生。所以者何？生与不生，如是二法非合、非散、无色、无见、无对、一相，所谓无相。由如是义，我不许生生，亦不许不生生。”

尔时，舍利子问具寿善现言：“仁者，于所说无生法乐辩说无生相耶？”

善现答言：“我于所说无生法亦不乐辩说无生相。所以者何？若无生法、若无生相、若乐、若辩说，如是一切皆非合、非散、无色、无见、无对、一相，所谓无相，不可辩说。”

时，舍利子问善现言：“于无生法起无生言，此无生言亦无生不？”

善现答言：“如是，如是，于无生法起无生言，此法及言俱无生义。所以者何？色乃至识一切无生。何以故？本性空故。眼处乃至意处一切无生。何以故？本性空故。色处乃至法处一切无生。何以故？本性空故。眼界乃至意界一切无生。何以故？本性空故。色界乃至法界一切无生。何以故？本性空故。眼识界乃至意识界一切无生。何以故？本性空故。眼触乃至意触一切无生。何以故？本性空故。眼触为缘所生诸受乃至意触为缘所生诸受一切无生。何以故？本性空故。地界乃至识界一切无生。何以故？本性空故。因缘乃至增上缘一切无生。何以故？本性空故。无明乃至老死一切无生。何以故？本性空故。身、语、意行一切无生。何以故？本性空故。布施波罗蜜多乃至般若波罗蜜多一切无生。何以故？本性空故。如是乃至一切智、道相智、一切相智一切无生。何以故？本性空故。

“舍利子，由如是义，于无生法起无生言，此法及言俱无生义。

“舍利子，若所说法、若能说言、说者、听者皆无生义。所以者何？以一切法本性皆空，空中都无能所生义。”

时，舍利子赞善现言：“说法人中，仁为第一，除佛世尊，无能及者。所以者何？随所问诘，种种法门皆能酬答，无所滞碍。”

善现报言：“诸佛弟子于一切法无依著者，法尔皆能随所问诘，一一酬答自在无畏。所以者何？以一切法无所依故。”

时，舍利子问善现言：“云何诸法都无所依？”

善现答言：“色乃至识本性空故，不依内、不依外、不依两间，如是乃至一切智、道相智、一切相智本性空故，不依内、不依外、不依两间。舍利子，由如是义，我说诸法都无所依。

“如是，舍利子，诸菩萨摩诃萨修行六种波罗蜜多时，应净色，应净受、想、行、识，如是乃至应净一切智，应净道相智、一切相智，如是亦应净菩提道。”

时，舍利子问善现言：“云何菩萨摩诃萨修行六种波罗蜜多时净菩提道？”

善现答言：“舍利子，布施、净戒、安忍、精进、静虑、般若波罗蜜多各有二种，所谓世间及出世间。”

舍利子言：“云何世间布施波罗蜜多？云何出世间布施波罗蜜多？”

善现答言：“舍利子，若菩萨摩诃萨为大施主，能施一切沙门、婆罗门、贫病、孤露、道行、乞者衣服、饮食及余资具。若复有来乞男与男，乞女与女，乞妻妾与妻妾，乞官位与官位，乞国土与国土，乞王位与王位，乞头与头，乞目与目，乞手足与手足，乞支节与支节，乞血肉与血肉，乞皮骨与皮骨，乞僮仆与僮仆，乞生类与生类，如是一切随其所求，内外之物悉皆施与。虽作是施而有所依，谓作是念：‘我施彼受，我为施主，我不悭贪，我随佛教一切能舍，我行布施波罗蜜多。’彼行施时，以有所得而为方便，与诸有情平等共有回向无上正等菩提。复作是念：‘我持此福施诸有情，令得此世后世安乐，乃至证得无余涅槃。’彼著三轮而行布施：一者、自想，二者、他想，三者、施想。由著此三轮而行施，故名世间布施波罗蜜多。云何此施名为世间？以与世间同修行故，不能动出世间法故，如是名为世间布施波罗蜜多。舍利子，若菩萨摩诃萨行布施时三轮清净：一者、不执我为施者，二者、不执彼为受者，三者、不执施及施果。是菩萨摩诃萨行布施时三轮清净。

“复次，舍利子，若菩萨摩诃萨以大悲心而为上首，所修施福普施有情，于诸有情都无所得；虽与有情平等共有回向无上正等菩提，而于其中不见少相；由都无所执而行施，故名出世间布施波罗蜜多。云何此施名出世间？不与世间同修行故，能永动出世间法故，如是名为出世布施波罗蜜多。”

舍利子言：“云何世间净戒波罗蜜多乃至般若波罗蜜多？云何出世间净戒波罗蜜多乃至般若波罗蜜多？”

善现答言：“舍利子，若菩萨摩诃萨修行净戒乃至般若时，有所依者著三轮故，名为世间波罗蜜多，以与世间同修行故，不能动出世间法故。若菩萨摩诃萨修行净戒乃至般若时，无所依者三轮净故，名出世间波罗蜜多，不与世间同修行故，能永动出世间法故。

“复次，舍利子，诸菩萨摩诃萨所修般若波罗蜜多有是世间、有是出世，云何名为世间般若波罗蜜多？云何名为出世般若波罗蜜多？

“舍利子，若菩萨摩诃萨修布施时，依有所得而行布施，谓作是念：‘我能调伏悭贪之心而行布施。’是菩萨摩诃萨依我、有情、布施想故，虽舍一切内外所有，而不名为出世般若。

“若菩萨摩诃萨修净戒时，依有所得而修净戒，谓作是念：‘我能安住杜多功德，我能调伏身、语及心，我能修行十善业道。’是菩萨摩诃萨依止我见及有情见、诸善法见，虽能修行种种净戒，亦持施与一切有情平等共有，回向无上正等菩提而于菩提谓为实有，依诸功德自赞毁他，亦不名为出世般若。

“若菩萨摩诃萨修安忍时，依有所得而修安忍，谓作是念：‘我能忍受一切有情于我所行种种恶事。’是菩萨摩诃萨依我、有情、安忍见故，虽能忍受他所作恶，亦能持此安忍善根，与诸有情平等共有回向无上正等菩提，而有所得为方便故，亦不名为出世般若。

“若菩萨摩诃萨修精进时，依有所得而修精进，谓作是念：‘我能发起身心精进，勤修福、慧二种资粮。’是菩萨摩诃萨虽常发起身心精进，勤修福、慧二种资粮，而得身心福、慧之相，及得我相、诸有情相，亦得所求菩提之相，由有所得为方便故，未得名为出世般若。

“若菩萨摩诃萨修静虑时，依有所得而修静虑，谓作是念：‘我能修行慈、悲、喜、舍、等持、等至、静虑、神通入出自在。’是菩萨摩诃萨于诸静虑深生味著，虽持所得静虑善根，与诸有情平等共有回向无上正等菩提，以有所得为方便故，而未名为出世般若。

“若菩萨摩诃萨修般若时，依有所得而修般若，谓作是念：‘我能观察一切法空，所谓色空乃至识空，如是乃至诸佛无上正等菩提亦皆是空。’是菩萨摩诃萨以有所得而为方便，虽观一切皆毕竟空，亦持善根施有情类回向无上正等菩提，亦于自他所修善法平等发起随喜之心，亦能悔除自所作恶，亦能劝请十方世界无量如来、应、正等觉转妙法轮度有情众，亦能发愿起胜神通为诸有情作大饶益，而有所得为方便故，犹未名为出世般若。如是名为世间般若波罗蜜多。

“舍利子，若菩萨摩诃萨修布施时用微妙慧，以无所得而为方便，于我、有情及布施等都无所得，为趣无上正等菩提三轮清净，而修布施波罗蜜多净菩提道，是则名为出世般若。

“若菩萨摩诃萨用微妙慧，以无所得而为方便，于我、有情及净戒等都无所得，为趣无上正等菩提三轮清净，而修净戒波罗蜜多净菩提道，是则名为出世般若。

“若菩萨摩诃萨用微妙慧，以无所得而为方便，于我、有情及安忍等都无所得，为趣无上正等菩提三轮清净，而修安忍波罗蜜多净菩提道，是则名为出世般若。

“若菩萨摩诃萨用微妙慧，以无所得而为方便，于我、有情、身心精进、福慧资粮都无所得，为趣无上正等菩提三轮清净，而修精进波罗蜜多净菩提道，是则名为出世般若。

“若菩萨摩诃萨用微妙慧，以无所得而为方便，于我、有情及诸静虑、等持、等至都无所得，为趣无上正等菩提三轮清净，而修静虑波罗蜜多净菩提道，是则名为出世般若。

“若菩萨摩诃萨用微妙慧，以无所得而为方便，于一切法、一切有情都无所得，为趣无上正等菩提三轮清净，而修般若波罗蜜多净菩提道，是则名为出世般若。

“是菩萨摩诃萨持如是等一切善根，与诸有情平等共有回向无上正等菩提。如是回向，当知即是无上回向、无差别回向、无等等回向、不思议回向、无对回向、无量回向、微妙回向。如是名为出世般若波罗蜜多。

“舍利子，如是六种波罗蜜多，何因缘故名为世间？复何因缘名为出世间？

“舍利子，世间者，谓彼六种波罗蜜多，是世间故，名为世间；造世间故，名为世间；由世间故，名为世间；为世间故，名为世间；因世间故，名为世间；属世间故，名为世间；依世间故，名为世间。

“舍利子，出世间者，谓此六种波罗蜜多，是出世间故，名出世；拔出世间故，名出世；由世间出故，名出世；为世间出故，名出世；从世间出故，名出世；世间之出故，名出世；依世间出故，名出世。

“舍利子，如是菩萨摩诃萨修行六种波罗蜜多时净菩提道。”

尔时，舍利子问具寿善现言：“何等名为诸菩萨摩诃萨菩提道？”

善现答言：“舍利子，布施波罗蜜多乃至般若波罗蜜多是菩萨摩诃萨菩提道，内空乃至无性自性空是菩萨摩诃萨菩提道，真如乃至不思议界是菩萨摩诃萨菩提道，苦、集、灭、道圣谛是菩萨摩诃萨菩提道，四念住乃至八圣道支是菩萨摩诃萨菩提道，四静虑、四无量、四无色定是菩萨摩诃萨菩提道，八解脱、九次第定是菩萨摩诃萨菩提道，空、无相、无愿解脱门是菩萨摩诃萨菩提道，极喜地乃至法云地是菩萨摩诃萨菩提道，一切陀罗尼门、三摩地门是菩萨摩诃萨菩提道，五眼、六神通是菩萨摩诃萨菩提道，如来十力乃至十八佛不共法是菩萨摩诃萨菩提道，无忘失法、恒住舍性是菩萨摩诃萨菩提道，一切智、道相智、一切相智是菩萨摩诃萨菩提道。舍利子，如是等无量无边大功德聚，一切皆是诸菩萨摩诃萨菩提道。”

尔时，舍利子问具寿善现言：“如是所说大功德聚，为由何等波罗蜜多势力所办？”

善现答言：“如是所说大功德聚，皆由般若波罗蜜多势力所办。何以故？舍利子，如是般若波罗蜜多能与一切善法为母，一切声闻、独觉、菩萨、如来善法从此生故。如是般若波罗蜜多普能摄受一切善法，一切声闻、独觉、菩萨、如来善法依此住故。舍利子，过去菩萨摩诃萨众，修学般若波罗蜜多极圆满故，已得无上正等菩提；未来菩萨摩诃萨众，修学般若波罗蜜多极圆满故，当得无上正等菩提；现在十方诸佛国土无量菩萨摩诃萨众，修学般若波罗蜜多极圆满故，今得无上正等菩提。

“复次，舍利子，若菩萨摩诃萨闻说般若波罗蜜多，心无疑惑亦不迷闷，当知是菩萨摩诃萨住如是住恒不舍离，谓无所得而为方便，常勤救济一切有情；当知是菩萨摩诃萨成就如是最胜作意，所谓大悲相应作意。”

时，舍利子谓善现言：“若菩萨摩诃萨住如是住恒不舍离，成就大悲相应作意者，则一切有情亦应成就菩萨摩诃萨。所以者何？以一切有情亦于此住及此作意常不舍离，则诸菩萨摩诃萨与一切有情应无差别。”

尔时，具寿善现报舍利子言：“善哉！善哉！诚如所说，能如实知我所说意，虽似难我而成我义。何以故？舍利子，有情乃至见者非有故，当知如是住及作意亦非有；有情乃至见者无实故，当知如是住及作意亦无实；有情乃至见者无性故，当知如是住及作意亦无性；有情乃至见者空故，当知如是住及作意亦空；有情乃至见者远离故，当知如是住及作意亦远离；有情乃至见者寂静故，当知如是住及作意亦寂静；有情乃至见者无觉知故，当知如是住及作意亦无觉知。舍利子，色乃至识非有故、无实故、无性故、空故、远离故、寂静故、无觉知故，当知如是住及作意亦非有、无实、无性、空、远离、寂静、无觉知；如是乃至声闻、独觉、无上菩提非有故、无实故、无性故、空故、远离故、寂静故、无觉知故，当知如是住及作意亦非有、无实、无性、空、远离、寂静、无觉知。舍利子，由此因缘，诸菩萨摩诃萨于如是住及此作意常不远离，与诸有情亦无差别，以一切法及诸有情，皆毕竟空无差别故。”

尔时，世尊赞善现曰：“善哉！善哉！汝善能为诸菩萨摩诃萨宣说般若波罗蜜多，此皆如来威神之力。若有欲为诸菩萨摩诃萨宣说般若波罗蜜多，皆应如汝之所宣说。若菩萨摩诃萨欲学般若波罗蜜多，皆应随汝所说而学。若菩萨摩诃萨随汝所说而学般若波罗蜜多，是菩萨摩诃萨疾得无上正等菩提转妙法轮，穷未来际利益安乐一切有情。”

具寿善现为众宣说甚深般若波罗蜜多时，于此三千大千世界六种变动：东涌西没，西涌东没，南涌北没，北涌南没，中涌边没，边涌中没。

尔时，世尊即便微笑，具寿善现白言：“世尊何因何缘现此微笑？”

佛告善现：“如我今者于此三千大千世界，为诸菩萨摩诃萨众宣说般若波罗蜜多；今于十方无量无数无边世界，各有如来、应、正等觉，亦为菩萨摩诃萨众宣说般若波罗蜜多。如我今者于此三千大千世界，宣说般若波罗蜜多，有十二京天人等众于一切法得无生忍；今于十方无量无数无边世界，各有无量无数无边诸有情类，闻彼诸佛为诸菩萨摩诃萨众宣说般若波罗蜜多，于空法中深生信解，皆发无上正等觉心，勤修菩萨摩诃萨行。”

### 第三分天帝品第四之一

尔时，于此三千大千佛之世界，所有一切四大天王及诸天帝，展转乃至色究竟天，各与无量百千俱胝那庾多众俱来会坐。是诸天众净业所感异熟身光虽能照曜，而比如来所现常光，百分不及一，千分不及一，乃至邬波尼杀昙分亦不及一。所以者何？佛身常光威德炽盛，于诸光中最尊最胜、最上最妙、无比无等、无上第一，蔽诸天光皆令不现，如秋满月映夺众星。

时，天帝释白善现言：“今此三千大千世界所有一切四大天王及诸天帝，展转乃至色究竟天，各与眷属皆来集会，欲闻大德宣说般若波罗蜜多。唯愿大德，哀愍为说。大德，何谓菩萨摩诃萨甚深般若波罗蜜多？云何菩萨摩诃萨应住般若波罗蜜多？云何菩萨摩诃萨应学般若波罗蜜多？”

尔时，具寿善现告天帝释言：“憍尸迦，汝等天众皆应谛听！善思念之！吾当承佛威神之力，顺如来意，为诸菩萨摩诃萨众宣说般若波罗蜜多，如菩萨摩诃萨可于其中应如是住、应如是学。

“憍尸迦，汝诸天等未发无上菩提心者，今皆应发。憍尸迦，诸有已入声闻、独觉正性离生，不复能发大菩提心。何以故？憍尸迦，彼于生死流已作限隔故。其中若有能发无上菩提心者，我亦随喜。所以者何？诸有胜人应求胜法，我终不障他胜善品。

“憍尸迦，汝问‘何谓菩萨摩诃萨甚深般若波罗蜜多？’者，谛听！谛听！当为汝说。

“憍尸迦，若菩萨摩诃萨起应一切智智心，以无所得为方便，思惟色蕴乃至识蕴，若无常、若苦，若无我、若不净，若空、若无相、若无愿，若寂静、若远离，若如病、若如痈，若如箭、若如疮，若热恼、若逼切，若败坏、若衰朽，若变动、若速灭，若可畏、若可厌，若有灾、若有横，若有疫、若有疠，若不安隐、不可保信，无生、无灭、无染、无净、无作、无为；思惟眼处乃至意处，思惟色处乃至法处，思惟眼界乃至意界，思惟色界乃至法界，思惟眼识界乃至意识界，思惟眼触乃至意触，思惟眼触为缘所生诸受乃至意触为缘所生诸受，思惟地界乃至识界，思惟无明乃至老死，亦复如是。憍尸迦，是谓菩萨摩诃萨甚深般若波罗蜜多。

“复次，憍尸迦，若菩萨摩诃萨起应一切智智心，以无所得为方便，思惟无明缘行，行缘识，识缘名色，名色缘六处，六处缘触，触缘受，受缘爱，爱缘取，取缘有，有缘生，生缘老死乃至纯大苦蕴集已；复以无所得为方便，思惟无明灭故行灭，行灭故识灭，识灭故名色灭，名色灭故六处灭，六处灭故触灭，触灭故受灭，受灭故爱灭，爱灭故取灭，取灭故有灭，有灭故生灭，生灭故老死乃至纯大苦蕴灭，如是诸灭无我、空、无相、无愿、寂静、远离、无生、无灭、无染、无净、无作、无为。憍尸迦，是谓菩萨摩诃萨甚深般若波罗蜜多。

“复次，憍尸迦，若菩萨摩诃萨起应一切智智心，以无所得为方便，思惟内空乃至无性自性空无我我所、无相、无愿、寂静、远离、无生、无灭、无染、无净、无作、无为。憍尸迦，是谓菩萨摩诃萨甚深般若波罗蜜多。

“复次，憍尸迦，若菩萨摩诃萨起应一切智智心，以无所得为方便，思惟真如乃至不思议界无我我所、无相、无愿、寂静、远离、无生、无灭、无染、无净、无作、无为。憍尸迦，是谓菩萨摩诃萨甚深般若波罗蜜多。

“复次，憍尸迦，若菩萨摩诃萨起应一切智智心，以无所得为方便，思惟断界乃至无为界无我我所、无相、无愿、寂静、远离、无生、无灭、无染、无净、无作、无为。憍尸迦，是谓菩萨摩诃萨甚深般若波罗蜜多。

“复次，憍尸迦，若菩萨摩诃萨起应一切智智心，以无所得为方便，思惟布施波罗蜜多乃至般若波罗蜜多，思惟四念住乃至八圣道支，思惟四静虑、四无量、四无色定，思惟八解脱、九次第定，思惟空、无相、无愿解脱门，思惟净观地乃至如来地，思惟极喜地乃至法云地，思惟五眼、六神通，思惟如来十力乃至十八佛不共法，思惟无忘失法、恒住舍性，思惟一切陀罗尼门、三摩地门，思惟一切智、道相智、一切相智，皆是无常、无我、空、无相、无愿、寂静、远离、变动、速灭、不可保信、无生、无灭、无染、无净、无作、无为。憍尸迦，是谓菩萨摩诃萨甚深般若波罗蜜多。

“复次，憍尸迦，若菩萨摩诃萨起应一切智智心，以无所得为方便，安住内空乃至无性自性空，安住真如乃至不思议界，安住断界乃至无为界，安住苦圣谛乃至道圣谛。憍尸迦，是谓菩萨摩诃萨甚深般若波罗蜜多。

“复次，憍尸迦，若菩萨摩诃萨起应一切智智心，以无所得为方便，修行布施波罗蜜多乃至般若波罗蜜多，修行四念住乃至八圣道支，修行四静虑、四无量、四无色定，修行八解脱、九次第定，修行空、无相、无愿解脱门，修行极喜地乃至法云地，修行五眼、六神通，修行如来十力乃至十八佛不共法，修行无忘失法、恒住舍性，修行一切陀罗尼门、三摩地门，修行一切智、道相智、一切相智，修行一切菩萨摩诃萨行，修行诸佛无上正等菩提。憍尸迦，是谓菩萨摩诃萨甚深般若波罗蜜多。