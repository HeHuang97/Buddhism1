## 大般若波罗蜜多经卷第三百六十二

### 初分多问不二品第六十一之十二

佛言：“善现，菩萨摩诃萨修行般若波罗蜜多时，虽于诸法常乐决择，而不得色，亦不得受、想、行、识；不得眼处，亦不得耳、鼻、舌、身、意处；不得色处，亦不得声、香、味、触、法处；不得眼界，亦不得耳、鼻、舌、身、意界；不得色界，亦不得声、香、味、触、法界；不得眼识界，亦不得耳、鼻、舌、身、意识界；不得眼触，亦不得耳、鼻、舌、身、意触；不得眼触为缘所生诸受，亦不得耳、鼻、舌、身、意触为缘所生诸受；不得地界，亦不得水、火、风、空、识界；不得无明，亦不得行、识、名色、六处、触、受、爱、取、有、生、老死愁叹苦忧恼；不得布施波罗蜜多，亦不得净戒、安忍、精进、静虑、般若波罗蜜多；不得内空，亦不得外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；不得真如，亦不得法界、法性、不虚妄性、不变异性、平等性、离生性、法定、法住、实际、虚空界、不思议界；不得四念住，亦不得四正断、四神足、五根、五力、七等觉支、八圣道支；不得苦圣谛，亦不得集、灭、道圣谛；不得四静虑，亦不得四无量、四无色定；不得空解脱门，亦不得无相、无愿解脱门；不得八解脱，亦不得八胜处、九次第定、十遍处；不得三摩地门，亦不得陀罗尼门；不得五眼，亦不得六神通；不得佛十力，亦不得四无所畏、四无碍解、大慈、大悲、大喜、大舍、十八佛不共法；不得无忘失法，亦不得恒住舍性；不得一切智，亦不得道相智、一切相智；不得预流果，亦不得一来、不还、阿罗汉果；不得独觉菩提；不得一切菩萨摩诃萨行；不得诸佛无上正等菩提。”

具寿善现白佛言：“世尊，菩萨摩诃萨行般若波罗蜜多时，若不得色，亦不得受、想、行、识；若不得眼处，亦不得耳、鼻、舌、身、意处；若不得色处，亦不得声、香、味、触、法处；若不得眼界，亦不得耳、鼻、舌、身、意界；若不得色界，亦不得声、香、味、触、法界；若不得眼识界，亦不得耳、鼻、舌、身、意识界；若不得眼触，亦不得耳、鼻、舌、身、意触；若不得眼触为缘所生诸受，亦不得耳、鼻、舌、身、意触为缘所生诸受；若不得地界，亦不得水、火、风、空、识界；若不得无明，亦不得行、识、名色、六处、触、受、爱、取、有、生、老死愁叹苦忧恼；若不得布施波罗蜜多，亦不得净戒、安忍、精进、静虑、般若波罗蜜多；若不得内空，亦不得外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；若不得真如，亦不得法界、法性、不虚妄性、不变异性、平等性、离生性、法定、法住、实际、虚空界、不思议界；若不得四念住，亦不得四正断、四神足、五根、五力、七等觉支、八圣道支；若不得苦圣谛，亦不得集、灭、道圣谛；若不得四静虑，亦不得四无量、四无色定；若不得空解脱门，亦不得无相、无愿解脱门；若不得八解脱，亦不得八胜处、九次第定、十遍处；若不得三摩地门，亦不得陀罗尼门；若不得五眼，亦不得六神通；若不得佛十力，亦不得四无所畏、四无碍解、大慈、大悲、大喜、大舍、十八佛不共法；若不得无忘失法，亦不得恒住舍性；若不得一切智，亦不得道相智、一切相智；若不得预流果，亦不得一来、不还、阿罗汉果；若不得独觉菩提；若不得一切菩萨摩诃萨行；若不得诸佛无上正等菩提，云何能圆满布施、净戒、安忍、精进、静虑、般若波罗蜜多？若不能圆满布施、净戒、安忍、精进、静虑、般若波罗蜜多，云何能入菩萨摩诃萨正性离生位？若不能入菩萨摩诃萨正性离生位，云何能严净佛土？若不能严净佛土，云何能成熟有情？若不能成熟有情，云何能得一切智智？若不能得一切智智，云何能转正法轮作诸佛事？若不能转正法轮作诸佛事，云何能解脱无量百千俱胝那庾多诸有情类生死众苦，及令证得常乐涅槃？”

佛言：“善现，菩萨摩诃萨不为色故修行般若波罗蜜多，亦不为受、想、行、识故修行般若波罗蜜多。

“善现，菩萨摩诃萨不为眼处故修行般若波罗蜜多，亦不为耳、鼻、舌、身、意处故修行般若波罗蜜多。

“善现，菩萨摩诃萨不为色处故修行般若波罗蜜多，亦不为声、香、味、触、法处故修行般若波罗蜜多。

“善现，菩萨摩诃萨不为眼界故修行般若波罗蜜多，亦不为耳、鼻、舌、身、意界故修行般若波罗蜜多。

“善现，菩萨摩诃萨不为色界故修行般若波罗蜜多，亦不为声、香、味、触、法界故修行般若波罗蜜多。

“善现，菩萨摩诃萨不为眼识界故修行般若波罗蜜多，亦不为耳、鼻、舌、身、意识界故修行般若波罗蜜多。

“善现，菩萨摩诃萨不为眼触故修行般若波罗蜜多，亦不为耳、鼻、舌、身、意触故修行般若波罗蜜多。

“善现，菩萨摩诃萨不为眼触为缘所生诸受故修行般若波罗蜜多，亦不为耳、鼻、舌、身、意触为缘所生诸受故修行般若波罗蜜多。

“善现，菩萨摩诃萨不为地界故修行般若波罗蜜多，亦不为水、火、风、空、识界故修行般若波罗蜜多。

“善现，菩萨摩诃萨不为无明故修行般若波罗蜜多，亦不为行、识、名色、六处、触、受、爱、取、有、生、老死愁叹苦忧恼故修行般若波罗蜜多。

“善现，菩萨摩诃萨不为布施波罗蜜多故修行般若波罗蜜多，亦不为净戒、安忍、精进、静虑、般若波罗蜜多故修行般若波罗蜜多。

“善现，菩萨摩诃萨不为内空故修行般若波罗蜜多，亦不为外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空故修行般若波罗蜜多。

“善现，菩萨摩诃萨不为真如故修行般若波罗蜜多，亦不为法界、法性、不虚妄性、不变异性、平等性、离生性、法定、法住、实际、虚空界、不思议界故修行般若波罗蜜多。

“善现，菩萨摩诃萨不为四念住故修行般若波罗蜜多，亦不为四正断、四神足、五根、五力、七等觉支、八圣道支故修行般若波罗蜜多。

“善现，菩萨摩诃萨不为苦圣谛故修行般若波罗蜜多，亦不为集、灭、道圣谛故修行般若波罗蜜多。

“善现，菩萨摩诃萨不为四静虑故修行般若波罗蜜多，亦不为四无量、四无色定故修行般若波罗蜜多。

“善现，菩萨摩诃萨不为空解脱门故修行般若波罗蜜多，亦不为无相、无愿解脱门故修行般若波罗蜜多。

“善现，菩萨摩诃萨不为八解脱故修行般若波罗蜜多，亦不为八胜处、九次第定、十遍处故修行般若波罗蜜多。

“善现，菩萨摩诃萨不为三摩地门故修行般若波罗蜜多，亦不为陀罗尼门故修行般若波罗蜜多。

“善现，菩萨摩诃萨不为五眼故修行般若波罗蜜多，亦不为六神通故修行般若波罗蜜多。

“善现，菩萨摩诃萨不为佛十力故修行般若波罗蜜多，亦不为四无所畏、四无碍解、大慈、大悲、大喜、大舍、十八佛不共法故修行般若波罗蜜多。

“善现，菩萨摩诃萨不为无忘失法故修行般若波罗蜜多，亦不为恒住舍性故修行般若波罗蜜多。

“善现，菩萨摩诃萨不为一切智故修行般若波罗蜜多，亦不为道相智、一切相智故修行般若波罗蜜多。

“善现，菩萨摩诃萨不为预流果故修行般若波罗蜜多，亦不为一来、不还、阿罗汉果故修行般若波罗蜜多。

“善现，菩萨摩诃萨不为独觉菩提故修行般若波罗蜜多。

“善现，菩萨摩诃萨不为一切菩萨摩诃萨行故修行般若波罗蜜多。

“善现，菩萨摩诃萨不为诸佛无上正等菩提故修行般若波罗蜜多。”

具寿善现白佛言：“世尊，菩萨摩诃萨为何事故修行般若波罗蜜多？”

佛言：“善现，菩萨摩诃萨无所为故修行般若波罗蜜多。所以者何？善现，一切法无所为、无所作，般若波罗蜜多亦无所为、无所作，无上正等菩提亦无所为、无所作，菩萨摩诃萨亦无所为、无所作。如是，善现，菩萨摩诃萨应以无所为、无所作而为方便修行般若波罗蜜多。”

具寿善现白佛言：“世尊，若一切法皆无所为、无所作，不应安立三乘差别，谓声闻乘、若独觉乘、若无上乘。”

佛言：“善现，非无所为、无所作法安立可得，要有所为、有所作法安立可得。所以者何？善现，有诸愚夫无闻异生，执著色，亦执著受、想、行、识；执著眼处，亦执著耳、鼻、舌、身、意处；执著色处，亦执著声、香、味、触、法处；执著眼界，亦执著耳、鼻、舌、身、意界；执著色界，亦执著声、香、味、触、法界；执著眼识界，亦执著耳、鼻、舌、身、意识界；执著眼触，亦执著耳、鼻、舌、身、意触；执著眼触为缘所生诸受，亦执著耳、鼻、舌、身、意触为缘所生诸受；执著地界，亦执著水、火、风、空、识界；执著无明，亦执著行、识、名色、六处、触、受、爱、取、有、生、老死愁叹苦忧恼；执著布施波罗蜜多，亦执著净戒、安忍、精进、静虑、般若波罗蜜多；执著内空，亦执著外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；执著真如，亦执著法界、法性、不虚妄性、不变异性、平等性、离生性、法定、法住、实际、虚空界、不思议界；执著四念住，亦执著四正断、四神足、五根、五力、七等觉支、八圣道支；执著苦圣谛，亦执著集、灭、道圣谛；执著四静虑，亦执著四无量、四无色定；执著空解脱门，亦执著无相、无愿解脱门；执著八解脱，亦执著八胜处、九次第定、十遍处；执著三摩地门，亦执著陀罗尼门；执著五眼，亦执著六神通；执著佛十力，亦执著四无所畏、四无碍解、大慈、大悲、大喜、大舍、十八佛不共法；执著无忘失法，亦执著恒住舍性；执著一切智，亦执著道相智、一切相智；执著预流果，亦执著一来、不还、阿罗汉果；执著独觉菩提；执著一切菩萨摩诃萨行；执著诸佛无上正等菩提。

“善现，是诸愚夫无闻异生，由执著故，念色得色，念受、想、行、识得受、想、行、识；念眼处得眼处，念耳、鼻、舌、身、意处得耳、鼻、舌、身、意处；念色处得色处，念声、香、味、触、法处得声、香、味、触、法处；念眼界得眼界，念耳、鼻、舌、身、意界得耳、鼻、舌、身、意界；念色界得色界，念声、香、味、触、法界得声、香、味、触、法界；念眼识界得眼识界，念耳、鼻、舌、身、意识界得耳、鼻、舌、身、意识界；念眼触得眼触，念耳、鼻、舌、身、意触得耳、鼻、舌、身、意触；念眼触为缘所生诸受得眼触为缘所生诸受，念耳、鼻、舌、身、意触为缘所生诸受得耳、鼻、舌、身、意触为缘所生诸受；念地界得地界，念水、火、风、空、识界得水、火、风、空、识界；念无明得无明，念行、识、名色、六处、触、受、爱、取、有、生、老死愁叹苦忧恼得行乃至老死愁叹苦忧恼；念布施波罗蜜多得布施波罗蜜多，念净戒、安忍、精进、静虑、般若波罗蜜多得净戒乃至般若波罗蜜多；念内空得内空，念外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空得外空乃至无性自性空；念真如得真如，念法界、法性、不虚妄性、不变异性、平等性、离生性、法定、法住、实际、虚空界、不思议界得法界乃至不思议界；念苦圣谛得苦圣谛，念集、灭、道圣谛得集、灭、道圣谛；念四念住得四念住，念四正断、四神足、五根、五力、七等觉支、八圣道支得四正断乃至八圣道支；念四静虑得四静虑，念四无量、四无色定得四无量、四无色定；念八解脱得八解脱，念八胜处、九次第定、十遍处得八胜处、九次第定、十遍处；念一切三摩地门得一切三摩地门，念一切陀罗尼门得一切陀罗尼门；念空解脱门得空解脱门，念无相、无愿解脱门得无相、无愿解脱门；念五眼得五眼，念六神通得六神通；念佛十力得佛十力，念四无所畏、四无碍解、大慈、大悲、大喜、大舍、十八佛不共法得四无所畏乃至十八佛不共法；念无忘失法得无忘失法，念恒住舍性得恒住舍性；念一切智得一切智，念道相智、一切相智得道相智、一切相智；念预流果得预流果，念一来、不还、阿罗汉果得一来、不还、阿罗汉果；念独觉菩提得独觉菩提；念一切菩萨摩诃萨行得一切菩萨摩诃萨行；念诸佛无上正等菩提得诸佛无上正等菩提。

“善现，是诸愚夫无闻异生作如是念：‘色实可得，受、想、行、识亦实可得，我当决定证得无上正等菩提，脱诸有情生死众苦，令获究竟常乐涅槃。眼处实可得，耳、鼻、舌、身、意处亦实可得，我当决定证得无上正等菩提，脱诸有情生死众苦，令获究竟常乐涅槃。色处实可得，声、香、味、触、法处亦实可得，我当决定证得无上正等菩提，脱诸有情生死众苦，令获究竟常乐涅槃。眼界实可得，耳、鼻、舌、身、意界亦实可得，我当决定证得无上正等菩提，脱诸有情生死众苦，令获究竟常乐涅槃。色界实可得，声、香、味、触、法界亦实可得，我当决定证得无上正等菩提，脱诸有情生死众苦，令获究竟常乐涅槃。眼识界实可得，耳、鼻、舌、身、意识界亦实可得，我当决定证得无上正等菩提，脱诸有情生死众苦，令获究竟常乐涅槃。眼触实可得，耳、鼻、舌、身、意触亦实可得，我当决定证得无上正等菩提，脱诸有情生死众苦，令获究竟常乐涅槃。眼触为缘所生诸受实可得，耳、鼻、舌、身、意触为缘所生诸受亦实可得，我当决定证得无上正等菩提，脱诸有情生死众苦，令获究竟常乐涅槃。地界实可得，水、火、风、空、识界亦实可得，我当决定证得无上正等菩提，脱诸有情生死众苦，令获究竟常乐涅槃。无明实可得，行、识、名色、六处、触、受、爱、取、有、生、老死愁叹苦忧恼亦实可得，我当决定证得无上正等菩提，脱诸有情生死众苦，令获究竟常乐涅槃。布施波罗蜜多实可得，净戒、安忍、精进、静虑、般若波罗蜜多亦实可得，我当决定证得无上正等菩提，脱诸有情生死众苦，令获究竟常乐涅槃。内空实可得，外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空亦实可得，我当决定证得无上正等菩提，脱诸有情生死众苦，令获究竟常乐涅槃。真如实可得，法界、法性、不虚妄性、不变异性、平等性、离生性、法定、法住、实际、虚空界、不思议界亦实可得，我当决定证得无上正等菩提，脱诸有情生死众苦，令获究竟常乐涅槃。苦圣谛实可得，集、灭、道圣谛亦实可得，我当决定证得无上正等菩提，脱诸有情生死众苦，令获究竟常乐涅槃。四念住实可得，四正断、四神足、五根、五力、七等觉支、八圣道支亦实可得，我当决定证得无上正等菩提，脱诸有情生死众苦，令获究竟常乐涅槃。四静虑实可得，四无量、四无色定亦实可得，我当决定证得无上正等菩提，脱诸有情生死众苦，令获究竟常乐涅槃。八解脱实可得，八胜处、九次第定、十遍处亦实可得，我当决定证得无上正等菩提，脱诸有情生死众苦，令获究竟常乐涅槃。一切三摩地门实可得，一切陀罗尼门亦实可得，我当决定证得无上正等菩提，脱诸有情生死众苦，令获究竟常乐涅槃。空解脱门实可得，无相、无愿解脱门亦实可得，我当决定证得无上正等菩提，脱诸有情生死众苦，令获究竟常乐涅槃。五眼实可得，六神通亦实可得，我当决定证得无上正等菩提，脱诸有情生死众苦，令获究竟常乐涅槃。佛十力实可得，四无所畏、四无碍解、大慈、大悲、大喜、大舍、十八佛不共法亦实可得，我当决定证得无上正等菩提，脱诸有情生死众苦，令获究竟常乐涅槃。无忘失法实可得，恒住舍性亦实可得，我当决定证得无上正等菩提，脱诸有情生死众苦，令获究竟常乐涅槃。一切智实可得，道相智、一切相智亦实可得，我当决定证得无上正等菩提，脱诸有情生死众苦，令获究竟常乐涅槃。预流果实可得，一来、不还、阿罗汉果亦实可得，我当决定证得无上正等菩提，脱诸有情生死众苦，令获究竟常乐涅槃。独觉菩提实可得，我当决定证得无上正等菩提，脱诸有情生死众苦，令获究竟常乐涅槃。一切菩萨摩诃萨行实可得，我当决定证得无上正等菩提，脱诸有情生死众苦，令获究竟常乐涅槃。诸佛无上正等菩提实可得，我当决定证得无上正等菩提，脱诸有情生死众苦，令获究竟常乐涅槃。’

“善现，是诸愚夫无闻异生，颠倒因缘作如是念，则为谤佛。何以故？

“善现，佛以五眼求色尚不可得，求受、想、行、识亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求眼处尚不可得，求耳、鼻、舌、身、意处亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求色处尚不可得，求声、香、味、触、法处亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求眼界尚不可得，求耳、鼻、舌、身、意界亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求色界尚不可得，求声、香、味、触、法界亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求眼识界尚不可得，求耳、鼻、舌、身、意识界亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求眼触尚不可得，求耳、鼻、舌、身、意触亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求眼触为缘所生诸受尚不可得，求耳、鼻、舌、身、意触为缘所生诸受亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求地界尚不可得，求水、火、风、空、识界亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求无明尚不可得，求行、识、名色、六处、触、受、爱、取、有、生、老死愁叹苦忧恼亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求布施波罗蜜多尚不可得，求净戒、安忍、精进、静虑、般若波罗蜜多亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求内空尚不可得，求外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求真如尚不可得，求法界、法性、不虚妄性、不变异性、平等性、离生性、法定、法住、实际、虚空界、不思议界亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求苦圣谛尚不可得，求集、灭、道圣谛亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求四念住尚不可得，求四正断、四神足、五根、五力、七等觉支、八圣道支亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求四静虑尚不可得，求四无量、四无色定亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求八解脱尚不可得，求八胜处、九次第定、十遍处亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求一切三摩地门尚不可得，求一切陀罗尼门亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求空解脱门尚不可得，求无相、无愿解脱门亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求五眼尚不可得，求六神通亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求佛十力尚不可得，求四无所畏、四无碍解、大慈、大悲、大喜、大舍、十八佛不共法亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求无忘失法尚不可得，求恒住舍性亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求一切智尚不可得，求道相智、一切相智亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求预流果尚不可得，求一来、不还、阿罗汉果亦尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求独觉菩提尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求一切菩萨摩诃萨行尚不可得；若有决定当得无上正等菩提，及脱有情生死众苦，令获究竟常乐涅槃，无有是处。

“善现，佛以五眼求诸佛无上正等菩提尚不可得；若有决定当得无上正等菩提，及脱有情生死众苦，令获究竟常乐涅槃，无有是处。”

具寿善现白佛言：“世尊，若诸如来、应、正等觉皆以五眼求色不可得，求受、想、行、识亦不可得；求眼处不可得，求耳、鼻、舌、身、意处亦不可得；求色处不可得，求声、香、味、触、法处亦不可得；求眼界不可得，求耳、鼻、舌、身、意界亦不可得；求色界不可得，求声、香、味、触、法界亦不可得；求眼识界不可得，求耳、鼻、舌、身、意识界亦不可得；求眼触不可得，求耳、鼻、舌、身、意触亦不可得；求眼触为缘所生诸受不可得，求耳、鼻、舌、身、意触为缘所生诸受亦不可得；求地界不可得，求水、火、风、空、识界亦不可得；求无明不可得，求行、识、名色、六处、触、受、爱、取、有、生、老死愁叹苦忧恼亦不可得；求布施波罗蜜多不可得，求净戒、安忍、精进、静虑、般若波罗蜜多亦不可得；求内空不可得，求外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空亦不可得；求真如不可得，求法界、法性、不虚妄性、不变异性、平等性、离生性、法定、法住、实际、虚空界、不思议界亦不可得；求四念住不可得，求四正断、四神足、五根、五力、七等觉支、八圣道支亦不可得；求苦圣谛不可得，求集、灭、道圣谛亦不可得；求四静虑不可得，求四无量、四无色定亦不可得；求空解脱门不可得，求无相、无愿解脱门亦不可得；求八解脱不可得，求八胜处、九次第定、十遍处亦不可得；求三摩地门不可得，求陀罗尼门亦不可得；求五眼不可得，求六神通亦不可得；求佛十力不可得，求四无所畏、四无碍解、大慈、大悲、大喜、大舍、十八佛不共法亦不可得；求无忘失法不可得，求恒住舍性亦不可得；求一切智不可得，求道相智、一切相智亦不可得；求预流果不可得，求一来、不还、阿罗汉果亦不可得；求独觉菩提不可得；求一切菩萨摩诃萨行不可得；求诸佛无上正等菩提不可得故，诸有情类亦不可得，则定无有证得无上正等菩提，及脱有情生死众苦，令获究竟常乐涅槃。云何世尊证得无上正等菩提，安立有情三聚差别，谓正性定聚、邪性定聚及不定聚？”

佛言：“善现，我以五眼如实观察，决定无我能证无上正等菩提，安立有情三聚差别，谓正性定聚、邪性定聚及不定聚。然诸有情愚痴颠倒，于非实法起实法想，于非实有情起实有情想；我为遣除彼虚妄执，依世俗说，不依胜义。”
