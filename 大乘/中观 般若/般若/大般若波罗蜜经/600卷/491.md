## 大般若波罗蜜多经卷第四百九十一

### 第三分善现品第三之十

“世尊，云何菩萨摩诃萨常应远离我执乃至见者执？”

“善现，若菩萨摩诃萨观我乃至见者毕竟非有。所以者何？以我乃至见者自性不可得故，是为菩萨摩诃萨常应远离我执乃至见者执。”

“世尊，云何菩萨摩诃萨常应远离断执？”

“善现，若菩萨摩诃萨观一切法性不可断。所以者何？以一切法毕竟不生无断义故，是为菩萨摩诃萨常应远离断执。”

“世尊，云何菩萨摩诃萨常应远离常执？”

“善现，若菩萨摩诃萨观一切法常性非有。所以者何？以一切法无生无灭、非断常故，是为菩萨摩诃萨常应远离常执。”

“世尊，云何菩萨摩诃萨常应远离相想？”

“善现，若菩萨摩诃萨观杂染法毕竟非有。所以者何？以杂染法本性离故，是为菩萨摩诃萨常应远离相想。”

“世尊，云何菩萨摩诃萨常应远离见执？”

“善现，若菩萨摩诃萨都不见有诸见自性。所以者何？所见诸法不可得故，是为菩萨摩诃萨常应远离见执。”

“世尊，云何菩萨摩诃萨常应远离名色执？”

“善现，若菩萨摩诃萨观名色性都无所有。所以者何？真实名色不可得故，是为菩萨摩诃萨常应远离名色执。”

“世尊，云何菩萨摩诃萨常应远离蕴执？”

“善现，若菩萨摩诃萨观诸蕴性都无所有。所以者何？积聚法性不可得故，是为菩萨摩诃萨常应远离蕴执。”

“世尊，云何菩萨摩诃萨常应远离处执？”

“善现，若菩萨摩诃萨观诸处性都无所有。所以者何？生门法性不可得故，是为菩萨摩诃萨常应远离处执。”

“世尊，云何菩萨摩诃萨常应远离界执？”

“善现，若菩萨摩诃萨观诸界性都无所有。所以者何？任持法性不可得故，是为菩萨摩诃萨常应远离界执。”

“世尊，云何菩萨摩诃萨常应远离谛执？”

“善现，若菩萨摩诃萨观诸谛性都无所有。所以者何？非虚妄法不可得故，是为菩萨摩诃萨常应远离谛执。”

“世尊，云何菩萨摩诃萨常应远离缘起执？”

“善现，若菩萨摩诃萨观缘起性都无所有。所以者何？无明等法不可得故，是为菩萨摩诃萨常应远离缘起执。”

“世尊，云何菩萨摩诃萨常应远离住著三界执？”

“善现，若菩萨摩诃萨观三界性都无所有。所以者何？三界系法不可得故，是为菩萨摩诃萨常应远离住著三界执。”

“世尊，云何菩萨摩诃萨常应远离一切法执？”

“善现，若菩萨摩诃萨观诸法性都无所有。所以者何？诸法自性但假施设，皆如虚空不可得故，是为菩萨摩诃萨常应远离一切法执。”

“世尊，云何菩萨摩诃萨常应远离于一切法如理、不如理执？”

“善现，若菩萨摩诃萨观诸法性无有如理、不如理者。所以者何？如是诸法不可得故，是为菩萨摩诃萨常应远离于一切法如理、不如理执。”

“世尊，云何菩萨摩诃萨常应远离依佛见执？”

“善现，若菩萨摩诃萨知依佛见不得见佛。所以者何？真佛自性不可见故，是为菩萨摩诃萨常应远离依佛见执。”

“世尊，云何菩萨摩诃萨常应远离依法见执？”

“善现，若菩萨摩诃萨知依法见不得见法。所以者何？真法自性不可见故，是为菩萨摩诃萨常应远离依法见执。”

“世尊，云何菩萨摩诃萨常应远离依僧见执？”

“善现，若菩萨摩诃萨知依僧见不得见僧。所以者何？真僧自性无相无为不可见故，是为菩萨摩诃萨常应远离依僧见执。”

“世尊，云何菩萨摩诃萨常应远离依戒见执？”

“善现，若菩萨摩诃萨知罪、福性俱非实有。所以者何？若罪若福但假施设不可得故，是为菩萨摩诃萨常应远离依戒见执。”

“世尊，云何菩萨摩诃萨常应远离依空见执？”

“善现，若菩萨摩诃萨观诸空法都无所有不可观见。所以者何？空之自性非有非无不可见故，是为菩萨摩诃萨常应远离依空见执。”

“世尊，云何菩萨摩诃萨常应远离厌怖空性？”

“善现，若菩萨摩诃萨观一切法自性皆空，非空与空有所违害，故厌怖事俱不可得。所以者何？诸有性法或可厌怖，空非有性法不应厌怖故，是为菩萨摩诃萨常应远离厌怖空性。”

“世尊，云何菩萨摩诃萨常应圆满通达空？”

“善现，若菩萨摩诃萨知一切法自相皆空，是为菩萨摩诃萨常应圆满通达空。”

“世尊，云何菩萨摩诃萨常应圆满证无相？”

“善现，若菩萨摩诃萨不思惟一切相，是为菩萨摩诃萨常应圆满证无相。”

“世尊，云何菩萨摩诃萨常应圆满知无愿？”

“善现，若菩萨摩诃萨于三界法心无所住，是为菩萨摩诃萨常应圆满知无愿。”

“世尊，云何菩萨摩诃萨常应圆满三轮清净？”

“善现，若菩萨摩诃萨圆满清净十善业道，是为菩萨摩诃萨常应圆满三轮清净。”

“世尊，云何菩萨摩诃萨常应圆满悲愍有情，及于有情无所执著？”

“善现，若菩萨摩诃萨已得大悲及严净土都无所执，是为菩萨摩诃萨常应圆满悲愍有情，及于有情无所执著。”

“世尊，云何菩萨摩诃萨常应圆满于一切法平等性见，及于此中无所执著？”

“善现，若菩萨摩诃萨于一切法不增不减，及于此中无取无住，是为菩萨摩诃萨常应圆满于一切法平等性见，及于此中无所执著。”

“世尊，云何菩萨摩诃萨常应圆满于诸有情平等性见，及于此中无所执著？”

“善现，若菩萨摩诃萨于诸有情不增不减，及于此中无取无住，是为菩萨摩诃萨常应圆满于诸有情平等性见，及于此中无所执著。”

“世尊，云何菩萨摩诃萨常应圆满于真理趣究竟通达，及于此中无所执著？”

“善现，若菩萨摩诃萨于一切法真实理趣，虽如实通达而无所通达，及于此中无取无住，是为菩萨摩诃萨常应圆满于真理趣究竟通达，及于此中无所执著。”

“世尊，云何菩萨摩诃萨常应圆满无生忍智？”

“善现，若菩萨摩诃萨忍一切法无生无灭、无造无作，及知名色毕竟不生，是为菩萨摩诃萨常应圆满无生忍智。”

“世尊，云何菩萨摩诃萨常应圆满说一切法一相理趣？”

“善现，若菩萨摩诃萨于一切法不行二相，是为菩萨摩诃萨常应圆满说一切法一相理趣。”

“世尊，云何菩萨摩诃萨常应圆满灭除分别？”

“善现，若菩萨摩诃萨于一切法无所分别，是为菩萨摩诃萨常应圆满灭除分别。”

“世尊，云何菩萨摩诃萨常应圆满远离诸想？”

“善现，若菩萨摩诃萨远离一切小想、大想及无量想，是为菩萨摩诃萨常应圆满远离诸想。”

“世尊，云何菩萨摩诃萨常应圆满远离诸见？”

“善现，若菩萨摩诃萨远离声闻、独觉等见，是为菩萨摩诃萨常应圆满远离诸见。”

“世尊，云何菩萨摩诃萨常应圆满远离烦恼？”

“善现，若菩萨摩诃萨弃舍一切有漏烦恼习气相续，是为菩萨摩诃萨常应圆满远离烦恼。”

“世尊，云何菩萨摩诃萨常应圆满善巧止观？”

“善现，若菩萨摩诃萨修一切智、一切相智，是为菩萨摩诃萨常应圆满善巧止观。”

“世尊，云何菩萨摩诃萨常应圆满调伏心性？”

“善现，若菩萨摩诃萨于三界法不著不乐，是为菩萨摩诃萨常应圆满调伏心性。”

“世尊，云何菩萨摩诃萨常应圆满寂静心性？”

“善现，若菩萨摩诃萨善摄六根，是为菩萨摩诃萨常应圆满寂静心性。”

“世尊，云何菩萨摩诃萨常应圆满无碍智性？”

“善现，若菩萨摩诃萨修得佛眼，于一切法决了无碍，是为菩萨摩诃萨常应圆满无碍智性。”

“世尊，云何菩萨摩诃萨常应圆满无所爱染？”

“善现，若菩萨摩诃萨能于六处能善弃舍，是为菩萨摩诃萨常应圆满无所爱染。”

“世尊，云何菩萨摩诃萨常应圆满随心所欲往诸佛土，于佛众会自现其身？”

“善现，若菩萨摩诃萨修胜神通往诸佛土，承事供养诸佛世尊，请转法轮饶益一切，是为菩萨摩诃萨常应圆满随心所欲往诸佛土，于佛众会自现其身。

“善现当知，诸菩萨摩诃萨住第七地时，常应远离前二十法，及应圆满后二十法。”

“世尊，云何菩萨摩诃萨常应圆满悟入一切有情心行？”

“善现，若菩萨摩诃萨一心俱智，如实遍知一切有情心及心所行相差别，是为菩萨摩诃萨常应圆满悟入一切有情心行。”

“世尊，云何菩萨摩诃萨常应圆满游戏神通？”

“善现，若菩萨摩诃萨游戏种种自在神通，为欲亲近供养佛故，从一佛土至一佛土，而能不生游佛土想，是为菩萨摩诃萨常应圆满游戏神通。”

“世尊，云何菩萨摩诃萨常应圆满见诸佛土，如其所见而自严净种种佛土？”

“善现，若菩萨摩诃萨住一佛土，能见十方无边佛国，亦能示现，而常不生佛国土想。又为成熟诸有情故，现处三千大千世界转轮王位而自庄严，亦能弃舍而无所执，是为菩萨摩诃萨常应圆满见诸佛土，如其所见而自严净种种佛土。”

“世尊，云何菩萨摩诃萨常应圆满承事供养诸佛世尊，于如来身如实观察？”

“善现，若菩萨摩诃萨为欲饶益诸有情故，于法义趣如实分别，如是名为以法承事供养诸佛。又谛观察诸佛法身，是为菩萨摩诃萨常应圆满承事供养诸佛世尊，于如来身如实观察。

“善现当知，诸菩萨摩诃萨住第八地时，于此四法常应圆满。”

“世尊，云何菩萨摩诃萨常应圆满根胜劣智？”

“善现，若菩萨摩诃萨住佛十力，如实了知一切有情诸根胜劣，是为菩萨摩诃萨常应圆满根胜劣智。”

“世尊，云何菩萨摩诃萨常应圆满严净佛土？”

“善现，若菩萨摩诃萨以无所得而为方便，严净一切有情心行无所执著，是为菩萨摩诃萨常应圆满严净佛土。”

“世尊，云何菩萨摩诃萨常应圆满如幻等持数入诸定？”

“善现，若菩萨摩诃萨住此等持，虽能成办一切事业，而心于法都无动转。又修等持极成熟故，不作加行能数现前，是为菩萨摩诃萨常应圆满如幻等持数入诸定。

“世尊，云何菩萨摩诃萨常应圆满随诸有情善根应熟故，入诸有自现化生？”

“善现，若菩萨摩诃萨为欲成熟诸有情类殊胜善根，随其所宜故入诸有而现受生，是为菩萨摩诃萨随诸有情善根应熟故，入诸有自现化生。

“善现当知，诸菩萨摩诃萨住第九地时，于此四法常应圆满。”

“世尊，云何菩萨摩诃萨常应圆满摄受无边处所大愿，随有所愿皆令证得？”

“善现，若菩萨摩诃萨已修六种波罗蜜多极圆满故，或为严净诸佛国土，或为成熟诸有情类，随心所愿皆能圆满无所匮乏，是为菩萨摩诃萨常应圆满摄受无边处所大愿，随有所愿皆令证得。”

“世尊，云何菩萨摩诃萨常应圆满随诸天、龙广说乃至人非人等异类音智？”

“善现，若菩萨摩诃萨修习殊胜词无碍解，善知有情言音差别，是为菩萨摩诃萨常应圆满随诸天、龙广说乃至人非人等异类音智。”

“世尊，云何菩萨摩诃萨常应圆满无碍辩说？”

“善现，若菩萨摩诃萨修习殊胜辩无碍解，为诸有情能无尽说，是为菩萨摩诃萨常应圆满无碍辩说。”

“世尊，云何菩萨摩诃萨常应圆满入胎具足？”

“善现，若菩萨摩诃萨虽一切生处实恒化生，而为益有情现入胎藏，于中具足种种胜事，是为菩萨摩诃萨常应圆满入胎具足。”

“世尊，云何菩萨摩诃萨常应圆满出生具足？”

“善现，若菩萨摩诃萨于出胎时示现种种希有胜事，令诸有情见者欢喜得大饶益，是为菩萨摩诃萨常应圆满出生具足。”

“世尊，云何菩萨摩诃萨常应圆满家族具足？”

“善现，若菩萨摩诃萨或生刹帝利大族、或生婆罗门大族，所禀父母无可讥嫌，是为菩萨摩诃萨常应圆满家族具足。”

“世尊，云何菩萨摩诃萨常应圆满种姓具足？”

“善现，若菩萨摩诃萨常在过去诸大菩萨种姓中生，是为菩萨摩诃萨常应圆满种姓具足。”

“世尊，云何菩萨摩诃萨常应圆满眷属具足？”

“善现，若菩萨摩诃萨纯以无量无数菩萨摩诃萨众而为眷属，非余杂类，是为菩萨摩诃萨常应圆满眷属具足。”

“世尊，云何菩萨摩诃萨常应圆满生身具足？”

“善现，若菩萨摩诃萨于初生时，其身具足一切相好，放大光明遍照无边诸佛世界，亦令彼界六种变动，有情遇者皆获利乐，是为菩萨摩诃萨常应圆满生身具足。”

“世尊，云何菩萨摩诃萨常应圆满出家具足？”

“善现，若菩萨摩诃萨于出家时，无量无数百千俱胝那庾多众前后围绕尊重赞叹，往诣道场，剃除须发，服三法衣，受持应器，引导无量无边有情，令乘三乘而趣圆寂，是为菩萨摩诃萨常应圆满出家具足。”

“世尊，云何菩萨摩诃萨常应圆满庄严菩提树具足？”

“善现，若菩萨摩诃萨殊胜善根广大愿力，感得如是大菩提树，吠琉璃宝以为其茎，真金为根，枝、叶、华、果皆以上妙七宝所成。其树高广遍覆三千大千佛土，光明照曜周遍十方殑伽沙等诸佛世界，有情见者无不蒙益，是为菩萨摩诃萨常应圆满庄严菩提树具足。”

“世尊，云何菩萨摩诃萨常应圆满一切功德成办具足？”

“善现，若菩萨摩诃萨满足殊胜福慧资粮，成熟有情，严净佛土，是为菩萨摩诃萨常应圆满一切功德成办具足。”

“善现当知，诸菩萨摩诃萨住第十地时，常应圆满此十二法。”

“世尊，云何菩萨摩诃萨住第十地已，于前所修诸地胜法皆得圆满，与诸如来应言无异？”

“善现，是菩萨摩诃萨已圆满布施波罗蜜多乃至般若波罗蜜多，已圆满四静虑、四无量、四无色定，已圆满四念住乃至八圣道支，已圆满空、无相、无愿解脱门，已圆满内空乃至无性自性空，已圆满真如乃至不思议界，已圆满苦、集、灭、道圣谛，已圆满八解脱、九次第定，已圆满一切陀罗尼门、三摩地门，已圆满五眼、六神通，已圆满如来十力乃至十八佛不共法，具一切智、一切相智，若复永断一切烦恼习气相续，便住佛地。由此故说，若菩萨摩诃萨住第十地已，于前所修诸地胜法皆得圆满，与诸如来应言无异。”

尔时，具寿善现复白佛言：“世尊，云何菩萨摩诃萨住第十地趣如来地？”

佛告善现：“是菩萨摩诃萨方便善巧行六波罗蜜多，修四静虑、四无量、四无色定、三十七菩提分法广说乃至十八佛不共法，具一切智、一切相智，超净观地、种性地、第八地、具见地、薄地、离欲地、已办地、独觉地及菩萨地，又能永断一切烦恼习气相续，便成如来、应、正等觉，住如来地。善现，如是菩萨摩诃萨住第十地趣如来地。如是，善现，齐此当知诸菩萨摩诃萨发趣大乘。

“复次，善现，汝次所问‘如是大乘从何处出？至何处住？’者，善现当知，如是大乘从三界中出，至一切智智中住，然以无二为方便故无出无住。所以者何？若大乘、若一切智智，如是二法不合不散，非有色非无色、非有见非无见、非有对非无对，皆同一相，所谓无相。无相之法无出无住。所以者何？无相之法，非已出已住，非当出当住，非今出今住。

“善现当知，其有欲令无相之法有出住者，则为欲令真如、法界、法性、不虚妄性、不变异性、平等性、离生性、法定、法住、实际、虚空界、不思议界亦有出住。所以者何？真如乃至不思议界，皆不能从三界中出，亦不能至一切智智中住。何以故？真如真如自性空，乃至不思议界不思议界自性空故。

“善现当知，其有欲令无相之法有出住者，则为欲令断界、离界、灭界、安隐界、寂静界、无生界、无灭界、无性界、无相界、无作界、无为界亦有出住。所以者何？断界乃至无为界，皆不能从三界中出，亦不能至一切智智中住。何以故？断界断界自性空，乃至无为界无为界自性空故。

“善现当知，其有欲令无相之法有出住者，则为欲令色空乃至识空亦有出住。所以者何？色空乃至识空，皆不能从三界中出，亦不能至一切智智中住。何以故？色空色空自性空，乃至识空识空自性空故。

“善现当知，其有欲令无相之法有出住者，则为欲令眼处空乃至意处空亦有出住。所以者何？眼处空乃至意处空，皆不能从三界中出，亦不能至一切智智中住。何以故？眼处空眼处空自性空，乃至意处空意处空自性空故。

“善现当知，其有欲令无相之法有出住者，则为欲令色处空乃至法处空亦有出住。所以者何？色处空乃至法处空，皆不能从三界中出，亦不能至一切智智中住。何以故？色处空色处空自性空，乃至法处空法处空自性空故。

“善现当知，其有欲令无相之法有出住者，则为欲令眼界空乃至意界空亦有出住。所以者何？眼界空乃至意界空，皆不能从三界中出，亦不能至一切智智中住。何以故？眼界空眼界空自性空，乃至意界空意界空自性空故。

“善现当知，其有欲令无相之法有出住者，则为欲令色界空乃至法界空亦有出住。所以者何？色界空乃至法界空，皆不能从三界中出，亦不能至一切智智中住。何以故？色界空色界空自性空，乃至法界空法界空自性空故。

“善现当知，其有欲令无相之法有出住者，则为欲令眼识界空乃至意识界空亦有出住。所以者何？眼识界空乃至意识界空，皆不能从三界中出，亦不能至一切智智中住。何以故？眼识界空眼识界空自性空，乃至意识界空意识界空自性空故。

“善现当知，其有欲令无相之法有出住者，则为欲令眼触空乃至意触空亦有出住。所以者何？眼触空乃至意触空，皆不能从三界中出，亦不能至一切智智中住。何以故？眼触空眼触空自性空，乃至意触空意触空自性空故。

“善现当知，其有欲令无相之法有出住者，则为欲令眼触为缘所生诸受空乃至意触为缘所生诸受空亦有出住。所以者何？眼触为缘所生诸受空乃至意触为缘所生诸受空，皆不能从三界中出，亦不能至一切智智中住。何以故？眼触为缘所生诸受空眼触为缘所生诸受空自性空，乃至意触为缘所生诸受空意触为缘所生诸受空自性空故。

“善现当知，其有欲令无相之法有出住者，则为欲令地界空乃至识界空亦有出住。所以者何？地界空乃至识界空，皆不能从三界中出，亦不能至一切智智中住。何以故？地界空地界空自性空，乃至识界空识界空自性空故。

“善现当知，其有欲令无相之法有出住者，则为欲令因缘空乃至增上缘空亦有出住。所以者何？因缘空乃至增上缘空，皆不能从三界中出，亦不能至一切智智中住。何以故？因缘空因缘空自性空，乃至增上缘空增上缘空自性空故。

“善现当知，其有欲令无相之法有出住者，则为欲令无明空乃至老死空亦有出住。所以者何？无明空乃至老死空，皆不能从三界中出，亦不能至一切智智中住。何以故？无明空无明空自性空，乃至老死空老死空自性空故。

“善现当知，其有欲令无相之法有出住者，则为欲令梦境、幻事、响、像、光影、阳焰、空华、寻香城、变化事亦有出住。所以者何？梦境乃至变化事，皆不能从三界中出，亦不能至一切智智中住。何以故？梦境梦境自性空，乃至变化事变化事自性空故。

“善现当知，其有欲令无相之法有出住者，则为欲令布施波罗蜜多空乃至般若波罗蜜多空亦有出住。所以者何？布施波罗蜜多空乃至般若波罗蜜多空，皆不能从三界中出，亦不能至一切智智中住。何以故？布施波罗蜜多空布施波罗蜜多空自性空，乃至般若波罗蜜多空般若波罗蜜多空自性空故。

“善现当知，其有欲令无相之法有出住者，则为欲令内空乃至无性自性空亦有出住。所以者何？内空乃至无性自性空，皆不能从三界中出，亦不能至一切智智中住。何以故？内空内空自性空，乃至无性自性空无性自性空自性空故。

“善现当知，其有欲令无相之法有出住者，则为欲令苦、集、灭、道圣谛空亦有出住。所以者何？苦、集、灭、道圣谛空，皆不能从三界中出，亦不能至一切智智中住。何以故？苦、集、灭、道圣谛空苦、集、灭、道圣谛空自性空故。

“善现当知，其有欲令无相之法有出住者，则为欲令四念住空乃至八圣道支空亦有出住。所以者何？四念住空乃至八圣道支空，皆不能从三界中出，亦不能至一切智智中住。何以故？四念住空四念住空自性空，乃至八圣道支空八圣道支空自性空故。

“善现当知，其有欲令无相之法有出住者，则为欲令四静虑空亦有出住。所以者何？四静虑空，皆不能从三界中出，亦不能至一切智智中住。何以故？四静虑空四静虑空自性空故。

“善现当知，其有欲令无相之法有出住者，则为欲令四无量空亦有出住。所以者何？四无量空，皆不能从三界中出，亦不能至一切智智中住。何以故？四无量空四无量空自性空故。

“善现当知，其有欲令无相之法有出住者，则为欲令四无色定空亦有出住。所以者何？四无色定空，皆不能从三界中出，亦不能至一切智智中住。何以故？四无色定空四无色定空自性空故。

“善现当知，其有欲令无相之法有出住者，则为欲令空、无相、无愿解脱门空亦有出住。所以者何？空、无相、无愿解脱门空，皆不能从三界中出，亦不能至一切智智中住。何以故？空无相无愿解脱门空，空、无相、无愿解脱门空自性空故。

“善现当知，其有欲令无相之法有出住者，则为欲令八解脱空亦有出住。所以者何？八解脱空，皆不能从三界中出，亦不能至一切智智中住。何以故？八解脱空八解脱空自性空故。

“善现当知，其有欲令无相之法有出住者，则为欲令九次第定空亦有出住。所以者何？九次第定空，皆不能从三界中出，亦不能至一切智智中住。何以故？九次第定空九次第定空自性空故。

“善现当知，其有欲令无相之法有出住者，则为欲令净观地空乃至如来地空亦有出住。所以者何？净观地空乃至如来地空，皆不能从三界中出，亦不能至一切智智中住。何以故？净观地空净观地空自性空，乃至如来地空如来地空自性空故。

“善现当知，其有欲令无相之法有出住者，则为欲令极喜地空乃至法云地空亦有出住。所以者何？极喜地空乃至法云地空，皆不能从三界中出，亦不能至一切智智中住。何以故？极喜地空极喜地空自性空，乃至法云地空法云地空自性空故。

“善现当知，其有欲令无相之法有出住者，则为欲令一切陀罗尼门、三摩地门空亦有出住。所以者何？一切陀罗尼门、三摩地门空，皆不能从三界中出，亦不能至一切智智中住。何以故？一切陀罗尼门、三摩地门空一切陀罗尼门、三摩地门空自性空故。

“善现当知，其有欲令无相之法有出住者，则为欲令五眼、六神通空亦有出住。所以者何？五眼、六神通空，皆不能从三界中出，亦不能至一切智智中住。何以故？五眼、六神通空五眼、六神通空自性空故。

“善现当知，其有欲令无相之法有出住者，则为欲令如来十力空乃至十八佛不共法空亦有出住。所以者何？如来十力空乃至十八佛不共法空，皆不能从三界中出，亦不能至一切智智中住。何以故？如来十力空如来十力空自性空，乃至十八佛不共法空十八佛不共法空自性空故。

“善现当知，其有欲令无相之法有出住者，则为欲令无忘失法、恒住舍性空亦有出住。所以者何？无忘失法、恒住舍性空，皆不能从三界中出，亦不能至一切智智中住。何以故？无忘失法、恒住舍性空无忘失法、恒住舍性空自性空故。

“善现当知，其有欲令无相之法有出住者，则为欲令一切智、道相智、一切相智空亦有出住。所以者何？一切智、道相智、一切相智空，皆不能从三界中出，亦不能至一切智智中住。何以故？一切智、道相智、一切相智空一切智、道相智、一切相智空自性空故。

“善现当知，其有欲令无相之法有出住者，则为欲令预流者恶趣生、一来者频来生、不还者欲界生、诸菩萨自利生、阿罗汉独觉如来后有生，亦有出住。所以者何？预流者恶趣生乃至如来后有生，皆不能从三界中出，亦不能至一切智智中住。何以故？预流者恶趣生预流者恶趣生自性空，乃至如来后有生如来后有生自性空故。

“善现当知，其有欲令无相之法有出住者，则为欲令预流空乃至如来空亦有出住。所以者何？预流空乃至如来空，皆不能从三界中出，亦不能至一切智智中住。何以故？预流空预流空自性空，乃至如来空如来空自性空故。

“善现当知，其有欲令无相之法有出住者，则为欲令名字、假想、施设、言说亦有出住。所以者何？名字、假想、施设、言说，皆不能从三界中出，亦不能至一切智智中住。何以故？名字、假想、施设、言说名字、假想、施设、言说自性空故。

“善现当知，其有欲令无相之法有出住者，则为欲令无生无灭、无染无净、无相无为亦有出住。所以者何？无生无灭、无染无净、无相无为，皆不能从三界中出，亦不能至一切智智中住。何以故？无生无灭、无染无净、无相无为无生无灭、无染无净、无相无为自性空故。

“善现当知，由此缘故，我作是说：如是大乘从三界中出，至一切智智中住，然以无二为方便故无出无住。所以者何？无相之法无动转故，不可说言有出有住。