## 大般若波罗蜜多经卷第一

### 初分缘起品第一之一

如是我闻：一时，薄伽梵住王舍城鹫峰山顶，与大苾刍众千二百五十人俱。皆阿罗汉，诸漏已尽，无复烦恼得真自在，心善解脱，慧善解脱，如调慧马亦如大龙，已作所作，已办所办，弃诸重担，逮得己利，尽诸有结，正知解脱，至心自在第一究竟。除阿难陀，独居学地得预流果。大迦葉波而为上首。

复有五百苾刍尼众，皆阿罗汉，大胜生主而为上首。

复有无量邬波索迦、邬波斯迦，皆见圣谛。

复有无量无数菩萨摩诃萨众，一切皆得陀罗尼门、三摩地门；住空、无相、无分别愿，已得诸法平等性忍；具足成就四无碍解，凡所演说辩才无尽；于五神通自在游戏，所证智断永无退失；言行威肃，闻皆敬受；勇猛精进，离诸懈怠，能舍亲财不顾身命；离矫离诳，无染无求，等为有情而宣正法；契深法忍，穷最极趣，得无所畏，其心泰然；超众魔境，出诸业障，摧灭一切烦恼怨敌；建正法幢，伏诸邪论，声闻、独觉不能测量；得心自在，得法自在，业、惑、见障皆已解脱；择法辩说无不善巧，入深缘起生灭法门；离见、随眠，舍诸缠结，智慧通达诸圣谛理；曾无数劫发弘誓愿，容貌熙怡，先言接引，远离颦蹙，辞韵清和；赞颂善巧，辩才无滞，处无边众威德肃然，抑扬自在都无所畏，多俱胝劫巧说无尽；于诸法门胜解观察，如幻、如阳焰、如梦、如水月、如响、如空华、如像、如光影、如变化事、如寻香城，虽皆无实而现似有；离下劣心，说法无畏，能随证入无量法门；善知有情心行所趣，以微妙慧而度脱之；于诸有情心无挂碍，成就最上无生法忍；善入诸法平等性智，甚深法性能如实知；随其所应巧令悟入，能善宣说缘起法门；摄受无边佛国大愿，于十方界无数诸佛，等持正念常现在前；诸佛出世皆能历事，亦能劝请转正法轮，不般涅槃度无量众；善能伏灭一切有情种种见缠诸烦恼焰，须臾游戏百千等持，引发无边殊胜功德。此诸菩萨具如是等妙功德海，设经无量俱胝大劫叹不能尽。其名曰：贤守菩萨摩诃萨、宝性菩萨摩诃萨、宝藏菩萨摩诃萨、宝授菩萨摩诃萨、导师菩萨摩诃萨、仁授菩萨摩诃萨、星授菩萨摩诃萨、神授菩萨摩诃萨、帝授菩萨摩诃萨、广慧菩萨摩诃萨、胜慧菩萨摩诃萨、上慧菩萨摩诃萨、增长慧菩萨摩诃萨、无边慧菩萨摩诃萨、不虚见菩萨摩诃萨、无障慧菩萨摩诃萨、善发趣菩萨摩诃萨、善勇猛菩萨摩诃萨、极精进菩萨摩诃萨、常精进菩萨摩诃萨、常加行菩萨摩诃萨、不舍轭菩萨摩诃萨、日藏菩萨摩诃萨、月藏菩萨摩诃萨、无比慧菩萨摩诃萨、观自在菩萨摩诃萨、得大势菩萨摩诃萨、妙吉祥菩萨摩诃萨、宝印手菩萨摩诃萨、摧魔力菩萨摩诃萨、金刚慧菩萨摩诃萨、金刚藏菩萨摩诃萨、常举手菩萨摩诃萨、大悲心菩萨摩诃萨、大庄严菩萨摩诃萨、庄严王菩萨摩诃萨、山峰菩萨摩诃萨、宝峰菩萨摩诃萨、德王菩萨摩诃萨、慈氏菩萨摩诃萨。如是等无量百千俱胝那庾多菩萨摩诃萨，皆法王子，堪绍佛位而为上首。

尔时，世尊于师子座上，自敷尼师坛，结跏趺坐，端身正愿，住对面念，入等持王妙三摩地。诸三摩地皆摄入此三摩地中，是所流故。

尔时，世尊正知正念，从等持王安庠而起，以净天眼观察十方殑伽沙等诸佛世界，举身怡悦，从两足下千辐轮相，各放六十百千俱胝那庾多光；从足十指、两趺、两跟、四踝、两胫、两腨、两膝、两髀、两股、腰胁、腹背、脐中、心上、胸臆德字、两乳、两腋、两肩、两膊、两肘、两臂、两腕、两手、两掌、十指、项咽、颐颔、颊额、头顶、两眉、两眼、两耳、两鼻、口四牙、四十齿、眉间毫相，一一身分各放六十百千俱胝那庾多光。此一一光各照三千大千世界，从此展转遍照十方殑伽沙等诸佛世界。其中有情遇斯光者，必得无上正等菩提。

尔时，世尊一切毛孔皆悉熙怡，各出六十百千俱胝那庾多光。是一一光各照三千大千世界，从此展转遍照十方殑伽沙等诸佛世界。其中有情遇斯光者，必得无上正等菩提。

尔时，世尊演身常光照此三千大千世界，从此展转遍照十方殑伽沙等诸佛国土。其中有情遇斯光者，必得无上正等菩提。

尔时，世尊从其面门出广长舌相，遍覆三千大千世界，熙怡微笑，复从舌相流出无量百千俱胝那庾多光。其光杂色，从此杂色一一光中现宝莲华。其华千叶，皆真金色，众宝庄严，绮饰鲜荣甚可爱乐，香气芬烈周流普熏，细滑轻软触生妙乐。诸华台中皆有化佛，结跏趺坐，演妙法音。一一法音，皆说般若波罗蜜多相应之法。有情闻者，必得无上正等菩提。从此展转流遍十方殑伽沙等诸佛世界，说法利益亦复如是。

尔时，世尊不起本座，复入师子游戏等持，现神通力，令此三千大千世界六种变动，谓：动、极动、等极动，涌、极涌、等极涌，震、极震、等极震，击、极击、等极击，吼、极吼、等极吼，爆、极爆、等极爆。又令此界东涌西没、西涌东没、南涌北没、北涌南没、中涌边没、边涌中没。其地清净，光泽细软，生诸有情利益安乐。时，此三千大千世界所有地狱、傍生、鬼界，及余无暇险恶趣坑，一切有情皆离苦难，从此舍命得生人中及六欲天，皆忆宿住，欢喜踊跃，同诣佛所，以殷净心顶礼佛足。从此展转周遍十方殑伽沙等诸佛世界，以佛神力六种变动。时，彼世界诸恶趣等一切有情皆离苦难，从彼舍命得生人中及六欲天，皆忆宿住，欢喜踊跃，各于本界同诣佛所，顶礼佛足。

时，此三千大千世界及余十方殑伽沙等世界有情，盲者能视，聋者能听，哑者能言，狂者得念，乱者得定，贫者得富，露者得衣，饥者得食，渴者得饮，病者得除愈，丑者得端严，形残者得具足，根缺者得圆满，迷闷者得醒悟，疲顿者得安适。时，诸有情等心相向，如父如母、如兄如弟、如姊如妹、如友如亲，离邪语业命、修正语业命，离十恶业道、修十善业道，离恶寻思、修善寻思，离非梵行、修正梵行，好净弃秽、乐静舍喧，身意泰然忽生妙乐，如修行者入第三定；复有胜慧欻尔现前，咸作是思：“布施、调伏、安忍、勇进、寂静、谛观，远离放逸，修行梵行，于诸有情慈、悲、喜、舍，不相挠乱，岂不善哉！”

尔时，世尊在师子座，光明殊特，威德巍巍，映蔽三千大千世界并余十方殑伽沙等诸佛国土，苏迷卢山、轮围山等及余一切龙神天宫乃至净居皆悉不现；如秋满月，晖映众星；如夏日轮，光夺诸色；如四大宝妙高山王，临照诸山，威光迥出。佛以神力现本色身，令此三千大千世界一切有情皆悉睹见。

时，此三千大千世界，无量无数净居诸天，下至欲界四大王众天，及余一切人非人等，皆见如来处师子座，威光显曜如大金山，欢喜踊跃，叹未曾有，各持种种无量天华、香鬘、涂香、烧香、末香、衣服、璎珞、宝幢、幡盖、伎乐、诸珍，及无量种天青莲华、天赤莲华、天白莲华、天香莲华、天黄莲华、天红莲华、天金钱树华及天香华，并余无量水陆生华，持诣佛所，奉散佛上。以佛神力，诸华鬘等旋转上踊合成华台，量等三千大千世界，垂天华盖、宝铎、珠幡，绮饰纷纶，甚可爱乐。

时，此佛土微妙庄严，犹如西方极乐世界。佛光辉映三千大千，物类虚空皆同金色。十方各等殑伽河沙诸佛世界，亦复如是。

时，此三千大千佛土，南赡部洲、东胜身洲、西牛货洲、北俱卢洲，其中诸人，佛神力故，各各见佛正坐其前，咸谓如来独为说法。如是四大王众天、三十三天、夜摩天、睹史多天、乐变化天、他化自在天，梵众天——梵辅天、梵会天、大梵天，光天——少光天、无量光天、极光净天，净天——少净天、无量净天、遍净天，广天——少广天、无量广天、广果天，无烦天、无热天、善现天、善见天、色究竟天，亦以世尊神通力故，各各见佛正坐其前，咸谓如来独为说法。

尔时，世尊不起于座，熙怡微笑，从其面门放大光明，遍照三千大千佛土，并余十方殑伽沙等诸佛世界。时，此三千大千佛土一切有情，寻佛光明，普见十方殑伽沙等诸佛世界一切如来、应、正等觉，声闻、菩萨众会围绕，及余一切有情、无情品类差别。时，彼十方殑伽沙等诸佛世界一切有情，寻佛光明，亦见此土释迦牟尼如来、应、正等觉，声闻、菩萨众会围绕，及余一切有情、无情品类差别。

尔时，东方尽殑伽沙等世界，最后世界名曰多宝，佛号宝性如来、应、正等觉、明行圆满、善逝、世间解、无上丈夫、调御士、天人师、佛、薄伽梵，时现在彼安隐住持，为诸菩萨摩诃萨众说大般若波罗蜜多。

彼有菩萨名曰普光，见此大光、大地变动及佛身相，心怀犹豫，前诣佛所，顶礼双足，白言：“世尊，何因何缘而有此瑞？”

时，宝性佛告普光菩萨摩诃萨言：“善男子，从此西方尽殑伽沙等世界，最后世界名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今现在彼安隐住持，将为菩萨摩诃萨众说大般若波罗蜜多。彼佛神力，故现斯瑞。”

普光闻已，欢喜踊跃，重白佛言：“世尊，我今请往堪忍世界，观礼供养释迦牟尼如来，及诸菩萨摩诃萨众，得无碍解陀罗尼门、三摩地门神通自在，住最后身绍尊位者。唯愿慈悲，哀愍垂许！”

时，宝性佛告普光菩萨言：“善哉！善哉！今正是时，随汝意往。”即以千茎金色莲华，其华千叶，众宝庄严，授普光菩萨而诲之言：“汝持此华至释迦牟尼佛所，如我词曰：‘宝性如来致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸大众，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

时，普光菩萨受华奉敕，与无量百千俱胝那庾多出家、在家菩萨摩诃萨，及无数百千童男童女，顶礼佛足，右绕奉辞，各持无量种种华香、宝幢、幡盖、衣服、宝饰及余供具发引而来。所经东方殑伽沙等诸佛世界，一一佛所供养恭敬，尊重赞叹，无空过者。至此佛所，顶礼双足，绕百千匝，却住一面。

普光菩萨前白佛言：“世尊，从此东方尽殑伽沙等世界，最后世界名曰多宝，佛号宝性如来、应、正等觉、明行圆满、善逝、世间解、无上丈夫、调御士、天人师、佛、薄伽梵，致问世尊无量：‘少病少恼、起居轻利、气力调和、安乐住不？世事可忍不？众生易度不？持此千茎金色莲华，以寄世尊而为佛事。’”

时，释迦牟尼佛受此莲华，还散东方殑伽沙等诸佛世界。佛神力故，令此莲华遍诸佛土。诸华台中，各有化佛结跏趺坐，为诸菩萨说大般若波罗蜜多相应之法。有情闻者，必得无上正等菩提。是时，普光及诸眷属见此事已，欢喜踊跃，叹未曾有，各随善根供具多少，供养恭敬、尊重赞叹佛菩萨已，退坐一面。

如是最后世界已前，所有东方一一佛土，各有如来现为大众宣说妙法。是诸佛所亦各有一上首菩萨，见此大光、大地变动及佛身相，前诣佛所，白言：“世尊，何因何缘而有此瑞？”

时，彼彼佛各各报言：“于此西方有堪忍世界，佛号释迦牟尼，将为菩萨说大般若波罗蜜多。彼佛神力，故现斯瑞。”

上首菩萨闻已欢喜，各各请往堪忍世界，观礼供养佛及菩萨。彼诸如来赞善听往，各以金色千宝莲华而告之言：“汝可持此至彼佛所，具陈我词：‘致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸菩萨，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

一一上首受华奉敕，各与无量无数菩萨、童男童女，辞佛持供发引而来。所经佛土，一一供养佛及菩萨，无空过者。到此佛所，顶礼双足，绕百千匝，奉华陈事。佛受华已还散东方，佛神力故，遍诸佛土。诸华台中各有化佛，为诸菩萨说大般若波罗蜜多，令诸闻者必获无上正等菩提。上首菩萨及诸眷属，见已欢喜，叹未曾有，各随善根供具多少，供养恭敬、尊重赞叹佛菩萨已，退坐一面。

尔时，南方尽殑伽沙等世界，最后世界名离一切忧，佛号无忧德如来、应、正等觉、明行圆满、善逝、世间解、无上丈夫、调御士、天人师、佛、薄伽梵，时现在彼安隐住持，为诸菩萨摩诃萨众说大般若波罗蜜多。

彼有菩萨名曰离忧，见此大光、大地变动及佛身相，心怀犹豫，前诣佛所，顶礼双足，白言：“世尊，何因何缘而有此瑞？”

时，无忧德佛告离忧菩萨摩诃萨言：“善男子，从此北方尽殑伽沙等世界，最后世界名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今现在彼安隐住持，将为菩萨摩诃萨众说大般若波罗蜜多。彼佛神力，故现斯瑞。”

离忧闻已，欢喜踊跃重白佛言：“世尊，我今请往堪忍世界，观礼供养释迦牟尼如来，及诸菩萨摩诃萨众，得无碍解陀罗尼门、三摩地门神通自在，住最后身绍尊位者。唯愿慈悲，哀愍垂许！”

时，无忧德佛告离忧菩萨言：“善哉！善哉！今正是时，随汝意往。”即以千茎金色莲华，其华千叶，众宝庄严，授离忧菩萨而诲之言：“汝持此华至释迦牟尼佛所，如我词曰：‘无忧德如来致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸大众，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

时，离忧菩萨受华奉敕，与无量百千俱胝那庾多出家、在家菩萨摩诃萨，及无数百千童男童女，顶礼佛足，右绕奉辞，各持无量种种华香、宝幢、幡盖、衣服、宝饰及余供具发引而来。所经南方殑伽沙等诸佛世界，一一佛所供养恭敬，尊重赞叹，无空过者。至此佛所，顶礼双足，绕百千匝，却住一面。

离忧菩萨前白佛言：“世尊，从此南方尽殑伽沙等世界，最后世界名离一切忧，佛号无忧德如来、应、正等觉、明行圆满、善逝、世间解、无上丈夫、调御士、天人师、佛、薄伽梵，致问世尊无量：‘少病少恼、起居轻利、气力调和、安乐住不？世事可忍不？众生易度不？持此千茎金色莲华，以寄世尊而为佛事。’”

时，释迦牟尼佛受此莲华，还散南方殑伽沙等诸佛世界。佛神力故，令此莲华遍诸佛土。诸华台中，各有化佛结跏趺坐，为诸菩萨说大般若波罗蜜多相应之法。有情闻者，必得无上正等菩提。是时，离忧及诸眷属见此事已，欢喜踊跃，叹未曾有，各随善根供具多少，供养恭敬、尊重赞叹佛菩萨已，退坐一面。

如是最后世界已前，所有南方一一佛土，各有如来现为大众宣说妙法。是诸佛所亦各有一上首菩萨，见此大光、大地变动及佛身相，前诣佛所，白言：“世尊，何因何缘而有此瑞？”

时，彼彼佛各各报言：“于此北方有堪忍世界，佛号释迦牟尼，将为菩萨说大般若波罗蜜多。彼佛神力，故现斯瑞。”

上首菩萨闻已欢喜，各各请往堪忍世界，观礼供养佛及菩萨。彼诸如来赞善听往，各以金色千宝莲华而告之言：“汝可持此至彼佛所，具陈我词：‘致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸菩萨，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

一一上首受华奉敕，各与无量无数菩萨、童男童女，辞佛持供发引而来。所经佛土，一一供养佛及菩萨，无空过者。到此佛所，顶礼双足，绕百千匝，奉华陈事。佛受华已还散南方，佛神力故，遍诸佛土。诸华台中各有化佛，为诸菩萨说大般若波罗蜜多，令诸闻者必获无上正等菩提。上首菩萨及诸眷属，见已欢喜，叹未曾有，各随善根供具多少，供养恭敬、尊重赞叹佛菩萨已，退坐一面。

尔时，西方尽殑伽沙等世界，最后世界名近寂静，佛号宝焰如来、应、正等觉、明行圆满、善逝、世间解、无上丈夫、调御士、天人师、佛、薄伽梵，时现在彼安隐住持，为诸菩萨摩诃萨众说大般若波罗蜜多。

彼有菩萨名曰行慧，见此大光、大地变动及佛身相，心怀犹豫，前诣佛所，顶礼双足，白言：“世尊，何因何缘而有此瑞？”

时，宝焰佛告行慧菩萨摩诃萨言：“善男子，从此东方尽殑伽沙等世界，最后世界名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今现在彼安隐住持，将为菩萨摩诃萨众说大般若波罗蜜多。彼佛神力，故现斯瑞。”

行慧闻已，欢喜踊跃重白佛言：“世尊，我今请往堪忍世界，观礼供养释迦牟尼如来，及诸菩萨摩诃萨众，得无碍解陀罗尼门、三摩地门神通自在，住最后身绍尊位者。唯愿慈悲，哀愍垂许！”

时，宝焰佛告行慧菩萨言：“善哉！善哉！今正是时，随汝意往。”即以千茎金色莲华，其华千叶，众宝庄严，授行慧菩萨而诲之言：“汝持此华至释迦牟尼佛所，如我辞曰：‘宝焰如来致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸大众，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

时，行慧菩萨受华奉敕，与无量百千俱胝那庾多出家、在家菩萨摩诃萨，及无数百千童男童女，顶礼佛足，右绕奉辞，各持无量种种华香、宝幢、幡盖、衣服、宝饰及余供具发引而来。所经西方殑伽沙等诸佛世界，一一佛所供养恭敬，尊重赞叹，无空过者。至此佛所，顶礼双足，绕百千匝，却住一面。

行慧菩萨前白佛言：“世尊，从此西方尽殑伽沙等世界，最后世界名近寂静，佛号宝焰如来、应、正等觉、明行圆满、善逝、世间解、无上丈夫、调御士、天人师、佛、薄伽梵，致问世尊无量：‘少病少恼、起居轻利、气力调和、安乐住不？世事可忍不？众生易度不？持此千茎金色莲华，以寄世尊而为佛事。’”

时，释迦牟尼佛受此莲华，还散西方殑伽沙等诸佛世界。佛神力故，令此莲华遍诸佛土。诸华台中，各有化佛结跏趺坐，为诸菩萨说大般若波罗蜜多相应之法。有情闻者，必得无上正等菩提。是时，行慧及诸眷属见此事已，欢喜踊跃，叹未曾有，各随善根供具多少，供养恭敬、尊重赞叹佛菩萨已，退坐一面。

如是最后世界已前，所有西方一一佛土，各有如来现为大众宣说妙法。是诸佛所亦各有一上首菩萨，见此大光、大地变动及佛身相，前诣佛所，白言：“世尊，何因何缘而有此瑞？”

时，彼彼佛各各报言：“于此东方有堪忍世界，佛号释迦牟尼，将为菩萨说大般若波罗蜜多。彼佛神力，故现斯瑞。”

上首菩萨闻已欢喜，各各请往堪忍世界，观礼供养佛及菩萨。彼诸如来赞善听往，各以金色千宝莲华而告之言：“汝可持此至彼佛所，具陈我辞：‘致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸菩萨，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

一一上首受华奉敕，各与无量无数菩萨、童男童女，辞佛持供发引而来。所经佛土，一一供养佛及菩萨，无空过者。到此佛所，顶礼双足，绕百千匝，奉华陈事。佛受华已还散西方，佛神力故，遍诸佛土。诸华台中各有化佛，为诸菩萨说大般若波罗蜜多，令诸闻者必获无上正等菩提。上首菩萨及诸眷属，见已欢喜，叹未曾有，各随善根供具多少，供养恭敬、尊重赞叹佛菩萨已，退坐一面。
