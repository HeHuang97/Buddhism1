## 大般若波罗蜜多经卷第五十三

### 初分辩大乘品第十五之三

尔时，具寿善现白佛言：“世尊，云何菩萨摩诃萨修行般若波罗蜜多时，以无所得而为方便，于内外俱身、受、心、法住循身、受、心、法观，炽然精进具念正知，为欲调伏世贪忧故？”

佛言：“善现，若菩萨摩诃萨修行般若波罗蜜多时，以无所得而为方便，审观自身，行时知行，住时知住，坐时知坐，卧时知卧，如如自身威仪差别，如是如是具念正知。善现，是为菩萨摩诃萨修行般若波罗蜜多时，以无所得而为方便，于内身住循身观，炽然精进具念正知，为欲调伏世贪忧故。

“复次，善现，若菩萨摩诃萨修行般若波罗蜜多时，以无所得而为方便，审观自身，正知往来，正知瞻视，正知俯仰，正知屈申，服僧伽胝，执持衣钵，尝食歠饮，卧息经行，坐起承迎，寤寝语默，入出诸定，皆念正知。善现，是为菩萨摩诃萨修行般若波罗蜜多时，以无所得而为方便，于内身住循身观，炽然精进具念正知，为欲调伏世贪忧故。

“复次，善现，若菩萨摩诃萨修行般若波罗蜜多时，以无所得而为方便，审观自身，于息入时如实念知息入，于息出时如实念知息出；于入息长时如实念知入息长，于出息长时如实念知出息长；于入息短时如实念知入息短，于出息短时如实念知出息短。如工轮师或彼弟子，轮势长时如实念知轮势长，轮势短时如实念知轮势短；诸菩萨摩诃萨修行般若波罗蜜多时，以无所得而为方便，审观自身入息出息若长若短，如实念知亦复如是。善现，是为菩萨摩诃萨修行般若波罗蜜多时，以无所得而为方便，于内身住循身观，炽然精进具念正知，为欲调伏世贪忧故。

“复次，善现，若菩萨摩诃萨修行般若波罗蜜多时，以无所得而为方便，审观自身，如实念知四界差别，所谓地界，水、火、风界。如巧屠师或彼弟子断牛命已，复用利刀分析其身剖为四分，若坐若立如实观知；诸菩萨摩诃萨修行般若波罗蜜多时，以无所得而为方便，审观自身，如实念知地、水、火、风四界差别亦复如是。善现，是为菩萨摩诃萨修行般若波罗蜜多时，以无所得而为方便，于内身住循身观，炽然精进具念正知，为欲调伏世贪忧故。

“复次，善现，若菩萨摩诃萨修行般若波罗蜜多时，以无所得而为方便，审观自身，如实念知从足至顶种种不净充满其中，外为薄皮之所缠裹，所谓唯有发毛爪齿、皮革血肉、筋脉骨髓、心肝肺肾、脾胆胞胃、大肠小肠、屎尿洟唾、涎泪垢汗、痰脓肪[月+册]、脑膜[目+蚩]聍，如是不净充满身中。如有农夫或诸长者，仓中盛满种种杂谷，所谓稻、麻、粟、豆、麦等，有明目者开仓睹之，即如实知其中唯有稻、麻、粟等种种杂谷；诸菩萨摩诃萨修行般若波罗蜜多时，以无所得而为方便，审观自身，如实念知从足至顶，唯有种种不净臭物充满其中亦复如是。谁有智者宝玩此身？唯诸愚夫迷谬耽著！善现，是为菩萨摩诃萨修行般若波罗蜜多时，以无所得而为方便，于内身住循身观，炽然精进具念正知，为欲调伏世贪忧故。

“复次，善现，若菩萨摩诃萨修行般若波罗蜜多时，以无所得而为方便，往澹泊路观所弃尸，死经一日或经二日乃至七日，其身胖胀，色变青瘀，臭烂皮穿，脓血流出。见是事已，自念我身有如是性，具如是法，未得解脱，终归如是。谁有智者宝玩此身？唯诸愚夫迷谬耽著！善现，是为菩萨摩诃萨修行般若波罗蜜多时，以无所得而为方便，于内身住循身观，炽然精进具念正知，为欲调伏世贪忧故。

“复次，善现，若菩萨摩诃萨修行般若波罗蜜多时，以无所得而为方便，往澹泊路观所弃尸，死经一日或经二日乃至七日，为诸雕、鹫、乌、鹊、鵄、枭、虎、豹、狐、狼、野干、狗等种种禽兽或啄或攫，骨肉狼籍，[齿+查]掣食啖。见是事已，自念我身有如是性，具如是法，未得解脱，终归如是。谁有智者宝玩此身？唯诸愚夫迷谬耽著！善现，是为菩萨摩诃萨修行般若波罗蜜多时，以无所得而为方便，于内身住循身观，炽然精进具念正知，为欲调伏世贪忧故。

“复次，善现，若菩萨摩诃萨修行般若波罗蜜多时，以无所得而为方便，往澹泊路观所弃尸，禽兽食已，不净溃烂，脓血流离，有无量种虫蛆杂出，臭处可恶过于死狗。见是事已，自念我身有如是性，具如是法，未得解脱，终归如是。谁有智者宝玩此身？唯诸愚夫迷谬耽著！善现，是为菩萨摩诃萨修行般若波罗蜜多时，以无所得而为方便，于内身住循身观，炽然精进具念正知，为欲调伏世贪忧故。

“复次，善现，若菩萨摩诃萨修行般若波罗蜜多时，以无所得而为方便，往澹泊路观所弃尸，虫蛆食已，肉离骨现，支节相连，筋缠血涂，尚余腐肉。见是事已，自念我身有如是性，具如是法，未得解脱，终归如是。谁有智者宝玩此身？唯诸愚夫迷谬耽著！善现，是为菩萨摩诃萨修行般若波罗蜜多时，以无所得而为方便，于内身住循身观，炽然精进具念正知，为欲调伏世贪忧故。

“复次，善现，若菩萨摩诃萨修行般若波罗蜜多时，以无所得而为方便，往澹泊路观所弃尸，已成骨璅，血肉都尽，余筋所连。见是事已，自念我身有如是性，具如是法，未得解脱，终归如是。谁有智者宝玩此身？唯诸愚夫迷谬耽著！善现，是为菩萨摩诃萨修行般若波罗蜜多时，以无所得而为方便，于内身住循身观，炽然精进具念正知，为欲调伏世贪忧故。

“复次，善现，若菩萨摩诃萨修行般若波罗蜜多时，以无所得而为方便，往澹泊路观所弃尸，但余众骨，其色皓白如雪珂贝，诸筋糜烂，支节分离。见是事已，自念我身有如是性，具如是法，未得解脱，终归如是。谁有智者宝玩此身？唯诸愚夫迷谬耽著！善现，是为菩萨摩诃萨修行般若波罗蜜多时，以无所得而为方便，于内身住循身观，炽然精进具念正知，为欲调伏世贪忧故。

“复次，善现，若菩萨摩诃萨修行般若波罗蜜多时，以无所得而为方便，往澹泊路观所弃尸，成白骨已，支节分散零落异方，所谓足骨、腨骨、膝骨、髀骨、髋骨、脊骨、胁骨、胸骨、膊骨、臂骨、手骨、项骨、颔骨、颊骨、髑髅各在异处。见是事已，自念我身有如是性，具如是法，未得解脱，终归如是。谁有智者宝玩此身？唯诸愚夫迷谬耽著！善现，是为菩萨摩诃萨修行般若波罗蜜多时，以无所得而为方便，于内身住循身观，炽然精进具念正知，为欲调伏世贪忧故。

“复次，善现，若菩萨摩诃萨修行般若波罗蜜多时，以无所得而为方便，往澹泊路观所弃尸，骸骨狼籍，风吹日暴，雨灌霜封，积有岁年色如珂雪。见是事已，自念我身有如是性，具如是法，未得解脱，终归如是。谁有智者宝玩此身？唯诸愚夫迷谬耽著！善现，是为菩萨摩诃萨修行般若波罗蜜多时，以无所得而为方便，于内身住循身观，炽然精进具念正知，为欲调伏世贪忧故。

“复次，善现，若菩萨摩诃萨修行般若波罗蜜多时，以无所得而为方便，往澹泊路观所弃尸，余骨散地经多百岁或多千年，其相变青，状犹鸽色，或有腐朽碎末如尘，与土相和不可分别。见是事已，自念我身有如是性，具如是法，未得解脱，终归如是。谁有智者宝玩此身？唯诸愚夫迷谬耽著！善现，是为菩萨摩诃萨修行般若波罗蜜多时，以无所得而为方便，于内身住循身观，炽然精进具念正知，为欲调伏世贪忧故。

“善现，诸菩萨摩诃萨修行般若波罗蜜多时，以无所得而为方便，如于内身如是差别住循身观，炽然精进具念正知，为欲调伏世贪忧故；于外身住循身观，于内外身住循身观，炽然精进具念正知，为欲调伏世贪忧故，随其所应亦复如是。

“善现，诸菩萨摩诃萨修行般若波罗蜜多时，以无所得而为方便，于内外俱受、心、法住循受、心、法观，炽然精进具念正知，为欲调伏世贪忧故，随其所应皆应广说。

“善现，如是菩萨摩诃萨修行般若波罗蜜多时，以无所得而为方便，于内外身俱受、心、法住循身、受、心、法观时，虽作是观而无所得。

“善现当知，是为菩萨摩诃萨大乘相。

“复次，善现，菩萨摩诃萨大乘相者，谓四正断。何等为四？善现，若菩萨摩诃萨修行般若波罗蜜多时，以无所得而为方便，于诸未生恶不善法为不生故，生欲策励，发起正勤，策心持心，是为第一。若菩萨摩诃萨修行般若波罗蜜多时，以无所得而为方便，于诸已生恶不善法为永断故，生欲策励，发起正勤，策心持心，是为第二。若菩萨摩诃萨修行般若波罗蜜多时，以无所得而为方便，未生善法为令生故，生欲策励，发起正勤，策心持心，是为第三。若菩萨摩诃萨修行般若波罗蜜多时，以无所得而为方便，已生善法为令安住，不忘增广倍修满故，生欲策励，发起正勤，策心持心，是为第四。善现当知，是为菩萨摩诃萨大乘相。

“复次，善现，菩萨摩诃萨大乘相者，谓四神足。何等为四？善现，若菩萨摩诃萨修行般若波罗蜜多时，以无所得而为方便，修欲三摩地断行成就神足，依离、依无染、依灭、回向舍，是为第一。若菩萨摩诃萨修行般若波罗蜜多时，以无所得而为方便，修勤三摩地断行成就神足，依离、依无染、依灭、回向舍，是为第二。若菩萨摩诃萨修行般若波罗蜜多时，以无所得而为方便，修心三摩地断行成就神足，依离、依无染、依灭、回向舍，是为第三。若菩萨摩诃萨修行般若波罗蜜多时，以无所得而为方便，修观三摩地断行成就神足，依离、依无染、依灭、回向舍，是为第四。善现当知，是为菩萨摩诃萨大乘相。

“复次，善现，菩萨摩诃萨大乘相者，谓五根。何等为五？善现，若菩萨摩诃萨修行般若波罗蜜多时，以无所得而为方便，所修信根、精进根、念根、定根、慧根。善现当知，是为菩萨摩诃萨大乘相。

“复次，善现，菩萨摩诃萨大乘相者，谓五力。何等为五？善现，若菩萨摩诃萨修行般若波罗蜜多时，以无所得而为方便，所修信力、精进力、念力、定力、慧力。善现当知，是为菩萨摩诃萨大乘相。

“复次，善现，菩萨摩诃萨大乘相者，谓七等觉支。何等为七？善现，若菩萨摩诃萨修行般若波罗蜜多时，以无所得而为方便，所修念等觉支、择法等觉支、精进等觉支、喜等觉支、轻安等觉支、定等觉支、舍等觉支，依离、依无染、依灭、回向舍。善现当知，是为菩萨摩诃萨大乘相。

“复次，善现，菩萨摩诃萨大乘相者，谓八圣道支。何等为八？善现，若菩萨摩诃萨修行般若波罗蜜多时，以无所得而为方便，所修正见、正思惟、正语、正业、正命、正精进、正念、正定，依离、依无染、依灭、回向舍。善现当知，是为菩萨摩诃萨大乘相。

“复次，善现，菩萨摩诃萨大乘相者，谓三三摩地。何等为三？善现，若菩萨摩诃萨修行般若波罗蜜多时，以无所得而为方便，观一切法自相皆空，其心安住，名空解脱门，亦名空三摩地，是为第一。若菩萨摩诃萨修行般若波罗蜜多时，以无所得而为方便，观一切法自相空故皆无有相，其心安住，名无相解脱门，亦名无相三摩地，是为第二。若菩萨摩诃萨修行般若波罗蜜多时，以无所得而为方便，观一切法自相空故皆无所愿，其心安住，名无愿解脱门，亦名无愿三摩地，是为第三。善现当知，是为菩萨摩诃萨大乘相。

“复次，善现，菩萨摩诃萨大乘相者，谓法智、类智、世俗智、他心智、苦智、集智、灭智、道智、尽智、无生智、如实智，是为菩萨摩诃萨大乘相。”

尔时，尊者善现白佛言：“世尊，云何法智？”

佛言：“善现，若智以无所得而为方便，知五蕴等差别相转，是为法智。”

“世尊，云何类智？”

“善现，若智以无所得而为方便，知蕴、界、处及诸缘起若总若别是无常等，是为类智。”

“世尊，云何世俗智？”

“善现，若智以无所得而为方便，知一切法假设名字，是为世俗智。”

“世尊，云何他心智？”

“善现，若智以无所得而为方便，知他有情心、心所法及修行证灭，是为他心智。”

“世尊，云何苦智？”

“善现，若智以无所得而为方便，知苦应不生，是为苦智。”

“世尊，云何集智？”

“善现，若智以无所得而为方便，知集应永断，是为集智。”

“世尊，云何灭智？”

“善现，若智以无所得而为方便，知灭应作证，是为灭智。”

“世尊，云何道智？”

“善现，若智以无所得而为方便，知道应修习，是为道智。”

“世尊，云何尽智？”

“善现，若智以无所得而为方便，知贪、瞋、痴尽，是为尽智。”

“世尊，云何无生智？”

“善现，若智以无所得而为方便，知有趣不复生，是为无生智。”

“世尊，云何如实智？”

“善现，如来一切智、一切相智，是为如实智。

“善现当知，是为菩萨摩诃萨大乘相。

“复次，善现，菩萨摩诃萨大乘相者，谓三无漏根。何等为三？谓未知当知根、已知根、具知根。”

尔时，具寿善现白佛言：“世尊，云何未知当知根？”

佛言：“善现，若诸学者于诸圣谛未已现观、未得圣果，所有信根、精进根、念根、定根、慧根，是为未知当知根。”

“世尊，云何已知根？”

“善现，若诸学者于诸圣谛已得现观、已得圣果，所有信根、精进根、念根、定根、慧根，是为已知根。”

“世尊，云何具知根？”

“善现，谓诸无学者，若阿罗汉、若独觉、若诸菩萨已住十地、若诸如来应正等觉，所有信根、精进根、念根、定根、慧根，是为具知根。

“善现，如是三根，若以无所得而为方便者，当知是为菩萨摩诃萨大乘相。

“复次，善现，菩萨摩诃萨大乘相者，谓三三摩地。何等为三？谓有寻有伺三摩地、无寻唯伺三摩地、无寻无伺三摩地。”

尔时，具寿善现白佛言：“世尊，云何有寻有伺三摩地？”

佛言：“善现，若离欲恶不善法，有寻有伺，离生喜乐，入初静虑具足住，是为有寻有伺三摩地。”

“世尊，云何无寻唯伺三摩地？”

“善现，若初静虑、第二静虑中间定，是为无寻唯伺三摩地。”

“世尊，云何无寻无伺三摩地？”

“善现，若第三静虑乃至非想非非想处，是为无寻无伺三摩地。

“善现，如是三三摩地，若以无所得而为方便者，当知是为菩萨摩诃萨大乘相。

“复次，善现，菩萨摩诃萨大乘相者，谓十随念。何等为十？谓佛随念、法随念、僧随念、戒随念、舍随念、天随念、寂静厌离随念、入出息随念、身随念、死随念。善现，如是十随念，若以无所得而为方便者，当知是为菩萨摩诃萨大乘相。

“复次，善现，菩萨摩诃萨大乘相者，谓四静虑、四无量、四无色定、八解脱、八胜处、九次第定、十遍处等所有善法，以无所得为方便者，当知是为菩萨摩诃萨大乘相。

“复次，善现，菩萨摩诃萨大乘相者，谓佛十力。何等为十？谓处非处智力、业异熟智力、种种界智力、种种胜解智力、根胜劣智力、遍行行智力、静虑解脱等持等至杂染清净智力、宿住随念智力、死生智力、漏尽智力。”

尔时，具寿善现白佛言：“世尊，云何处非处智力？”

佛言：“善现，若以无所得为方便，如实了知因果等法处非处相，是为处非处智力。”

“世尊，云何业异熟智力？”

“善现，若以无所得为方便，如实了知诸有情类过去、未来、现在诸业法受种种因果相，是为业异熟智力。”

“世尊，云何种种界智力？”

“善现，若以无所得为方便，如实了知诸有情类无量界相，是为种种界智力。”

“世尊，云何种种胜解智力？”

“善现，若以无所得为方便，如实了知诸有情类无量胜解相，是为种种胜解智力。”

“世尊，云何根胜劣智力？”

“善现，若以无所得为方便，如实了知诸有情类根胜劣相，是为根胜劣智力。”

“世尊，云何遍行行智力？”

“善现，若以无所得为方便，如实了知诸有情类遍行行相，是为遍行行智力。”

“世尊，云何静虑解脱等持等至杂染清净智力？”

“善现，若以无所得为方便，如实了知诸有情类静虑、解脱、等持、等至、杂染、清净、根、力、觉支、道支等相，是为静虑解脱等持等至杂染清净智力。”

“世尊，云何宿住随念智力？”

“善现，若以无所得为方便，如实了知诸有情类无量无数宿住事相，是为宿住随念智力。”

“世尊，云何死生智力？”

“善现，若以无所得为方便，如实了知诸有情类无量无数死生事相，是为死生智力。”

“世尊，云何漏尽智力？”

“善现，若以无所得为方便，如实了知诸漏永尽，无漏心解脱、无漏慧解脱，于现法中自作证具足住，能正了知我生已尽、梵行已立、所作已办、不受后有，是为漏尽智力。

“善现当知，是为菩萨摩诃萨大乘相。

“复次，善现，菩萨摩诃萨大乘相者，谓四无所畏。何等为四？谓正等觉无畏、漏尽无畏、障法无畏、尽苦道无畏。”

尔时，具寿善现白佛言：“世尊，云何正等觉无畏？”

佛言：“善现，若以无所得为方便，自称我是正等觉者，设有沙门、若婆罗门、若天魔梵、或余世间，依法立难及令忆念，言于是法非正等觉，我于彼难正见无由。以于彼难见无由故，得安隐住无怖无畏，自称我处大仙尊位，于大众中正师子吼，转妙梵轮。其轮清净正真无上，一切沙门、若婆罗门、若天魔梵、或余世间，皆无有能如法转者。是为正等觉无畏。”

“世尊，云何漏尽无畏？”

“善现，若以无所得为方便，自称我已永尽诸漏，设有沙门、若婆罗门、若天魔梵、或余世间，依法立难及令忆念，言有如是漏未永尽，我于彼难正见无由。以于彼难见无由故，得安隐住无怖无畏，自称我处大仙尊位，于大众中正师子吼，转妙梵轮。其轮清净正真无上，一切沙门、若婆罗门、若天魔梵、或余世间，皆无有能如法转者。是为漏尽无畏。”

“世尊，云何障法无畏？”

“善现，若以无所得为方便，为诸弟子说障道法，设有沙门、若婆罗门、若天魔梵、或余世间，依法立难及令忆念，言习此法不能障道，我于彼难正见无由。以于彼难见无由故，得安隐住无怖无畏，自称我处大仙尊位，于大众中正师子吼，转妙梵轮。其轮清净正真无上，一切沙门、若婆罗门、若天魔梵、或余世间，皆无有能如法转者。是为障法无畏。”

“世尊，云何尽苦道无畏？”

“善现，若以无所得为方便，为诸弟子说尽苦道，设有沙门、若婆罗门、若天魔梵、或余世间，依法立难及令忆念，言修此道不能尽苦，我于彼难正见无由。以于彼难见无由故，得安隐住无怖无畏，自称我处大仙尊位，于大众中正师子吼，转妙梵轮。其轮清净正真无上，一切沙门、若婆罗门、若天魔梵、或余世间，皆无有能如法转者。是为尽苦道无畏。

“善现当知，是为菩萨摩诃萨大乘相。

“复次，善现，菩萨摩诃萨大乘相者，谓四无碍解。何等为四？谓义无碍解、法无碍解、词无碍解、辩无碍解。善现，如是四无碍解，若以无所得为方便，当知是为菩萨摩诃萨大乘相。

“复次，善现，菩萨摩诃萨大乘相者，谓大慈、大悲、大喜、大舍、五眼、六神通、一切智、道相智、一切相智。善现，如是等法，若以无所得为方便，当知是为菩萨摩诃萨大乘相。

“复次，善现，菩萨摩诃萨大乘相者，谓十八佛不共法。何等十八？谓我如来、应、正等觉从初证得阿耨多罗三藐三菩提夜，乃至最后所作已办入无余依大涅槃夜，于其中间：常无误失，无卒暴音，无忘失念，无不定心，无种种想，无不择舍，志欲无退，精进无退，念无退，慧无退，解脱无退，解脱知见无退，一切身业智为前导随智而转，一切语业智为前导随智而转，一切意业智为前导随智而转，于过去世所起智见无著无碍，于未来世所起智见无著无碍，于现在世所起智见无著无碍。善现，如是十八佛不共法，无不皆以无所得为方便，当知是为菩萨摩诃萨大乘相。

“复次，善现，菩萨摩诃萨大乘相者，谓诸文字陀罗尼门。”

尔时，具寿善现白佛言：“世尊，云何文字陀罗尼门？”

佛言：“善现，字平等性、语平等性，言说理趣平等性入诸字门，是为文字陀罗尼门。”

“世尊，云何入诸字门？”

“善现，若菩萨摩诃萨修行般若波罗蜜多时，以无所得而为方便，入[(哀-口)@可]字门，悟一切法本不生故；入洛字门，悟一切法离尘垢故；入跛字门，悟一切法胜义教故；入者字门，悟一切法无死生故；入娜字门，悟一切法远离名相无得失故；入砢字门，悟一切法出世间故，爱支因缘永不现故；入柁字门，悟一切法调伏寂静真如平等无分别故；入婆字门，悟一切法离系缚故；入茶字门，悟一切法离热矫秽得清净故；入沙字门，悟一切法无挂碍故；入缚字门，悟一切法言音道断故；入[多+页]字门，悟一切法真如不动故；入也字门，悟一切法如实不生故；入瑟吒字门，悟一切法制伏任持相不可得故；入迦字门，悟一切法作者不可得故；入娑字门，悟一切法时平等性不可得故；入磨字门，悟一切法我及我所性不可得故；入伽字门，悟一切法行取性不可得故；入他字门，悟一切法处所不可得故；入阇字门，悟一切法生起不可得故；入湿缚字门，悟一切法安隐性不可得故；入达字门，悟一切法界性不可得故；入舍字门，悟一切法寂静性不可得故；入佉字门，悟一切法如虚空性不可得故；入羼字门，悟一切法穷尽性不可得故；入萨[多+页]字门，悟一切法任持处非处令不动转性不可得故；入若字门，悟一切法所了知性不可得故；入辣他字门，悟一切法执著义性不可得故；入呵字门，悟一切法因性不可得故；入薄字门，悟一切法可破坏性不可得故；入绰字门，悟一切法欲乐覆性不可得故；入飒磨字门，悟一切法可忆念性不可得故；入嗑缚字门，悟一切法可呼召性不可得故；入蹉字门，悟一切法勇健性不可得故；入键字门，悟一切法厚平等性不可得故；入搋字门，悟一切法积集性不可得故；入拏字门，悟一切法离诸喧诤，无往无来，行住坐卧不可得故；入颇字门，悟一切法遍满果报不可得故；入塞迦字门，悟一切法聚积蕴性不可得故；入逸娑字门，悟一切法衰老性相不可得故；入酌字门，悟一切法聚集足迹不可得故；入吒字门，悟一切法相驱迫性不可得故；入择字门，悟一切法究竟处所不可得故。

“善现，如是字门是能悟入法空边际，除如是字表诸法空更不可得。何以故？善现，如是字义，不可宣说，不可显示，不可执取，不可书持，不可观察，离诸相故。善现，譬如虚空是一切物所归趣处，此诸字门亦复如是，诸法空义皆入此门方得显了。

“善现，入此[(哀-口)@可]字等，名入诸字门。善现，若菩萨摩诃萨于如是入诸字门得善巧智，于诸言音所诠、所表皆无挂碍，于一切法平等空性尽能证持，于众言音咸得善巧。

“善现，若菩萨摩诃萨能听如是入诸字门印相、印句，闻已受持、读诵通利、为他解说不贪名利，由此因缘得二十种殊胜功德。何等二十？谓得强忆念，得胜惭愧，得坚固力，得法旨趣，得增上觉，得殊胜慧，得无碍辩，得总持门，得无疑惑，得违顺语不生恚爱，得无高下平等而住，得于有情言音善巧，得蕴善巧、处善巧、界善巧，得缘起善巧、因善巧、缘善巧、法善巧，得根胜劣智善巧、他心智善巧，得观星历善巧，得天耳智善巧、宿住随念智善巧、神境智善巧、死生智善巧，得漏尽智善巧，得说处非处智善巧，得往来等威仪路善巧。善现，是为得二十种殊胜功德。

“善现，若菩萨摩诃萨修行般若波罗蜜多时，以无所得而为方便，所得文字陀罗尼门，当知是为菩萨摩诃萨大乘相。”

佛告善现：“汝问‘云何当知菩萨摩诃萨发趣大乘？’者，善现，若菩萨摩诃萨修行六波罗蜜多时，从一地趣一地，当知是为菩萨摩诃萨发趣大乘。”

尔时，具寿善现白佛言：“世尊，云何菩萨摩诃萨修行六波罗蜜多时，从一地趣一地？”

佛言：“善现，若菩萨摩诃萨知一切法无所从来亦无所趣。何以故？以一切法无去无来、无从无趣，由彼诸法无变坏故。是菩萨摩诃萨于所从趣地不恃不思惟，虽修治地业而不见彼地。善现，是为菩萨摩诃萨修行六波罗蜜多时，从一地趣一地。”

“世尊，何谓菩萨摩诃萨修治地业？”

“善现，菩萨摩诃萨住初极喜地时，应善修治十种胜业。何等为十？一者、以无所得而为方便，修治净胜意乐业，胜意乐事不可得故；二者、以无所得而为方便，修治一切有情平等心业，一切有情不可得故；三者、以无所得而为方便，修治布施业，施者、受者及所施物不可得故；四者、以无所得而为方便，修治亲近善友业，善友、恶友无二相故；五者、以无所得而为方便，修治求法业，诸所求法不可得故；六者、以无所得而为方便，修治常乐出家业，所弃舍家不可得故；七者、以无所得而为方便，修治爱乐佛身业，诸相随好不可得故；八者、以无所得而为方便，修治开阐法教业，所分别法不可得故；九者、以无所得而为方便，修治破憍慢业，诸兴盛法不可得故；十者、以无所得而为方便，修治恒谛语业，一切语性不可得故。善现，菩萨摩诃萨住初极喜地时，应善修治如是十种胜业。

“复次，善现，菩萨摩诃萨住第二离垢地时，应于八法思惟修习速令圆满。何等为八？一者、清净禁戒；二者、知恩报恩；三者、住安忍力；四者、受胜欢喜；五者、不舍有情；六者、恒起大悲；七者、于诸师长以敬信心，谘承供养如事佛想；八者、勤求修习波罗蜜多。善现，菩萨摩诃萨住第二离垢地时，应于如是八法思惟修习速令圆满。

“复次，善现，菩萨摩诃萨住第三发光地时，应住五法。何等为五？一者、勤求多闻尝无厌足，于所闻法不著文字；二者、以无染心常行法施，虽广开化而不自高；三者、为严净土植诸善根，虽用回向而不自举；四者、为化有情，虽不厌倦无边生死而不自高；五者、虽住惭愧而无所著。善现，菩萨摩诃萨住第三发光地时，应常安住如是五法。

“复次，善现，菩萨摩诃萨住第四焰慧地时，应住十法常行不舍。何等为十？一者、住阿练若常不舍离；二者、少欲；三者、喜足；四者、常不舍离杜多功德；五者、于诸学处未曾弃舍；六者、于诸欲乐深生厌离；七者、常乐发起寂灭俱心；八者、舍诸所有；九者、心不滞没；十者、于诸所有无所顾恋。善现，菩萨摩诃萨住第四焰慧地时，应住如是十法常行不舍。