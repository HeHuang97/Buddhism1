## 大般若波罗蜜多经卷第三百五十一

### 初分多问不二品第六十一之一

尔时，具寿善现白佛言：“世尊，若菩萨摩诃萨成就如是方便善巧，发心已来，为经几时？”

佛言：“善现，是菩萨摩诃萨发心已来，经于无数百千俱胝那庾多劫。”

具寿善现复白佛言：“世尊，若菩萨摩诃萨成就如是方便善巧，已曾亲近供养几佛？”

佛言：“善现，是菩萨摩诃萨已曾亲近供养殑伽沙等诸佛。”

具寿善现复白佛言：“世尊，若菩萨摩诃萨成就如是方便善巧，已曾种植几所善根？”

佛言：“善现，是菩萨摩诃萨发心已来，无有布施波罗蜜多而不圆满精勤修习，无有净戒波罗蜜多而不圆满精勤修习，无有安忍波罗蜜多而不圆满精勤修习，无有精进波罗蜜多而不圆满精勤修习，无有静虑波罗蜜多而不圆满精勤修习，无有般若波罗蜜多而不圆满精勤修习。

“是菩萨摩诃萨发心已来，无有内空而不圆满精勤安住，无有外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空而不圆满精勤安住。

“是菩萨摩诃萨发心已来，无有真如而不圆满精勤安住，无有法界、法性、不虚妄性、不变异性、平等性、离生性、法定、法住、实际、虚空界、不思议界而不圆满精勤安住。

“是菩萨摩诃萨发心已来，无有苦圣谛而不圆满精勤安住，无有集、灭、道圣谛而不圆满精勤安住。

“是菩萨摩诃萨发心已来，无有四静虑而不圆满精勤修习，无有四无量、四无色定而不圆满精勤修习。

“是菩萨摩诃萨发心已来，无有八解脱而不圆满精勤修习，无有八胜处、九次第定、十遍处而不圆满精勤修习。

“是菩萨摩诃萨发心已来，无有四念住而不圆满精勤修习，无有四正断、四神足、五根、五力、七等觉支、八圣道支而不圆满精勤修习。

“是菩萨摩诃萨发心已来，无有空解脱门而不圆满精勤修习，无有无相、无愿解脱门而不圆满精勤修习。

“是菩萨摩诃萨发心已来，无有五眼而不圆满精勤修习，无有六神通而不圆满精勤修习。

“是菩萨摩诃萨发心已来，无有佛十力而不圆满精勤修习，无有四无所畏、四无碍解、大慈、大悲、大喜、大舍、十八佛不共法而不圆满精勤修习。

“是菩萨摩诃萨发心已来，无有无忘失法而不圆满精勤修习，无有恒住舍性而不圆满精勤修习。

“是菩萨摩诃萨发心已来，无有一切智而不圆满精勤修习，无有道相智、一切相智而不圆满精勤修习。

“是菩萨摩诃萨发心已来，无有陀罗尼门而不圆满精勤修习，无有三摩地门而不圆满精勤修习。

“是菩萨摩诃萨发心已来，无有菩萨摩诃萨行而不圆满精勤修习，无有无上正等菩提而不圆满精勤修习。

“善现，是菩萨摩诃萨发心已来，种植如上圆满善根，由此因缘成就如是方便善巧。”

具寿善现复白佛言：“世尊，若菩萨摩诃萨成就如是方便善巧，甚为希有。”

佛言：“善现，如是，如是，如汝所说，是菩萨摩诃萨成就如是方便善巧，甚为希有。

“善现当知，如日月轮，周行照烛四大洲界，作大事业；其中所有若情非情，随彼光明势力而转，各成己事。如是般若波罗蜜多，照烛余五波罗蜜多，作大事业；布施等五波罗蜜多，随顺般若波罗蜜多势力而转，各成己事。

“善现当知，布施等五波罗蜜多，皆由般若波罗蜜多所摄受故，乃得名为波罗蜜多；若离般若波罗蜜多，布施等五，不得名为波罗蜜多。

“善现当知，如转轮王，若无七宝，不得名为转轮圣王；要具七宝，乃得名为转轮圣王。布施等五波罗蜜多亦复如是，若非般若波罗蜜多之所摄受，不得名为波罗蜜多；要为般若波罗蜜多之所摄受，乃得名为波罗蜜多。

“善现当知，如有女人端正巨富，若无强夫所守护者，易为恶人之所侵凌；布施等五波罗蜜多亦复如是，若无般若波罗蜜多力所摄护，易为天魔及彼眷属之所沮坏。

“善现当知，如有女人端正巨富，若有强夫所守护者，不为恶人之所侵凌；布施等五波罗蜜多亦复如是，若有般若波罗蜜多力所摄护，一切天魔及彼眷属不能沮坏。

“善现当知，如有军将临战阵时，善备种种铠钾刀杖，邻国怨敌所不能害；布施等五波罗蜜多亦复如是，若不远离甚深般若波罗蜜多，天魔眷属、增上慢人乃至菩萨旃荼罗等皆不能坏。

“善现当知，如赡部洲诸小王等，随时朝侍转轮圣王，因转轮王得游胜处；布施等五波罗蜜多亦复如是，随顺般若波罗蜜多，由彼势力所引导故，速趣无上正等菩提。

“善现当知，如赡部洲东方诸水，无不皆趣殑伽大河，与殑伽河俱入大海；布施等五波罗蜜多亦复如是，无不皆为甚深般若波罗蜜多所摄引故，能到无上正等菩提。

“善现当知，如人右手能作众事，甚深般若波罗蜜多亦复如是，能引一切殊胜善法。善现当知，如人左手所作不便，布施等五波罗蜜多亦复如是，不能引生殊胜善法。

“善现当知，譬如众流若大若小，皆入大海同一咸味；布施等五波罗蜜多亦复如是，皆为般若波罗蜜多所摄引故，同至无上正等菩提，由此皆名能到彼岸。

“善现当知，如转轮王欲有所趣，四军导从，轮宝居先。王及四军念欲饮食，轮则为住；既饮食已，王念欲行，轮则前去。其轮去住随王意欲，至所趣方，不复前去。布施等五波罗蜜多亦复如是，与诸善法欲趣无上正等菩提，要因般若波罗蜜多以为前导，进止俱随不相舍离；若至佛果，更不前进。

“善现当知，如转轮王，七宝具足，所谓轮宝、象宝、马宝、主藏臣宝、女宝、将宝、如意珠宝。其转轮王欲有所至，四军、七宝前后导从。尔时轮宝虽最居先，而不分别前后之相。布施等五波罗蜜多亦复如是，与诸善法欲趣无上正等菩提，必以般若波罗蜜多为其前导，然此般若波罗蜜多不作是念：‘我于布施、净戒、安忍、精进、静虑波罗蜜多最为前导，彼随从我。’布施等五波罗蜜多不作是念：‘甚深般若波罗蜜多居我等前，我随从彼。’何以故？善现，波罗蜜多及一切法，自性皆钝、无所能为、虚妄不实、空无所有、不自在相，譬如阳焰、光影、水月、镜中像等，其中都无分别作用真实自体。”

尔时，具寿善现白佛言：“世尊，若一切法自性皆空，云何菩萨摩诃萨精勤修学布施、净戒、安忍、精进、静虑、般若波罗蜜多，当得无上正等菩提？”

佛言：“善现，诸菩萨摩诃萨于此六种波罗蜜多，勤修学时，恒作是念：‘世间有情心皆颠倒，没生死苦不能自脱。我若不修善巧方便，不能解脱彼生死苦。我当为彼诸有情类，精勤修学布施、净戒、安忍、精进、静虑、般若波罗蜜多善巧方便。’善现，是菩萨摩诃萨作是念已，为诸有情舍内外物，舍已复作如是思惟：‘我于此物都无所舍。何以故？此内外物自性皆空，非关于我，不可舍故。’善现，是菩萨摩诃萨由此观察，修行布施波罗蜜多速得圆满，疾证无上正等菩提。

“善现，是菩萨摩诃萨为诸有情终不犯戒。所以者何？是菩萨摩诃萨恒作是念：‘我为有情求趣无上正等菩提，若断生命，不与而取，行欲邪行，是所不应。我为有情求趣无上正等菩提，作虚诳语，作离间语，作粗恶语，作杂秽语，是所不应。我为有情求趣无上正等菩提，发起贪欲、瞋恚、邪见，是所不应。我为有情求趣无上正等菩提，求妙欲境，求天富乐，求作帝释、魔、梵王等，是所不应。我为有情求趣无上正等菩提，求住声闻或独觉地，是所不应。’善现，是菩萨摩诃萨由此观察，修行净戒波罗蜜多速得圆满，疾证无上正等菩提。

“善现，是菩萨摩诃萨为诸有情不起瞋恨，假使恒被毁谤凌辱，辛楚苦言切于心髓，终不发起一念瞋恨。设复常遭刀杖、瓦石、杖块等物捶打其身，割截斫刺，节节支解，亦不发起一念恶心。所以者何？是菩萨摩诃萨观察一切声如谷响、色如聚沫：‘我为饶益一切有情，不应于中妄起瞋恨。’善现，是菩萨摩诃萨由此观察，修行安忍波罗蜜多速得圆满，疾证无上正等菩提。

“善现，是菩萨摩诃萨为诸有情勤求善法，乃至无上正等菩提，于其中间常无懈怠。何以故？是菩萨摩诃萨恒作是念：‘我若懈怠，不能拔济诸有情类生老病死，亦不能得所求无上正等菩提。’善现，是菩萨摩诃萨由此观察，修行精进波罗蜜多速得圆满，疾证无上正等菩提。

“善现，是菩萨摩诃萨为诸有情修诸胜定，乃至无上正等菩提，终不发起贪、瞋、痴等散乱之心。所以者何？是菩萨摩诃萨恒作是念：‘若我发起贪俱行心、瞋俱行心、痴俱行心及于余事散乱之心，则不能成饶益他事，亦不能得所求无上正等菩提。’善现，是菩萨摩诃萨由此观察，修行静虑波罗蜜多速得圆满，疾证无上正等菩提。

“善现，是菩萨摩诃萨为诸有情，常不远离甚深般若波罗蜜多，乃至无上正等菩提，常勤修学世、出世间微妙胜慧。所以者何？是菩萨摩诃萨恒作是念：‘若异般若波罗蜜多，终不能成利乐他事，亦不能得所求无上正等菩提。’善现，是菩萨摩诃萨由此观察，修行般若波罗蜜多速得圆满，疾证无上正等菩提。”

尔时，具寿善现白佛言：“世尊，若六波罗蜜多无差别相，皆是般若波罗蜜多所摄受故，皆由般若波罗蜜多修成满故，应合成一波罗蜜多，所谓般若波罗蜜多，云何可说甚深般若波罗蜜多于布施等波罗蜜多为最为胜、为长为尊、为妙为微妙、为上为无上？”

佛言：“善现，如是，如是，如汝所说，布施等六波罗蜜多无差别相。若无般若波罗蜜多，布施等五不得名为波罗蜜多；要因般若波罗蜜多，布施等五乃得名为波罗蜜多。由此前五波罗蜜多摄在般若波罗蜜多故，但有一波罗蜜多，所谓般若波罗蜜多，是故一切波罗蜜多无差别相。

“善现当知，如诸有情，虽有种种身相差别，若有邻近妙高山王咸同一色；布施等五波罗蜜多亦复如是，虽有种种品类差别，而为般若波罗蜜多所摄受故，皆由般若波罗蜜多修成满故，依止般若波罗蜜多方能趣入一切智智乃得名为到彼岸故，皆同一味相无差别，不可施设此是布施波罗蜜多，此是净戒、安忍、精进、静虑、般若波罗蜜多。何以故？善现，如是六种波罗蜜多同能趣入一切智智，能到彼岸，相无差别。由此因缘，布施等六波罗蜜多无差别相。”

具寿善现复白佛言：“波罗蜜多及一切法若随实义，皆无此彼胜劣差别。何缘故说甚深般若波罗蜜多于布施等波罗蜜多，为最为胜、为长为尊、为妙为微妙、为上为无上？”

佛言：“善现，如是，如是，如汝所说，若随实义，波罗蜜多及一切法，皆无此彼胜劣差别。但依世俗言说作用，说有此彼胜劣差别，施设布施波罗蜜多，施设净戒、安忍、精进、静虑、般若波罗蜜多，为欲度脱诸有情类世俗作用生老病死，然诸有情生老病死皆非实有但假施设。所以者何？有情无故，当知诸法亦无所有。甚深般若波罗蜜多了达一切都无所有，能拔有情世俗作用生老病死，由此故说甚深般若波罗蜜多于布施等波罗蜜多，为最为胜、为长为尊、为妙为微妙、为上为无上。

“善现当知，如转轮王所有女宝于人中女，为最为胜、为长为尊、为妙为微妙、为上为无上；如是般若波罗蜜多于布施等波罗蜜多，为最为胜、为长为尊、为妙为微妙、为上为无上。”

具寿善现复白佛言：“佛以何意但说般若波罗蜜多于布施等波罗蜜多，为最为胜、为长为尊、为妙为微妙、为上为无上？”

佛言：“善现，由此般若波罗蜜多能善摄取一切善法，和合趣入一切智智，安住不动，以无所住而为方便。”

具寿善现复白佛言：“如是般若波罗蜜多，于诸善法有取舍不？”

佛言：“不也，甚深般若波罗蜜多，于一切法无取无舍。何以故？善现，以一切法皆不可取、不可舍故。”

尔时，具寿善现复白佛言：“世尊，甚深般若波罗蜜多，于何等法无取无舍？”

佛言：“善现，甚深般若波罗蜜多，于色无取无舍，于受、想、行、识无取无舍。

“甚深般若波罗蜜多，于眼处无取无舍，于耳、鼻、舌、身、意处无取无舍。

“甚深般若波罗蜜多，于色处无取无舍，于声、香、味、触、法处无取无舍。

“甚深般若波罗蜜多，于眼界无取无舍，于耳、鼻、舌、身、意界无取无舍。

“甚深般若波罗蜜多，于色界无取无舍，于声、香、味、触、法界无取无舍。

“甚深般若波罗蜜多，于眼识界无取无舍，于耳、鼻、舌、身、意识界无取无舍。

“甚深般若波罗蜜多，于眼触无取无舍，于耳、鼻、舌、身、意触无取无舍。

“甚深般若波罗蜜多，于眼触为缘所生诸受无取无舍，于耳、鼻、舌、身、意触为缘所生诸受无取无舍。

“甚深般若波罗蜜多，于地界无取无舍，于水、火、风、空、识界无取无舍。

“甚深般若波罗蜜多，于无明无取无舍，于行、识、名色、六处、触、受、爱、取、有、生、老死愁叹苦忧恼无取无舍。

“甚深般若波罗蜜多，于布施波罗蜜多无取无舍，于净戒、安忍、精进、静虑、般若波罗蜜多无取无舍。

“甚深般若波罗蜜多，于内空无取无舍，于外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空无取无舍。

“甚深般若波罗蜜多，于真如无取无舍，于法界、法性、不虚妄性、不变异性、平等性、离生性、法定、法住、实际、虚空界、不思议界无取无舍。

“甚深般若波罗蜜多，于苦圣谛无取无舍，于集、灭、道圣谛无取无舍。

“甚深般若波罗蜜多，于四静虑无取无舍，于四无量、四无色定无取无舍。

“甚深般若波罗蜜多，于八解脱无取无舍，于八胜处、九次第定、十遍处无取无舍。

“甚深般若波罗蜜多，于四念住无取无舍，于四正断、四神足、五根、五力、七等觉支、八圣道支无取无舍。

“甚深般若波罗蜜多，于空解脱门无取无舍，于无相、无愿解脱门无取无舍。

“甚深般若波罗蜜多，于五眼无取无舍，于六神通无取无舍。

“甚深般若波罗蜜多，于佛十力无取无舍，于四无所畏、四无碍解、大慈、大悲、大喜、大舍、十八佛不共法无取无舍。

“甚深般若波罗蜜多，于无忘失法无取无舍，于恒住舍性无取无舍。

“甚深般若波罗蜜多，于一切智无取无舍，于道相智、一切相智无取无舍。

“甚深般若波罗蜜多，于一切陀罗尼门无取无舍，于一切三摩地门无取无舍。

“甚深般若波罗蜜多，于预流果无取无舍，于一来、不还、阿罗汉果无取无舍。

“甚深般若波罗蜜多，于独觉菩提无取无舍。

“甚深般若波罗蜜多，于一切菩萨摩诃萨行无取无舍。

“甚深般若波罗蜜多，于诸佛无上正等菩提无取无舍。”

具寿善现复白佛言：“世尊，甚深般若波罗蜜多，云何于色无取无舍？云何于受、想、行、识无取无舍？

“甚深般若波罗蜜多，云何于眼处无取无舍？云何于耳、鼻、舌、身、意处无取无舍？

“甚深般若波罗蜜多，云何于色处无取无舍？云何于声、香、味、触、法处无取无舍？

“甚深般若波罗蜜多，云何于眼界无取无舍？云何于耳、鼻、舌、身、意界无取无舍？

“甚深般若波罗蜜多，云何于色界无取无舍？云何于声、香、味、触、法界无取无舍？

“甚深般若波罗蜜多，云何于眼识界无取无舍？云何于耳、鼻、舌、身、意识界无取无舍？

“甚深般若波罗蜜多，云何于眼触无取无舍？云何于耳、鼻、舌、身、意触无取无舍？

“甚深般若波罗蜜多，云何于眼触为缘所生诸受无取无舍？云何于耳、鼻、舌、身、意触为缘所生诸受无取无舍？

“甚深般若波罗蜜多，云何于地界无取无舍？云何于水、火、风、空、识界无取无舍？

“甚深般若波罗蜜多，云何于无明无取无舍？云何于行、识、名色、六处、触、受、爱、取、有、生、老死愁叹苦忧恼无取无舍？

“甚深般若波罗蜜多，云何于布施波罗蜜多无取无舍？云何于净戒、安忍、精进、静虑、般若波罗蜜多无取无舍？

“甚深般若波罗蜜多，云何于内空无取无舍？云何于外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空无取无舍？

“甚深般若波罗蜜多，云何于真如无取无舍？云何于法界、法性、不虚妄性、不变异性、平等性、离生性、法定、法住、实际、虚空界、不思议界无取无舍？

“甚深般若波罗蜜多，云何于苦圣谛无取无舍？云何于集、灭、道圣谛无取无舍？

“甚深般若波罗蜜多，云何于四静虑无取无舍？云何于四无量、四无色定无取无舍？

“甚深般若波罗蜜多，云何于八解脱无取无舍？云何于八胜处、九次第定、十遍处无取无舍？

“甚深般若波罗蜜多，云何于四念住无取无舍？云何于四正断、四神足、五根、五力、七等觉支、八圣道支无取无舍？

“甚深般若波罗蜜多，云何于空解脱门无取无舍？云何于无相、无愿解脱门无取无舍？

“甚深般若波罗蜜多，云何于五眼无取无舍？云何于六神通无取无舍？

“甚深般若波罗蜜多，云何于佛十力无取无舍？云何于四无所畏、四无碍解、大慈、大悲、大喜、大舍、十八佛不共法无取无舍？

“甚深般若波罗蜜多，云何于无忘失法无取无舍？云何于恒住舍性无取无舍？

“甚深般若波罗蜜多，云何于一切智无取无舍？云何于道相智、一切相智无取无舍？

“甚深般若波罗蜜多，云何于一切陀罗尼门无取无舍？云何于一切三摩地门无取无舍？

“甚深般若波罗蜜多，云何于预流果无取无舍？云何于一来、不还、阿罗汉果无取无舍？

“甚深般若波罗蜜多，云何于独觉菩提无取无舍？

“甚深般若波罗蜜多，云何于一切菩萨摩诃萨行无取无舍？

“甚深般若波罗蜜多，云何于诸佛无上正等菩提无取无舍？”

佛言：“善现，甚深般若波罗蜜多，不思惟色，如是于色无取无舍；不思惟受、想、行、识，如是于受、想、行、识无取无舍。

“甚深般若波罗蜜多，不思惟眼处，如是于眼处无取无舍；不思惟耳、鼻、舌、身、意处，如是于耳、鼻、舌、身、意处无取无舍。

“甚深般若波罗蜜多，不思惟色处，如是于色处无取无舍；不思惟声、香、味、触、法处，如是于声、香、味、触、法处无取无舍。

“甚深般若波罗蜜多，不思惟眼界，如是于眼界无取无舍；不思惟耳、鼻、舌、身、意界，如是于耳、鼻、舌、身、意界无取无舍。

“甚深般若波罗蜜多，不思惟色界，如是于色界无取无舍；不思惟声、香、味、触、法界，如是于声、香、味、触、法界无取无舍。

“甚深般若波罗蜜多，不思惟眼识界，如是于眼识界无取无舍；不思惟耳、鼻、舌、身、意识界，如是于耳、鼻、舌、身、意识界无取无舍。

“甚深般若波罗蜜多，不思惟眼触，如是于眼触无取无舍；不思惟耳、鼻、舌、身、意触，如是于耳、鼻、舌、身、意触无取无舍。

“甚深般若波罗蜜多，不思惟眼触为缘所生诸受，如是于眼触为缘所生诸受无取无舍；不思惟耳、鼻、舌、身、意触为缘所生诸受，如是于耳、鼻、舌、身、意触为缘所生诸受无取无舍。

“甚深般若波罗蜜多，不思惟地界，如是于地界无取无舍；不思惟水、火、风、空、识界，如是于水、火、风、空、识界无取无舍。

“甚深般若波罗蜜多，不思惟无明，如是于无明无取无舍；不思惟行、识、名色、六处、触、受、爱、取、有、生、老死愁叹苦忧恼，如是于行乃至老死愁叹苦忧恼无取无舍。

“甚深般若波罗蜜多，不思惟布施波罗蜜多，如是于布施波罗蜜多无取无舍；不思惟净戒、安忍、精进、静虑、般若波罗蜜多，如是于净戒乃至般若波罗蜜多无取无舍。

“甚深般若波罗蜜多，不思惟内空，如是于内空无取无舍；不思惟外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，如是于外空乃至无性自性空无取无舍。

“甚深般若波罗蜜多，不思惟真如，如是于真如无取无舍；不思惟法界、法性、不虚妄性、不变异性、平等性、离生性、法定、法住、实际、虚空界、不思议界，如是于法界乃至不思议界无取无舍。

“甚深般若波罗蜜多，不思惟苦圣谛，如是于苦圣谛无取无舍；不思惟集、灭、道圣谛，如是于集、灭、道圣谛无取无舍。

“甚深般若波罗蜜多，不思惟四静虑，如是于四静虑无取无舍；不思惟四无量、四无色定，如是于四无量、四无色定无取无舍。

“甚深般若波罗蜜多，不思惟八解脱，如是于八解脱无取无舍；不思惟八胜处、九次第定、十遍处，如是于八胜处、九次第定、十遍处无取无舍。

“甚深般若波罗蜜多，不思惟四念住，如是于四念住无取无舍；不思惟四正断、四神足、五根、五力、七等觉支、八圣道支，如是于四正断乃至八圣道支无取无舍。

“甚深般若波罗蜜多，不思惟空解脱门，如是于空解脱门无取无舍；不思惟无相、无愿解脱门，如是于无相、无愿解脱门无取无舍。

“甚深般若波罗蜜多，不思惟五眼，如是于五眼无取无舍；不思惟六神通，如是于六神通无取无舍。

“甚深般若波罗蜜多，不思惟佛十力，如是于佛十力无取无舍；不思惟四无所畏、四无碍解、大慈、大悲、大喜、大舍、十八佛不共法，如是于四无所畏乃至十八佛不共法无取无舍。

“甚深般若波罗蜜多，不思惟无忘失法，如是于无忘失法无取无舍；不思惟恒住舍性，如是于恒住舍性无取无舍。

“甚深般若波罗蜜多，不思惟一切智，如是于一切智无取无舍；不思惟道相智、一切相智，如是于道相智、一切相智无取无舍。

“甚深般若波罗蜜多，不思惟一切陀罗尼门，如是于一切陀罗尼门无取无舍；不思惟一切三摩地门，如是于一切三摩地门无取无舍。

“甚深般若波罗蜜多，不思惟预流果，如是于预流果无取无舍；不思惟一来、不还、阿罗汉果，如是于一来、不还、阿罗汉果无取无舍。

“甚深般若波罗蜜多，不思惟独觉菩提，如是于独觉菩提无取无舍。

“甚深般若波罗蜜多，不思惟一切菩萨摩诃萨行，如是于一切菩萨摩诃萨行无取无舍。

“甚深般若波罗蜜多，不思惟诸佛无上正等菩提，如是于诸佛无上正等菩提无取无舍。”

具寿善现复白佛言：“世尊，甚深般若波罗蜜多，云何不思惟色？云何不思惟受、想、行、识？

“甚深般若波罗蜜多，云何不思惟眼处？云何不思惟耳、鼻、舌、身、意处？

“甚深般若波罗蜜多，云何不思惟色处？云何不思惟声、香、味、触、法处？

“甚深般若波罗蜜多，云何不思惟眼界？云何不思惟耳、鼻、舌、身、意界？

“甚深般若波罗蜜多，云何不思惟色界？云何不思惟声、香、味、触、法界？

“甚深般若波罗蜜多，云何不思惟眼识界？云何不思惟耳、鼻、舌、身、意识界？

“甚深般若波罗蜜多，云何不思惟眼触？云何不思惟耳、鼻、舌、身、意触？

“甚深般若波罗蜜多，云何不思惟眼触为缘所生诸受？云何不思惟耳、鼻、舌、身、意触为缘所生诸受？

“甚深般若波罗蜜多，云何不思惟地界？云何不思惟水、火、风、空、识界？

“甚深般若波罗蜜多，云何不思惟无明？云何不思惟行、识、名色、六处、触、受、爱、取、有、生、老死愁叹苦忧恼？

“甚深般若波罗蜜多，云何不思惟布施波罗蜜多？云何不思惟净戒、安忍、精进、静虑、般若波罗蜜多？

“甚深般若波罗蜜多，云何不思惟内空？云何不思惟外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空？

“甚深般若波罗蜜多，云何不思惟真如？云何不思惟法界、法性、不虚妄性、不变异性、平等性、离生性、法定、法住、实际、虚空界、不思议界？

“甚深般若波罗蜜多，云何不思惟苦圣谛？云何不思惟集、灭、道圣谛？

“甚深般若波罗蜜多，云何不思惟四静虑？云何不思惟四无量、四无色定？

“甚深般若波罗蜜多，云何不思惟八解脱？云何不思惟八胜处、九次第定、十遍处？

“甚深般若波罗蜜多，云何不思惟四念住？云何不思惟四正断、四神足、五根、五力、七等觉支、八圣道支？

“甚深般若波罗蜜多，云何不思惟空解脱门？云何不思惟无相、无愿解脱门？

“甚深般若波罗蜜多，云何不思惟五眼？云何不思惟六神通？

“甚深般若波罗蜜多，云何不思惟佛十力？云何不思惟四无所畏、四无碍解、大慈、大悲、大喜、大舍、十八佛不共法？

“甚深般若波罗蜜多，云何不思惟无忘失法？云何不思惟恒住舍性？

“甚深般若波罗蜜多，云何不思惟一切智？云何不思惟道相智、一切相智？

“甚深般若波罗蜜多，云何不思惟一切陀罗尼门？云何不思惟一切三摩地门？

“甚深般若波罗蜜多，云何不思惟预流果？云何不思惟一来、不还、阿罗汉果？

“甚深般若波罗蜜多，云何不思惟独觉菩提？

“甚深般若波罗蜜多，云何不思惟一切菩萨摩诃萨行？

“甚深般若波罗蜜多，云何不思惟诸佛无上正等菩提？”
