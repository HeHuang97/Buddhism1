## 大般若波罗蜜多经卷第一百五

### 初分校量功德品第三十之三

尔时，于此三千大千世界所有四大王众天、三十三天、夜摩天、睹史多天、乐变化天、他化自在天，梵众天——梵辅天、梵会天、大梵天，光天——少光天、无量光天、极光净天，净天——少净天、无量净天、遍净天，广天——少广天、无量广天、广果天，无烦天、无热天、善现天、善见天、色究竟天，同声共白天帝释言：“大仙，应受如是般若波罗蜜多。大仙，应持如是般若波罗蜜多。大仙，应读如是般若波罗蜜多。大仙，应诵如是般若波罗蜜多。大仙，应精勤修学如是般若波罗蜜多。大仙，应如理思惟如是般若波罗蜜多。大仙，应供养恭敬、尊重赞叹如是般若波罗蜜多。何以故？

“大仙，若能受持读诵、精勤修学、如理思惟、供养恭敬、尊重赞叹如是般若波罗蜜多，则令一切恶法损减，善法增益。

“大仙，若有受持读诵、精勤修学、如理思惟、供养恭敬、尊重赞叹如是般若波罗蜜多，则令一切天众增益，诸阿素洛朋党损减。

“大仙，若有受持读诵、精勤修学、如理思惟、供养恭敬、尊重赞叹如是般若波罗蜜多，则令一切佛眼不灭、法眼不灭、僧眼不灭。

“大仙，若有受持读诵、精勤修学、如理思惟、供养恭敬、尊重赞叹如是般若波罗蜜多，则令佛宝种不断、法宝种不断、僧宝种不断。

“大仙当知，由三宝种不断绝故，便有布施波罗蜜多，净戒、安忍、精进、静虑、般若波罗蜜多出现于世。

“大仙当知，由三宝种不断绝故，便有内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空出现于世。

“大仙当知，由三宝种不断绝故，便有真如、法界、法性、不虚妄性、不变异性、平等性、离生性、法定、法住、实际、虚空界、不思议界出现于世。

“大仙当知，由三宝种不断绝故，便有苦圣谛，集、灭、道圣谛出现于世。

“大仙当知，由三宝种不断绝故，便有四静虑、四无量、四无色定出现于世。

“大仙当知，由三宝种不断绝故，便有八解脱、八胜处、九次第定、十遍处出现于世。

“大仙当知，由三宝种不断绝故，便有四念住、四正断、四神足、五根、五力、七等觉支、八圣道支出现于世。

“大仙当知，由三宝种不断绝故，便有空解脱门，无相、无愿解脱门出现于世。

“大仙当知，由三宝种不断绝故，便有五眼、六神通出现于世。

“大仙当知，由三宝种不断绝故，便有佛十力、四无所畏、四无碍解、大慈、大悲、大喜、大舍、十八佛不共法出现于世。

“大仙当知，由三宝种不断绝故，便有无忘失法、恒住舍性出现于世。

“大仙当知，由三宝种不断绝故，便有一切陀罗尼门、一切三摩地门出现于世。

“大仙当知，由三宝种不断绝故，便有一切智、道相智、一切相智出现于世。

“大仙当知，由三宝种不断绝故，便有声闻乘、独觉乘、无上乘出现于世。

“大仙当知，由三宝种不断绝故，便有预流、一来、不还、阿罗汉出现于世。

“大仙当知，由三宝种不断绝故，便有预流向预流果、一来向一来果、不还向不还果、阿罗汉向阿罗汉果出现于世。

“大仙当知，由三宝种不断绝故，便有独觉及独觉向独觉果出现于世。

“大仙当知，由三宝种不断绝故，便有菩萨摩诃萨、三藐三佛陀出现于世。

“大仙当知，由三宝种不断绝故，便有菩萨摩诃萨及菩萨摩诃萨十地等法出现于世。

“大仙当知，由三宝种不断绝故，便有如来、应、正等觉及阿耨多罗三藐三菩提出现于世。

“是故，大仙，应受持读诵、精勤修学、如理思惟、供养恭敬、尊重赞叹如是般若波罗蜜多。”

尔时，佛告天帝释言：“憍尸迦，汝应受此甚深般若波罗蜜多，汝应持此甚深般若波罗蜜多，汝应读此甚深般若波罗蜜多，汝应诵此甚深般若波罗蜜多，汝应精勤修学此甚深般若波罗蜜多，汝应如理思惟此甚深般若波罗蜜多，汝应供养恭敬、尊重赞叹此甚深般若波罗蜜多。何以故？憍尸迦，若阿素洛凶悖徒党兴是恶念：‘我等当与三十三天交阵战诤。’尔时，汝等诸天眷属，应各诚心念诵如是甚深般若波罗蜜多，供养恭敬、尊重赞叹。时，阿素洛凶悖徒党恶心即灭，不复更生。

“憍尸迦，若诸天子或诸天女五衰相现，其心惊惶，恐堕恶趣。尔时，汝等诸天眷属应住其前，至心念诵如是般若波罗蜜多。时，诸天子或诸天女，闻是般若波罗蜜多善根力故，于此般若波罗蜜多生净信故，五衰相没，身意泰然；设复命终，还生本处，受天富乐倍胜于前。何以故？憍尸迦，闻信般若波罗蜜多功德威力甚广大故。

“憍尸迦，若善男子、善女人等，或诸天子及诸天女，由此般若波罗蜜多一经其耳，善根力故，决定当证阿耨多罗三藐三菩提。何以故？憍尸迦，过去诸佛及诸弟子，一切皆学如是般若波罗蜜多，已证无上正等菩提，入无余依般涅槃界；未来诸佛及诸弟子，一切皆学如是般若波罗蜜多，当证无上正等菩提，入无余依般涅槃界；现在十方无量诸佛及诸弟子，一切皆学如是般若波罗蜜多，现证无上正等菩提，入无余依般涅槃界。何以故？憍尸迦，由此般若波罗蜜多普摄一切菩提分法，若声闻法、若独觉法、若菩萨法、若如来法皆具摄故。”

尔时，天帝释白佛言：“世尊，如是般若波罗蜜多是大神咒，如是般若波罗蜜多是大明咒，如是般若波罗蜜多是无上咒，如是般若波罗蜜多是无等等咒，如是般若波罗蜜多是一切咒王，最上最妙，能伏一切，不为一切之所降伏。何以故？世尊，如是般若波罗蜜多，能除一切恶不善法，能摄生长诸善法故。”

尔时，佛告天帝释言：“如是，如是，如汝所说。憍尸迦，如是般若波罗蜜多是大神咒、是大明咒、是无上咒、是无等等咒、是一切咒王，最上最妙，能伏一切，不为一切之所降伏。何以故？过去诸佛皆依如是甚深般若波罗蜜多大咒王故，已证无上正等菩提；未来诸佛皆依如是甚深般若波罗蜜多大咒王故，当证无上正等菩提；现在十方无量诸佛，皆依如是甚深般若波罗蜜多大咒王故，今证无上正等菩提。何以故？

“憍尸迦，依因如是甚深般若波罗蜜多大咒王故，十善业道出现世间。

“憍尸迦，依因如是甚深般若波罗蜜多大咒王故，惠施、受斋、持戒等法出现世间。

“憍尸迦，依因如是甚深般若波罗蜜多大咒王故，四静虑、四无量、四无色定、五神通等出现世间。

“憍尸迦，依因如是甚深般若波罗蜜多大咒王故，布施波罗蜜多、净戒、安忍、精进、静虑、般若波罗蜜多出现世间。

“憍尸迦，依因如是甚深般若波罗蜜多大咒王故，内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空出现世间。

“憍尸迦，依因如是甚深般若波罗蜜多大咒王故，真如、法界、法性、不虚妄性、不变异性、平等性、离生性、法定、法住、实际、虚空界、不思议界出现世间。

“憍尸迦，依因如是甚深般若波罗蜜多大咒王故，苦圣谛、集圣谛、灭圣谛、道圣谛出现世间。

“憍尸迦，依因如是甚深般若波罗蜜多大咒王故，八解脱、八胜处、九次第定、十遍处出现世间。

“憍尸迦，依因如是甚深般若波罗蜜多大咒王故，四念住、四正断、四神足、五根、五力、七等觉支、八圣道支出现世间。

“憍尸迦，依因如是甚深般若波罗蜜多大咒王故，空解脱门、无相解脱门、无愿解脱门出现世间。

“憍尸迦，依因如是甚深般若波罗蜜多大咒王故，五眼、六神通出现世间。

“憍尸迦，依因如是甚深般若波罗蜜多大咒王故，佛十力、四无所畏、四无碍解、大慈、大悲、大喜、大舍、十八佛不共法出现世间。

“憍尸迦，依因如是甚深般若波罗蜜多大咒王故，无忘失法、恒住舍性出现世间。

“憍尸迦，依因如是甚深般若波罗蜜多大咒王故，一切陀罗尼门、一切三摩地门出现世间。

“憍尸迦，依因如是甚深般若波罗蜜多大咒王故、一切智、道相智、一切相智出现世间。

“憍尸迦，依因如是甚深般若波罗蜜多大咒王故，预流、一来、不还、阿罗汉出现世间。

“憍尸迦，依因如是甚深般若波罗蜜多大咒王故，预流向预流果、一来向一来果、不还向不还果、阿罗汉向阿罗汉果出现世间。

“憍尸迦，依因如是甚深般若波罗蜜多大咒王故，独觉及独觉菩提出现世间。

“憍尸迦，依因如是甚深般若波罗蜜多大咒王故，菩萨摩诃萨及菩萨摩诃萨十地等行出现世间。

“憍尸迦，依因如是甚深般若波罗蜜多大咒王故，如来、应、正等觉及阿耨多罗三藐三菩提出现世间。

“复次，憍尸迦，依因如是甚深般若波罗蜜多大咒王故，有菩萨摩诃萨世间显现。

“憍尸迦，依因菩萨摩诃萨故，十善业道世间显现。

“憍尸迦，依因菩萨摩诃萨故，惠施、受斋、持戒等法世间显现。

“憍尸迦，依因菩萨摩诃萨故，四静虑、四无量、四无色定、五神通等世间显现。

“憍尸迦，依因菩萨摩诃萨故，布施、净戒、安忍、精进、静虑、般若波罗蜜多世间显现。

“憍尸迦，依因菩萨摩诃萨故，内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空世间显现。

“憍尸迦，依因菩萨摩诃萨故，真如、法界、法性、不虚妄性、不变异性、平等性、离生性、法定、法住、实际、虚空界、不思议界世间显现。

“憍尸迦，依因菩萨摩诃萨故，苦圣谛、集圣谛、灭圣谛、道圣谛世间显现。

“憍尸迦，依因菩萨摩诃萨故，八解脱、八胜处、九次第定、十遍处世间显现。

“憍尸迦，依因菩萨摩诃萨故，四念住、四正断、四神足、五根、五力、七等觉支、八圣道支世间显现。

“憍尸迦，依因菩萨摩诃萨故，空解脱门、无相解脱门、无愿解脱门世间显现。

“憍尸迦，依因菩萨摩诃萨故，五眼、六神通世间显现。

“憍尸迦，依因菩萨摩诃萨故，佛十力、四无所畏、四无碍解、大慈、大悲、大喜、大舍、十八佛不共法世间显现。

“憍尸迦，依因菩萨摩诃萨故，无忘失法、恒住舍性世间显现。

“憍尸迦，依因菩萨摩诃萨故，一切陀罗尼门、一切三摩地门世间显现。

“憍尸迦，依因菩萨摩诃萨故，一切智、道相智、一切相智世间显现。

“憍尸迦，依因菩萨摩诃萨故，预流、一来、不还、阿罗汉世间显现。

“憍尸迦，依因菩萨摩诃萨故，预流向预流果、一来向一来果、不还向不还果、阿罗汉向阿罗汉果世间显现。

“憍尸迦，依因菩萨摩诃萨故，独觉及独觉菩提世间显现。

“憍尸迦，依因菩萨摩诃萨故，菩萨摩诃萨及菩萨摩诃萨十地等行世间显现。

“憍尸迦，依因菩萨摩诃萨故，如来、应、正等觉及阿耨多罗三藐三菩提世间显现。

“憍尸迦，譬如依因满月轮故，一切药物、星辰、山海皆得增明。如是依因菩萨摩诃萨满月轮故，一切世间十善业道药草物类皆得增明；如是依因菩萨摩诃萨满月轮故，一切世间惠施、受斋、持戒等法药草物类皆得增明；如是依因菩萨摩诃萨满月轮故，一切世间四静虑、四无量、四无色定、五神通等药草物类皆得增明；如是依因菩萨摩诃萨满月轮故，一切世间布施、净戒、安忍、精进、静虑、般若波罗蜜多药草物类皆得增明；如是依因菩萨摩诃萨满月轮故，一切世间内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空药草物类皆得增明；如是依因菩萨摩诃萨满月轮故，一切世间真如、法界、法性、不虚妄性、不变异性、平等性、离生性、法定、法住、实际、虚空界、不思议界药草物类皆得增明；如是依因菩萨摩诃萨满月轮故，一切世间苦圣谛、集圣谛、灭圣谛、道圣谛药草物类皆得增明；如是依因菩萨摩诃萨满月轮故，一切世间八解脱、八胜处、九次第定、十遍处药草物类皆得增明；如是依因菩萨摩诃萨满月轮故，一切世间四念住、四正断、四神足、五根、五力、七等觉支、八圣道支药草物类皆得增明；如是依因菩萨摩诃萨满月轮故，一切世间空解脱门、无相解脱门、无愿解脱门药草物类皆得增明；如是依因菩萨摩诃萨满月轮故，一切世间五眼、六神通药草物类皆得增明；如是依因菩萨摩诃萨满月轮故，一切世间佛十力、四无所畏、四无碍解、大慈、大悲、大喜、大舍、十八佛不共法药草物类皆得增明；如是依因菩萨摩诃萨满月轮故，一切世间无忘失法、恒住舍性药草物类皆得增明；如是依因菩萨摩诃萨满月轮故，一切世间一切陀罗尼门、一切三摩地门药草物类皆得增明；如是依因菩萨摩诃萨满月轮故，一切世间一切智、道相智、一切相智药草物类皆得增明；如是依因菩萨摩诃萨满月轮故，一切世间预流向预流果、一来向一来果、不还向不还果、阿罗汉向阿罗汉果、独觉向独觉菩提药草物类皆得增明；如是依因菩萨摩诃萨满月轮故，一切世间菩萨摩诃萨十地等行及阿耨多罗三藐三菩提药草物类皆得增明；如是依因菩萨摩诃萨满月轮故，一切世间声闻、独觉、有学、无学星宿辰象皆得增明；如是依因菩萨摩诃萨满月轮故，一切世间菩萨摩诃萨及如来、应、正等觉诸山大海皆得增明。

“憍尸迦，若诸如来、应、正等觉未出世时，唯菩萨摩诃萨具方便善巧，为诸有情无倒宣说一切世间、出世间法。何以故？憍尸迦，当知菩萨摩诃萨能出生一切人乘、天乘、声闻乘、独觉乘、无上乘故。

“憍尸迦，菩萨摩诃萨所有方便善巧，皆从如是甚深般若波罗蜜多而得生长。

“憍尸迦，菩萨摩诃萨成就方便善巧力故，能行布施波罗蜜多，能行净戒、安忍、精进、静虑、般若波罗蜜多。

“憍尸迦，菩萨摩诃萨成就方便善巧力故，能行内空，能行外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空。

“憍尸迦，菩萨摩诃萨成就方便善巧力故，能行真如，能行法界、法性、不虚妄性、不变异性、平等性、离生性、法定、法住、实际、虚空界、不思议界。

“憍尸迦，菩萨摩诃萨成就方便善巧力故，能行苦圣谛，能行集、灭、道圣谛。

“憍尸迦，菩萨摩诃萨成就方便善巧力故，能行四静虑，能行四无量、四无色定。

“憍尸迦，菩萨摩诃萨成就方便善巧力故，能行八解脱，能行八胜处、九次第定、十遍处。

“憍尸迦，菩萨摩诃萨成就方便善巧力故，能行四念住，能行四正断、四神足、五根、五力、七等觉支、八圣道支。

“憍尸迦，菩萨摩诃萨成就方便善巧力故，能行空解脱门，能行无相、无愿解脱门。

“憍尸迦，菩萨摩诃萨成就方便善巧力故，能得五眼，能得六神通。

“憍尸迦，菩萨摩诃萨成就方便善巧力故，能得佛十力，能得四无所畏、四无碍解、大慈、大悲、大喜、大舍、十八佛不共法。

“憍尸迦，菩萨摩诃萨成就方便善巧力故，能得无忘失法，能得恒住舍性。

“憍尸迦，菩萨摩诃萨成就方便善巧力故，能得一切陀罗尼门，能得一切三摩地门。

“憍尸迦，菩萨摩诃萨成就方便善巧力故，能得一切智，能得道相智、一切相智。

“憍尸迦，菩萨摩诃萨成就方便善巧力故，能得三十二大士相，能得八十种随形好。

“憍尸迦，菩萨摩诃萨成就方便善巧力故，不堕声闻地，不证独觉地。

“憍尸迦，菩萨摩诃萨成就方便善巧力故，能成熟有情，能严净佛土。

“憍尸迦，菩萨摩诃萨成就方便善巧力故，能摄取寿量圆满，能摄取众具圆满、净土圆满、种性圆满、色力圆满、眷属圆满。

“憍尸迦，菩萨摩诃萨成就方便善巧力故，能行菩萨十地等行，能得无上正等菩提。

“憍尸迦，如是菩萨摩诃萨及所有方便善巧，皆由般若波罗蜜多而得成就。

“复次，憍尸迦，若善男子、善女人等，于此般若波罗蜜多，至心听闻、受持读诵、精勤修学、如理思惟、书写解说、广令流布，当得成就现在、未来功德胜利。”

尔时，天帝释白佛言：“世尊，若善男子、善女人等，于此般若波罗蜜多，至心听闻、受持读诵、精勤修学、如理思惟、书写解说、广令流布，云何当得成就现在功德胜利？”

佛言：“憍尸迦，若善男子、善女人等，于此般若波罗蜜多，至心听闻、受持读诵、精勤修学、如理思惟、书写解说、广令流布；是善男子、善女人等，现在不为毒药所中、刀兵所害、火所焚烧、水所漂溺，乃至不为四百四病之所夭殁，除先定业现世应受。

“憍尸迦，是善男子、善女人等，若遭官事怨贼逼迫，至心念诵如是般若波罗蜜多，若到其所，终不为彼谴罚加害。何以故？如是般若波罗蜜多威德势力法令尔故。

“憍尸迦，是善男子、善女人等，若有往至国王、王子、大臣等处，至心念诵如是般若波罗蜜多，必为王等欢喜问讯、恭敬赞美。何以故？是善男子、善女人等，常于有情不离慈、悲、喜、舍心故。

“憍尸迦，若善男子、善女人等，于此般若波罗蜜多，至心听闻、受持读诵、精勤修学、如理思惟、书写解说、广令流布，当得成就诸如是等现世种种功德胜利。”

时，天帝释复白佛言：“世尊，若善男子、善女人等，于此般若波罗蜜多，至心听闻、受持读诵、精勤修学、如理思惟、书写解说、广令流布，云何当得成就未来功德胜利？”

佛言：“憍尸迦，若善男子、善女人等，于此般若波罗蜜多，至心听闻、受持读诵、精勤修学、如理思惟、书写解说、广令流布；是善男子、善女人等，随所生处常不远离十善业道；是善男子、善女人等，随所生处常不远离惠施、受斋、持戒等法；是善男子、善女人等，随所生处常不远离四静虑、四无量、四无色定、五神通等；是善男子、善女人等，随所生处常不远离布施波罗蜜多、净戒波罗蜜多、安忍波罗蜜多、精进波罗蜜多、静虑波罗蜜多、般若波罗蜜多；是善男子、善女人等，随所生处常不远离内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；是善男子、善女人等，随所生处常不远离真如、法界、法性、不虚妄性、不变异性、平等性、离生性、法定、法住、实际、虚空界、不思议界；是善男子、善女人等，随所生处常不远离苦圣谛、集圣谛、灭圣谛、道圣谛；是善男子、善女人等，随所生处常不远离八解脱、八胜处、九次第定、十遍处；是善男子、善女人等，随所生处常不远离四念住、四正断、四神足、五根、五力、七等觉支、八圣道支；是善男子、善女人等，随所生处常不远离空解脱门、无相解脱门、无愿解脱门；是善男子、善女人等当得成就五眼、六神通；是善男子、善女人等，当得成就佛十力、四无所畏、四无碍解、大慈、大悲、大喜、大舍、十八佛不共法；是善男子、善女人等，当得成就无忘失法、恒住舍性；是善男子、善女人等，当得成就一切陀罗尼门、一切三摩地门；是善男子、善女人等，当得成就一切智、道相智、一切相智；是善男子、善女人等，永不坠堕一切地狱、傍生、鬼界，除乘愿力往生彼趣成熟有情；是善男子、善女人等，随所生处常具诸根，支体无缺；是善男子、善女人等，永不生于贫穷、下贱、工师、杂类、补羯娑家；是善男子、善女人等，永不生于屠脍、渔猎、盗贼、狱吏、旃荼罗家；是善男子、善女人等，常生豪贵，或刹帝利，或婆罗门，或诸长者、居士等家，终不生彼戍达罗家；是善男子、善女人等，随所生处三十二相、八十随好庄严其身，一切有情见者欢喜；是善男子、善女人等，多生有佛严净土中，莲华化生不造恶业；是善男子、善女人等，常不远离速疾神通，随心所愿游诸佛土，从一佛国至一佛国，供养恭敬、尊重赞叹诸佛世尊，听闻正法，成熟有情，严净佛土，渐证无上正等菩提。

“憍尸迦，若善男子、善女人等，于此般若波罗蜜多，至心听闻、受持读诵、精勤修学、如理思惟、书写解说、广令流布，当得成就诸如是等未来种种功德胜利。

“以是故，憍尸迦，若善男子、善女人等，欲得如是现在、未来功德胜利，乃至无上正等菩提常不离者，应以一切智智相应心，用无所得为方便，于此般若波罗蜜多，至心听闻、受持读诵、精勤修学、如理思惟、书写解说、广令流布，复以种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明而为供养。”

尔时，众多外道梵志为求佛过，来诣佛所。时，天帝释见已，念言：“今此众多外道梵志来趣法会，伺求佛短，将非般若留难事耶？我当念诵从佛所受甚深般若波罗蜜多，令彼邪徒复道而去。”念已，便诵甚深般若波罗蜜多。于是诸来外道梵志遥现敬相，右绕世尊，退还本所。

时，舍利子见已念言：“彼有何缘故来还去？”

佛知其意，告舍利子：“彼外道等为求我便相率而来，由天帝释念诵般若波罗蜜多大咒王力，令彼还去。舍利子，我都不见彼外道等有一善法，悉怀恶心为求我便，来趣我所。舍利子，我都不见一切世间若天、若魔、若梵、若沙门、若婆罗门、若异道等诸有情类，敢怀恶意来求般若波罗蜜多而能得便。何以故？舍利子，于此三千大千世界，一切四大王众天、三十三天、夜摩天、睹史多天、乐变化天、他化自在天、一切梵众天——梵辅天、梵会天、大梵天，光天——少光天、无量光天、极光净天，净天——少净天、无量净天、遍净天，广天——少广天、无量广天、广果天，无烦天、无热天、善现天、善见天、色究竟天，一切声闻、一切独觉、一切菩萨摩诃萨，我及一切具大威力龙神、药叉、健达缚、阿素洛、揭路荼、紧捺洛、莫呼洛伽、人非人等，皆共守护如是般若波罗蜜多，不令众恶而作留难。何以故？舍利子，是诸天等，皆从般若波罗蜜多而出生故。

“又，舍利子，十方各如殑伽沙等诸佛世界，一切如来、应、正等觉，一切声闻、一切独觉、一切菩萨摩诃萨，及一切天、龙神、药叉、健达缚、阿素洛、揭路荼、紧捺洛、莫呼洛伽、人非人等，皆共守护如是般若波罗蜜多，不令众恶而作留难。何以故？舍利子，彼诸佛等，皆从般若波罗蜜多而出生故。”

尔时，恶魔作是念：“今如来、应、正等觉四众围绕，及欲、色界诸天人等皆同集会，宣说般若波罗蜜多。是中必有菩萨摩诃萨受记，当得阿耨多罗三藐三菩提。我应往到，破坏其眼。”作是念已化作四兵，奋威勇锐，来诣佛所。

时，天帝释见已念言：“将非恶魔化为此事，来欲恼佛，并与般若波罗蜜多而作留难？何以故？如是四兵严饰殊丽，摩揭陀国影坚大王四种胜兵所不能及，憍萨罗国胜军大王四种胜兵亦不能及，劫比罗国释迦王种四种胜兵亦不能及，吠舍黎国栗呫毗种四种胜兵亦不能及，吉祥茅国力士王种四种胜兵亦不能及。由斯观察如是四兵，定是恶魔之所化作。恶魔长夜常伺佛短，坏诸有情所修胜业。我当念诵从佛所受甚深般若波罗蜜多，令彼恶魔复道而去。”

时，天帝释念已，便诵甚深般若波罗蜜多。于是恶魔退还本所，甚深般若波罗蜜多大神咒王力所遣故。