## 大般若波罗蜜多经卷第五百二十四

### 第三分方便善巧品第二十六之二

尔时，具寿善现白佛言：“世尊，诸菩萨摩诃萨成就如是方便善巧，发趣无上正等觉心已经几时？”

佛告善现：“是菩萨摩诃萨发趣无上正等觉心，已经无数百千俱胝那庾多劫。”

具寿善现复白佛言：“诸菩萨摩诃萨成就如是方便善巧，已曾亲近供养几佛？”

佛告善现：“是菩萨摩诃萨已曾亲近供养殑伽沙数诸佛。”

具寿善现复白佛言：“诸菩萨摩诃萨成就如是方便善巧，已种何等微妙善根？”

佛告善现：“是菩萨摩诃萨发心已来，无有布施波罗蜜多乃至般若波罗蜜多所引善根而不精勤修学圆满，由此因缘，成就如是方便善巧。”

具寿善现复白佛言：“诸菩萨摩诃萨成就如是方便善巧，甚为希有！”

佛告善现：“如是，如是，如汝所说，诸菩萨摩诃萨成就如是方便善巧，甚为希有！

“善现当知，如日月轮，周行照烛四大洲界作诸事业，其中所有情非情类，随彼光明势力而转各成己事；如是般若波罗蜜多，照烛余五波罗蜜多作诸事业，布施等五波罗蜜多，随顺般若波罗蜜多势力而转各成己事。

“善现当知，布施等五波罗蜜多，皆由般若波罗蜜多所摄受故，乃得名为波罗蜜多。如转轮王，若无七宝不名轮王，要具七宝乃名轮王；布施等五波罗蜜多亦复如是，若离般若波罗蜜多，不得名为波罗蜜多；要由般若波罗蜜多所摄受故，乃得名为波罗蜜多。

“善现当知，如有女人端严巨富，若无强夫所摄护者，易为恶人之所凌辱；若有强夫所摄护者，不为恶人之所凌辱。布施等五波罗蜜多亦复如是，若无般若波罗蜜多力所摄护，易为天魔及彼眷属之所沮坏；若有般若波罗蜜多力所摄护，一切天魔及彼眷属不能沮坏。

“善现当知，如勇军将妙闲兵法，善备种种坚固铠仗，邻国怨敌所不能害；布施等五波罗蜜多亦复如是，不离般若波罗蜜多，天魔眷属、增上慢人乃至菩萨旃荼罗等皆不能坏。

“善现当知，如赡部洲诸小王等，随时朝侍转轮圣王，依转轮王得游胜处；布施等五波罗蜜多亦复如是，随助般若波罗蜜多，由彼势力所引导故，速趣无上正等菩提。

“善现当知，如赡部洲东方诸水，无不皆趣殑伽大河，随殑伽河流入大海；布施等五波罗蜜多亦复如是，皆为般若波罗蜜多所摄引故，能至无上正等菩提。

“善现当知，如人右手能作众事，如是般若波罗蜜多能引一切殊胜善法。善现当知，如人左手所作不便，如是前五波罗蜜多不能引生殊胜善法。

“善现当知，譬如众流随其大小，若入大海同一咸味；布施等五波罗蜜多亦复如是，要入般若波罗蜜多，乃能证得一切智智，由此得名到彼岸者。

“善现当知，如转轮王欲有所趣，四军导从，轮宝居先。王及四军念欲饮食，轮即为住；既饮食已，王念欲行，轮即前去。其轮去住随王意欲，至所趣方不复前去。布施等五波罗蜜多亦复如是，与诸善法欲趣无上正等菩提，要因般若波罗蜜多以为前导，进止俱随不相舍离，若至佛果更不前进。

“善现当知，如转轮王，七宝具足，欲有所至，四军、七宝前后导从。尔时轮宝虽最居先，而不分别前后之相。如是前五波罗蜜多与诸善法欲趣无上正等菩提，定以般若波罗蜜多为其前导，然此般若波罗蜜多不作是念：‘我于前五波罗蜜多最为前导，彼随从我。’布施等五波罗蜜多不作是念：‘甚深般若波罗蜜多居我等前，我随从彼。’所以者何？如是六种波罗蜜多及一切法，自性皆钝、无所能为、无有主宰、虚假不实、空无所有、不自在相，譬如阳焰、光影、水月、幻事、梦等，其中都无分别作用真实体相。”

具寿善现复白佛言：“若一切法自性皆空，都无真实体相作用，诸菩萨摩诃萨云何修学布施等六波罗蜜多，能证无上正等菩提？”

佛告善现：“诸菩萨摩诃萨于此六种波罗蜜多勤修学时，常作是念：‘世间有情心恒颠倒，没生死苦不能自脱。我若不修巧便胜行，不能拔济彼生死苦。我当为彼诸有情类，勤修布施乃至般若波罗蜜多方便善巧，速趣无上正等菩提，拔诸有情生死大苦。’

“是菩萨摩诃萨作此念已，为诸有情舍内外物，舍已复作如是思惟：‘我于此物都无所舍。所以者何？此内外物自性皆空，不可舍施，非唯属我。’是菩萨摩诃萨由此观察，修行布施波罗蜜多速得圆满，疾证无上正等菩提。

“是菩萨摩诃萨为诸有情终不犯戒。所以者何？是菩萨摩诃萨常作此念：‘我为有情求趣无上正等菩提，决定不应断众生命乃至邪见，亦定不应求妙欲境及诸天乐，亦定不应求二乘地唯自解脱。’是菩萨摩诃萨由此观察，修行净戒波罗蜜多速得圆满，疾证无上正等菩提。

“是菩萨摩诃萨为诸有情不起忿恚，假使恒遭毁谤凌辱，分解支节受诸苦恼，亦不发起一念恶心。所以者何？是菩萨摩诃萨观察一切声如谷响、色如聚沫，不应于中妄生瞋恨。是菩萨摩诃萨由此观察，修行安忍波罗蜜多速得圆满，疾证无上正等菩提。

“是菩萨摩诃萨为诸有情勤求善法，乃至无上正等菩提，于其中间常不懈怠。所以者何？是菩萨摩诃萨常作是念：‘我若懈怠，不能济拔一切有情令其远离生死大苦，亦不能得一切智智。’是菩萨摩诃萨由此观察，修行精进波罗蜜多速得圆满，疾证无上正等菩提。

“是菩萨摩诃萨为诸有情勤修胜定，乃至无上正等菩提，终不发起贪、瞋、痴等散动之心。所以者何？是菩萨摩诃萨常作此念：‘我若发起贪、瞋、痴等散动之心，则不能成饶益他事，亦不能证所求佛果。’是菩萨摩诃萨由此观察，修行静虑波罗蜜多速得圆满，疾证无上正等菩提。

“是菩萨摩诃萨为诸有情不离般若波罗蜜多，乃至无上正等菩提，常勤修学微妙胜慧。所以者何？是菩萨摩诃萨常作此念：‘若离般若波罗蜜多，于诸有情不能成熟，亦不能证无上菩提。’是菩萨摩诃萨由此观察，修行般若波罗蜜多速得圆满，疾证无上正等菩提。由此因缘，虽一切法自性皆空，都无真实体相作用，而诸菩萨摩诃萨众勤修六种波罗蜜多，证得无上正等菩提。”

具寿善现复白佛言：“若此六种波罗蜜多无差别性，皆是般若波罗蜜多所摄受故，云何可说般若波罗蜜多于五波罗蜜多，为最为胜、为尊为高、为妙为微妙、为上为无上？”

佛告善现：“如是，如是，如汝所说，布施等六波罗蜜多无差别性，皆是般若波罗蜜多所摄受故。若无般若波罗蜜多，布施等五不得名为波罗蜜多；要依般若波罗蜜多，布施等五乃得名为波罗蜜多。

“善现当知，如有情类，虽有种种身色差别，若往亲近妙高山王咸同一色；如是前五波罗蜜多，虽有种种品类差别，而为般若波罗蜜多所摄受故，皆由般若波罗蜜多修成满故，皆入般若波罗蜜多，不可施设差别名姓。又前五种波罗蜜多依止般若波罗蜜多，方能证得一切智智，乃得名为到彼岸者，是故六种波罗蜜多皆同一味性无差别，不可施设此是布施乃至般若波罗蜜多。所以者何？如是六种波罗蜜多皆能证得一切智智，能到彼岸，性无差别。由是因缘，布施等六不可施设名姓有异。”

具寿善现复白佛言：“波罗蜜多及一切法若随实义，皆无此彼胜劣差别。何缘故说般若波罗蜜多于五波罗蜜多，为最为胜、为尊为高、为妙为微妙、为上为无上？”

佛告善现：“如是，如是，如汝所说，若随实义，波罗蜜多及一切法，皆无此彼胜劣差别。但依世俗言说作用，说有此彼胜劣差别，施设布施乃至般若波罗蜜多，为欲度脱诸有情类世俗作用生老病死，然诸有情生老病死皆非实有但假施设。所以者何？有情无故，当知诸法亦无所有。甚深般若波罗蜜多达一切法都无所有，能拔有情世俗作用生老病死，由此故说般若波罗蜜多于五波罗蜜多，为最为胜、为尊为高、为妙为微妙、为上为无上。

“善现当知，如转轮王所有女宝于人中女，为最为胜、为尊为高、为妙为微妙、为上为无上；如是般若波罗蜜多于前五种波罗蜜多，为最为胜、为尊为高、为妙为微妙、为上为无上。”

具寿善现复白佛言：“如来何缘但数赞说甚深般若波罗蜜多于布施等波罗蜜多，为最为胜、为尊为高、为妙为微妙、为上为无上？”

佛告善现：“由此般若波罗蜜多普能摄受一切善法，和合趣入一切智智，安住不动，以无所得为方便故。”

具寿善现复白佛言：“如是般若波罗蜜多，于诸善法有取舍不？”

佛言：“不也，如是般若波罗蜜多，于一切法无取无舍。何以故？以一切法自性皆空，都无可取、不可舍故。”

具寿善现复白佛言：“如是般若波罗蜜多，于何等法无取无舍？”

佛告善现：“如是般若波罗蜜多，于色乃至一切智智无取无舍。”

具寿善现复白佛言：“如是般若波罗蜜多，云何于色广说乃至一切智智无取无舍？”

佛告善现：“如是般若波罗蜜多，不思惟色广说乃至一切智智，是故于色广说乃至一切智智无取无舍。”

具寿善现复白佛言：“云何般若波罗蜜多，不思惟色广说乃至一切智智？”

佛告善现：“由此般若波罗蜜多于色乃至一切智智，不思惟一切相，亦不思惟一切所缘，是故于色广说乃至一切智智皆不思惟。”

具寿善现复白佛言：“若菩萨摩诃萨不思惟色广说乃至一切智智，云何增长所种善根？若不增长所种善根，云何圆满波罗蜜多？若不圆满波罗蜜多，云何证得一切智智？”

佛告善现：“若菩萨摩诃萨不思惟色广说乃至一切智智，是菩萨摩诃萨便能增长所种善根；所种善根得增长故，便能圆满波罗蜜多；波罗蜜多得圆满故，便能证得一切智智。所以者何？诸菩萨摩诃萨要于诸色广说乃至一切智智能不思惟，乃能具足修诸菩萨摩诃萨行，证得无上正等菩提。”

具寿善现复白佛言：“何因缘故，诸菩萨摩诃萨要于诸色广说乃至一切智智能不思惟，方能具足修诸菩萨摩诃萨行，证得无上正等菩提？”

佛告善现：“诸菩萨摩诃萨若思惟色广说乃至一切智智则有所得，有所得故便著三界；若著三界，不能具足修诸菩萨摩诃萨行，证得无上正等菩提。若菩萨摩诃萨不思惟色广说乃至一切智智便无所得，无所得故不著三界；以于三界不生著故，便能具足修诸菩萨摩诃萨行，证得无上正等菩提。是故，善现，若菩萨摩诃萨欲能具足修诸菩萨摩诃萨行，疾证无上正等菩提，当勤修学甚深般若波罗蜜多，不应思惟染著诸法。”

具寿善现复白佛言：“若菩萨摩诃萨欲勤修学甚深般若波罗蜜多，当于何住？”

佛告善现：“若菩萨摩诃萨欲勤修学甚深般若波罗蜜多，不应住色广说乃至一切智智。”

具寿善现复白佛言：“何因缘故，诸菩萨摩诃萨欲勤修学甚深般若波罗蜜多，不应住色广说乃至一切智智？”

佛告善现：“若菩萨摩诃萨能勤修学甚深般若波罗蜜多，于一切法无执著故，不应住色广说乃至一切智智。所以者何？是菩萨摩诃萨不见有法可于其中而起执著及可安住。如是，善现，诸菩萨摩诃萨以无执著及无安住而为方便，能勤修学甚深般若波罗蜜多。

“善现当知，若菩萨摩诃萨作如是念：‘若能如是无所执著、无所安住，精勤修学甚深般若波罗蜜多，是修般若波罗蜜多，是行般若波罗蜜多。我能如是无所执著、无所安住，精勤修学甚深般若波罗蜜多，是修般若波罗蜜多，是行般若波罗蜜多。’是菩萨摩诃萨由如是念取相执著，远离般若波罗蜜多；若远离般若波罗蜜多，则远离布施波罗蜜多广说乃至一切智智。所以者何？甚深般若波罗蜜多于一切法无所执著，非深般若波罗蜜多有执著者及执著性。所以者何？甚深般若波罗蜜多都无自性可于诸法有所执著。是故，善现，诸菩萨摩诃萨行深般若波罗蜜多，于一切法及深般若波罗蜜多皆无执著。

“善现当知，若菩萨摩诃萨行深般若波罗蜜多时，起如是想：‘此是般若波罗蜜多，我行般若波罗蜜多，即是遍行诸法实相。’是菩萨摩诃萨由起此想，便退般若波罗蜜多；若退般若波罗蜜多，则退布施波罗蜜多广说乃至一切智智。所以者何？甚深般若波罗蜜多是一切种白法根本，若退般若波罗蜜多，则为退失一切白法。

“善现当知，若菩萨摩诃萨作如是念：‘甚深般若波罗蜜多，摄受布施波罗蜜多广说乃至一切智智。’是菩萨摩诃萨退失般若波罗蜜多，若退失般若波罗蜜多，则不能摄受布施波罗蜜多广说乃至一切智智。所以者何？非离般若波罗蜜多能遍摄受菩提分法，及能证得一切智智。

“善现当知，若菩萨摩诃萨作如是念：‘安住般若波罗蜜多，便于无上正等菩提定得受记。’是菩萨摩诃萨由作是念，退失般若波罗蜜多；若退失般若波罗蜜多，便于无上正等菩提不堪受记。所以者何？非离般若波罗蜜多可于无上正等菩提有得受记。

“善现当知，若菩萨摩诃萨作如是念：‘安住般若波罗蜜多，则能引发布施波罗蜜多，乃至能引发大慈、大悲、大喜、大舍。’是菩萨摩诃萨由如是念，则退失般若波罗蜜多；若退失般若波罗蜜多，则不能引发布施波罗蜜多，乃至不能引发大慈、大悲、大喜、大舍。所以者何？非离般若波罗蜜多，而能引发安住胜法。

“善现当知，若菩萨摩诃萨作如是念：‘佛知诸法无摄受相，自证无上正等菩提；得菩提已，为诸有情宣说开示诸法实相。’是菩萨摩诃萨由如是念，则为退失甚深般若波罗蜜多。所以者何？如来于法无知、无觉、无说、无示。所以者何？诸法实性不可知觉、不可施设，云何得有知、觉、说、示一切法者？若言实有知觉说示一切法者，无有是处。”

尔时，具寿善现复白佛言：“世尊，诸菩萨摩诃萨行深般若波罗蜜多，云何当得离如是等种种过失？”

佛告善现：“若菩萨摩诃萨行深般若波罗蜜多，作如是念：‘一切法无所有、不可取，若法无所有、不可取，则无有能现等觉者，亦无有能宣说开示。’若能如是行，是行深般若波罗蜜多，离诸过失。若菩萨摩诃萨著无所有、不可取法，则离般若波罗蜜多。所以者何？甚深般若波罗蜜多，于一切法无所执著、无所摄受；若于诸法有所执著、有所摄受，则离般若波罗蜜多。”

具寿善现复白佛言：“般若波罗蜜多于般若波罗蜜多，为远离、为不远离？乃至布施波罗蜜多于布施波罗蜜多，为远离、为不远离？广说乃至一切智智于一切智智，为远离、为不远离？世尊，若般若波罗蜜多于般若波罗蜜多，设远离、设不远离，云何菩萨摩诃萨能无执著引发般若波罗蜜多？如是乃至若布施波罗蜜多于布施波罗蜜多，设远离、设不远离，云何菩萨摩诃萨能无执著引发布施波罗蜜多？广说乃至若一切智智于一切智智，设远离、设不远离，云何菩萨摩诃萨能无执著引发一切智智？”

佛告善现：“般若波罗蜜多于般若波罗蜜多，非远离、非不远离，是故菩萨摩诃萨能无执著引发般若波罗蜜多；如是乃至布施波罗蜜多于布施波罗蜜多，非远离、非不远离，是故菩萨摩诃萨能无执著引发布施波罗蜜多；广说乃至一切智智于一切智智，非远离、非不远离，是故菩萨摩诃萨能无执著引发一切智智。所以者何？非即自性，非离自性，而能引发安住自性。

“复次，善现，诸菩萨摩诃萨行深般若波罗蜜多，不执著色，谓此是色、此色属彼，广说乃至亦不执著一切智智，谓此是一切智智、此一切智智属彼。是菩萨摩诃萨于如是一切法无执著故，便能引发般若波罗蜜多，乃至能引发一切智智。所以者何？若菩萨摩诃萨行深般若波罗蜜多，于诸法中有所执著，谓此是法、此法属彼，则不能随意引发安住殊胜功德。

“复次，善现，诸菩萨摩诃萨行深般若波罗蜜多，不观色若常若无常、若乐若苦、若我若无我、若净若不净、若空若不空、若远离若不远离，乃至不观一切智智若常若无常、若乐若苦、若我若无我、若净若不净、若空若不空、若远离若不远离。是菩萨摩诃萨于如是一切法不观察，便引发般若波罗蜜多，乃至能引发一切智智。所以者何？若菩萨摩诃萨行深般若波罗蜜多，于诸法中有所观察若常若无常、若乐若苦、若我若无我、若净若不净、若空若不空、若远离若不远离，则不能随意引发安住殊胜功德。

“复次，善现，若菩萨摩诃萨行深般若波罗蜜多，则为修行布施波罗蜜多，广说乃至亦为修行一切智智。

“复次，善现，甚深般若波罗蜜多随所行处，一切所有波罗蜜多及余一切菩提分法皆悉随行；甚深般若波罗蜜多随所至处，一切所有波罗蜜多及余一切菩提分法皆悉随至。如转轮王随所行处，四部勇军皆悉随行，如转轮王随所至处，四部勇军皆悉随至；甚深般若波罗蜜多亦复如是，随有所行及有所至，布施等五波罗蜜多及余一切菩提分法皆悉随逐，究竟至于一切智智。如善御者驾驷马车，令避险路行于正道，随本意欲能往所至；甚深般若波罗蜜多亦复如是，善御一切波罗蜜多及余所有菩提分法，令避生死涅槃险路，行于自利利他正道，至本所求一切智智。”

尔时，善现便白佛言：“诸菩萨摩诃萨云何为道？云何非道？”

佛告善现：“若声闻道、若独觉道、若异生道，非诸菩萨摩诃萨道，依此不能往一切智智故；甚深般若波罗蜜多所引一切菩提分法，是诸菩萨摩诃萨道，依此定能往一切智智故。”

具寿善现复白佛言：“甚深般若波罗蜜多出现世间能为大事，所谓示现一切菩萨摩诃萨众道、非道相，令诸菩萨摩诃萨众知道、非道，疾能证得一切智智。”

佛告善现：“如是，如是，如汝所说，甚深般若波罗蜜多出现世间能为大事，所谓示现一切菩萨摩诃萨众道、非道相，令诸菩萨摩诃萨众知道、非道，疾能证得一切智智。

“复次，善现，甚深般若波罗蜜多出现世间能为大事，所谓度脱无量无数无边有情，令获殊胜利益安乐。善现当知，甚深般若波罗蜜多虽作无边利乐他事，而于此事无所取著。善现当知，甚深般若波罗蜜多虽能示现所作事业，而不取色、受、想、行、识，乃至不取一切智智，亦复不取声闻、独觉所作事业。善现当知，甚深般若波罗蜜多，虽能引导一切菩萨摩诃萨众令趣无上正等菩提，远离声闻、独觉等地，而于诸法无生无灭，以法住性是定量故。”

尔时，善现复白佛言：“甚深般若波罗蜜多若于诸法无生无灭，云何菩萨摩诃萨行深般若波罗蜜多时，为诸有情应行布施，应持净戒，应起安忍，应勤精进，应入静虑，应修般若？”

佛告善现：“诸菩萨摩诃萨行深般若波罗蜜多时，缘一切智智，为诸有情应行布施，应持净戒，应起安忍，应勤精进，应入静虑，应修般若。是菩萨摩诃萨持此善根，与诸有情平等共有回向无上正等菩提。是菩萨摩诃萨持此善根，回向无上正等觉故，则修六种波罗蜜多速得圆满，亦修菩萨慈、悲、喜、舍速得圆满，由斯疾得一切智智，乃至安坐妙菩提座，常不远离如是六种波罗蜜多。若菩萨摩诃萨常不远离如是六种波罗蜜多，则不远离一切智智。是故，善现，若菩萨摩诃萨欲疾证得一切智智，当勤精进修学六种波罗蜜多，常勤精进修行六种波罗蜜多。若菩萨摩诃萨常勤精进修学、修行如是六种波罗蜜多，一切善根疾得圆满，速证无上正等菩提。是故，善现，诸菩萨摩诃萨应与六种波罗蜜多恒共相应，无得暂舍。”

尔时，善现便白佛言：“云何菩萨摩诃萨能与六种波罗蜜多常共相应，无时暂舍？”

佛告善现：“若菩萨摩诃萨如实观色非相应非不相应，如实观受、想、行、识非相应非不相应，广说乃至如实观一切智智非相应非不相应，是菩萨摩诃萨能与六种波罗蜜多常共相应，无时暂舍。

“复次，善现，若菩萨摩诃萨常作是念：‘我不应住色，亦不应住非色，广说乃至我不应住一切智智，亦不应住非一切智智。何以故？色非能住、非所住，广说乃至一切智智亦非能住、非所住故。’是菩萨摩诃萨能与六种波罗蜜多常共相应，无时暂舍。

“善现当知，若菩萨摩诃萨能以如是无住方便，修行六种波罗蜜多，是菩萨摩诃萨疾证无上正等菩提。

“善现当知，如人欲食庵没罗果、半娜娑果，先取其子种植良田，随时溉灌守视营理，渐次生长芽茎枝叶，时节和合便有华果，果成熟已取而食之。如是，善现，诸菩萨摩诃萨欲得无上正等菩提，先学六种波罗蜜多，复于有情或以布施、或以爱语、或以利行、或以同事而摄受之；既摄受已，教令安住布施、净戒、安忍、精进、静虑、般若波罗蜜多，及令安住四念住等菩提分法；既安住已，解脱一切生死大苦，证得常住永寂安乐。菩萨如是当得无上正等菩提，能尽未来饶益一切。

“是故，善现，若菩萨摩诃萨欲于诸法不假他缘而自开悟，欲能成熟一切有情，欲能严净所求佛土，欲疾安坐妙菩提座，欲能降伏诸恶魔军，欲疾证得一切智智，欲转法轮度有情众，应学六种波罗蜜多，以四摄事方便摄受诸有情类，令其解脱生死众苦。菩萨如是勤修学时，应于般若波罗蜜多常勤修学。”

具寿善现复白佛言：“佛说菩萨应于般若波罗蜜多勤修学耶？”

佛言：“善现，如是，如是，我说菩萨应于般若波罗蜜多常勤修学。

“善现当知，若菩萨摩诃萨欲于诸法得大自在，当学般若波罗蜜多。所以者何？甚深般若波罗蜜多具大威力，能令菩萨摩诃萨众于一切法得大自在。善现当知，甚深般若波罗蜜多是诸善法所趣向门，譬如大海是一切水所趣向门。是故，善现，若声闻乘善男子等，若独觉乘善男子等，若无上乘善男子等，皆应于此甚深般若波罗蜜多常勤修学。

“善现当知，诸菩萨摩诃萨于深般若波罗蜜多勤修学时，应于布施乃至般若波罗蜜多亦常修学，乃至应于一切智智亦常修学。

“善现当知，如善射人，甲胄坚固，执好弓箭，不惧怨敌；诸菩萨摩诃萨亦复如是，摄受般若波罗蜜多广说乃至一切智智方便善巧，一切魔军、外道、他论皆不能伏。是故，善现，若菩萨摩诃萨欲得无上正等菩提，转妙法轮度有情众，当勤修学甚深般若波罗蜜多。若菩萨摩诃萨常勤修学甚深般若波罗蜜多，便为过去、未来、现在诸佛世尊常共护念。”

具寿善现即白佛言：“云何菩萨摩诃萨常勤修学甚深般若波罗蜜多，便为过去、未来、现在诸佛世尊常共护念？”

佛告善现：“若菩萨摩诃萨常勤修学甚深般若波罗蜜多，即能修行布施、净戒、安忍、精进、静虑、般若波罗蜜多广说乃至一切智智故，为过去、未来、现在诸佛世尊常共护念。”

具寿善现复白佛言：“是菩萨摩诃萨云何修行布施、净戒、安忍、精进、静虑、般若波罗蜜多广说乃至一切智智，便为过去、未来、现在诸佛世尊常共护念？”

佛告善现：“是菩萨摩诃萨修行布施波罗蜜多广说乃至一切智智时，观布施波罗蜜多乃至一切智智皆不可得故，为过去、未来、现在诸佛世尊常共护念。

“复次，善现，过去、未来、现在诸佛，于是菩萨摩诃萨所虽常护念，而不以色、受、想、行、识广说乃至一切智智故兴护念，以色乃至一切智智不可得故。”

具寿善现复白佛言：“诸菩萨摩诃萨虽多处学而无学处。”

佛告善现：“如是，如是，诸菩萨摩诃萨虽多处学而无学处。所以者何？实无有法可令菩萨摩诃萨众于中修学。”

尔时，善现复白佛言：“佛为菩萨摩诃萨众，或略或广宣说六种波罗蜜多相应之法。若菩萨摩诃萨欲得无上正等菩提，转妙法轮度有情众，于此六种波罗蜜多相应法教，若略若广皆应听闻、受持读诵、令极通利，既通利已如理思惟，既思惟已审正观察，既观察已，令心、心所于所缘相皆不复转。”

佛告善现：“如是，如是，如汝所说。复次，善现，诸菩萨摩诃萨于佛世尊所说六种波罗蜜多相应法教，若略若广勤修学时，应于诸法如实了知略广之相。”

尔时，善现便白佛言：“云何菩萨摩诃萨于一切法如实了知略广之相？”

佛告善现：“若菩萨摩诃萨如实了知色真如相，如实了知受、想、行、识真如相，广说乃至如实了知一切智智真如相，是菩萨摩诃萨于一切法如实了知略广之相。”

具寿善现复白佛言：“云何色真如相？云何受、想、行、识真如相？广说乃至云何一切智智真如相？诸菩萨摩诃萨如实了知而于中学，于一切法如实了知略广之相？”

佛告善现：“色真如无生无灭，亦无住异而可施设，是名色真如相；受、想、行、识真如无生无灭，亦无住异而可施设，是名受、想、行、识真如相；广说乃至一切智智真如无生无灭，亦无住异而可施设，是名一切智智真如相。诸菩萨摩诃萨如实了知当于中学，于一切法如实了知略广之相。

“复次，善现，若菩萨摩诃萨如实了知色实际相，如实了知受、想、行、识实际相，广说乃至如实了知一切智智实际相，是菩萨摩诃萨于一切法如实了知略广之相。”

尔时，善现便白佛言：“云何色实际相？云何受、想、行、识实际相？广说乃至云何一切智智实际相？诸菩萨摩诃萨如实了知而于中学，于一切法如实了知略广之相？”

佛告善现：“无色际是名色实际相，无受、想、行、识际是名受、想、行、识实际相，广说乃至无一切智智际是名一切智智实际相。诸菩萨摩诃萨如实了知当于中学，于一切法如实了知略广之相。

“复次，善现，若菩萨摩诃萨如实了知色法界相，如实了知受、想、行、识法界相，广说乃至如实了知一切智智法界相，是菩萨摩诃萨于一切法如实了知略广之相。”

尔时，善现便白佛言：“云何色法界相？云何受、想、行、识法界相？广说乃至云何一切智智法界相？诸菩萨摩诃萨如实了知而于中学，于一切法如实了知略广之相？”

佛告善现：“色如虚空，无障无碍、无生无灭、无断无续而可施设，是名色法界相；受、想、行、识如虚空，无障无碍、无生无灭、无断无续而可施设，是名受、想、行、识法界相；广说乃至一切智智如虚空，无障无碍、无生无灭、无断无续而可施设，是名一切智智法界相。诸菩萨摩诃萨如实了知当于中学，于一切法如实了知略广之相。”

尔时，善现复白佛言：“诸菩萨摩诃萨复云何应知一切法略广之相？”

佛告善现：“若菩萨摩诃萨如实了知一切法不合不散，是菩萨摩诃萨应如是知一切法略广之相。”

具寿善现便白佛言：“何等一切法不合不散？”

佛告善现：“色不合不散，受、想、行、识不合不散，广说乃至一切智智不合不散，贪欲、瞋恚、愚痴不合不散，欲界、色界、无色界不合不散，有为界、无为界不合不散。所以者何？如是诸法皆无自性，若无自性则无所有，若无所有则不可说有合有散。诸菩萨摩诃萨于一切法如是了知，则能了知略广之相。”