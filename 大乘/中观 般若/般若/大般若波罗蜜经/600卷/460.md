## 大般若波罗蜜多经卷第四百六十

### 第二分巧便品第六十八之一

尔时，具寿善现白佛言：“世尊，若菩萨摩诃萨成就如是巧便力者，发菩提心已经几时？”

佛告善现：“是菩萨摩诃萨发菩提心，已经无数百千俱胝那庾多劫。”

具寿善现复白佛言：“世尊，若菩萨摩诃萨成就如是巧便力者，已曾亲近供养几佛？”

佛告善现：“是菩萨摩诃萨已曾亲近供养殑伽沙等诸佛。”

具寿善现复白佛言：“世尊，若菩萨摩诃萨成就如是巧便力者，已植何等殊胜善根？”

佛告善现：“是菩萨摩诃萨发心已来，无有布施、净戒、安忍、精进、静虑、般若波罗蜜多所引善根而不圆满精勤修学，由此因缘，成就如是巧方便力。”

具寿善现复白佛言：“世尊，若菩萨摩诃萨成就如是巧便力者，甚为希有！”

佛告善现：“如是，如是，如汝所说，是菩萨摩诃萨甚为希有。善现当知，如日月轮，周行照触四大洲界作诸事业，其中所有若情非情，随彼光明势力而转各成己事。如是般若波罗蜜多，照触余五波罗蜜多作诸事业，布施等五波罗蜜多，随顺般若波罗蜜多势力而转各成己事。

“善现当知，如转轮王，若无七宝不名轮王，要有七宝乃名轮王。布施等五波罗蜜多亦复如是，若离般若波罗蜜多，不得名为波罗蜜多；不离般若波罗蜜多，乃得名为波罗蜜多。

“善现当知，如有女人端严巨富，若无强夫所守护者，易为恶人之所凌辱；若有强夫所守护者，不为恶人之所凌辱。布施等五波罗蜜多亦复如是，若无般若波罗蜜多力所摄护，易为天魔及彼眷属之所沮坏；若有般若波罗蜜多力所摄护，一切天魔及彼眷属不能沮坏。

“善现当知，如勇军将妙闲兵法，善备种种坚固铠仗，邻国怨敌所不能害；布施等五波罗蜜多亦复如是，不离般若波罗蜜多，天魔眷属、增上慢人乃至菩萨、旃荼罗等皆不能坏。

“善现当知，如赡部洲诸小王等，随时朝侍转轮圣王，依彼轮王得至胜处；布施等五波罗蜜多亦复如是，随助般若波罗蜜多，由彼势力所引导故，疾能证得一切智智。

“善现当知，如赡部洲东方诸水，无不皆趣殑伽大河，随殑伽河流入大海；布施等五波罗蜜多亦复如是，无不皆为甚深般若波罗蜜多之所摄引，乃能证得一切智智。

“善现当知，如人右手能作众事，如是般若波罗蜜多能引一切殊胜善法。

“善现当知，如人左手所作不便，如是前五波罗蜜多不能引生诸胜善法。

“善现当知，譬如众流随其大小，若入大海同得咸名；如是前五波罗蜜多，要入般若波罗蜜多，乃得名为能到彼岸。

“善现当知，如转轮王欲有所趣，四军导从，轮宝居先。王及四军念欲饮食，轮即为住；既饮食已，王念欲行，轮即前去。其轮去住随王意欲，至所趣方，不复前去。如是前五波罗蜜多与诸善法，欲趣无上正等菩提，要因般若波罗蜜多以为前导，进止俱随不相舍离；若至无上正等菩提，更不前进。

“善现当知，如转轮王欲有所至，四军、七宝前后导从。尔时轮宝虽最居先，而不分别前后之相。如是前五波罗蜜多与诸善法，欲趣无上正等菩提，必以般若波罗蜜多为其前导，然此般若波罗蜜多不作是念：‘我于前五波罗蜜多最为前导，彼随从我。’布施等五波罗蜜多不作是念：‘甚深般若波罗蜜多居我等先，我随彼故。’所以者何？如是六种波罗蜜多及一切法，自性皆钝、无所能为、无有主宰、虚妄不实、空无所有、不自在相，譬如阳焰、光影、水月、幻事、梦等，其中都无分别作用真实自体。”

尔时，具寿善现复白佛言：“世尊，若一切法自性皆空，无实相用，诸菩萨摩诃萨云何修行布施、净戒、安忍、精进、静虑、般若波罗蜜多，求证无上正等菩提？”

佛告善现：“诸菩萨摩诃萨于此六种波罗蜜多正修行时，常作是念：‘世间有情心恒颠倒，沉溺生死不能自脱。我若不修巧便胜行，不能拔济彼生死苦。我当为彼诸有情类，勤修布施乃至般若波罗蜜多巧便胜行，趣证无上正等菩提，脱诸有情生死大苦。’是菩萨摩诃萨作此念已，为诸有情舍施内外一切所有；既舍施已，复作是念：‘我于内外都无所舍。所以者何？此内外物空无自性，不可舍施，非唯属我。’是菩萨摩诃萨由此观察，修行布施波罗蜜多疾得圆满，速证无上正等菩提。

“是菩萨摩诃萨为脱有情生死苦故终不犯戒。所以者何？是菩萨摩诃萨常作此念：‘我为解脱一切有情生死苦故，求趣无上正等菩提，决定不应断众生命乃至邪见，亦定不应求妙欲境、求天富乐、求作帝释、魔、梵王等，亦定不应求声闻地或独觉地唯自解脱。’是菩萨摩诃萨由此观察，修行净戒波罗蜜多疾得圆满，速证无上正等菩提。

“是菩萨摩诃萨为脱有情生死苦故终不发起忿恚等心，假使恒遭毁谤凌辱，辛楚诃责痛彻心髓，终不发起一念瞋恨。设复恒遭刀杖、瓦石、杖块等物捶打其身，割截斫刺，分解支节，亦不发起一念恶心。所以者何？是菩萨摩诃萨观察一切声如谷响、色如聚沫，不应于中妄起瞋恨坏诸善品。是菩萨摩诃萨由此观察，修行安忍波罗蜜多疾得圆满，速证无上正等菩提。

“是菩萨摩诃萨为脱有情生死苦故勤求一切殊胜善法，乃至无上正等菩提，于其中间常无懈怠。所以者何？是菩萨摩诃萨恒作是念：‘我若懈怠，不能济拔一切有情，令其远离生死大苦，亦不能得一切智智。’是菩萨摩诃萨由此观察，修行精进波罗蜜多疾得圆满，速证无上正等菩提。

“是菩萨摩诃萨为脱有情生死苦故修诸胜定，乃至无上正等菩提，终不发起贪、瞋、痴等俱行乱心。所以者何？是菩萨摩诃萨常作此念：‘我若发起贪、瞋、痴等俱行乱心，则不能成利乐他事，亦不能证所求佛果。’是菩萨摩诃萨由此观察，修行静虑波罗蜜多疾得圆满，速证无上正等菩提。

“是菩萨摩诃萨为脱有情生死苦故不离般若波罗蜜多，乃至无上正等菩提，常勤修学世、出世间微妙胜慧。所以者何？是菩萨摩诃萨恒作是念：‘若离般若波罗蜜多，于诸有情不能成熟，亦不能得一切智智。’是菩萨摩诃萨由此观察，修行般若波罗蜜多疾得圆满，速证无上正等菩提。善现，由此因缘，虽一切法无实相用、自性皆空，而诸菩萨摩诃萨众勤修六种波罗蜜多常无懈倦，求证无上正等菩提。”

尔时，具寿善现复白佛言：“世尊，若一切种波罗蜜多性无差别，皆是般若波罗蜜多所摄受故，皆由般若波罗蜜多修成满故，应合为一波罗蜜多，所谓般若波罗蜜多，云何可说般若波罗蜜多于五波罗蜜多，为最为胜、为尊为高、为妙为微妙、为上为无上、无等无等等？”

佛告善现：“如是，如是，如汝所说，如是六种波罗蜜多性无差别，皆是般若波罗蜜多所摄持故。若无般若波罗蜜多，布施等五不得名为波罗蜜多；要依般若波罗蜜多，布施等五乃得名为波罗蜜多。是故前五波罗蜜多摄在般若波罗蜜多，由此唯一波罗蜜多，所谓般若波罗蜜多，是故一切波罗蜜多性无差别。

“善现当知，如有情类，虽有种种色身差别，若有亲近妙高山王咸同一色；如是前五波罗蜜多，虽有种种品类差别，而为般若波罗蜜多所摄受故，皆由般若波罗蜜多修成满故，皆入般若波罗蜜多，不可施设差别名姓。又布施等波罗蜜多依止般若波罗蜜多，方得趣入一切智智，乃得名为到彼岸者，是故六种波罗蜜多皆同一味性无差别，不可施设此是布施波罗蜜多乃至般若波罗蜜多。所以者何？如是六种波罗蜜多皆同趣入一切智智，能到彼岸，性无差别。由是因缘，布施等六，不可施设名姓有异。”

具寿善现复白佛言：“波罗蜜多及一切法若随实义，皆无此彼胜劣差别。何缘故说般若波罗蜜多于五波罗蜜多，为最为胜、为尊为高、为妙为微妙、为上为无上、无等无等等？”

佛告善现：“如是，如是，如汝所说，若随实义，波罗蜜多及一切法，皆无此彼胜劣差别。但依世俗言说作用，说有此彼胜劣差别，施设布施波罗蜜多乃至般若波罗蜜多，为欲度脱诸有情类世俗作用生老病死，然诸有情生老病死皆非实有但假施设。所以者何？有情无故，当知诸法亦无所有。甚深般若波罗蜜多达一切法都无所有，能拔有情世俗作用生老病死，由斯故说般若波罗蜜多于五波罗蜜多，为最为胜、为尊为高、为妙为微妙、为上为无上、无等无等等。善现当知，如转轮王所有女宝于人中女，为最为胜、为尊为高、为妙为微妙、为上为无上、无等无等等；如是般若波罗蜜多于布施等波罗蜜多，为最为胜、为尊为高、为妙为微妙、为上为无上、无等无等等。”

具寿善现复白佛言：“世尊，何缘数数赞说甚深般若波罗蜜多于布施等波罗蜜多，为最为胜、为尊为高、为妙为微妙、为上为无上、无等无等等？”

佛告善现：“由此般若波罗蜜多以无所得而为方便，普能摄取一切善法，和合趣入一切智智，安住不动故，我数数赞说般若波罗蜜多。”

具寿善现复白佛言：“甚深般若波罗蜜多，于诸善法有取舍不？”

佛言：“不也，甚深般若波罗蜜多，于法都无若取若舍。何以故？以一切法皆不可取、不可舍故。”

具寿善现复白佛言：“甚深般若波罗蜜多，于何等法无取无舍？”

佛告善现：“甚深般若波罗蜜多，于色无取无舍，于受、想、行、识无取无舍，于眼处乃至意处无取无舍，于色处乃至法处无取无舍，于眼界乃至意界无取无舍，于色界乃至法界无取无舍，于眼识界乃至意识界无取无舍，于眼触乃至意触无取无舍，于眼触为缘所生诸受乃至意触为缘所生诸受无取无舍，于地界乃至识界无取无舍，于因缘乃至增上缘无取无舍，于无明乃至老死无取无舍，于布施波罗蜜多乃至般若波罗蜜多无取无舍，于内空乃至无性自性空无取无舍，于真如乃至不思议界无取无舍，于苦、集、灭、道圣谛无取无舍，于四念住乃至八圣道支无取无舍，于四静虑、四无量、四无色定无取无舍，于八解脱乃至十遍处无取无舍，于空、无相、无愿解脱门无取无舍，于净观地乃至如来地无取无舍，于极喜地乃至法云地无取无舍，于一切陀罗尼门、三摩地门无取无舍，于五眼、六神通无取无舍，于如来十力乃至十八佛不共法无取无舍，于三十二大士相、八十随好无取无舍，于无忘失法、恒住舍性无取无舍，于一切智、道相智、一切相智无取无舍，于预流果乃至独觉菩提无取无舍，于一切菩萨摩诃萨行无取无舍，于诸佛无上正等菩提无取无舍，于一切智智无取无舍。”

具寿善现复白佛言：“甚深般若波罗蜜多，云何于色无取无舍，乃至于一切智智无取无舍？”

佛告善现：“甚深般若波罗蜜多不思惟色，是故于色无取无舍，乃至不思惟一切智智，是故于一切智智无取无舍。”

具寿善现复白佛言：“云何般若波罗蜜多不思惟色，乃至不思惟一切智智？”

佛告善现：“由此般若波罗蜜多于色不思惟一切相，亦不思惟一切所缘，是故不思惟色，乃至于一切智智不思惟一切相，亦不思惟一切所缘，是故不思惟一切智智。”

具寿善现复白佛言：“若菩萨摩诃萨不思惟色，乃至不思惟一切智智，云何增长所种善根？若不增长所种善根，云何圆满波罗蜜多？若不圆满波罗蜜多，云何证得所求无上正等菩提？”

佛告善现：“若时菩萨摩诃萨不思惟色，乃至不思惟一切智智，是时菩萨摩诃萨便能增长所种善根；所种善根得增长故，便能圆满波罗蜜多；波罗蜜多得圆满故，便能证得所求无上正等菩提。何以故？善现，诸菩萨摩诃萨要不思惟色，乃至不思惟一切智智，乃能具足修诸菩萨摩诃萨行，证得无上正等菩提。”

具寿善现复白佛言：“何缘菩萨摩诃萨要不思惟色，乃至不思惟一切智智，方能具足修诸菩萨摩诃萨行，证得无上正等菩提？”

佛告善现：“诸菩萨摩诃萨若思惟色，乃至思惟一切智智则有所得，有所得故便著欲界、色、无色界；若著欲界、色、无色界，不能具足修诸菩萨摩诃萨行，证得无上正等菩提。若菩萨摩诃萨不思惟色，乃至不思惟一切智智便无所得，无所得故则不著欲界、色、无色界；若不著欲界、色、无色界，乃能具足修诸菩萨摩诃萨行，证得无上正等菩提。是故，善现，若菩萨摩诃萨欲得具足修诸菩萨摩诃萨行，欲疾证得所求无上正等菩提，当勤修学甚深般若波罗蜜多，不应思惟执著诸法。”

具寿善现复白佛言：“若菩萨摩诃萨精勤修学甚深般若波罗蜜多，当于何住？”

佛告善现：“若菩萨摩诃萨精勤修学甚深般若波罗蜜多，不应住色，乃至不应住一切智智。”

具寿善现复白佛言：“何缘菩萨摩诃萨精勤修学甚深般若波罗蜜多，不应住色，乃至不应住一切智智？”

佛告善现：“若菩萨摩诃萨精勤修学甚深般若波罗蜜多，于一切法无执著故，不应住色，乃至不应住一切智智。何以故？善现，是菩萨摩诃萨不见有法可于其中而起执著及可安住。善现，如是菩萨摩诃萨以无所著及无安住而为方便，精勤修学甚深般若波罗蜜多。

“复次，善现，若菩萨摩诃萨作如是念：‘若能如是无所执著、无所安住，精进修行甚深般若波罗蜜多，是修般若波罗蜜多，是行般若波罗蜜多。我能如是无所执著修深般若波罗蜜多，我能如是无所执著行深般若波罗蜜多，是行般若波罗蜜多。’善现，是菩萨摩诃萨由如是念取相执著，远离般若波罗蜜多。若远离般若波罗蜜多，则远离静虑、精进、安忍、净戒、布施波罗蜜多，亦远离内空乃至无性自性空，亦远离真如乃至不思议界，亦远离苦、集、灭、道圣谛，亦远离四念住乃至八圣道支，亦远离四静虑、四无量、四无色定，亦远离八解脱乃至十遍处，亦远离空、无相、无愿解脱门，亦远离极喜地乃至法云地，亦远离一切陀罗尼门、三摩地门，亦远离五眼、六神通，亦远离如来十力乃至十八佛不共法，亦远离无忘失法、恒住舍性，亦远离一切智、道相智、一切相智，亦远离一切菩萨摩诃萨行，亦远离诸佛无上正等菩提，亦远离一切智智。所以者何？甚深般若波罗蜜多于一切法无所执著，非深般若波罗蜜多有执著者及执著性。何以故？甚深般若波罗蜜多都无自性可于诸法有所执著。是故，善现，诸菩萨摩诃萨修行般若波罗蜜多时，起如是想：‘此是般若波罗蜜多，我行般若波罗蜜多。’则菩萨摩诃萨修行般若波罗蜜多，于一切法及深般若波罗蜜多皆无执著。（此段中“是故，善现，诸菩萨摩诃萨修行般若波罗蜜多时，起如是想：‘此是般若波罗蜜多，我行般若波罗蜜多。’则菩萨摩诃萨修行般若波罗蜜多，于一切法及深般若波罗蜜多皆无执著。”，不合上下文经义。与本经其他同译经文比较，此段应删除“菩萨摩诃萨修行般若波罗蜜多时，起如是想：‘此是般若波罗蜜多，我行般若波罗蜜多。’则”。此句应改为“是故，善现，诸菩萨摩诃萨修行般若波罗蜜多，于一切法及深般若波罗蜜多皆无执著。”）

“复次，善现，若菩萨摩诃萨修行般若波罗蜜多时，起如是想：‘此是般若波罗蜜多，我行般若波罗蜜多，则是遍行诸法实相。’是菩萨摩诃萨由起此想，便退般若波罗蜜多；若退般若波罗蜜多，则退一切殊胜白法。何以故？甚深般若波罗蜜多是一切种白法根本，若退般若波罗蜜多，则为退失一切白法。

“复次，善现，若菩萨摩诃萨作如是念：‘甚深般若波罗蜜多摄受布施、净戒、安忍、精进、静虑波罗蜜多，乃至摄受一切智智。’是菩萨摩诃萨退失般若波罗蜜多，若退失般若波罗蜜多，则不能摄受布施、净戒、安忍、精进、静虑波罗蜜多，乃至不能摄受一切智智。何以故？善现，非离般若波罗蜜多，能遍摄受菩提分法，及能证得一切智智。

“复次，善现，若菩萨摩诃萨作如是念：‘安住般若波罗蜜多，便于无上正等菩提定得受记。’是菩萨摩诃萨则退失般若波罗蜜多，若退失般若波罗蜜多，则于无上正等菩提不得受记。何以故？善现，非离般若波罗蜜多，可于无上正等菩提得受记故。

“复次，善现，若菩萨摩诃萨作如是念：‘安住般若波罗蜜多，则能引发布施波罗蜜多乃至静虑波罗蜜多，如是乃至能引发大慈、大悲、大喜、大舍。’是菩萨摩诃萨则退失般若波罗蜜多，若退失般若波罗蜜多，则不能引发布施波罗蜜多乃至静虑波罗蜜多，如是乃至不能引发大慈、大悲、大喜、大舍。何以故？善现，非离般若波罗蜜多，而能引发安住胜法。

“复次，善现，若菩萨摩诃萨作如是念：‘佛知诸法无摄受相，自证无上正等菩提；得菩提已，为诸有情宣说开示诸法实相。’是菩萨摩诃萨则为退失甚深般若波罗蜜多。何以故？善现，如来于法无知、无觉、无说、无示。所以者何？诸法实性不可知觉、不可施设，云何得有知、觉、说、示一切法者？若言实有知、觉、说、示一切法者，无有是处。”

尔时，具寿善现白佛言：“世尊，诸菩萨摩诃萨修行般若波罗蜜多，云何当得远离如是种种过失？”

佛告善现：“若菩萨摩诃萨修行般若波罗蜜多，作如是念：‘一切法无所有、不可取，若法无所有、不可取，则无有能现等觉者，亦无有能宣说开示。’若如是行，是行般若波罗蜜多，离诸过失。若菩萨摩诃萨著无所有、不可取法，则离般若波罗蜜多。何以故？善现，甚深般若波罗蜜多，于一切法无所执著、无所摄受；若于诸法有所执著、有所摄受，则离般若波罗蜜多！”

具寿善现复白佛言：“世尊，般若波罗蜜多于般若波罗蜜多，为远离、为不远离？乃至布施波罗蜜多于布施波罗蜜多，为远离、为不远离？如是乃至一切智智于一切智智，为远离、为不远离？世尊，若般若波罗蜜多于般若波罗蜜多，设远离、设不远离，云何菩萨摩诃萨能无执著引发般若波罗蜜多？乃至若布施波罗蜜多于布施波罗蜜多，设远离、设不远离，云何菩萨摩诃萨能无执著引发布施波罗蜜多？如是乃至若一切智智于一切智智，设远离、设不远离，云何菩萨摩诃萨能无执著引发一切智智？”

佛告善现：“般若波罗蜜多于般若波罗蜜多，非远离、非不远离，乃至一切智智于一切智智，非远离、非不远离。是故菩萨摩诃萨能无执著引发般若波罗蜜多，乃至引发一切智智。何以故？善现，非即自性，非离自性，而能安住引发自性。

“复次，善现，诸菩萨摩诃萨修行般若波罗蜜多，不执著色，谓此是色，此色属彼；亦不执著受、想、行、识，谓此是受、想、行、识，此受、想、行、识属彼；如是乃至不执著一切智智，谓此是一切智智，此一切智智属彼。善现，是菩萨摩诃萨于如是一切法无执著故，便能引发般若波罗蜜多乃至布施波罗蜜多，乃至能引发一切智智。何以故？善现，若菩萨摩诃萨修行般若波罗蜜多，于诸法中有所执著，谓此是法，此法属彼，则不能随意引发安住胜妙功德。

“复次，善现，诸菩萨摩诃萨修行般若波罗蜜多，不观色若常若无常、若乐若苦、若我若无我、若净若不净、若寂静若不寂静、若远离若不远离，亦不观受、想、行、识若常若无常、若乐若苦、若我若无我、若净若不净、若寂静若不寂静、若远离若不远离，乃至不观一切智智若常若无常、若乐若苦、若我若无我、若净若不净、若寂静若不寂静、若远离若不远离。是菩萨摩诃萨于如是一切法不观察故，便能引发般若波罗蜜多乃至布施波罗蜜多，如是乃至能引发一切智智。何以故？善现，若菩萨摩诃萨修行般若波罗蜜多，于诸法中有所观察若常若无常、若乐若苦、若我若无我、若净若不净、若寂静若不寂静、若远离若不远离，则不能随意引发安住胜妙功德。

“复次，善现，若菩萨摩诃萨修行般若波罗蜜多，则为修行静虑、精进、安忍、净戒、布施波罗蜜多，亦为安住内空乃至无性自性空，亦为安住真如乃至不思议界，亦为安住苦、集、灭、道圣谛，亦为修行四念住乃至八圣道支，亦为修行四静虑、四无量、四无色定，亦为修行八解脱乃至十遍处，亦为修行空、无相、无愿解脱门，亦为修行菩萨十地，亦为修行一切陀罗尼门、三摩地门，亦为修行五眼、六神通，亦为修行如来十力乃至十八佛不共法，亦为修行无忘失法、恒住舍性，亦为修行一切智、道相智、一切相智，亦为修行一切菩萨摩诃萨行，亦为修行诸佛无上正等菩提，亦为修行一切智智。

“复次，善现，甚深般若波罗蜜多随所行处，所有一切波罗蜜多及余一切菩提分法皆悉随行；甚深般若波罗蜜多随所至处，所有一切波罗蜜多及余一切菩提分法皆悉随至。善现，如转轮王随所行处，四种勇军皆悉随行，如转轮王随所至处，四种勇军皆悉随至；甚深般若波罗蜜多亦复如是，随有所行及有所至，所有一切波罗蜜多及余一切菩提分法皆悉随行，究竟至于一切智智。善现，如善御者驾四马车，令避险路行于正道，随本意欲能往所至；甚深般若波罗蜜多亦复如是，善御一切波罗蜜多及余一切菩提分法，令避生死涅槃险路，行于自利利他正道，至本所求一切智智。”

具寿善现白言：“世尊，诸菩萨摩诃萨云何为道？云何非道？”

佛告善现：“诸异生道、若声闻道、若独觉道，非诸菩萨摩诃萨道，依此不能往一切智智故；甚深般若波罗蜜多所引六种波罗蜜多，是诸菩萨摩诃萨道，依此定能往一切智智故。”

具寿善现复白佛言：“甚深般若波罗蜜多出现世间能办大事，所谓示现诸菩萨摩诃萨道、非道相，令诸菩萨摩诃萨众知是道、是非道，疾能证得一切智智。”

佛告善现：“如是，如是，如汝所说，甚深般若波罗蜜多出现世间能办大事，所谓示现诸菩萨摩诃萨道、非道相，令诸菩萨摩诃萨众知是道、是非道，疾能证得一切智智。复次，善现，甚深般若波罗蜜多出现世间能办大事，所谓度脱无量无数无边有情，令得殊胜利益安乐。善现当知，甚深般若波罗蜜多，虽作无边利乐他事，而于此事无所取著。

“复次，善现，甚深般若波罗蜜多，虽能示现色所作事，而于此事无所取著；虽能示现受、想、行、识所作事，而于此事无所取著；如是乃至虽能示现一切智智所作事，而于此事无所取著；虽能示现声闻、独觉所作事，而于此事无所取著。善现，甚深般若波罗蜜多，虽能引导一切菩萨摩诃萨众，令趣无上正等菩提，远离声闻、独觉等地，而于诸法无生无灭，以法住性为定量故。”

具寿善现复白佛言：“若甚深般若波罗蜜多，于一切法无生无灭，云何菩萨摩诃萨行深般若波罗蜜多时，为诸有情应行布施、应持净戒、应起安忍、应勤精进、应住静虑、应修般若？”

佛告善现：“诸菩萨摩诃萨修行般若波罗蜜多时，缘一切智智为诸有情应行布施、应持净戒、应起安忍、应勤精进、应住静虑、应修般若。善现，是菩萨摩诃萨持此善根，与诸有情同共回向一切智智，如是回向一切智智，则修六种波罗蜜多速得圆满，亦修菩萨慈、悲、喜、舍速得圆满，乃至安坐妙菩提座，常不远离如是六种波罗蜜多。若不远离如是六种波罗蜜多，则不远离一切智智。是故，善现，若菩萨摩诃萨欲疾证得一切智智，当勤精进修学六种波罗蜜多，当勤精进修行六种波罗蜜多。若菩萨摩诃萨当勤精进修学、修行如是六种波罗蜜多，一切善根速得圆满，疾能证得一切智智。是故，善现，诸菩萨摩诃萨应与六种波罗蜜多常共相应，勿相舍离。”

具寿善现白言：“世尊，云何菩萨摩诃萨能与六种波罗蜜多常共相应，不相舍离？”

佛告善现：“若菩萨摩诃萨如实观色非相应非不相应，如实观受、想、行、识非相应非不相应，乃至如实观一切智智非相应非不相应，是菩萨摩诃萨能与六种波罗蜜多常共相应，不相舍离。复次，善现，若菩萨摩诃萨恒作是念：‘我不应住色，亦不应住非色，我不应住受、想、行、识，亦不应住非受、想、行、识，乃至我不应住一切智智，亦不应住非一切智智。何以故？色非能住非所住，受、想、行、识亦非能住非所住，如是乃至一切智智非能住非所住故。’善现，是菩萨摩诃萨能与六种波罗蜜多常共相应，不相舍离。善现，若菩萨摩诃萨能以如是无住方便修行六种波罗蜜多，是菩萨摩诃萨疾能证得一切智智。

“善现，譬如有人，欲食庵没罗果或半娜娑果，先取其子于良美田而种植之，随时溉灌守护营理，渐次生长芽茎枝叶，时节和合便有华果，果成熟已取而食之。如是，善现，若菩萨摩诃萨欲得无上正等菩提，先学六种波罗蜜多，复于有情或以布施、或以爱语、或以利行、或以同事而摄受之；既摄受已，教令安住布施、净戒、安忍、精进、静虑、般若波罗蜜多；既安住已，解脱一切生老病死，证得常住毕竟安乐。菩萨如是当得无上正等菩提，转妙法轮度无量众。是故，善现，若菩萨摩诃萨欲于诸法不藉他缘而自悟解，欲能成熟一切有情，欲于佛土能善严净，欲疾安坐妙菩提座，欲能降伏一切魔军，欲疾证得一切智智，欲转法轮脱有情众生老病死，证得常住毕竟安乐，应学六种波罗蜜多，以四摄事方便摄受诸有情众；既摄受已，应令安住布施、净戒、安忍、精进、静虑、般若波罗蜜多。菩萨如是勤修学时，应于般若波罗蜜多常勤修学。”