## 大般若波罗蜜多经卷第三百四十一

### 初分巧便学品第五十五之五

佛言：“善现，如汝所说‘若菩萨摩诃萨为如来尽故学，是学一切智智不？若菩萨摩诃萨为如来离故学，是学一切智智不？若菩萨摩诃萨为如来灭故学，是学一切智智不？若菩萨摩诃萨为如来无生故学，是学一切智智不？若菩萨摩诃萨为如来无灭故学，是学一切智智不？若菩萨摩诃萨为如来本来寂静故学，是学一切智智不？若菩萨摩诃萨为如来自性涅槃故学，是学一切智智不？’，善现，于汝意云何？如来真如尽、灭、断不？”

善现答言：“不也，世尊。不也，善逝。”

佛言：“善现，若菩萨摩诃萨于真如如是学，是学一切智智。善现当知，真如无尽、无灭、无断、不可作证。若菩萨摩诃萨于真如如是学，是学一切智智。

“复次，善现，若菩萨摩诃萨如是学时，是学布施波罗蜜多，是学净戒、安忍、精进、静虑、般若波罗蜜多。若菩萨摩诃萨学布施、净戒、安忍、精进、静虑、般若波罗蜜多，是学一切智智。

“复次，善现，若菩萨摩诃萨如是学时，是学内空，是学外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空。若菩萨摩诃萨学内空、外空乃至无性自性空，是学一切智智。

“复次，善现，若菩萨摩诃萨如是学时，是学真如，是学法界、法性、不虚妄性、不变异性、平等性、离生性、法定、法住、实际、虚空界、不思议界。若菩萨摩诃萨学真如、法界乃至不思议界，是学一切智智。

“复次，善现，若菩萨摩诃萨如是学时，是学苦圣谛，是学集、灭、道圣谛。若菩萨摩诃萨学苦、集、灭、道圣谛，是学一切智智。

“复次，善现，若菩萨摩诃萨如是学时，是学四静虑，是学四无量、四无色定。若菩萨摩诃萨学四静虑、四无量、四无色定，是学一切智智。

“复次，善现，若菩萨摩诃萨如是学时，是学八解脱，是学八胜处、九次第定、十遍处。若菩萨摩诃萨学八解脱、八胜处、九次第定、十遍处，是学一切智智。

“复次，善现，若菩萨摩诃萨如是学时，是学四念住，是学四正断、四神足、五根、五力、七等觉支、八圣道支。若菩萨摩诃萨学四念住、四正断乃至八圣道支，是学一切智智。

“复次，善现，若菩萨摩诃萨如是学时，是学空解脱门，是学无相、无愿解脱门。若菩萨摩诃萨学空、无相、无愿解脱门，是学一切智智。

“复次，善现，若菩萨摩诃萨如是学时，是学极喜地，是学离垢地、发光地、焰慧地、极难胜地、现前地、远行地、不动地、善慧地、法云地。若菩萨摩诃萨学极喜地、离垢地乃至法云地，是学一切智智。

“复次，善现，若菩萨摩诃萨如是学时，是学五眼，是学六神通。若菩萨摩诃萨学五眼、六神通，是学一切智智。

“复次，善现，若菩萨摩诃萨如是学时，是学佛十力，是学四无所畏、四无碍解、大慈、大悲、大喜、大舍、十八佛不共法。若菩萨摩诃萨学佛十力、四无所畏乃至十八佛不共法，是学一切智智。

“复次，善现，若菩萨摩诃萨如是学时，是学无忘失法，是学恒住舍性。若菩萨摩诃萨学无忘失法、恒住舍性，是学一切智智。

“复次，善现，若菩萨摩诃萨如是学时，是学一切智，是学道相智、一切相智。若菩萨摩诃萨学一切智、道相智、一切相智，是学一切智智。

“复次，善现，若菩萨摩诃萨如是学时，是学一切陀罗尼门，是学一切三摩地门。若菩萨摩诃萨学一切陀罗尼门、一切三摩地门，是学一切智智。

“复次，善现，若菩萨摩诃萨如是学时，是学一切菩萨摩诃萨行。若菩萨摩诃萨学一切菩萨摩诃萨行，是学一切智智。

“复次，善现，若菩萨摩诃萨如是学时，是学诸佛无上正等菩提。若菩萨摩诃萨学诸佛无上正等菩提，是学一切智智。

“复次，善现，若菩萨摩诃萨如是学时，至一切学圆满彼岸。若菩萨摩诃萨如是学时，一切天魔及诸外道皆不能坏。若菩萨摩诃萨如是学时，疾至菩萨不退转地。若菩萨摩诃萨如是学时，行自祖父一切如来、应、正等觉所应行处。若菩萨摩诃萨如是学时，于能护法无倒随转。若菩萨摩诃萨如是学时，能行离暗所应作法。若菩萨摩诃萨如是学时，是学严净自佛土法。若菩萨摩诃萨如是学时，是学成熟诸有情法。若菩萨摩诃萨如是学时，便能如实严净佛土。若菩萨摩诃萨如是学时，便能如实成熟有情。若菩萨摩诃萨如是学时，则能发起大慈大悲哀愍一切。若菩萨摩诃萨如是学时，是学三转十二行相微妙法轮。若菩萨摩诃萨如是学时，是学度脱一切有情置无余依般涅槃界。若菩萨摩诃萨如是学时，是学不断佛种妙行。若菩萨摩诃萨如是学时，是学诸佛为有情类开甘露门。若菩萨摩诃萨如是学时，是学安立无量无数无边有情住三乘法。若菩萨摩诃萨如是学时，是学示现一切有情究竟寂灭真无为界，是真修学一切智智。如是学者，下劣有情所不能学。若菩萨摩诃萨如是学时，能实拔济一切有情生老病死，令勤修学所应学处。

“复次，善现，若菩萨摩诃萨如是学时，决定不复堕于地狱、傍生、鬼界。若菩萨摩诃萨如是学时，决定不生边地、达絮、蔑隶车中。若菩萨摩诃萨如是学时，决定不生旃荼罗家、补羯娑家，及余种种贫穷、卑贱、不律仪家。若菩萨摩诃萨如是学时，终不聋盲、喑哑、挛躄、根支不具、背偻、癫痫，及余种种秽恶疮病。若菩萨摩诃萨如是学时，生生常得眷属圆满，形貌端严，言词威肃，众人爱敬。若菩萨摩诃萨如是学时，生生之处离害生命、离不与取、离欲邪行、离虚诳语、离粗恶语、离离间语、离杂秽语，亦离贪欲、瞋恚、邪见。若菩萨摩诃萨如是学时，生生之处不以邪法而自活命，终不摄受虚妄邪法，亦不摄受破戒、恶见、谤法有情。若菩萨摩诃萨如是学时，终不生于耽乐少慧长寿天处。所以者何？是菩萨摩诃萨成就善巧方便势力，由此善巧方便力故，虽能数入静虑、无量及无色定，而不随彼势力受生。甚深般若波罗蜜多所摄受故，成就如是善巧方便，于诸定中虽常获得入出自在，而不随彼诸定势力生长寿天，废修菩萨摩诃萨行。

“复次，善现，若菩萨摩诃萨如是学时，于佛十力、四无所畏、四无碍解、大慈、大悲、大喜、大舍及十八佛不共法等无量、无数、无边佛法皆得清净，决定不堕一切声闻及独觉地。”

尔时，具寿善现白佛言：“世尊，若一切法本性清净，云何菩萨摩诃萨于诸法中复得清净？”

佛告善现：“如是，如是，如汝所说，诸法本来自性清净。是菩萨摩诃萨于一切法本性净中，精勤修学甚深般若波罗蜜多，如实通达，无没无滞，远离一切烦恼染著故，说菩萨复得清净。

“复次，善现，虽一切法本性清净，而诸异生不知、见、觉，是菩萨摩诃萨为欲令彼知、见、觉故，修行布施波罗蜜多，修行净戒、安忍、精进、静虑、般若波罗蜜多；安住内空，安住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；安住真如，安住法界、法性、不虚妄性、不变异性、平等性、离生性、法定、法住、实际、虚空界、不思议界；安住苦圣谛，安住集、灭、道圣谛；修行四静虑，修行四无量、四无色定；修行八解脱，修行八胜处、九次第定、十遍处；修行四念住，修行四正断、四神足、五根、五力、七等觉支、八圣道支；修行空解脱门，修行无相、无愿解脱门；修行极喜地，修行离垢地、发光地、焰慧地、极难胜地、现前地、远行地、不动地、善慧地、法云地；修行五眼，修行六神通；修行佛十力，修行四无所畏、四无碍解、大慈、大悲、大喜、大舍、十八佛不共法；修行无忘失法，修行恒住舍性；修行一切陀罗尼门，修行一切三摩地门；修行一切智，修行道相智、一切相智。

“善现，是菩萨摩诃萨于一切法本性清净如是学时，于佛十力、四无所畏、四无碍解、大慈、大悲、大喜、大舍、十八佛不共法等无量无数无边佛法皆得清净，不堕声闻及独觉地；于诸有情心行差别皆能通达，至极彼岸善巧方便，令诸有情证一切法本性清净。

“善现当知，譬如大地，少处出生金银珍宝，多处出生砂石瓦砾；诸有情类亦复如是，少分能学甚深般若波罗蜜多，多学声闻、独觉地法。

“善现当知，譬如人趣，少分能修转轮王业，多分受行诸小王业；诸有情类亦复如是，少分能修一切智智道，多分受行声闻、独觉道。

“善现当知，求趣无上正等菩提诸菩萨众，少得无上正等菩提，多堕声闻及独觉地。

“善现当知，住菩萨乘诸善男子、善女人等，若不远离甚深般若波罗蜜多善巧方便，定能趣入不退转地。若有远离甚深般若波罗蜜多善巧方便，定于无上正等菩提当有退转。是故菩萨摩诃萨众欲得菩萨不退转地，欲入菩萨不退转数，当勤修学甚深般若波罗蜜多善巧方便。

“复次，善现，若菩萨摩诃萨如是修学甚深般若波罗蜜多善巧方便，终不发起悭贪、破戒、瞋忿、懈怠、散乱、恶慧相应之心；终不发起贪欲、瞋恚、愚痴、憍慢相应之心；终不发起诸余过失相应之心；终不发起执取色相相应之心，亦不发起执取受、想、行、识相相应之心；终不发起执取眼处相相应之心，亦不发起执取耳、鼻、舌、身、意处相相应之心；终不发起执取色处相相应之心，亦不发起执取声、香、味、触、法处相相应之心；终不发起执取眼界相相应之心，亦不发起执取耳、鼻、舌、身、意界相相应之心；终不发起执取色界相相应之心，亦不发起执取声、香、味、触、法界相相应之心；终不发起执取眼识界相相应之心，亦不发起执取耳、鼻、舌、身、意识界相相应之心；终不发起执取眼触相相应之心，亦不发起执取耳、鼻、舌、身、意触相相应之心；终不发起执取眼触为缘所生诸受相相应之心，亦不发起执取耳、鼻、舌、身、意触为缘所生诸受相相应之心；终不发起执取地界相相应之心，亦不发起执取水、火、风、空、识界相相应之心；终不发起执取无明相相应之心，亦不发起执取行、识、名色、六处、触、受、爱、取、有、生、老死相相应之心；终不发起执取布施波罗蜜多相相应之心，亦不发起执取净戒、安忍、精进、静虑、般若波罗蜜多相相应之心；终不发起执取内空相相应之心，亦不发起执取外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空相相应之心；终不发起执取真如相相应之心，亦不发起执取法界、法性、不虚妄性、不变异性、平等性、离生性、法定、法住、实际、虚空界、不思议界相相应之心；终不发起执取苦圣谛相相应之心，亦不发起执取集、灭、道圣谛相相应之心；终不发起执取四静虑相相应之心，亦不发起执取四无量、四无色定相相应之心；终不发起执取八解脱相相应之心，亦不发起执取八胜处、九次第定、十遍处相相应之心；终不发起执取四念住相相应之心，亦不发起执取四正断、四神足、五根、五力、七等觉支、八圣道支相相应之心；终不发起执取空解脱门相相应之心，亦不发起执取无相、无愿解脱门相相应之心；终不发起执取极喜地相相应之心，亦不发起执取离垢地、发光地、焰慧地、极难胜地、现前地、远行地、不动地、善慧地、法云地相相应之心；终不发起执取五眼相相应之心，亦不发起执取六神通相相应之心；终不发起执取佛十力相相应之心，亦不发起执取四无所畏、四无碍解、大慈、大悲、大喜、大舍、十八佛不共法相相应之心；终不发起执取无忘失法相相应之心，亦不发起执取恒住舍性相相应之心；终不发起执取一切智相相应之心，亦不发起执取道相智、一切相智相相应之心；终不发起执取一切陀罗尼门相相应之心，亦不发起执取一切三摩地门相相应之心；终不发起执取预流果相相应之心，亦不发起执取一来、不还、阿罗汉果相相应之心；终不发起执取独觉菩提相相应之心；终不发起执取一切菩萨摩诃萨行相相应之心；终不发起执取诸佛无上正等菩提相相应之心。

“何以故？善现，是菩萨摩诃萨行深般若波罗蜜多善巧方便，都不见法是可得者；无所得故，不起执取色等法相相应之心。

“复次，善现，若菩萨摩诃萨如是修学甚深般若波罗蜜多善巧方便，能摄一切波罗蜜多，能集一切波罗蜜多，能导一切波罗蜜多。何以故？善现，甚深般若波罗蜜多中，含容一切波罗蜜多故。善现，譬如萨迦耶见普能摄受六十二见，甚深般若波罗蜜多亦复如是，含容一切波罗蜜多。善现，譬如诸殒没者，命根灭故诸根随灭；甚深般若波罗蜜多亦复如是，一切所学波罗蜜多悉皆随从，若无般若波罗蜜多亦无一切波罗蜜多。是故，善现，若菩萨摩诃萨欲到一切波罗蜜多究竟彼岸，应勤修学甚深般若波罗蜜多。

“善现当知，若菩萨摩诃萨修学如是甚深般若波罗蜜多，于诸有情最为上首。何以故？善现，是菩萨摩诃萨已能修学无上处故。

“复次，善现，于意云何？于此三千大千世界诸有情类，宁为多不？”

善现答言：“甚多，世尊！甚多，善逝！赡部洲中诸有情类尚多无数，何况三千大千世界诸有情类！”

佛言：“善现，假使三千大千世界诸有情类，非前非后皆得人身；得人身已，非前非后皆证无上正等菩提。有善男子、善女人等住菩萨乘，尽其形寿能以上妙衣服、饮食、卧具、汤药及余资具，供养恭敬、尊重赞叹此诸如来、应、正等觉。是善男子、善女人等，由此因缘得福多不？”

善现答言：“甚多，世尊！甚多，善逝！”

佛言：“善现，若善男子、善女人等住菩萨乘，能于如是甚深般若波罗蜜多听闻、受持读诵、书写、思惟修习，所获福聚甚多于前无量无数。何以故？善现，甚深般若波罗蜜多具大义利，能令菩萨摩诃萨众速引无上正等菩提，胜前所得诸善根故。是故，善现，若菩萨摩诃萨欲居一切有情上首，当学如是甚深般若波罗蜜多。若菩萨摩诃萨欲普饶益一切有情，无救护者为作救护，无归依者为作归依，无投趣者为作投趣，无眼目者为作眼目，无光明者为作光明，失道路者示以道路，未涅槃者令得涅槃，当学如是甚深般若波罗蜜多。若菩萨摩诃萨欲得无上正等菩提，欲行诸佛所行境界，欲游戏佛所游戏处，欲作诸佛大师子吼，欲击诸佛无上法鼓，欲扣诸佛无上法钟，欲吹诸佛无上法螺，欲升诸佛无上法座，欲说诸佛无上法义，欲决一切有情疑网，欲入诸佛甘露法界，欲受诸佛微妙喜乐，当学如是甚深般若波罗蜜多。

“复次，善现，若菩萨摩诃萨修学如是甚深般若波罗蜜多，无有一切功德善根而不能得。”

时，具寿善现白佛言：“世尊，诸菩萨摩诃萨修学如是甚深般若波罗蜜多，岂亦能得声闻、独觉功德善根？”

佛言：“善现，声闻、独觉功德善根，此诸菩萨摩诃萨众亦皆能得，但于其中无住无著。以胜智见正观察已，超过彼位，趣入菩萨正性离生故，此菩萨摩诃萨众无有一切功德善根而不能得。

“复次，善现，若菩萨摩诃萨如是学时，则为邻近一切智智，疾证无上正等菩提。

“复次，善现，若菩萨摩诃萨如是学时，则为一切世间天、人、阿素洛等真实福田。

“复次，善现，若菩萨摩诃萨如是学时，超诸世间沙门、梵志、声闻、独觉福田之上，速能证得一切智智。

“复次，善现，若菩萨摩诃萨如是学时，随所生处不舍般若波罗蜜多，不离般若波罗蜜多，常行般若波罗蜜多。

“复次，善现，若菩萨摩诃萨修学如是甚深般若波罗蜜多，当知已于一切智智得不退转，远离声闻及独觉地，邻近无上正等菩提。

“复次，善现，若菩萨摩诃萨行甚深般若波罗蜜多时，作如是念：‘此是般若波罗蜜多，此是修时，此是修处。我能修此甚深般若波罗蜜多。我由如是甚深般若波罗蜜多，舍离如是所应舍法，必当证得一切智智。’若作是念，非行般若波罗蜜多，亦于般若波罗蜜多不能解了甚深般若波罗蜜多。不作是念：‘此是般若波罗蜜多，此是修时，此是修处，此是修者。此是般若波罗蜜多所应远离烦恼障法。此是般若波罗蜜多所证无上正等菩提。’若菩萨摩诃萨行甚深般若波罗蜜多时，作如是念：‘此非般若波罗蜜多，此非修时，此非修处，此非修者。非由般若波罗蜜多能有所离及有所得。所以者何？以一切法皆住真如、法界、实际，无差别故。’若如此行，是行般若波罗蜜多。”

### 初分愿喻品第五十六之一

时，天帝释作是念言：“若菩萨摩诃萨修行般若波罗蜜多，修行静虑、精进、安忍、净戒、布施波罗蜜多，尚超一切有情之上，况得无上正等菩提！若菩萨摩诃萨安住内空，安住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，尚超一切有情之上，况得无上正等菩提！若菩萨摩诃萨安住真如，安住法界、法性、不虚妄性、不变异性、平等性、离生性、法定、法住、实际、虚空界、不思议界，尚超一切有情之上，况得无上正等菩提！若菩萨摩诃萨安住苦圣谛，安住集、灭、道圣谛，尚超一切有情之上，况得无上正等菩提！若菩萨摩诃萨修行四静虑，修行四无量、四无色定，尚超一切有情之上，况得无上正等菩提！若菩萨摩诃萨修行八解脱，修行八胜处、九次第定、十遍处，尚超一切有情之上，况得无上正等菩提！若菩萨摩诃萨修行四念住，修行四正断、四神足、五根、五力、七等觉支、八圣道支，尚超一切有情之上，况得无上正等菩提！若菩萨摩诃萨修行空解脱门，修行无相、无愿解脱门，尚超一切有情之上，况得无上正等菩提！若菩萨摩诃萨修行极喜地，修行离垢地、发光地、焰慧地、极难胜地、现前地、远行地、不动地、善慧地、法云地，尚超一切有情之上，况得无上正等菩提！若菩萨摩诃萨修行五眼，修行六神通，尚超一切有情之上，况得无上正等菩提！若菩萨摩诃萨修行佛十力，修行四无所畏、四无碍解、大慈、大悲、大喜、大舍、十八佛不共法，尚超一切有情之上，况得无上正等菩提！若菩萨摩诃萨修行无忘失法，修行恒住舍性，尚超一切有情之上，况得无上正等菩提！若菩萨摩诃萨修行一切智，修行道相智、一切相智，尚超一切有情之上，况得无上正等菩提！若菩萨摩诃萨修行一切陀罗尼门，修行一切三摩地门，尚超一切有情之上，况得无上正等菩提！若菩萨摩诃萨修行菩萨摩诃萨行，尚超一切有情之上，况得无上正等菩提！若菩萨摩诃萨修行无上正等菩提，尚超一切有情之上，况得无上正等菩提！

“若诸有情闻说一切智智名字，心生信解，尚为获得人中善利，及得世间最胜寿命，况发无上正等觉心，或常听闻如是般若波罗蜜多甚深经典！若诸有情能发无上正等觉心，听闻般若波罗蜜多甚深经典，诸余有情皆应愿乐，所获功德，世间天、人、阿素洛等不能及故。”

尔时，世尊知天帝释心之所念，即便告言：“憍尸迦，如是，如是，如汝所念。”

时，天帝释深心欢喜，即取天上微妙香华，奉散如来、应、正等觉及诸菩萨摩诃萨众。既散华已，作是愿言：“若菩萨乘诸善男子、善女人等，求趣无上正等菩提，以我所生善根功德，令彼所求无上佛法速得圆满，令彼所求一切智智速得圆满，令彼所求自然人法速得圆满，令彼所求真无漏法速得圆满，令彼一切所欲闻法皆速圆满。若求声闻、独觉乘者，亦令所愿疾得满足。”

作是愿已，即白佛言：“世尊，若菩萨乘诸善男子、善女人等已发无上正等觉心，我终不生一念异意令其退转大菩提心，我亦不生一念异意令诸菩萨摩诃萨众厌离无上正等菩提，退住声闻或独觉地。

“世尊，若诸菩萨摩诃萨众已于无上正等菩提心生乐欲，我愿彼心倍复增进，速证无上正等菩提。愿彼菩萨摩诃萨众见生死中种种苦已，为欲利乐世间天、人、阿素洛等，发起种种坚固大愿：‘我既自度生死大海，亦当精勤度未度者。我既自解生死系缚，亦当精勤解未解者。我于种种生死怖畏既自安隐，亦当精勤安未安者。我既自证究竟涅槃，亦当精勤令未证者皆同证得。’

“世尊，若善男子、善女人等，于初发心菩萨功德起随喜心，得几所福？于久发心菩萨功德起随喜心，得几所福？于不退转地菩萨功德起随喜心，得几所福？于一生所系菩萨功德起随喜心，得几所福？”

尔时，佛告天帝释言：“憍尸迦，四大洲界可知斤两，是随喜福不可称量。复次，憍尸迦，小千世界可知斤两，是随喜福不可称量。复次，憍尸迦，中千世界可知斤两，是随喜福不可称量。复次，憍尸迦，我此三千大千世界可知斤两，是随喜福不可称量。复次，憍尸迦，假使三千大千世界合为一海，若复有能取一毛发析为百分，取一分端沾彼海水可知渧数，是随喜福不可数知。何以故？憍尸迦，是善男子、善女人等，所随喜福无边际故。”

时，天帝释复白佛言：“世尊，若诸有情于诸菩萨功德善根不随喜者，当知皆是魔所魅著。世尊，若诸有情于诸菩萨功德善根不随喜者，当知皆是魔之眷属。世尊，若诸有情于诸菩萨功德善根不随喜者，当知皆从魔天界没，来生是间。所以者何？若诸菩萨摩诃萨众求趣无上正等菩提，若有发心于彼功德深随喜者，皆为破坏一切魔军宫殿眷属，回向无上正等菩提。世尊，若诸有情深心爱敬佛、法、僧宝，于诸菩萨功德善根应生随喜；既随喜已，回向无上正等菩提，而不应生一二多想。若能如是，速证无上正等菩提，度脱有情，破魔眷属。”

尔时，佛告天帝释言：“如是，如是，如汝所说。憍尸迦，若善男子、善女人等，于诸菩萨功德善根深生随喜回向无上正等菩提，是善男子、善女人等，速证无上正等菩提，速能圆满诸菩萨行，速能供养一切如来、应、正等觉，常遇善友，恒闻般若波罗蜜多甚深经典。是善男子、善女人等，成就如是功德善根，随所生处，常为一切世间天、人、阿素洛等供养恭敬、尊重赞叹，不见恶色、不闻恶声、不嗅恶香、不尝恶味、不觉恶触，常不思念不如理法，终不远离诸佛世尊，从一佛土至一佛土，亲近诸佛种诸善根，成熟有情、严净佛土。何以故？

“憍尸迦，是善男子、善女人等，能于无量、无数、无边最初发心菩萨摩诃萨功德善根深生随喜回向无上正等菩提，能于无量、无数、无边已住初地乃至十地菩萨摩诃萨功德善根深生随喜回向无上正等菩提，能于无量、无数、无边一生所系菩萨摩诃萨功德善根深生随喜回向无上正等菩提。由此因缘，是善男子、善女人等善根增进，速近无上正等菩提，证得无上大菩提已，能度无量、无数、无边诸有情类，于无余依般涅槃界而般涅槃。

“以是故，憍尸迦，诸善男子、善女人等，于初发心菩萨摩诃萨功德善根应生随喜回向无上正等菩提，于回向时，不应执著即心、离心，亦不应执著即心修行、离心修行。诸善男子、善女人等，于久发心菩萨摩诃萨功德善根应生随喜回向无上正等菩提，于回向时，不应执著即心、离心，亦不应执著即心修行、离心修行。诸善男子、善女人等，于不退转菩萨摩诃萨功德善根应生随喜回向无上正等菩提，于回向时，不应执著即心、离心，亦不应执著即心修行、离心修行。诸善男子、善女人等，于一生所系菩萨摩诃萨功德善根应生随喜回向无上正等菩提，于回向时，不应执著即心、离心，亦不应执著即心修行、离心修行。若能如是无所执著随喜回向，疾证无上正等菩提，度诸天、人、阿素洛等，令脱生死得涅槃乐。”

尔时，具寿善现白佛言：“世尊，云何菩萨摩诃萨以如幻心，能证无上正等菩提？”

佛言：“善现，于意云何？汝见菩萨摩诃萨等如幻心不？”

善现答言：“不也，世尊。不也，善逝。我不见幻，亦不见有如幻之心。”

佛言：“善现，于意云何？若处无幻、无如幻心，汝见有是心能证无上正等菩提不？”

善现答言：“不也，世尊。不也，善逝。我都不见有处无幻、无如幻心，更有是心能证无上正等菩提？”

佛言：“善现，于意云何？若处离幻、离如幻心，汝见有是法能证无上正等菩提不？”

善现答言：“不也，世尊。不也，善逝。我都不见有处离幻、离如幻心，更有是法能证无上正等菩提？

“世尊，我都不见即、离心法，说何等法是有、是无，以一切法毕竟离故。若一切法毕竟离者，不可施设此法是有、此法是无。若法不可施设有、无，则不可说能证无上正等菩提，非无所有法能证菩提故。所以者何？以一切法皆无所有，性不可得，无染无净。何以故？

“世尊，般若波罗蜜多毕竟离故，静虑、精进、安忍、净戒、布施波罗蜜多亦毕竟离故。

“世尊，内空毕竟离故，外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空亦毕竟离故。

“世尊，真如毕竟离故，法界、法性、不虚妄性、不变异性、平等性、离生性、法定、法住、实际、虚空界、不思议界亦毕竟离故。

“世尊，苦圣谛毕竟离故，集、灭、道圣谛亦毕竟离故。

“世尊，四静虑毕竟离故，四无量、四无色定亦毕竟离故。

“世尊，八解脱毕竟离故，八胜处、九次第定、十遍处亦毕竟离故。

“世尊，四念住毕竟离故，四正断、四神足、五根、五力、七等觉支、八圣道支亦毕竟离故。

“世尊，空解脱门毕竟离故，无相、无愿解脱门亦毕竟离故。

“世尊，极喜地毕竟离故，离垢地、发光地、焰慧地、极难胜地、现前地、远行地、不动地、善慧地、法云地亦毕竟离故。

“世尊，五眼毕竟离故，六神通亦毕竟离故。

“世尊，佛十力毕竟离故，四无所畏、四无碍解、大慈、大悲、大喜、大舍、十八佛不共法亦毕竟离故。

“世尊，无忘失法毕竟离故，恒住舍性亦毕竟离故。

“世尊，一切智毕竟离故，道相智、一切相智亦毕竟离故。

“世尊，一切陀罗尼门毕竟离故，一切三摩地门亦毕竟离故。

“世尊，一切菩萨摩诃萨行毕竟离故。

“世尊，诸佛无上正等菩提毕竟离故。

“世尊，一切智智亦毕竟离故。

“世尊，若法毕竟离，是法不应修，亦不应坏，亦不应引。甚深般若波罗蜜多毕竟离故，不应能引。

“世尊，甚深般若波罗蜜多既毕竟离，云何可说菩萨摩诃萨依甚深波罗蜜多证得无上正等菩提？世尊，诸佛无上正等菩提亦毕竟离，云何离法能证离法？是故般若波罗蜜多应不可说证得无上正等菩提。”
