## 大般若波罗蜜多经卷第五百三十六

### 第三分佛国品第三十之二

“复次，善现，此诸菩萨摩诃萨众应修如是严净佛土，谓彼土中恒不闻有三种恶趣，亦不闻有诸恶见趣，亦不闻有贪、瞋、痴毒，亦不闻有男女形相，亦不闻有声闻、独觉，亦不闻有无常、苦等不如意事，亦不闻有摄受资具，亦不闻有我、我所执，亦不闻有随眠、缠、结，亦不闻有颠倒执著，亦不闻有施设有情果位差别；唯闻说空、无相、无愿、无生、无灭、无性等声，谓随有情意乐差别，于树林等内外物中，常有微风更相冲击，发起种种微妙音声，诸音声中说：‘一切法皆无自性，无性故空，空故无相，无相故无愿，无愿故无生，无生故无灭。由此诸法本来寂静、自性涅槃，如来出世、若不出世，诸法法性法尔常住。’谓一切法无性、空等，彼佛土中诸有情类若昼、若夜、若立、若行、若卧、若坐，常闻如是妙法音声。

“善现当知，此诸菩萨摩诃萨众各住所居严净佛土，证得无上正等觉时，十方如来、应、正等觉，皆共称赞彼彼佛名，若诸有情得闻如是诸佛名者，必于无上正等菩提得不退转。是诸菩萨摩诃萨众各住所居严净佛土，证得无上正等觉时，为诸有情宣说正法。有情闻已定不生疑，谓为是法、为非法等。所以者何？彼有情类达一切法皆即真如、法界、法性，一切是法无非法等。如是，善现，此诸菩萨摩诃萨众皆能严净如是佛土。

“复次，善现，是诸菩萨摩诃萨众有所化生具不善根，未于诸佛、菩萨、独觉及声闻等种诸善根，为恶知识所摄受故，离善友故，不闻正法，常为种种我、有情见及诸见趣之所摄藏，堕在断、常二边偏执。彼有情类自起邪执，亦常教他令起邪执，于非三宝起三宝想，于三宝中谓非三宝，毁谤正法赞叹邪法，由是因缘，身坏命终堕诸恶趣受种种苦。是诸菩萨摩诃萨众各住自土证得无上正等菩提，见诸有情轮回生死受无量苦，以神通力方便化导，令舍恶见住正见中，从恶趣出生于人趣；复以种种神通方便，化导令住正定聚中，毕竟不复堕诸恶趣；复令修习殊胜善根，命终得生严净佛土，受用净土大乘法乐。

“如是，善现，此诸菩萨摩诃萨众皆能如是严净佛土。由所居土极清净故，生彼有情于一切法不起虚妄分别犹豫，谓此是善法、此是非善法，此是有记法、此是无记法，此是世间法、此是出世间法，此是有漏法、此是无漏法，此是有为法、此是无为法。诸如是等分别犹豫毕竟不生，由是因缘，彼有情类，定得无上正等菩提，转妙法轮度有情众。

“善现当知，是为菩萨摩诃萨严净佛土功德之相，利益安乐一切有情。”

### 第三分宣化品第三十一之一

尔时，善现便白佛言：“是菩萨摩诃萨为住定聚、不定聚耶？”

佛告善现：“是菩萨摩诃萨皆住定聚。”

具寿善现复白佛言：“是菩萨摩诃萨住何定聚？声闻乘耶？独觉乘耶？无上乘耶？”

佛告善现：“是菩萨摩诃萨住无上乘。”

具寿善现复白佛言：“是菩萨摩诃萨为于何时名住定聚？初发心耶？不退位耶？最后有耶？”

佛告善现：“是菩萨摩诃萨若初发心、若不退位、若最后有，皆住定聚。”

具寿善现复白佛言：“此住定聚诸菩萨摩诃萨堕恶趣不？”

佛告善现：“诸菩萨摩诃萨若住定聚，决定不堕诸恶趣中。”

复告善现：“于意云何？第八、预流、一来、不还、阿罗汉、独觉堕恶趣不？”

善现对曰：“不也，世尊。”

佛告善现：“诸菩萨摩诃萨亦复如是，从初发心修行布施乃至般若波罗蜜多及余无量无边佛法，伏断一切恶不善法。由此因缘，堕诸恶趣必无是处，生长寿天亦无是处，谓于彼处诸胜善法不得现行。是菩萨摩诃萨若生边鄙，或生达絮、蔑戾车中，亦无是处，谓于彼处不能修行殊胜善法，多起恶见不信因果，常乐习行诸秽恶业，不闻三宝亦无四众。是菩萨摩诃萨生邪见家，亦无是处，谓生彼家执著种种诸恶见趣，拨无妙行、恶行及果，不修诸善乐作众恶故，诸菩萨不生彼家。复次，善现，诸菩萨摩诃萨初发无上正等觉心，以胜意乐受行十种不善业道，亦无是处。”

具寿善现便白佛言：“若菩萨摩诃萨从初发心成就如是善根功德不生恶处，何故世尊每为众说自本生事多百千种，于中亦有生诸恶处，尔时善根为何所在？”

佛告善现：“诸菩萨摩诃萨不由秽业受恶处身，但为利乐诸有情类，由故思愿而受彼身，是故不应引之为难。”

复告善现：“于意云何？有诸独觉或阿罗汉，方便善巧如诸菩萨摩诃萨众，成就殊胜方便善巧，受傍生身，有猎者来欲为损害，便起无上安忍慈悲，欲令彼人得利乐故，自舍身命不害彼不？”

善现对曰：“诸独觉等无如是事。”

佛告善现：“由此因缘，当知菩萨为欲利乐诸有情故，为大慈悲速圆满故，为疾证得大菩提故，虽受种种傍生之身，而非傍生过失所染。”

具寿善现复白佛言：“诸菩萨摩诃萨住何善根，为欲利乐诸有情故受恶处身？”

佛告善现：“诸菩萨摩诃萨有何善根不应圆满？然诸菩萨摩诃萨众为得无上正等菩提，一切善根皆应圆满，谓诸菩萨摩诃萨众从初发心乃至安坐妙菩提座，无有善根不应圆满。要具圆满一切善法，乃得无上正等菩提，若一善法未能圆满，而得无上正等菩提，定无是处。是故，善现，诸菩萨摩诃萨从初发心乃至安坐妙菩提座，于其中间常学圆满一切善法，学已当得一切相智，永断一切习气相续，乃能证得一切智智。”

尔时，善现便白佛言：“诸菩萨摩诃萨云何成就种种白净圣无漏法，而生恶趣受傍生身？”

佛告善现：“于意云何？如来成就一切白净圣无漏不？”

善现对曰：“如来成就一切白净圣无漏法。”

佛告善现：“于意云何？如来化作傍生趣身，利乐有情作佛事不？”

善现对曰：“如来化作傍生趣身，利乐有情作诸佛事。”

佛告善现：“于意云何？如来化作傍生身时，是实傍生，受彼苦不？”

善现对曰：“如来化作傍生身时，非实傍生，不受彼苦。”

佛告善现：“诸菩萨摩诃萨亦复如是，虽具成就种种白净圣无漏法，而为成熟诸有情类，以故思愿受傍生身，如应成熟诸有情类。

“复次，善现，于意云何？有阿罗汉诸漏永尽，能化作身起诸事业，由彼事业生他喜不？”

善现对曰：“有阿罗汉诸漏永尽，能化作身起诸事业，由彼事业令他生喜。”

佛告善现：“诸菩萨摩诃萨亦复如是，虽具成就种种白净圣无漏法，而为利乐诸有情类，以故思愿受傍生身作诸佛事。虽受彼身而不同彼受诸苦恼，亦不为彼过失所污。

“复次，善现，于意云何？有巧幻师或彼弟子，幻作种种象、马等事，令众人见欢喜踊跃，于彼有实象、马等不？”

善现对曰：“于彼无实象、马等事。”

佛告善现：“诸菩萨摩诃萨亦复如是，虽具成就种种白净圣无漏法，而为利乐诸有情类，以故思愿受傍生身。虽受彼身而实非彼，亦不为彼过失所污。”

具寿善现复白佛言：“诸菩萨摩诃萨如是广大方便善巧，虽具成就种种白净圣无漏法而为有情，以故思愿方便善巧受种种身，随其所宜现作饶益。世尊，诸菩萨摩诃萨住何等法，能作如是方便善巧，虽受种种傍生等身，而不为彼过失所污？”

佛告善现：“诸菩萨摩诃萨住深般若波罗蜜多，能作如是方便善巧。由此方便善巧力故，虽往十方殑伽沙等诸佛世界，现种种身利益安乐诸有情类，而于其中不起染著。所以者何？是菩萨摩诃萨于一切法都无所得，谓都不得能染、所染及染因缘。何以故？以一切法自性空故。

“善现当知，空性不能染著空性，空亦不能染著余法，亦无余法能染著空。所以者何？空中空性尚不可得，况有余法而可得者？如是名为不可得空，诸菩萨摩诃萨安住此中，能证无上正等菩提，转妙法轮度有情众。”

具寿善现复白佛言：“诸菩萨摩诃萨为但安住甚深般若波罗蜜多，能作如是方便善巧，为亦安住诸余法耶？”

佛告善现：“岂有余法，非深般若波罗蜜多之所摄受，而汝今者复为此问？”

具寿善现便白佛言：“甚深般若波罗蜜多自性既空，云何可说甚深般若波罗蜜多摄一切法？非空法中可说有法摄与不摄。”

佛告善现：“岂不诸法自性皆空。”

善现对曰：“如是，如是。”

佛告善现：“若一切法自性皆空，岂不空中摄一切法？”

善现对曰：“如是，如是。”

佛告善现：“由此因缘，甚深般若波罗蜜多摄一切法。当知菩萨摩诃萨众住深般若波罗蜜多，能作如是方便善巧利益有情。”

尔时，善现复白佛言：“云何菩萨摩诃萨行深般若波罗蜜多时，住一切法自性空中，引发神通波罗蜜多，住此神通波罗蜜多，能至十方殑伽沙等诸佛世界，供养恭敬诸佛世尊，于诸佛所听受正法种诸善根？”

佛告善现：“若菩萨摩诃萨行深般若波罗蜜多，遍观十方殑伽沙等诸佛世界及诸佛众并所说法自性皆空，但有世俗施设名字说为世界、佛众及法，如是世俗施设名字自性亦空。

“善现当知，若十方界及诸佛众并所说法施设名字自性不空，则所说空应成少分；以所说空非成少分故，一切法自性皆空，其理周圆无二、无别。

“善现当知，是菩萨摩诃萨行深般若波罗蜜多，由遍观空方便善巧，便能引发殊胜神通波罗蜜多；住此神通波罗蜜多，复能引发天眼、天耳、神境、他心、宿住随念及知漏尽微妙通慧。

“善现当知，诸菩萨摩诃萨非离神通波罗蜜多，有能自在成熟有情、严净佛土，证得无上正等菩提。是故神通波罗蜜多是菩提道，诸菩萨摩诃萨皆依此道求趣无上正等菩提，于求趣时，能自圆满一切善法，亦能劝他修诸善法，虽作是事而于其中无所执著。所以者何？是菩萨摩诃萨知诸善法自性皆空，非自性空有所执著，若有执著则有爱味，由无执著亦无爱味。自性空中无爱味故，能味、所味及味因缘，于空法中皆不可得。

“善现当知，是菩萨摩诃萨行深般若波罗蜜多，安住神通波罗蜜多，引发天眼清净过人。用此天眼观一切法自性皆空，见一切法自性空故，不依法相造作诸业，虽为有情说如是法，而亦不得诸有情相及彼施设。是菩萨摩诃萨以无所得而为方便，引发菩萨殊胜神通，用此神通作所应作一切事业。

“善现当知，是菩萨摩诃萨以极清净过人天眼，遍观十方殑伽沙等诸佛世界，见已引发神境智通往彼饶益诸有情类，或以布施乃至般若波罗蜜多而作饶益，或以三十七种菩提分法而作饶益，或以静虑、无量、无色而作饶益，或以解脱、等持、等至而作饶益，或以空、无相、无愿解脱门而作饶益，或以诸余殊胜善法而作饶益，或以声闻、独觉、菩萨及诸佛法而作饶益。

“是菩萨摩诃萨游十方界，若见有情悭贪多者，深生怜愍，说如是法：‘汝等有情当行布施！诸悭贪者受贫穷苦，由贫穷故无有威德，不能自益，况能益他？是故汝等当勤布施，既自安乐亦安乐他，莫以贫穷更相食啖，俱不解脱诸恶趣苦。’

“若见有情毁净戒者，深生怜愍，说如是法：‘汝等有情当持净戒！诸破戒者受恶趣苦，破戒之人无有威德，不能自益，况能益他？破戒因缘堕诸恶趣，受苦异熟楚毒难忍，不能自济，况能济他？是故汝等当持净戒，不应容纳犯戒之心经一念顷，况经多时？莫纵自心后生忧悔。’

“若见有情更相瞋忿，展转结恨互相损恼，深生怜愍，说如是法：‘汝等有情当修安忍，莫相瞋忿结恨相害。诸忿恨心不顺善法，增长恶法招现衰损。汝等由此忿恨心故，身坏命终当堕恶趣，受诸剧苦难有出期，是故汝等不应容纳忿恨之心经一念顷，何况令其多时相续？汝等今者展转相缘，应起慈悲作饶益事。’

“若见有情懈怠懒惰，深生怜愍，说如是法：‘汝等有情当勤精进，莫于善法懈怠懒惰！诸懒惰者于诸善法及诸胜事皆不能成，汝等由斯堕诸恶趣受无边苦。是故汝等不应容纳懒惰之心经一念顷，何况令其多时相续？’

“若见有情失念散乱心不寂静，深生怜愍，说如是法：‘汝等有情当修静虑，莫起失念散乱之心！如是之心不顺善法，增长恶法招现衰损，汝等由此身坏命终，当堕恶趣受无边苦。是故汝等不应容纳失念散乱相应之心经一念顷，何况令其多时相续？’

“若见有情愚痴恶慧，深生怜愍，说如是法：‘汝等有情，当修胜慧，莫起恶慧！起恶慧者于诸善趣尚不能往，况得解脱？汝等由此恶慧因缘，当堕恶趣受无边苦。是故汝等不应容纳愚痴恶慧相应之心经一念顷，何况令其多时相续？’

“若见有情贪欲多者，深生怜愍，方便令其修不净观。若见有情瞋恚多者，深生怜愍，方便令其修慈悲观。若见有情愚痴多者，深生怜愍，方便令其修缘起观。若见有情憍慢多者，深生怜愍，方便令其修诸界观。若见有情寻伺多者，深生怜愍，方便令其修持息念。若见有情失正道者，深生怜愍，方便令其趣入正道，谓声闻道、或独觉道、或菩萨道、或如来道，方便为彼说如是法：‘汝等所执自性皆空，非空法中可有所执，以无所执为空相故。’

“如是，善现，诸菩萨摩诃萨行深般若波罗蜜多，安住神通波罗蜜多，方能自在宣说正法，利益安乐诸有情类。善现当知，若菩萨摩诃萨远离神通波罗蜜多，不能自在宣说正法，与诸有情作利乐事。善现当知，如鸟无翼，不能自在飞翔虚空远有所至；诸菩萨摩诃萨亦复如是，若无神通波罗蜜多，不能自在宣说正法，与诸有情作利乐事。是故，善现，诸菩萨摩诃萨行深般若波罗蜜多，应引发神通波罗蜜多，若引发神通波罗蜜多，即能自在宣说正法，随意利乐诸有情类。

“善现当知，诸菩萨摩诃萨以最清净过人天眼，遍观十方殑伽沙等诸佛世界，及观生彼诸有情类，见已引发神境智通，经须臾间往至彼界，以他心智如实了知彼诸有情心、心所法，随其所应为说法要，谓说布施乃至般若波罗蜜多，或说四念住乃至八圣道支，或说四静虑、四无量、四无色定，或说空、无相、无愿解脱门，或说八解脱乃至十遍处，或说陀罗尼门、三摩地门，或说内空乃至无性自性空，或说真如乃至不思议界，或说苦、集、灭、道圣谛，或说因缘乃至增上缘，或说从缘所生诸法，或说无明乃至老死，或说种种蕴、处、界门，或说声闻道，或说独觉道，或说菩萨道，或说菩提，或说涅槃，令彼有情闻此法已皆获殊胜利益安乐。

“善现当知，是菩萨摩诃萨以最清净过人天耳，能闻一切人非人声。由此天耳，遍闻十方殑伽沙等诸佛世界一切如来、应、正等觉所说正法，闻已受持思惟义趣，随所闻法能为有情如实宣说，或说布施乃至般若波罗蜜多，广说乃至或说菩提，或说涅槃，令彼有情闻此法已皆获殊胜利益安乐。

“善现当知，是菩萨摩诃萨以最清净他心智通，如实了知诸有情类心、心所法，随其所应为说法要，谓说布施乃至般若波罗蜜多，广说乃至或说菩提，或说涅槃，令彼有情闻此法已，皆获殊胜利益安乐。

“善现当知，是菩萨摩诃萨以净宿住随念智通，如实念知过去诸佛及弟子众名等差别，若诸有情乐闻过去诸宿住事而获益者，便为宣说诸宿住事，因斯方便为说正法，谓说布施乃至般若波罗蜜多，广说乃至或说菩提，或说涅槃，令彼有情闻此法已皆获殊胜利益安乐。

“善现当知，是菩萨摩诃萨以极迅疾神境智通，往至十方殑伽沙等诸佛世界，亲近供养诸佛世尊，于诸佛所种诸善根，还归本土为有情说诸佛土事，因斯方便为说正法，谓说布施乃至般若波罗蜜多，广说乃至或说菩提，或说涅槃，令彼有情闻此法已，皆获殊胜利益安乐。

“善现当知，是菩萨摩诃萨以随所得漏尽智通，如实了知诸有情类漏尽未尽，亦如实知漏尽方便，为未尽者宣说法要，谓说布施乃至般若波罗蜜多，广说乃至或说菩提，或说涅槃，令彼有情闻此法已皆获殊胜利益安乐。

“如是，善现，诸菩萨摩诃萨行深般若波罗蜜多，应引发神通波罗蜜多。是菩萨摩诃萨修习神通波罗蜜多得圆满故，随意所乐受种种身，不为苦乐过失所染，如佛化身虽能施作种种事业，而不为彼苦乐过失之所杂染。

“如是，善现，诸菩萨摩诃萨行深般若波罗蜜多，应游戏神通波罗蜜多，若游戏神通波罗蜜多，则能成熟有情、严净佛土，疾能证得一切智智。善现当知，若菩萨摩诃萨不成熟有情、严净佛土，终不能得一切智智。所以者何？诸菩萨摩诃萨菩提资粮若未圆满，必不能得一切智智。”

尔时，善现便白佛言：“何等名为诸菩萨摩诃萨菩提资粮，诸菩萨摩诃萨圆满如是菩提资粮，方能证得一切智智？”

佛告善现：“一切善法皆是菩萨菩提资粮，诸菩萨摩诃萨圆满如是菩提资粮，方能证得一切智智。”

具寿善现复白佛言：“何等名为一切善法？”

佛告善现：“诸菩萨摩诃萨从初发心修行布施乃至般若波罗蜜多，于中都无分别执著，谓作是念：‘此是布施乃至般若波罗蜜多，由此、为此而修布施乃至般若波罗蜜多。’是三分别执著都无，知一切法自性空故。由此所修布施等六波罗蜜多，能自饶益，亦能饶益一切有情令出生死得涅槃故，说为善法，亦名菩萨菩提资粮，亦名菩萨摩诃萨道。过去、未来、现在菩萨摩诃萨众行此道故，已得、今得、当得无上正等菩提，亦令有情已、当、今度生死大海证涅槃乐。

“复次，善现，诸菩萨摩诃萨从初发心修四静虑及四无量、四无色定，修四念住乃至八圣道支，安住内空乃至无性自性空，安住真如乃至不思议界，安住苦、集、灭、道圣谛，修空、无相、无愿解脱门，修八解脱乃至十遍处，修诸菩萨摩诃萨地，修陀罗尼门、三摩地门，修佛十力乃至十八佛不共法，修大慈、大悲、大喜、大舍，修无忘失法、恒住舍性，修一切智、道相智、一切相智，于中都无分别执著，谓作是念：‘此是四静虑广说乃至一切相智，由此、为此而修四静虑广说乃至一切相智。’是三分别执著都无，知一切法自性空故。由此所修四静虑等，能自饶益，亦能饶益一切有情令出生死得涅槃故，说为善法，亦名菩萨菩提资粮，亦名菩萨摩诃萨道。过去、未来、现在菩萨摩诃萨众行此道故，已得、当得、今得无上正等菩提，亦令有情已、今、当度生死大海证涅槃乐。

“善现当知，复有无量诸菩萨众所修功德，皆名善法，亦名菩萨菩提资粮，亦名菩萨摩诃萨道。诸菩萨摩诃萨要修如是诸胜善法极令圆满，方能证得一切智智，要已证得一切智智，乃能无倒转正法轮，令诸有情脱生死苦证得究竟常乐涅槃。”

尔时，善现便白佛言：“若此诸法是菩萨法，复有何等名佛法耶？”

佛告善现：“即菩萨法亦名佛法。谓诸菩萨于一切法觉一切相，由此当得一切相智，永断一切习气相续。若诸如来、应、正等觉，于一切法以一刹那相应般若现等觉已，证得无上正等菩提。是名菩萨与佛有异，如二圣者虽俱是圣，而有行向、住果差别，所成就法非不有异。

“如是，善现，若无间道中行于一切法，未离暗障，未到彼岸，未得自在，未得果时，名为菩萨。若解脱道中行于一切法，已离暗障、已到彼岸，已得自在，已得果时，乃名为佛。是为菩萨与佛有异，由位有异法非无别，而不可说法性有异。”

具寿善现便白佛言：“若一切法自相皆空，自相空中云何得有种种差别，谓此是地狱乃至此是天，此是种性广说乃至此是如来？如是所说补特伽罗既不可得，彼所造业亦不可得，如所造业既不可得，彼异熟果亦不可得，云何得有种种差别？”

佛告善现：“如是，如是，如汝所说，一切法自相空，自相空中补特伽罗既无所有，业果异熟亦无所有，无所有中无差别相。然诸有情于一切法自相空理不能尽知，造作诸业或善、或恶、或复无漏，由于善业造作增长，生天、人中，由于恶业造作增长，堕三恶趣。于善业中，由于定业造作增长，得生色界或无色界，由无漏业加行根本，有种性等贤圣差别。由此因缘，诸菩萨摩诃萨修行布施乃至般若波罗蜜多，乃至修行一切相智及余无量无边佛法。

“是菩萨摩诃萨于此所说菩提分法，无间无缺修令圆满；既圆满已，便能引发近助菩提金刚喻定，证得无上正等菩提，与诸有情作大饶益常无失坏；无失坏故，令诸有情解脱生死证得常乐清净涅槃。”

具寿善现复白佛言：“佛证无上正等觉已，为得诸趣生死法耶？”

佛言：“不尔。”

具寿善现复白佛言：“佛证无上正等觉已，为得黑业、白业、黑白业、非黑白业耶？”

佛言：“不尔。”

具寿善现复白佛言：“若佛不得诸趣生死及业差别，云何施设此是地狱乃至人天，此是种性乃至如来分位差别？”

佛言：“善现，诸有情类自知诸法自相空不？”

善现对曰：“不也，世尊。”

佛告善现：“若诸有情自知诸法自相空者，诸菩萨摩诃萨便于无上正等菩提，不应求证方便善巧，拔诸有情恶趣生死；以诸有情不知诸法自相空故，轮回诸趣受无边苦，是故菩萨从诸佛所闻一切法自相空已，为欲饶益诸有情故，求证无上正等菩提，方便善巧拔诸有情恶趣生死。

“善现当知，诸菩萨摩诃萨常作是念：‘非一切法实有自相，如诸愚夫异生所执。然彼分别颠倒力故，非实有中起实有想，谓无我中起于我想，广说乃至无见者中起见者想；又无色中起于色想，无受、想、行、识中起受、想、行、识想，广说乃至无无为中起无为想。如是分别颠倒力故，非实有中起实有想，虚妄执著倒乱其心，造身、语、意善、不善业，不能解脱恶趣生死，我当拔济令得解脱。’是菩萨摩诃萨作此念已，行深般若波罗蜜多，以诸善法摄在其中，无倒修行诸菩萨行，渐次圆满菩提资粮；菩提资粮得圆满已，证得无上正等菩提；得菩提已，为诸有情宣说开示分别建立四圣谛义，谓此是苦圣谛，此是苦集圣谛，此是苦灭圣谛，此是趣苦灭道圣谛；复以一切菩提分法，摄在如是四圣谛中；复依一切菩提分法，施设建立佛、法、僧宝，由此三宝出现世间，诸有情类解脱生死。若诸有情不能归信佛、法、僧宝，造作诸业轮回诸趣受苦无穷故，应归依佛、法、僧宝，勤求自他利益安乐。”

尔时，善现便白佛言：“为由苦、集、灭、道圣谛，诸有情类证般涅槃？为由苦、集、灭、道圣智，诸有情类证般涅槃？”

佛告善现：“非由苦、集、灭、道圣谛，诸有情类证般涅槃；非由苦、集、灭、道圣智，诸有情类证般涅槃。善现，我说四圣谛平等性即是涅槃，如是涅槃非由苦、集、灭、道谛证，非由苦、集、灭、道智证，但由般若波罗蜜多证平等性名证涅槃。”

具寿善现复白佛言：“何等名为四圣谛平等性？”

佛告善现：“若于是处，无苦、集、灭、道谛，无苦、集、灭、道智，名四圣谛平等之性，此平等性即四圣谛。所有真如广说乃至不思议界，如来出世、若不出世，性相常住无失坏、无变易，如是名为四圣谛平等性。诸菩萨摩诃萨行深般若波罗蜜多时，为欲随觉此四圣谛平等性故，行深般若波罗蜜多。若能随觉此四圣谛平等性时，名真随觉一切圣谛，速证无上正等菩提。”

具寿善现复白佛言：“云何菩萨摩诃萨行深般若波罗蜜多时，为欲随觉此四圣谛平等性故，行深般若波罗蜜多。若能随觉此四圣谛平等性时，名真随觉一切圣谛，不堕声闻、独觉等地，趣入菩萨正性离生？”

佛告善现：“诸菩萨摩诃萨行深般若波罗蜜多时，无有少法不如实见；于一切法如实见时，于一切法都无所得；于一切法无所得时，则如实见一切法空，谓如实见四谛所摄及所不摄诸法皆空；如是见时，能入菩萨正性离生；由能入菩萨正性离生故，便住菩萨种性地中；既住菩萨种性地中，则能决定不从顶堕，若从顶堕应堕声闻或独觉地。是菩萨摩诃萨安住菩萨种性地中，起四静虑及四无量、四无色定。是菩萨摩诃萨安住如是奢摩他地，便能决择一切法性，及能随悟四圣谛理。尔时，菩萨虽遍知苦而能不起缘执苦心，虽永断集而能不起缘执集心，虽能证灭而能不起缘执灭心，虽能修道而能不起缘执道心，但起随顺、趣向、临入菩提之心，如实觉知诸法实相。”