## 大般若波罗蜜多经卷第五百一十五

### 第三分不退相品第二十之二

“复次，善现，一切不退转菩萨摩诃萨，设有恶魔来至其所，欲令厌背无上菩提，作如是言：‘一切智智与虚空等，无性为性，自相本空；诸法亦尔，与虚空等，无性为性。自相空中，无有一法可名能证，无有一法可名所证，证处、证时及由此证亦不可得。既一切法与虚空等，无性为性，自相本空，汝等云何唐受勤苦求证无上正等菩提？汝先所闻诸菩萨众应求无上正等菩提，皆是魔说，非真佛语。汝等应舍求证无上正等觉心，勿于长夜徒为利乐一切有情自受勤苦，虽行种种难行苦行，欲求菩提终不能得。’是菩萨摩诃萨闻说如是呵谏语时，能审观察：‘此恶魔事，欲退败我大菩提心，我今不应信受彼说。虽一切法与虚空等，无性为性，自相本空，而诸有情生死长夜不知不见，颠倒放逸，造作诸业受生死苦。我当被戴性相皆空如太虚空功德甲胄，速趣无上正等菩提，为诸有情如应说法，令其解脱生死众苦得预流果、或一来果、或不还果、或阿罗汉果、或独觉菩提、或证无上正等菩提，能尽未来利乐一切。’是菩萨摩诃萨从初发心已闻此法，其心坚固不动不转，依斯坚固不动转心，恒正修行六到彼岸，已入菩萨正性离生；复正修行六到彼岸，渐次圆满伏诸缠结，由斯得入不退转地。是故恶魔虽设种种退败方便，而不能退菩萨所发大菩提心。若菩萨摩诃萨成就如是诸行、状、相，知是不退转菩萨摩诃萨。”

具寿善现即白佛言：“是菩萨摩诃萨为不退转故名不退转，为退转故名不退转耶？”

佛告善现：“是菩萨摩诃萨以不退转故名不退转，亦以退转故名不退转。”

尔时，善现复白佛言：“是菩萨摩诃萨云何以不退转故名不退转？云何亦以退转故名不退转耶？”

佛告善现：“是菩萨摩诃萨超过声闻及独觉地，不复退堕彼二地中，由斯故说不退转故名不退转。是菩萨摩诃萨远离声闻及独觉地，于彼二地决定退舍，由斯故说以退转故名不退转。故此菩萨得二种名，非如余位唯名退转。若菩萨摩诃萨成就如是诸行、状、相，定得无上正等菩提，诸恶魔军不能退败。

“复次，善现，一切不退转菩萨摩诃萨欲入初静虑乃至第四静虑即随意能入，欲入慈无量乃至舍无量即随意能入，欲入空无边处定乃至非想非非想处定即随意能入，欲入四念住乃至八圣道支即随意能入，欲入初解脱乃至灭想受解脱即随意能入，欲入初胜处乃至第八胜处即随意能入，欲入初静虑定乃至灭想受定即随意能入，欲入初遍处乃至第十遍处即随意能入，欲入空、无相、无愿解脱门即随意能入，欲引发五神通即随意能引发。

“善现当知，是菩萨摩诃萨虽入四静虑乃至引发五神通而不受彼果，由此因缘，不随静虑、无量、等至乃至灭定及余功德势力而生，亦不取预流果、或一来果、或不还果、或阿罗汉果、或独觉菩提，为欲利乐诸有情故，随欲摄受所应受身，即随所愿皆能摄受，作所作已即便舍之。若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨成就无上菩提作意，恒不远离大菩提心，不贵色蕴乃至识蕴，不贵眼处乃至意处，不贵色处乃至法处，不贵眼界乃至意界，不贵色界乃至法界，不贵眼识界乃至意识界，不贵眼触乃至意触，不贵眼触为缘所生诸受乃至意触为缘所生诸受，不贵地界乃至识界，不贵因缘乃至增上缘，不贵一切缘性缘起，不贵诸相，不贵随好，不贵所依，不贵有色无色法，不贵有见无见法，不贵有对无对法，不贵有漏无漏法，不贵有为无为法，不贵世间、出世间法，不贵我，不贵有情，乃至不贵知者、见者，不贵徒众，不贵眷属，不贵禄位，不贵财宝，不贵布施波罗蜜多乃至般若波罗蜜多，不贵内空乃至无性自性空，不贵真如乃至不思议界，不贵苦、集、灭、道圣谛，不贵十善业道，不贵四静虑、四无量、四无色定，不贵五神通，不贵四念住乃至八圣道支，不贵空、无相、无愿解脱门，不贵八解脱乃至十遍处，不贵净观地乃至如来地，不贵极喜地乃至法云地，不贵陀罗尼门、三摩地门，不贵五眼、六神通，不贵如来十力乃至十八佛不共法，不贵大慈、大悲、大喜、大舍，不贵无忘失法、恒住舍性，不贵一切智、道相智、一切相智，不贵预流果乃至独觉菩提，不贵一切菩萨摩诃萨行，不贵诸佛无上正等菩提，不贵严净佛土，不贵成熟有情，不贵多见诸佛，不贵种植善根。所以者何？是菩萨摩诃萨达一切法与虚空等，无性为性，自相皆空，不见有法可生贵重，能生、所生、生时、生处、由此而生皆不可得。所以者何？是一切法与虚空等，性相皆空，无生义故。是菩萨摩诃萨成就无上菩提作意，恒不远离大菩提心，身四威仪往来入出，举足下足心无散乱，行住坐卧进止威仪，所作事业皆住正念。若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨为欲利乐诸有情故，现处居家，方便善巧。虽现摄受五欲乐具，而于其中不生染著，皆为济给诸有情故，谓诸有情须食与食，须饮与饮，须衣与衣，须乘与乘，乃至一切所须之物皆济给之，令其意满。是菩萨摩诃萨自行布施乃至般若波罗蜜多，亦劝他行布施乃至般若波罗蜜多，恒正称扬行布施乃至般若波罗蜜多法，欢喜赞叹行布施乃至般若波罗蜜多者。是菩萨摩诃萨现处居家，以神通力或大愿力，摄受种种珍宝资具满赡部洲乃至三千大千世界，持以供养佛、法、僧宝，及施贫乏诸有情类。是菩萨摩诃萨虽现处居家而常修梵行，终不受用诸妙欲境。虽现摄受种种珍财，而于其中不起染著；又于摄受诸欲乐具及珍财时，终不逼迫诸有情类令生忧苦。若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，有执金刚药叉神王常随左右密为守护，恒作是念：‘此菩萨摩诃萨不久当证无上菩提！愿我常随，密为守护。’乃至无上正等菩提，吾执金刚药叉神族常随守护，时无暂舍，人非人等不能损害。诸天、魔、梵及余世间，亦无有能以法破坏所发无上正等觉心。由此因缘，是诸菩萨乃至无上正等菩提，身意泰然，常无扰恼。是菩萨摩诃萨世间五根常无缺减，所谓眼、耳、鼻、舌、身根，出世五根亦无缺减，谓信、精进、念、定、慧根。是菩萨摩诃萨身支圆满，相好庄严，心诸功德念念增进，乃至无上正等菩提。若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，常为上士，不为下士。”

具寿善现即白佛言：“是菩萨摩诃萨云何当得常为上士，不为下士？”

佛告善现：“是菩萨摩诃萨一切烦恼不复现前，刹那刹那善法增进，乃至无上正等菩提，于一切时心无散乱，是故我说此菩萨摩诃萨常为上士，不为下士。若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨成就无上菩提作意，恒不远离大菩提心，恒修净命，不行咒术、医药、占卜诸邪命事，不为名利咒诸鬼神，令著男女问其凶吉，亦不咒禁男女、大小、傍生、鬼等现希有事，亦不占相寿量长短、财位、男女诸善恶事，亦不悬记寒热、丰俭、吉凶、好恶惑乱有情，亦不咒禁合和汤药、左道疗疾、结好贵人，亦不为他通致使命、现亲友相徇利求名。尚不染心观视男女，戏笑与语，况有余事？亦不恭敬供养鬼神。是故我说常为上士，不为下士。所以者何？是菩萨摩诃萨知一切法性相皆空，性相空中不见有相，不见相故远离种种邪命、咒术、医药、占相，唯求无上正等菩提，与诸有情常作饶益。若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨于诸世间文章技艺，虽得善巧而不爱著。所以者何？是菩萨摩诃萨达一切法皆毕竟空，毕竟空中世间所有文章技艺皆不可得，又诸世间文章技艺，皆杂秽语邪命所摄，是故菩萨知而不为。善现当知，是菩萨摩诃萨于诸世俗外道书论，虽亦善知而不乐著。所以者何？是菩萨摩诃萨达一切法性相皆空，性相空中一切书论皆不可得。又诸世俗外道书论，所说理事多有增减，于菩萨道非为随顺，皆是戏论杂秽语摄，故诸菩萨知而不乐。若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，复有所余诸行、状、相，知是不退转菩萨摩诃萨。吾当为汝分别解说，汝应谛听，极善思惟！”

善现请言：“唯然！愿说！我等今者，专意乐闻。”

佛告善现：“所有不退转菩萨摩诃萨行深般若波罗蜜多，通达诸法皆无所有，恒不远离大菩提心，不乐观察论说诸蕴、诸处、诸界。所以者何？是菩萨摩诃萨于蕴、处、界性相空理，已善思惟、善通达故。

“善现当知，是菩萨摩诃萨不乐观察论说众事。所以者何？是菩萨摩诃萨于一切众性相空理，已善思惟、善通达故。

“善现当知，是菩萨摩诃萨不乐观察论说王事。所以者何？是菩萨摩诃萨住本性空，不见少法有胜有劣贵贱相故。

“善现当知，是菩萨摩诃萨不乐观察论说贼事。所以者何？是菩萨摩诃萨住自相空，不见少法有得有失与夺相故。

“善现当知，是菩萨摩诃萨不乐观察论说军事。所以者何？是菩萨摩诃萨住本性空，不见诸法有多有少聚散相故。

“善现当知，是菩萨摩诃萨不乐观察论说斗战。所以者何？是菩萨摩诃萨善住诸法真如空理，不见少法有强有弱爱恚相故。

“善现当知，是菩萨摩诃萨不乐观察论说男女。所以者何？是菩萨摩诃萨住诸法空，不见少法有好有丑爱憎相故。

“善现当知，是菩萨摩诃萨不乐观察论说聚落。所以者何？是菩萨摩诃萨住诸法空，不见少法有增有减合离相故。

“善现当知，是菩萨摩诃萨不乐观察论说城邑。所以者何？是菩萨摩诃萨住诸法空，不见少法有摄不摄好恶相故。

“善现当知，是菩萨摩诃萨不乐观察论说国土。所以者何？是菩萨摩诃萨安住实际，不见诸法有属不属此彼相故。

“善现当知，是菩萨摩诃萨不乐观察论说相好。所以者何？是菩萨摩诃萨安住无相，不见诸法有好有丑差别相故。

“善现当知，是菩萨摩诃萨不乐观察论说是我、是有情，乃至是知者、是见者。所以者何？是菩萨摩诃萨住毕竟空，都不见我乃至见者若有若无差别相故。

“善现当知，是菩萨摩诃萨不乐观察论说世间如是等事，但乐观察论说般若波罗蜜多。所以者何？甚深般若波罗蜜多远离众相，能证无上大菩提故。

“善现当知，是菩萨摩诃萨常不远离一切智智相应作意，修行布施波罗蜜多离悭贪事，修行净戒波罗蜜多离犯戒事，修行安忍波罗蜜多离忿诤事，修行精进波罗蜜多离懈怠事，修行静虑波罗蜜多离散乱事，修行般若波罗蜜多离恶慧事。

“善现当知，是菩萨摩诃萨虽住一切法空，而爱乐正法，不乐非法；虽住不可得空，而常称赞三宝功德。

“善现当知，是菩萨摩诃萨虽行诸法真如法界一味之相，而乐称扬真如法界种种功德。

“善现当知，是菩萨摩诃萨虽知诸法皆毕竟空，而爱善友，不乐恶友。言善友者，谓诸如来、应、正等觉及诸菩萨摩诃萨众。若诸声闻、独觉乘等，善能教化安立有情，令趣无上正等菩提，亦名善友。

“善现当知，是菩萨摩诃萨常乐亲觐一切如来、应、正等觉听闻正法。若闻如来、应、正等觉在余世界现说正法，即以愿力往生彼界，供养恭敬、尊重赞叹、听受正法。

“善现当知，是菩萨摩诃萨若昼若夜恒不远离念佛作意，亦不远离闻法作意，由此因缘，随诸国土有佛世尊现说正法，即乘愿力往彼受生，或乘神通往彼听法。由是因缘，此诸菩萨生生之处常不离佛，恒闻正法无间无断。

“善现当知，是菩萨摩诃萨恒为利乐诸有情故，虽能现起静虑、无色诸甚深定，而巧方便起欲界心，教诸有情十善业道，亦随愿力现生欲界有佛国土，供养恭敬、尊重赞叹诸佛世尊，听闻正法修诸胜行。若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，常行布施波罗蜜多乃至般若波罗蜜多，常行内空乃至无性自性空，常行真如乃至不思议界，常行苦、集、灭、道圣谛，常行四念住乃至八圣道支，常行四静虑、四无量、四无色定，常行空、无相、无愿解脱门，常行八解脱乃至十遍处，常行殊胜诸菩萨地，常行一切陀罗尼门、三摩地门，常行五眼、六神通，常行如来十力乃至十八佛不共法，常行大慈、大悲、大喜、大舍，常行无忘失法、恒住舍性，常行一切智、道相智、一切相智，常行一切菩萨摩诃萨行，常求诸佛无上正等菩提。

“善现当知，是菩萨摩诃萨恒于自地不起疑惑，不作是念：‘我是不退转，我非不退转。’所以者何？是菩萨摩诃萨不见少法可于无上正等菩提说有退转、说无退转。

“善现当知，是菩萨摩诃萨于自地法无惑无疑。所以者何？是菩萨摩诃萨于自地法，已善了知、善通达故。

“善现当知，如预流者住预流果，于自果法无惑无疑；一来、不还、阿罗汉、独觉及诸如来、应、正等觉，各住自果于自果法无惑无疑；是菩萨摩诃萨亦复如是，于自所住不退转地所摄诸法，现知现见，无惑无疑。

“善现当知，是菩萨摩诃萨住此地中，成熟有情、严净佛土、修诸功德，有魔事起即能觉知，不随魔事势力而转，善能摧灭种种魔事，令不障碍所修功德。

“善现当知，如有造作无间业者，彼无间心恒常随逐，乃至命终亦不能舍。所以者何？彼能等起无间业缠增上势力恒常随转，乃至命尽亦不能伏，设有余心不能遮碍。此菩萨摩诃萨亦复如是，安住自地其心不动无所分别，世间天、人、阿素洛等皆不能转。所以者何？是菩萨摩诃萨其心坚固，超诸世间天、人、魔、梵、阿素洛等，已入菩萨正性离生住不退地，已得菩萨殊胜神通，成熟有情，严净佛土，从一佛国趣一佛国，供养恭敬、尊重赞叹诸佛世尊及佛弟子，听闻正法，于诸佛所种诸善根，请问菩萨所学法义。

“善现当知，是菩萨摩诃萨安住自地，有魔事起即能觉知，终不随顺魔事而转，方便善巧集诸魔事置实际中方便除灭，于自地法无惑无疑。所以者何？是菩萨摩诃萨知一切法皆入实际，通达实际非一非多，于实际中无所分别；以于实际无惑无疑，于自地法亦无犹豫。

“善现当知，是菩萨摩诃萨设转受生，亦于实际无复退转，终不发起趣向声闻、独觉地意。所以者何？是菩萨摩诃萨知一切法自相皆空，于此空中不见有法若生若灭、若染若净。

“善现当知，是菩萨摩诃萨乃至转身，亦不疑惑当得无上正等菩提为不当得。所以者何？是菩萨摩诃萨通达诸法自相皆空，即是无上正等菩提。

“善现当知，是菩萨摩诃萨安住自地不随他缘，于自地法无能坏者。所以者何？是菩萨摩诃萨成就无动无退转智，一切恶缘不能倾动。若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，设有恶魔作佛形像，来到其所作如是言：‘汝今应求阿罗汉果，永尽诸漏证般涅槃。汝未堪受大菩提记，亦未证得无生法忍，汝今未有不退转地诸行、状、相，如来不应授汝无上大菩提记，要有具足不退转地诸行、状、相，乃可蒙佛授与无上大菩提记。’是菩萨摩诃萨闻彼语已，心无变动，不退不没、无惊无怖。是菩萨摩诃萨应自证知：‘我于过去诸如来所，必已受得大菩提记。所以者何？菩萨成就如是胜法，定蒙诸佛授菩提记。我已成就如是胜法，云何世尊不授我记？故我过去于如来所，定已受得大菩提记。’若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，设有恶魔或魔使者作佛形像，来授菩萨声闻地记，或授菩萨独觉地记，告菩萨言：‘咄！善男子，何用无上正等菩提，生死轮回久受大苦？宜自速证无余涅槃，永离生死毕竟安乐。’是菩萨摩诃萨闻彼语已，作是念言：‘此定恶魔或魔使者诈现佛像扰乱我心，授我声闻、独觉地记，令退无上正等菩提。所以者何？定无诸佛教诸菩萨趣向声闻或独觉地，弃舍无上正等菩提。’若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，设有恶魔或魔使者诈现佛像，告菩萨言：‘汝所受持大乘经典非佛所说，亦非如来弟子所说，是诸恶魔或诸外道，为诳惑汝作如是说。汝今不应受持读诵。’是菩萨摩诃萨闻彼语已，作是念言：‘此定恶魔或魔眷属，令我厌舍无上菩提故，说大乘甚深经典非佛所说，亦非如来弟子所说。所以者何？离此经典能得无上正等菩提，必无是处。’

“善现当知，是菩萨摩诃萨定已安住不退转地，过去诸佛久已授彼大菩提记。所以者何？是菩萨摩诃萨具足成就不退转地诸行、状、相，若诸菩萨成就如是诸行、状、相，当知已受大菩提记，必已安住不退转地，故能觉知恶魔事业。若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨行深般若波罗蜜多时，摄护正法不惜身命，况余珍财、朋友、眷属？是菩萨摩诃萨恒作是念：‘我宁弃舍亲友、珍财及自身命，终不弃舍诸佛正法。所以者何？亲友、珍财及自身命，生生常有甚为易得；诸佛正法，百千俱胝那庾多劫乃得一遇，遇以长夜获大利乐故。我定应精勤摄护，不顾身命、亲友、珍财。’善现当知，是菩萨摩诃萨摄护法时，应作是念：‘我今不为摄护一佛、二佛、三佛乃至百千诸佛正法，普为摄护十方三世诸佛正法令不亏损。’”

具寿善现便白佛言：“何等名为诸佛正法？是菩萨摩诃萨云何摄护不惜珍财、亲友、身命？”

佛告善现：“一切如来、应、正等觉为诸菩萨说诸法空，如是名为诸佛正法。有愚痴类诽谤毁訾，言此非法、非毗奈耶、非天人师所说圣教，修学此法不得无上正等菩提，不证涅槃永寂安乐。是菩萨摩诃萨摄护此法，不惜珍财、亲友、身命，常作是念：‘如来所说一切法空，是诸有情真归依处。菩萨修学疾证无上正等菩提，拔诸有情生老病死，令得毕竟常乐涅槃，故我今应不惜身命、珍财、亲友摄护此法。’又作是念：‘我亦堕在未来佛数，佛已授我大菩提记。由此因缘，诸佛正法即是我法，我应摄护不惜身命、珍财、亲友。我未来世得作佛时，亦为有情宣说如是诸法空故。’善现当知，是菩萨摩诃萨见斯义利，摄护如来所说正法，不惜身命、亲友、珍财乃至菩提，常无懈惓。若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨闻诸如来、应、正等觉所说正法无惑无疑，闻已受持能不忘失，乃至无上正等菩提。所以者何？是菩萨摩诃萨已得善巧陀罗尼故。”

具寿善现便白佛言：“是菩萨摩诃萨已得何等陀罗尼故，闻诸如来、应、正等觉所说正法无惑无疑，闻已受持常不忘失？”

佛告善现：“是菩萨摩诃萨已得闻持陀罗尼等方便善巧，闻诸如来、应、正等觉所说正法无惑无疑，闻已受持能不忘失，乃至无上正等菩提，常如现前闻佛所说。”

尔时，善现复白佛言：“是菩萨摩诃萨但闻如来、应、正等觉所说正法无惑无疑，闻已受持常不忘失？为闻菩萨、独觉、声闻、天、龙、药叉、人非人等所说正法，亦能于彼无惑无疑，闻已受持常不忘失？”

佛告善现：“是菩萨摩诃萨普闻一切有情言音文字义理，皆能通达无惑无疑，穷未来际常不忘失。所以者何？是菩萨摩诃萨已得闻持陀罗尼等方便善巧，任持所说令不失故。若菩萨摩诃萨成就如是诸行、状、相，知是不退转菩萨摩诃萨。”

### 第三分空相品第二十一之一

尔时，具寿善现复白佛言：“世尊，如是不退转菩萨摩诃萨，成就广大、无量无边、不可思议希有功德。”

佛告善现：“如是，如是，如汝所说。所以者何？是菩萨摩诃萨已得殊胜无量无边不共声闻及独觉智，住此智中引发殊胜四无碍解；由此殊胜四无碍解，世间天、人、阿素洛等无能问难，令此菩萨智慧辩才至穷尽者。”

具寿善现复白佛言：“世尊能如殑伽沙劫宣说不退转菩萨摩诃萨诸行、状、相，由佛所说诸行、状、相，显示不退转菩萨摩诃萨成就无量殊胜功德。唯愿如来、应、正等觉，复为宣说甚深义处，令诸菩萨安住其中，能行布施波罗蜜多乃至般若波罗蜜多令速圆满，能行内空乃至无性自性空令速圆满，能行真如乃至不思议界令速圆满，能行苦、集、灭、道圣谛令速圆满，能行四念住乃至八圣道支令速圆满，能行四静虑、四无量、四无色定令速圆满，能行八解脱乃至十遍处令速圆满，能行空、无相、无愿解脱门令速圆满，能行菩萨摩诃萨地令速圆满，能行一切陀罗尼门、三摩地门令速圆满，能行五眼、六神通令速圆满，能行如来十力乃至十八佛不共法令速圆满，能行大慈、大悲、大喜、大舍令速圆满，能行三十二相、八十随好令速圆满，能行无忘失法、恒住舍性令速圆满，能行一切智、道相智、一切相智令速圆满。”

佛告善现：“善哉！善哉！汝今乃能为诸菩萨摩诃萨众，请问如来、应、正等觉甚深义处，令诸菩萨安住其中，行诸功德令速圆满。善现当知，甚深义处，谓空、无相、无愿、无作、无生、无灭、离染、涅槃、真如、法界、法性、实际，如是等名甚深义处。善现当知，如是所说甚深义处种种增语，皆显涅槃为甚深义。”

具寿善现复白佛言：“为但涅槃名甚深义，为诸余法亦名甚深？”

佛告善现：“余一切法亦名甚深，所谓色蕴乃至识蕴亦名甚深，眼处乃至意处亦名甚深，色处乃至法处亦名甚深，眼界乃至意界亦名甚深，色界乃至法界亦名甚深，眼识界乃至意识界亦名甚深，眼触乃至意触亦名甚深，眼触为缘所生诸受乃至意触为缘所生诸受亦名甚深，地界乃至识界亦名甚深，因缘乃至增上缘亦名甚深，无明乃至老死亦名甚深，布施波罗蜜多乃至般若波罗蜜多亦名甚深，内空乃至无性自性空亦名甚深，真如乃至不思议界亦名甚深，苦、集、灭、道圣谛亦名甚深，四念住乃至八圣道支亦名甚深，四静虑、四无量、四无色定亦名甚深，八解脱乃至十遍处亦名甚深，空、无相、无愿解脱门亦名甚深，净观地乃至如来地亦名甚深，极喜地乃至法云地亦名甚深，陀罗尼门、三摩地门亦名甚深，五眼、六神通亦名甚深，如来十力乃至十八佛不共法亦名甚深，大慈、大悲、大喜、大舍亦名甚深，三十二相、八十随好亦名甚深，无忘失法、恒住舍性亦名甚深，一切智、道相智、一切相智亦名甚深，预流果乃至独觉菩提亦名甚深，一切菩萨摩诃萨行、诸佛无上正等菩提亦名甚深。”

尔时，善现复白佛言：“云何色蕴亦名甚深？云何受、想、行、识蕴亦名甚深？广说乃至云何一切菩萨摩诃萨行亦名甚深？云何诸佛无上正等菩提亦名甚深？”

佛告善现：“色蕴真如甚深故，色蕴亦名甚深；受、想、行、识蕴真如甚深故，受、想、行、识蕴亦名甚深；广说乃至一切菩萨摩诃萨行真如甚深故，一切菩萨摩诃萨行亦名甚深；诸佛无上正等菩提真如甚深故，诸佛无上正等菩提亦名甚深。”

具寿善现复白佛言：“云何色蕴真如甚深？云何受、想、行、识蕴真如甚深？广说乃至云何一切菩萨摩诃萨行真如甚深？云何诸佛无上正等菩提真如甚深？”

佛告善现：“色蕴真如，非即色蕴，非离色蕴，是故甚深；受、想、行、识蕴真如，非即受、想、行、识蕴，非离受、想、行、识蕴，是故甚深；广说乃至一切菩萨摩诃萨行真如，非即一切菩萨摩诃萨行，非离一切菩萨摩诃萨行，是故甚深；诸佛无上正等菩提真如，非即诸佛无上正等菩提，非离诸佛无上正等菩提，是故甚深。”

尔时，善现复白佛言：“世尊甚奇微妙方便，为不退转地菩萨摩诃萨遮遣色蕴显示涅槃，遮遣受、想、行、识蕴显示涅槃，广说乃至遮遣一切菩萨摩诃萨行显示涅槃，遮遣诸佛无上正等菩提显示涅槃。世尊甚奇微妙方便，为不退转地菩萨摩诃萨遮遣一切若世间法若出世间法、若共法若不共法、若有漏法若无漏法、若有诤法若无诤法、若有罪法若无罪法、若有为法若无为法显示涅槃。”

佛告善现：“如是，如是，如汝所说：世尊甚奇微妙方便，为不退转地菩萨摩诃萨遮遣色蕴显示涅槃，遮遣受、想、行、识蕴显示涅槃，广说乃至遮遣一切菩萨摩诃萨行显示涅槃，遮遣诸佛无上正等菩提显示涅槃。世尊甚奇微妙方便，为不退转地菩萨摩诃萨遮遣一切若世间法若出世间法、若共法若不共法、若有漏法若无漏法、若有诤法若无诤法、若有罪法若无罪法、若有为法若无为法显示涅槃。

“复次，善现，诸菩萨摩诃萨应于如是甚深义处，依深般若波罗蜜多相应理趣，审谛思惟、筹量观察，应作是念：‘我今应如甚深般若波罗蜜多所教而住，我今应如甚深般若波罗蜜多所说而学。’

“善现当知，若菩萨摩诃萨能于如是甚深义处，依深般若波罗蜜多相应理趣，审谛思惟、筹量观察，如深般若波罗蜜多所教而住，如深般若波罗蜜多所说而学。是菩萨摩诃萨由能如是精勤修学，依深般若波罗蜜多起一念心，尚能摄受无量无数无边善根，超无量劫生死流转，速证无上正等菩提，况能无间常修般若波罗蜜多，恒住菩提相应作意！

“如耽欲人与端正女，更相爱染共为期契，彼女限碍不获赴期，此人欲心炽盛流注。善现，于意云何？其人欲心于何处转？”

“世尊，此人欲心于女处转，谓作是念：‘彼何当来，共会于此，欢娱戏乐？’”

“善现，于意云何？其人昼夜几欲念生？”

“世尊，此人昼夜欲念甚多。”

佛告善现：“若菩萨摩诃萨依深般若波罗蜜多起一念心，如深般若波罗蜜多所说而学，所超生死流转劫数，与耽欲人经一昼夜所起欲念，其数量等。善现当知，是菩萨摩诃萨随依般若波罗蜜多甚深义趣思惟修学，随能解脱能碍无上正等菩提所有过失。是故菩萨依深般若波罗蜜多精勤修学，速证无上正等菩提。善现当知，若菩萨摩诃萨如深般若波罗蜜多所说而住，经一昼夜所获功德，若此功德有形碍者，殑伽沙等三千大千诸佛世界不能容受。假使充满如殑伽沙三千大千佛之世界诸余功德比此功德，百分不及一，千分不及一，乃至邬波尼杀昙分亦不及一。