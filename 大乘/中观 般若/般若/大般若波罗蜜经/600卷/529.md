## 大般若波罗蜜多经卷第五百二十九

### 第三分妙相品第二十八之二

尔时，善现复白佛言：“若菩萨摩诃萨行深般若波罗蜜多时，知一切法无相、无得亦无所作，云何能圆满六波罗蜜多？云何能圆满内空乃至无性自性空？云何能圆满真如乃至不思议界？云何能圆满苦、集、灭、道圣谛？云何能圆满四念住乃至八圣道支？云何能圆满四静虑、四无量、四无色定？云何能圆满空、无相、无愿解脱门？云何能圆满八解脱乃至十遍处？云何能圆满极喜地乃至法云地？云何能圆满陀罗尼门、三摩地门？云何能圆满五眼、六神通？云何能圆满如来十力乃至十八佛不共法？云何能圆满大慈、大悲、大喜、大舍？云何能圆满无忘失法、恒住舍性？云何能圆满一切智、道相智、一切相智？云何能圆满一切菩萨摩诃萨行？云何能圆满诸佛无上正等菩提？云何能圆满三十二大士夫相、八十随好？”

佛告善现：“诸菩萨摩诃萨行深般若波罗蜜多时，能以离相无漏之心，而修布施波罗蜜多。若诸有情须食与食、须饮与饮、须余资具与余资具，若诸有情须内所有头目、髓脑、皮肉、支节、筋骨、身命亦皆施与，若诸有情须外所有国城、妻子、所爱亲属、种种庄严欢喜施与。菩萨如是行布施时，设有人来现前诃责：‘何用行此无益施为？如是施者，今世、后世身心劳倦多诸苦恼！’是菩萨摩诃萨行深般若波罗蜜多，虽闻其言而不退屈，但作是念：‘彼人虽来诃责于我，而我不应心生忧悔，我当勇猛施诸有情所须之物身心无倦。’

“是菩萨摩诃萨持此施福，与诸有情平等回向一切智智，如是布施及回向时不见其相，所谓不见谁施、谁受、所施何物、于何而施、由何为何、云何行施，亦复不见谁能回向、何所回向、于何回向、由何为何、云何回向，于如是等一切事物悉皆不见。所以者何？如是诸法无不皆由内空故空，如是乃至相空故空。

“是菩萨摩诃萨观一切法无不空已，复作是念：‘谁能回向、何所回向、于何回向、由何为何、云何回向，如是等法皆不可得。’是菩萨摩诃萨由如是观及如是念，所起回向名善回向，由此复能成熟有情、严净佛土，亦能圆满所行布施乃至般若波罗蜜多，广说乃至亦能圆满八十随好。

“是菩萨摩诃萨虽能如是圆满布施波罗蜜多，而不摄受施异熟果；虽不摄受施异熟果，而由布施波罗蜜多善清净故，随意能办一切资具。犹如他化自在诸天，一切所须随心皆现；此菩萨摩诃萨亦复如是，诸有所须随意能办，由此布施增上势力，能以种种上妙乐具恭敬供养诸佛世尊，亦能充足天人等众。是菩萨摩诃萨由此布施波罗蜜多，摄诸有情方便善巧，以三乘法而安立之，令随所宜各得饶益。

“如是，善现，诸菩萨摩诃萨行深般若波罗蜜多，由离诸相无漏心力，能于一切无相、无得、无作法中，圆满布施波罗蜜多，亦能圆满诸余善法。

“复次，善现，诸菩萨摩诃萨行深般若波罗蜜多时，能以离相无漏之心，而修净戒波罗蜜多，谓圣无漏道支所摄法，尔所得善清净戒，如是净戒无缺无隙、无瑕无秽、无所取著、应受供养、智者所赞。由此净戒于一切法都无所取，谓不取色、受、想、行、识，乃至不取三十二大士夫相、八十随好，亦复不取刹帝利大族乃至居士大族，亦复不取四大王众天乃至非想非非想处天，亦复不取预流果乃至独觉菩提，亦复不取转轮王位及余小王宰官等位，但以如是所受持戒，与诸有情平等回向一切智智，于回向时以无相、无所得、无二为方便，非有相、有所得、有二为方便，但依世俗不依胜义，由此因缘，一切佛法皆得圆满。

“是菩萨摩诃萨由此净戒波罗蜜多方便善巧，起四静虑胜进分，无染著为方便故引发神通。是菩萨摩诃萨用异熟生清净天眼，能见十方现在诸佛乃至证得一切智智，于所见事能不忘失；用超过人清净天耳，能闻十方诸佛说法，乃至证得一切智智，于所闻事能不忘失，随所闻法能作自他诸饶益事无空过者；用他心智，能知十方佛及有情心及心所知已，能超一切有情随其所宜诸饶益事；用宿住智，知诸有情先所造业，由所造业不失坏故，生彼彼处受诸苦乐，知已为说本业因缘，令其忆知作饶益事；用漏尽智，安立有情，或令住预流果，或令住一来果，广说乃至或令安住无上菩提。以要言之，是菩萨摩诃萨在所生处，随诸有情堪能差别方便，令住诸善品中。

“如是，善现，诸菩萨摩诃萨行深般若波罗蜜多，由离诸相无漏心力，能于一切无相、无得、无作法中，圆满净戒波罗蜜多，亦能圆满诸余善法。

“复次，善现，诸菩萨摩诃萨行深般若波罗蜜多时，能以离相无漏之心而修安忍波罗蜜多。

“是菩萨摩诃萨从初发心乃至安坐妙菩提座，其中假使一切有情各持种种苦具加害，是菩萨摩诃萨不起一念忿恚俱心。尔时，菩萨应修二忍：一者、应受一切有情骂辱加害，不生忿恚伏瞋恨忍；二者、应起无生法忍。

“是菩萨摩诃萨若遭种种苦言骂辱，或遭种种刀杖加害，应审思察谁能骂辱？谁受骂辱？谁能加害？谁受加害？谁起忿恚？谁应忍受？复应审察一切法性皆毕竟空，法尚不可得，况当有法性？尚无法性，况有有情？如是观时，若能骂辱、若所骂辱、若能加害、若所加害皆见非有，乃至分分割截身支，其心安忍都无异念，于诸法性如实观察，复能证得无生法忍。云何名为无生法忍？谓令一切烦恼不生，微妙智慧常无间断，观一切法毕竟不生，是故名为无生法忍。

“是菩萨摩诃萨安住如是二种忍中，速能圆满布施等六波罗蜜多，广说乃至速能圆满八十随好。

“是菩萨摩诃萨安住如是诸佛法已，于圣无漏、出世、不共一切声闻独觉神通皆得圆满。安住如是胜神通已，用净天眼常见十方现在诸佛，乃至证得一切智智，起佛随念恒无间断；用净天耳常闻十方诸佛说法，受持不忘，为诸有情如实宣说；用他心智能正测量诸佛世尊心及心所，亦能正知余有情类心及心所，随其所应为说正法令生胜解；用宿住智知诸有情宿种善根种种差别，知已方便示现劝导赞励庆喜令得饶益；用漏尽智随其所宜，安立有情于三乘法。

“是菩萨摩诃萨行深般若波罗蜜多，方便善巧严净佛土、成熟有情，疾能具足一切相智，证得无上正等菩提，转妙法轮饶益一切。

“如是，善现，诸菩萨摩诃萨行深般若波罗蜜多，由离诸相无漏心力，能于一切无相、无得、无作法中，圆满安忍波罗蜜多，亦能圆满诸余善法。

“复次，善现，诸菩萨摩诃萨行深般若波罗蜜多时，能以离相无漏之心而修精进波罗蜜多。是菩萨摩诃萨成就勇猛身心精进，入初静虑乃至能入第四静虑，依四静虑发起种种神通变现，乃至以手扪摸日月自在回转不以为难。

“成就勇猛身精进故，以神通力经须臾顷，能至十方殑伽沙等诸佛世界，复以种种上妙乐具供养恭敬诸佛世尊，由此善根果报无尽，渐次证得一切智智；由此善根增上势力得成佛已，复为无量世间天、人、阿素洛等以无量种上妙乐具供养恭敬；由此善根，般涅槃后自设利罗及诸弟子犹为无量世间天、人、阿素洛等供养恭敬。是菩萨摩诃萨复以神力，能至十方殑伽沙等诸佛世界，于诸佛所听闻正法，闻已受持乃至无上正等菩提能不忘失。是菩萨摩诃萨复以神力，能至十方殑伽沙等诸佛世界成熟有情、严净佛土，精勤修学一切相智，得圆满已证得无上正等菩提，转妙法轮度有情众。如是，善现，诸菩萨摩诃萨成就勇猛身精进故，能令精进波罗蜜多速得圆满。

“复次，善现，诸菩萨摩诃萨成就勇猛心精进故，速能圆满诸圣无漏道及道支所摄精进波罗蜜多，由此能令一切不善身、语、意业无容得起。

“是菩萨摩诃萨于诸法中终不取著若常若无常、若乐若苦、若我若无我、若净若不净，若有为界若无为界、若欲界若色界若无色界、若四静虑四无量四无色定、若四念住乃至八圣道支、若三解脱门、若余无量无边佛法皆不取著常无常等，亦不取著若预流果乃至无上正等菩提。是菩萨摩诃萨亦不取著是预流者、是一来者乃至是佛，亦不取著如是有情见具足故名预流者，如是有情下结薄故名一来者，如是有情下结尽故名不还者，如是有情上结尽故名阿罗汉，如是有情得独觉道故名为独觉，如是有情得道相智故名为菩萨，如是有情得一切相智故名为如来、应、正等觉。是菩萨摩诃萨于如是等法及有情皆不取著。所以者何？以一切法及诸有情皆无自性不可取著。

“是菩萨摩诃萨成就勇猛心精进故，虽作饶益诸有情事不顾身命，而于有情都无所得；虽能圆满所修精进波罗蜜多，而于精进波罗蜜多都无所得；虽能圆满一切佛法，而于佛法都无所得；虽能严净一切佛土，而于佛土都无所得。

“是菩萨摩诃萨成就如是身心精进，虽能远离一切恶法，亦能摄受一切善法而无取著。无取著故，从一佛土至一佛土，从一世界至一世界，为欲饶益诸有情故，所欲示现诸神通事，皆能自在示现无碍。谓或示现雨众妙华，散众名香，作众伎乐，现云雷音震动大地；或复示现众妙七宝庄严世界，身放光明盲冥众生悉蒙开晓；或复示现身出妙香，诸臭秽者皆令香洁；或复示现设大祠祀，于中不恼诸有情类，因斯化导无量有情，令入正道离断生命乃至邪见；或以布施乃至般若摄诸有情，为欲饶益诸有情故或舍财宝、或舍妻子、或舍王位、或舍支节、或舍身命，随诸有情应以如是如是方便而得利乐，即以如是如是方便而利乐之。

“如是，善现，诸菩萨摩诃萨行深般若波罗蜜多，由离诸相无漏心力，能于一切无相、无得、无作法中，圆满精进波罗蜜多，亦能圆满诸余善法。

“复次，善现，诸菩萨摩诃萨行深般若波罗蜜多时，能以离相无漏之心，而修静虑波罗蜜多。

“是菩萨摩诃萨除如来定，于余诸定皆能圆满。是菩萨摩诃萨离欲恶不善法，有寻有伺，离生喜乐，入初静虑，乃至能入第四静虑具足而住。

“是菩萨摩诃萨以慈俱心，广说乃至以舍俱心，普缘十方具足而住。

“是菩萨摩诃萨超诸色想，灭有对想，不思惟种种想，入无边空空无边处，乃至非想非非想处具足而住。

“是菩萨摩诃萨安住静虑波罗蜜多，于八解脱、九次第定，皆能顺逆具足而住。

“是菩萨摩诃萨于空、无相、无愿等持具足而住，于无间定如电光定、金刚喻定、圣正定等具足而住。

“是菩萨摩诃萨安住静虑波罗蜜多，修三十七菩提分法及道相智皆令圆满；以道相智摄受一切三摩地已，渐次修超净止观地，乃至修超独觉地已，证入菩萨正性离生；既入菩萨正性离生，修诸地行圆满佛地。是菩萨摩诃萨虽于诸地渐次修超，乃至未得一切智智，而于中间不取果证。

“是菩萨摩诃萨安住静虑波罗蜜多，从一佛土至一佛土，亲近供养诸佛世尊，于诸佛所植众善本，成熟有情，严净佛土，从一世界至一世界，利乐有情身心无懈。或以布施乃至般若摄诸有情，或以戒蕴乃至解脱知见蕴摄诸有情，或教有情住预流果，广说乃至或教有情安住无上正等菩提，随诸有情善根势力善法增长，种种方便令其安住。

“是菩萨摩诃萨安住静虑波罗蜜多，能引一切陀罗尼门、三摩地门，能得殊胜四无碍解，能得殊胜异熟神通。

“是菩萨摩诃萨成就殊胜异熟神通，决定不复入于母胎，决定不复受淫欲乐，决定不复摄受生乘，决定不为生过所染。所以者何？是菩萨摩诃萨善见善知一切法性皆如幻化，虽知诸行皆如幻化，而乘悲愿利乐有情；虽乘悲愿利乐有情，而达有情及彼施设皆不可得；虽达有情及彼施设皆不可得，而能安立一切有情，令其安住不可得法，此依世俗不依胜义。

“是菩萨摩诃萨安住静虑波罗蜜多，修行一切静虑、解脱、等持、等至，乃至圆满无上菩提，恒不舍离所修静虑波罗蜜多。

“是菩萨摩诃萨行道相智，方便引发一切相智，安住其中永断烦恼习气相续，能正自利亦正利他，能与一切世间天、人、阿素洛等作净福田，堪受世间供养恭敬。

“如是，善现，诸菩萨摩诃萨行深般若波罗蜜多，由离诸相无漏心力，能于一切无相、无得、无作法中，圆满静虑波罗蜜多，亦能圆满诸余善法。

“复次，善现，诸菩萨摩诃萨行深般若波罗蜜多时，能以离相无漏之心，而修般若波罗蜜多。

“是菩萨摩诃萨不见少法实有成就，谓不见色、受、想、行、识广说乃至诸有漏法及无漏法实有成就，亦复不见如是诸法若生若灭、若增益门若损减门、若有积集若有离散。如实观色、受、想、行、识广说乃至诸有漏法及无漏法皆是虚妄，皆非坚实，皆无自性。

“是菩萨摩诃萨如是观时，不得色自性，不得受、想、行、识自性，广说乃至不得有漏法自性，不得无漏法自性。

“是菩萨摩诃萨行深般若波罗蜜多如是观时，于一切法深生信解皆以无性而为自性，于如是事生信解已，能行内空乃至能行无性自性空，如是行时，于一切法无所取著，谓不取著色，亦不取著受、想、行、识，广说乃至不取著一切菩萨摩诃萨行，亦不取著诸佛无上正等菩提。

“是菩萨摩诃萨行无所有甚深般若波罗蜜多时，能圆满菩提道，谓能圆满布施、净戒、安忍、精进、静虑、般若波罗蜜多广说乃至八十随好。

“是菩萨摩诃萨安住如是菩提道已，复能圆满异熟佛道，谓能圆满布施、净戒、安忍、精进、静虑、般若波罗蜜多及余无量菩提分法。

“是菩萨摩诃萨安住如是异熟佛道，由异熟生胜神通力，方便饶益诸有情类，随诸有情应以布施乃至般若波罗蜜多而摄受者，即以布施乃至般若波罗蜜多而摄受之；应以戒蕴乃至解脱知见蕴而摄受者，即以戒蕴乃至解脱知见蕴而摄受之；应令安住预流果或一来果乃至无上正等菩提者，即以方便令其安住预流果或一来果乃至无上正等菩提。

“是菩萨摩诃萨能作种种神通变现，欲往殑伽沙等世界，随意能往；欲现所往诸世界中种种珍宝，随意能现；欲令所往诸世界中有情受用诸妙珍宝，随其所乐皆令满足。

“是菩萨摩诃萨从一世界趣一世界，利益安乐无量有情，见诸世界严净之相，能自摄受随意所乐庄严佛土。犹如他化自在诸天诸有所须种种乐具随心而现，如是菩萨随意摄受种种庄严无量佛土，此所摄受诸佛土中，微妙清净离杂染法，随意所欲悉皆能现。

“是菩萨摩诃萨由异熟生布施、净戒、安忍、精进、静虑、般若波罗蜜多，及异熟生诸妙神通，并异熟生菩提道故行道相智，由道相智得成熟故，复能证得一切相智。由得此智，于一切法无所摄受，谓不摄受色，亦不摄受受、想、行、识，广说乃至亦不摄受若善法非善法、若世间法出世间法、若有漏法无漏法、若有为法无为法，亦不摄受所证无上正等菩提，亦不摄受一切佛土所受用物，其中有情于一切法亦无摄受。所以者何？是菩萨摩诃萨先不摄受一切法故，于一切法无所得故，为诸有情无倒宣说一切法性无摄受故。

“如是，善现，诸菩萨摩诃萨行深般若波罗蜜多，由离诸相无漏心力，能于一切无相、无得、无作法中，圆满般若波罗蜜多，亦能圆满诸余善法。”

尔时，善现复白佛言：“诸菩萨摩诃萨云何能于无杂、无相、自相空法，圆满布施乃至般若波罗蜜多？云何能于一切无漏、无差别法施设差别？云何了知如是诸法差别之相？云何于般若波罗蜜多中，摄受六种波罗蜜多及余一切世、出世法？云何能于异相诸法施设一相所谓无相，及于一相、无相法中施设种种差别法相？”

佛告善现：“诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化、如寻香城五取蕴中，为诸有情修行布施乃至般若波罗蜜多，如实了知如梦乃至如寻香城五取蕴皆无相。所以者何？梦乃至寻香城皆无自性，若法无自性是法则无相，若法无相是法一相，所谓无相。由此因缘，当知一切施者、受者、施物、施性、施果、施缘皆同无相。

“若如是知而行布施，则能圆满所行布施波罗蜜多，若能圆满所行布施波罗蜜多，则于净戒、安忍、精进、静虑、般若波罗蜜多常不舍离。安住此六波罗蜜多，则能圆满四静虑、四无量、四无色定，亦能圆满四念住乃至八圣道支，广说乃至亦能圆满一切智、道相智、一切相智。

“是菩萨摩诃萨安住如是诸异熟生圣无漏法，以神通力能往十方殑伽沙等诸佛世界，以无量种上妙乐具供养恭敬诸佛世尊，与诸有情作饶益事，应以布施乃至般若波罗蜜多而摄益者，即以布施乃至般若波罗蜜多而摄益之；应以诸余种种善法而摄益者，即以诸余种种善法而摄益之。

“是菩萨摩诃萨成就如是殊胜善根，于一切法皆得自在，虽受生死不为生死过失所染。为欲饶益诸有情故，摄受人天富贵自在，由此富贵自在势力，能作有情诸饶益事，以四摄事而摄受之。

“是菩萨摩诃萨知一切法皆无相故，虽知预流果而不住预流果，乃至虽知独觉菩提而不住独觉菩提。所以者何？是菩萨摩诃萨如实了知一切法已，为欲证得不共一切声闻、独觉一切相智。

“如是，善现，诸菩萨摩诃萨知一切法皆无相故，如实了知布施等六波罗蜜多及余无量无边佛法皆同无相。由是因缘，普能圆满一切佛法，便能证得一切智智，穷未来际利乐有情。

“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化、如寻香城五取蕴中，圆满净戒波罗蜜多。是菩萨摩诃萨如实了知是五取蕴如梦乃至如寻香城，便能圆满无相净戒波罗蜜多。如是净戒，无缺无隙，无瑕无秽，无所取著，应受供养，智者所赞，妙善受持，妙善究竟，是圣无漏，是出世间道支所摄。安住此戒，能善受持受施设戒、法尔得戒、律仪戒、有表戒、无表戒、现行戒、不现行戒、威仪戒、非威仪戒。

“是菩萨摩诃萨虽具成就如是诸戒，而于诸法无所执著，不作是念：‘我因此戒当生刹帝利大族乃至居士大族富贵自在。’不作是念：‘我因此戒当作小王、或作大王、或作轮王、或作辅相富贵自在。’不作是念：‘我因此戒当生四大王众天乃至非想非非想处天富贵自在。’不作是念：‘我因此戒当得预流果乃至无上正等菩提。’所以者何？如是诸法皆同一相，所谓无相、无住、无得，无相之法不得无相，有相之法不得有相，无相之法不得有相，有相之法不得无相，由此因缘都无所得。

“如是，善现，诸菩萨摩诃萨行深般若波罗蜜多，疾能圆满无相净戒波罗蜜多；既能圆满无相净戒波罗蜜多，疾入菩萨正性离生；既入菩萨正性离生，复得菩萨无生法忍；既得菩萨无生法忍，修行道相智趣一切相智得异熟生五胜神通，复得五百陀罗尼门，亦得五百三摩地门；住此复得四无碍解，从一佛土至一佛土，亲近供养诸佛世尊，成熟有情、严净佛土。

“是菩萨摩诃萨为化有情，虽现流转诸趣生死，而不为彼过失所染。如幻化人虽现行住坐卧等事，而无真实往来等业；虽现种种利乐有情，而于有情及彼施设都无所得。如有如来、应、正等觉，名苏扇多，得菩提已转妙法轮，度无量众令出生死证得涅槃。时，无有情堪受佛记，遂作化佛令久住世，自舍寿行潜入涅槃。彼化佛身住一劫已，授一菩萨大菩提记，然后示入无余涅槃。彼化佛身，虽作种种益有情事而无所得，谓不得色、受、想、行、识，乃至不得一切有漏、无漏等法及诸有情。诸菩萨摩诃萨亦复如是，虽有所作而无所得。

“如是，善现，诸菩萨摩诃萨行深般若波罗蜜多，圆满净戒波罗蜜多；由此净戒波罗蜜多得圆满故，便能摄受一切佛法，因斯证得一切智智，穷未来际利乐有情。

“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化、如寻香城五取蕴中，圆满安忍波罗蜜多。是菩萨摩诃萨如实了知五种取蕴如梦乃至如寻香城，便能圆满无相安忍波罗蜜多。

“善现，云何菩萨摩诃萨行深般若波罗蜜多时，如实了知五种取蕴如梦乃至如寻香城，便能圆满无相安忍波罗蜜多？善现，是菩萨摩诃萨如实了知五种取蕴无实相故，修二种忍便能圆满无相安忍波罗蜜多。何等为二？一、安受忍；二、观察忍。

“安受忍者，谓诸菩萨从初发心乃至安坐妙菩提座，于其中间，假使一切有情之类皆来诃责，刀杖加害，是时，菩萨为满安忍波罗蜜多，乃至不生一念瞋恨，亦复不起加报之心，但作是念：‘彼诸有情深可怜愍，增上烦恼撞击其心不得自在，于我发起如是恶业，我今不应瞋恨于彼。’复作是念：‘由我摄受怨家诸蕴，令彼有情于我发起如是恶业，但应自责不应瞋。’彼菩萨如是审观察时，于彼有情深生慈愍，如是等类名安受忍。

“观察忍者，谓诸菩萨作是思惟：‘诸行如幻、虚妄不实、不得自在，亦如虚空无我，乃至知者、见者唯是虚妄分别所起，一切皆是自心所变，谁诃责我？谁加害我？谁复受彼诃责、加害？皆是自心虚妄分别，我今不应横起执著，如是诸法由自性空、胜义空故都无所有。’菩萨如是审观察时，如实了知诸行空寂，于一切法不生异想，如是等类名观察忍。

“是菩萨摩诃萨修学如是二种忍故，便能圆满无相安忍波罗蜜多，由此便得无生法忍。”

具寿善现即白佛言：“云何名为无生法忍？此何所断？复是何智？”

佛告善现：“由斯势力乃至少分恶不善法亦不得生，是故名为无生法忍。此令一切我及我所慢等烦恼毕竟寂灭，如实忍受诸行如梦，广说乃至如寻香城，此忍名智，得此智故名为获得无生法忍。”

具寿善现复白佛言：“声闻、独觉无生法忍，与诸菩萨无生法忍，有何差别？”

佛告善现：“诸预流者乃至独觉若智若断，亦名菩萨摩诃萨忍。复有菩萨摩诃萨忍，谓忍诸法毕竟不生，是为差别。

“善现当知，诸菩萨摩诃萨成就如是殊胜忍故，超过一切声闻、独觉。诸菩萨摩诃萨安住如是异熟忍中行菩萨道能圆满道相智，成就如是道相智故，常不远离四念住乃至八圣道支，亦不远离空、无相、无愿解脱门，亦不远离异熟神通；由不远离异熟神通，从一佛土至一佛土，亲近供养诸佛世尊，成熟有情、严净佛土；作是事已，便能证得一切智智。

“如是，善现，诸菩萨摩诃萨行深般若波罗蜜多，速能圆满无相安忍波罗蜜多；由此安忍波罗蜜多得圆满故，便能圆满一切佛法，因斯证得一切智智，穷未来际利乐有情。

“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化、如寻香城五取蕴中，如实了知五种取蕴如梦乃至如寻香城无实相已，发起勇猛身心精进。

“是菩萨摩诃萨发起勇猛身精进故，引发殊胜迅速神通，能往十方诸佛世界，亲近供养诸佛世尊，于诸佛所种诸善根，利益安乐诸有情类，亦能严净种种佛土。是菩萨摩诃萨由身精进，成熟有情以三乘法方便令住。如是，善现，诸菩萨摩诃萨行深般若波罗蜜多，由身精进速能圆满无相精进波罗蜜多。

“是菩萨摩诃萨发起勇猛心精进故，引发诸圣无漏道支所摄圣道，圆满精进波罗蜜多，于中具能摄诸善法，谓四念住广说乃至一切相智。是菩萨摩诃萨由心精进，诸相随好皆得圆满，放大光明照无边界，由心精进极圆满故，永断烦恼习气相续，证得无上正等菩提，转妙法轮具三十二相，令大千界六种变动。其中有情蒙光照触、睹斯变动、闻正法音，随其所应，于三乘道得不退转乃至究竟。

“如是，善现，诸菩萨摩诃萨行深般若波罗蜜多，圆满精进波罗蜜多，由此精进波罗蜜多，能办自他多饶益事，速能圆满一切佛法，因斯证得一切智智，穷未来际利乐有情。