## 大般若波罗蜜多经卷第三百四

### 初分魔事品第四十之二

“复次，善现，能说法者，于六波罗蜜多有方便善巧；能听法者，于六波罗蜜多无方便善巧；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，于六波罗蜜多有方便善巧；能说法者，于六波罗蜜多无方便善巧；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，已得陀罗尼；能听法者，未得陀罗尼；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，已得陀罗尼；能说法者，未得陀罗尼；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，欲令恭敬、书写受持、读诵修习甚深般若波罗蜜多；能听法者，不欲恭敬、书写受持、读诵修习甚深般若波罗蜜多；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，欲得恭敬、书写受持、读诵修习甚深般若波罗蜜多；能说法者，不欲恭敬、书写受持、读诵修习甚深般若波罗蜜多；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，已离贪欲、瞋恚、惛沉睡眠、掉举恶作、疑盖；能听法者，未离贪欲、瞋恚、惛沉睡眠、掉举恶作、疑盖；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，已离贪欲、瞋恚、惛沉睡眠、掉举恶作、疑盖；能说法者，未离贪欲、瞋恚、惛沉睡眠、掉举恶作、疑盖；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，若有书写受持、读诵修习、思惟演说般若波罗蜜多甚深经时，或有人来说三恶趣种种苦事，因复告言：‘汝于是身应勤精进，速尽苦际而得涅槃，何因稽留生死大海，受百千种难忍苦事，求趣无上正等菩提？’彼由此言，于所书写受持、读诵修习、思惟演说般若波罗蜜多甚深经事不得究竟，当知是为菩萨魔事。

“复次，善现，若有书写受持、读诵修习、思惟演说般若波罗蜜多甚深经时，或有人来赞说人趣种种胜事，赞说四大王众天、三十三天、夜摩天、睹史多天、乐变化天、他化自在天诸胜妙事，赞说梵众天——梵辅天、梵会天、大梵天诸胜妙事，赞说光天——少光天、无量光天、极光净天诸胜妙事，赞说净天——少净天、无量净天、遍净天诸胜妙事，赞说广天——少广天、无量广天、广果天诸胜妙事，赞说无烦天、无热天、善现天、善见天、色究竟天诸胜妙事，赞说空无边处、识无边处、无所有处、非想非非想处诸胜妙事，因复告言：‘虽于欲界受诸欲乐，于色界中受静虑乐，在无色界受寂定乐，而彼皆是无常、苦、空、无我、不净、变坏之法，尽法、谢法、离法、灭法。汝于此身何不精进取预流果、若一来果、若不还果、若阿罗汉果、若独觉菩提而般涅槃毕竟安乐，何用久处生死轮回，无事为他受诸苦恼，求趣无上正等菩提？’彼由此言，于所书写受持、读诵修习、思惟演说般若波罗蜜多甚深经事不得究竟，当知是为菩萨魔事。

“复次，善现，能说法者，一身无累无碍自在；能听法者，多将人众缠扰系缚；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，一身无累无碍自在；能说法者，多将人众缠扰系缚；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，不乐众杂；能听法者，乐处众杂；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，不乐众杂；能说法者，乐处众杂；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，欲令听者于我所作悉皆随助；能听法者，不随其欲；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，欲于说者诸所作事悉皆随助；能说法者，不随其欲；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，为财利故，欲为他说甚深般若波罗蜜多，复欲令彼书写受持、读诵修习；能听法者，知其所为不欲从受；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，为财利故，欲请他说甚深般若波罗蜜多，复欲方便书写受持、读诵修习；能说法者，知其所为而不随请；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，欲适他方危身命处；能听法者，恐失身命不欲随往；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，欲适他方危身命处；能说法者，恐失身命不欲共往；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，欲适他方俭食水处；能听法者，虑彼艰辛不欲随往；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能听法者，欲适他方俭食水处；能说法者，虑彼艰辛而不共往；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，欲适他方丰乐之所；能听法者，欲随其去时，说法者方便诫言：‘汝虽为利欲随我往，而汝至彼岂必遂心，宜善审思勿后忧悔。’时，听法者闻已念言：‘是彼不欲令我去相，设固随往岂必闻法？’由此因缘不随其去。两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，欲往他方，所经道路旷野险难，多有贼怖、旃荼罗怖，猎师、恶兽、毒蛇等怖。能听法者，欲随其往时，说法者方便诫言：‘汝今何故无事随我欲经如是诸险难处，可善审思勿后致悔。’时，听法者闻已念言：‘此应不欲令我随往，设固随往何必闻法？’由此因缘不随其去。两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，多有施主数相追随，听法者来请说般若波罗蜜多，缘碍无暇即说；听者起嫌，后说不受；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，有诸恶魔作苾刍像，至菩萨所方便破坏，令于般若波罗蜜多甚深经典不得书写受持、读诵修习、思惟、为他演说。

时，具寿善现白佛言：“世尊，云何恶魔作苾刍像至菩萨所方便破坏，令于般若波罗蜜多甚深经典不得书写受持、读诵修习、思惟、为他演说？”

佛言：“善现，有诸恶魔作苾刍像，至菩萨所方便破坏，令其毁厌甚深般若波罗蜜多，谓作是言：‘汝所习诵无相经典，非真般若波罗蜜多。我所习诵有相经典，是真般若波罗蜜多。’作是语时，有诸菩萨未得受记，便于般若波罗蜜多而生疑惑，由疑惑故便于般若波罗蜜多而生毁厌，由毁厌故遂阙书写受持、读诵修习、思惟、为他演说甚深般若波罗蜜多，当知是为菩萨魔事。

“复次，善现，有诸恶魔作苾刍像，至菩萨所谓菩萨言：‘若诸菩萨行此般若波罗蜜多，唯证实际得预流果、若一来果、若不还果、若阿罗汉果、若独觉菩提，终不能得无上佛果，何缘于此唐设劬劳？’菩萨既闻，便不书写受持、读诵修习、思惟、为他演说甚深般若波罗蜜多，当知是为菩萨魔事。

“复次，善现，甚深般若波罗蜜多说听等时，多诸魔事而为留难，菩萨应觉当远离之。”

时，具寿善现白佛言：“世尊，何等名为魔事留难，菩萨当觉而远离之？”

佛言：“善现，甚深般若波罗蜜多说听等时，多有相似般若、静虑、精进、安忍、净戒、布施波罗蜜多魔事留难，菩萨应觉而远离之。

“复次，善现，甚深般若波罗蜜多说听等时，多有相似内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空魔事留难，菩萨应觉当远离之。

“复次，善现，甚深般若波罗蜜多说听等时，多有相似真如、法界、法性、不虚妄性、不变异性、平等性、离生性、法定、法住、实际、虚空界、不思议界魔事留难，菩萨应觉当远离之。

“复次，善现，甚深般若波罗蜜多说听等时，有诸恶魔作苾刍像至菩萨所，宣说二乘相应之法，谓四圣谛、四静虑、四无量、四无色定、八解脱、八胜处、九次第定、十遍处、四念住、四正断、四神足、五根、五力、七等觉支、八圣道支、三解脱门、六神通等，说是法已谓菩萨言：‘大士当知，且依此法精勤修学，取预流果、若一来果、若不还果、若阿罗汉果、若独觉菩提，远离一切生老病死，何用无上正等菩提？’是为般若魔事留难，菩萨应觉当远离之。

“复次，善现，有诸恶魔作苾刍像，威仪庠序，形貌端严；菩萨见之深生爱著，由斯损减一切智智，不获听闻、书写受持、读诵修习、思惟演说甚深般若波罗蜜多，当知是为菩萨魔事。

“复次，善现，有诸恶魔作佛形像，身纯金色，常光一寻，具三十二大丈夫相，八十随好以自庄严。菩萨见之深生爱著，由斯损减一切智智，不获听闻、书写受持、读诵修习、思惟演说甚深般若波罗蜜多，当知是为菩萨魔事。

“复次，善现，有诸恶魔化作佛像，苾刍围绕，宣说法要。菩萨见之深生爱著，便作是念：‘愿我未来亦当如是。’由斯损减一切智智，不获听闻、书写受持、读诵修习、思惟演说甚深般若波罗蜜多，当知是为菩萨魔事。

“复次，善现，有诸恶魔化作菩萨摩诃萨像，若百若千乃至无量，或行布施波罗蜜多，或行净戒、安忍、精进、静虑、般若波罗蜜多。菩萨见之深生爱著，由斯损减一切智智，不获听闻、书写受持、读诵修习、思惟演说甚深般若波罗蜜多，当知是为菩萨魔事。

“所以者何？善现，于甚深般若波罗蜜多中，色无所有，受、想、行、识无所有。若于是处色无所有，受、想、行、识无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，眼处无所有，耳、鼻、舌、身、意处无所有。若于是处眼处无所有，耳、鼻、舌、身、意处无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，色处无所有，声、香、味、触、法处无所有。若于是处色处无所有，声、香、味、触、法处无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，眼界无所有，色界、眼识界及眼触、眼触为缘所生诸受无所有。若于是处眼界无所有，色界乃至眼触为缘所生诸受无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，耳界无所有，声界、耳识界及耳触、耳触为缘所生诸受无所有。若于是处耳界无所有，声界乃至耳触为缘所生诸受无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，鼻界无所有，香界、鼻识界及鼻触、鼻触为缘所生诸受无所有。若于是处鼻界无所有，香界乃至鼻触为缘所生诸受无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，舌界无所有，味界、舌识界及舌触、舌触为缘所生诸受无所有。若于是处舌界无所有，味界乃至舌触为缘所生诸受无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，身界无所有，触界、身识界及身触、身触为缘所生诸受无所有。若于是处身界无所有，触界乃至身触为缘所生诸受无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，意界无所有，法界、意识界及意触、意触为缘所生诸受无所有。若于是处意界无所有，法界乃至意触为缘所生诸受无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，地界无所有，水、火、风、空、识界无所有。若于是处地界无所有，水、火、风、空、识界无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，无明无所有，行、识、名色、六处、触、受、爱、取、有、生、老死愁叹苦忧恼无所有。若于是处无明无所有，行乃至老死愁叹苦忧恼无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，布施波罗蜜多无所有，净戒、安忍、精进、静虑、般若波罗蜜多无所有。若于是处布施波罗蜜多无所有，净戒乃至般若波罗蜜多无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，内空无所有，外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空无所有。若于是处内空无所有，外空乃至无性自性空无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，真如无所有，法界、法性、不虚妄性、不变异性、平等性、离生性、法定、法住、实际、虚空界、不思议界无所有。若于是处真如无所有，法界乃至不思议界无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，苦圣谛无所有，集、灭、道圣谛无所有。若于是处苦圣谛无所有，集、灭、道圣谛无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，四静虑无所有，四无量、四无色定无所有。若于是处四静虑无所有，四无量、四无色定无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，八解脱无所有，八胜处、九次第定、十遍处无所有。若于是处八解脱无所有，八胜处、九次第定、十遍处无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，四念住无所有，四正断、四神足、五根、五力、七等觉支、八圣道支无所有。若于是处四念住无所有，四正断乃至八圣道支无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，空解脱门无所有，无相、无愿解脱门无所有。若于是处空解脱门无所有，无相、无愿解脱门无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，菩萨十地无所有。若于是处菩萨十地无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，五眼无所有，六神通无所有。若于是处五眼无所有，六神通无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，佛十力无所有，四无所畏、四无碍解、大慈、大悲、大喜、大舍、十八佛不共法无所有。若于是处佛十力无所有，四无所畏乃至十八佛不共法无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，无忘失法无所有，恒住舍性无所有。若于是处无忘失法无所有，恒住舍性无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，一切智无所有，道相智、一切相智无所有。若于是处一切智无所有，道相智、一切相智无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，一切陀罗尼门无所有，一切三摩地门无所有。若于是处一切陀罗尼门无所有，一切三摩地门无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，预流果无所有，一来、不还、阿罗汉果无所有。若于是处预流果无所有，一来、不还、阿罗汉果无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，独觉菩提无所有。若于是处独觉菩提无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，一切菩萨摩诃萨行无所有。若于是处一切菩萨摩诃萨行无所有，则于是处佛无所有，菩萨、声闻及诸独觉亦无所有。何以故？以一切法自性空故。

“善现，于甚深般若波罗蜜多中，诸佛无上正等菩提无所有。若于是处诸佛无上正等菩提无所有，则于是处佛无所有，菩萨、声闻及诸独觉亦无所有。何以故？以一切法自性空故。

“复次，善现，住菩萨乘诸善男子、善女人等，听闻书写、受持读诵、修习思惟、为他演说如是般若波罗蜜多甚深经时，多有留难违害事起，令少福者事不成就。如赡部洲有诸珍宝，谓吠琉璃、螺贝、璧玉、珊瑚、石藏、末尼、真珠、帝青、大青、金、银等宝，多有盗贼违害留难，诸薄福人求不能得；甚深般若波罗蜜多无价宝珠亦复如是，诸少福者听闻等时，多诸恶魔为作留难。”

具寿善现即白佛言：“如是，世尊。如是，善逝。甚深般若波罗蜜多，如赡部洲吠琉璃等种种珍宝多有留难，诸薄福人求不能得。住菩萨乘诸善男子、善女人等少福德故，听闻等时多诸留难，虽有乐欲而不能成。所以者何？有愚痴者为魔所使，住菩萨乘诸善男子、善女人等，听闻、书写受持、读诵修习、思惟、为他演说如是般若波罗蜜多甚深经时，为作留难。

“世尊，彼愚痴者觉慧薄劣，自不听闻、书写受持、读诵修习、思惟演说甚深般若波罗蜜多，复乐障他听闻、书写受持、读诵修习、思惟、为他演说甚深般若波罗蜜多。世尊，彼愚痴者不乐大法，自于般若波罗蜜多甚深经典不乐听闻、书写受持、读诵修习、思惟演说，于他听闻、书写受持、读诵修习、思惟演说如是般若波罗蜜多甚深经时，复为障碍。”

佛言：“善现，如是，如是，有愚痴人为魔所使，未种善根，福慧薄劣，未于佛所发弘誓愿，未为善友之所摄受，自于般若波罗蜜多甚深经典不能听闻、书写受持、读诵修习、思惟演说；新学大乘诸善男子、善女人等，听闻、书写受持、读诵修习、思惟、为他演说如是般若波罗蜜多甚深经时，为作留难。善现，于当来世有善男子、善女人等，觉慧薄劣，善根微少，于诸如来广大功德心不欣乐，自于般若波罗蜜多甚深经典不能听闻、书写受持、读诵修习、思惟广说，复乐障他听闻、书写受持、读诵修习、思惟、为他演说甚深般若波罗蜜多。

“复次，善现，住菩萨乘诸善男子、善女人等，听闻、书写受持、读诵修习、思惟、为他演说如是般若波罗蜜多甚深经时，多有魔事。

“善现，若善男子、善女人等，听闻、书写受持、读诵修习、思惟、为他演说如是般若波罗蜜多甚深经时，无诸魔事；复能圆满般若、静虑、精进、安忍、净戒、布施波罗蜜多，复能圆满内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，复能圆满真如、法界、法性、不虚妄性、不变异性、平等性、离生性、法定、法住、实际、虚空界、不思议界，复能圆满苦圣谛、集、灭、道圣谛，复能圆满四静虑、四无量、四无色定，复能圆满八解脱、八胜处、九次第定、十遍处，复能圆满四念住、四正断、四神足、五根、五力、七等觉支、八圣道支，复能圆满空解脱门、无相、无愿解脱门，复能圆满菩萨十地，复能圆满五眼、六神通，复能圆满佛十力、四无所畏、四无碍解、大慈、大悲、大喜、大舍、十八佛不共法，复能圆满无忘失法、恒住舍性，复能圆满一切智、道相智、一切相智，复能圆满一切陀罗尼门、一切三摩地门，复能圆满一切菩萨摩诃萨行，复能圆满诸佛无上正等菩提。

“善现，当知皆是佛威神力加祐如是诸善男子、善女人等，令其听闻、书写受持、读诵修习、思惟演说如是般若波罗蜜多甚深经时，魔事不起；复令圆满般若、静虑、精进、安忍、净戒、布施波罗蜜多，复令圆满内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，复令圆满真如、法界、法性、不虚妄性、不变异性、平等性、离生性、法定、法住、实际、虚空界、不思议界，复令圆满苦圣谛、集、灭、道圣谛，复令圆满四静虑、四无量、四无色定，复令圆满八解脱、八胜处、九次第定、十遍处，复令圆满四念住、四正断、四神足、五根、五力、七等觉支、八圣道支，复令圆满空解脱门、无相、无愿解脱门，复令圆满菩萨十地，复令圆满五眼、六神通，复令圆满佛十力、四无所畏、四无碍解、大慈、大悲、大喜、大舍、十八佛不共法，复令圆满无忘失法、恒住舍性，复令圆满一切智、道相智、一切相智，复令圆满一切陀罗尼门、一切三摩地门，复令圆满一切菩萨摩诃萨行，复令圆满诸佛无上正等菩提。

“复次，善现，十方世界一切如来、应、正等觉为诸有情现说法者，亦以神力加祐如是诸善男子、善女人等，令其听闻、书写受持、读诵修习、思惟演说如是般若波罗蜜多甚深经时，无诸魔事。善现，十方世界不退转位一切菩萨摩诃萨众，亦以神力加祐如是诸善男子、善女人等，令其听闻、书写受持、读诵修习、思惟演说如是般若波罗蜜多甚深经时，无诸魔事。”