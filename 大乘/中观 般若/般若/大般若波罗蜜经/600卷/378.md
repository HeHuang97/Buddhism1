## 大般若波罗蜜多经卷第三百七十八

### 初分无相无得品第六十六之六

“不执著无忘失法，不执著恒住舍性；不执著一切智，不执著道相智、一切相智；不执著预流果，不执著一来、不还、阿罗汉果、独觉菩提；不执著一切菩萨摩诃萨行，不执著诸佛无上正等菩提。

“是菩萨摩诃萨行无性为自性甚深般若波罗蜜多时，能圆满菩萨道，谓能圆满布施、净戒、安忍、精进、静虑、般若波罗蜜多，亦能圆满内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦能圆满真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦能圆满四念住、四正断、四神足、五根、五力、七等觉支、八圣道支，亦能圆满苦、集、灭、道圣谛，亦能圆满四静虑、四无量、四无色定，亦能圆满八解脱、八胜处、九次第定、十遍处，亦能圆满一切三摩地门、陀罗尼门，亦能圆满空、无相、无愿解脱门，亦能圆满五眼、六神通，亦能圆满佛十力、四无所畏、四无碍解、十八佛不共法，亦能圆满大慈、大悲、大喜、大舍，亦能圆满无忘失法、恒住舍性，亦能圆满一切智、道相智、一切相智，亦能圆满三十二大士相、八十随好。

“是菩萨摩诃萨住异熟法菩提道中，亦能圆满布施、净戒、安忍、精进、静虑、般若波罗蜜多，亦能圆满内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦能圆满真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦能圆满四念住、四正断、四神足、五根、五力、七等觉支、八圣道支，亦能圆满苦、集、灭、道圣谛，亦能圆满四静虑、四无量、四无色定，亦能圆满八解脱、八胜处、九次第定、十遍处，亦能圆满一切三摩地门、陀罗尼门，亦能圆满空、无相、无愿解脱门，亦能圆满五眼、六神通等无量功德。

“是菩萨摩诃萨圆满如是菩提道已，离诸暗障住佛道中，由异熟生胜神通力，方便饶益诸有情类，应以布施而摄受者，即以布施而摄受之；应以净戒而摄受者，即以净戒而摄受之；应以安忍而摄受者，即以安忍而摄受之；应以精进而摄受者，即以精进而摄受之；应以静虑而摄受者，即以静虑而摄受之；应以般若而摄受者，即以般若而摄受之；应以解脱而摄受者，即以解脱而摄受之；应以解脱知见而摄受者，即以解脱知见而摄受之；应令安住预流果者，方便令住预流果；应令安住一来果者，方便令住一来果；应令安住不还果者，方便令住不还果；应令安住阿罗汉果者，方便令住阿罗汉果；应令安住独觉菩提者，方便令住独觉菩提；应令安住阿耨多罗三藐三菩提者，方便令住阿耨多罗三藐三菩提。

“是菩萨摩诃萨能作种种神通变现，欲往殑伽沙等世界，随意能往；欲现所往诸世界中种种珍宝，随意能现；欲令所往诸世界中有情受用众妙珍宝，随其所乐皆令满足。是菩萨摩诃萨从一世界至一世界，利益安乐无量有情，见诸世界严净之相，能自摄受随意所乐严净佛土。譬如他化自在诸天，诸有所须众妙乐具随心而现，如是菩萨随意摄受种种严净无量佛土。

“是菩萨摩诃萨由异熟生布施、净戒、安忍、精进、静虑、般若波罗蜜多，及异熟生诸妙神通，并异熟生菩萨道故，行道相智。由道相智得成熟故，复能证得一切相智，由得此智于一切法无所摄受，谓不摄受色，不摄受受、想、行、识；不摄受眼处，不摄受耳、鼻、舌、身、意处；不摄受色处，不摄受声、香、味、触、法处；不摄受眼界，不摄受耳、鼻、舌、身、意界；不摄受色界，不摄受声、香、味、触、法界；不摄受眼识界，不摄受耳、鼻、舌、身、意识界；不摄受眼触，不摄受耳、鼻、舌、身、意触；不摄受眼触为缘所生诸受，不摄受耳、鼻、舌、身、意触为缘所生诸受；不摄受一切善法、非善法、世间法、出世间法、有漏法、无漏法、有为法、无为法、有罪法、无罪法，亦不摄受所证无上正等菩提，亦不摄受一切佛土所受用物，其中有情亦无摄受。何以故？是菩萨摩诃萨先不摄受一切法故，于一切法无所得故，为诸有情无倒宣说一切法性无摄受故。

“如是，善现，菩萨摩诃萨行深般若波罗蜜多时，由离诸相无漏心力，能于一切无相、无觉、无得、无愿、无作法中，圆满般若波罗蜜多，亦能圆满诸余功德。”

### 初分无杂法义品第六十七之一

尔时，具寿善现白佛言：“世尊，云何于一切无杂无相自相空法中，能圆满修布施、净戒、安忍、精进、静虑、般若波罗蜜多？云何于一切无漏无差别法中，施设如是诸法差别及可了知？云何于般若波罗蜜多中，摄受一切布施、净戒、安忍、精进、静虑、般若波罗蜜多，摄受一切内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，摄受一切真如、法界、法性、不虚妄性、不变异性、平等性、离生性、法定、法住、实际、虚空界、不思议界，摄受一切四念住、四正断、四神足、五根、五力、七等觉支、八圣道支，摄受一切空、无相、无愿解脱门，摄受一切苦、集、灭、道圣谛，摄受一切四静虑、四无量、四无色定，摄受一切八解脱、八胜处、九次第定、十遍处，摄受一切三摩地门、陀罗尼门，摄受一切五眼、六神通，摄受一切佛十力、四无所畏、四无碍解、大慈、大悲、大喜、大舍、十八佛不共法，摄受一切无忘失法、恒住舍性，摄受一切一切智、道相智、一切相智，摄受一切世、出世法？云何于一切异相法中施设一相，所谓无相，及于一相、无相法中施设种种差别法相？”

佛言：“善现，菩萨摩诃萨行深般若波罗蜜多时，安住如梦、如响、如像、如光影、如阳焰、如幻事、如寻香城、如变化事五取蕴中，修行布施、净戒、安忍、精进、静虑、般若波罗蜜多，如实了知如梦、如响、如像、如光影、如阳焰、如幻事、如寻香城、如变化事五取蕴皆无相。所以者何？诸梦、响、像、光影、阳焰、幻事、寻香城、变化事皆无自性。若法无自性，是法则无相；若法无相，是法一相，所谓无相。

“善现，由此因缘，当知一切布施无相、施者无相、受者无相、施物无相。若如是知而行布施，则能圆满修行布施波罗蜜多。若能圆满修行布施波罗蜜多，则不远离净戒、安忍、精进、静虑、般若波罗蜜多。安住如是布施、净戒、安忍、精进、静虑、般若波罗蜜多，则能圆满四静虑、四无量、四无色定，亦能圆满四念住、四正断、四神足、五根、五力、七等觉支、八圣道支，亦能圆满空、无相、无愿解脱门，亦能圆满内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦能圆满真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦能圆满苦、集、灭、道圣谛，亦能圆满八解脱、八胜处、九次第定、十遍处，亦能圆满五百三摩地门、五百陀罗尼门，亦能圆满五眼、六神通，亦能圆满佛十力、四无所畏、四无碍解、大慈、大悲、大喜、大舍、十八佛不共法，亦能圆满无忘失法、恒住舍性，亦能圆满一切智、道相智、一切相智。

“是菩萨摩诃萨安住如是异熟生圣无漏诸法中，以神通力往到十方殑伽沙等诸佛世界，复以种种上妙衣服、饮食、卧具、汤药、香华、宝幢、幡盖、灯明、伎乐及余所须，供养恭敬、尊重赞叹诸佛世尊，作诸有情利益安乐：应以布施而摄益者，即以布施而摄益之；应以净戒而摄益者，即以净戒而摄益之；应以安忍而摄益者，即以安忍而摄益之；应以精进而摄益者，即以精进而摄益之；应以静虑而摄益者，即以静虑而摄益之；应以般若而摄益者，即以般若而摄益之；应以诸余种种善法而摄益者，即以诸余种种善法而摄益之；应以一切殊胜善法而摄益者，即以一切殊胜善法而摄益之。是菩萨摩诃萨成就如是无量善法，虽受生死不为生死过失所染，为欲利乐诸有情故，摄受人天富贵自在；由此富贵自在威力，能作有情诸利乐事，以四摄事而摄受之。

“是菩萨摩诃萨知一切法皆无相故，虽知预流果而不住预流果，虽知一来果而不住一来果，虽知不还果而不住不还果，虽知阿罗汉果而不住阿罗汉果，虽知独觉菩提而不住独觉菩提。所以者何？是菩萨摩诃萨如实了知一切法已，为欲证得一切相智，不共一切声闻、独觉。

“如是，善现，菩萨摩诃萨知一切法皆无相故，如实了知布施、净戒、安忍、精进、静虑、般若波罗蜜多亦皆无相，如实了知诸余佛法亦皆无相，由是因缘，普能圆满一切佛法。

“复次，善现，菩萨摩诃萨行深般若波罗蜜多时，安住如梦、如响、如像、如光影、如阳焰、如幻事、如寻香城、如变化事五取蕴中，圆满净戒波罗蜜多。是菩萨摩诃萨如实了知是五取蕴如梦、如响、如像、如光影、如阳焰、如幻事、如寻香城、如变化事已，便能圆满无相净戒波罗蜜多。如是净戒，无缺、无隙、无瑕、无秽，无所取著，应受供养，智者所赞，妙善受持，妙善究竟，是圣无漏，是出世间道支所摄。安住此戒，能善受持受施设戒、法尔得戒、律仪戒、有表戒、无表戒、现行戒、不现行戒、威仪戒、非威仪戒。

“是菩萨摩诃萨虽具成就如是诸戒而无取著，不作是念：‘我由此戒，当生刹帝利大族富贵自在，或生婆罗门大族富贵自在，或生长者大族富贵自在，或生居士大族富贵自在。’不作是念：‘我由此戒，当为小王、或为大王、或为轮王富贵自在。’不作是念：‘我由此戒，当生四大王众天、或生三十三天、或生夜摩天、或生睹史多天、或生乐变化天、或生他化自在天富贵自在。’不作是念：‘我由此戒，当生梵众天、或生梵辅天、或生梵会天、或生大梵天富贵自在。’不作是念：‘我由此戒，当生光天、或生少光天、或生无量光天、或生极光净天富贵自在。’不作是念：‘我由此戒，当生净天、或生少净天、或生无量净天、或生遍净天富贵自在。’不作是念：‘我由此戒，当生广天、或生少广天、或生无量广天、或生广果天富贵自在。’不作是念：‘我由此戒，当生无烦天、或生无热天、或生善现天、或生善见天、或生色究竟天富贵自在。’不作是念：‘我由此戒，当生空无边处、或生识无边处、或生无所有处、或生非想非非想处富贵自在。’不作是念：‘我由此戒，当得预流果，或得一来果，或得不还果，或得阿罗汉果，或得独觉菩提，或入菩萨正性离生，或得菩萨无生法忍，或得无上正等菩提。’所以者何？是诸法皆无相，咸同一相，所谓无相。无相之法不得无相，有相之法不得有相，无相之法不得有相，有相之法不得无相，由是因缘都不可得。

“如是，善现，菩萨摩诃萨修行般若波罗蜜多，速能圆满无相净戒波罗蜜多，证入菩萨正性离生；既入菩萨正性离生，复得菩萨无生法忍；既得菩萨无生法忍，修行道相智，趣一切相智，得异熟五神通，复得五百三摩地门，亦得五百陀罗尼门。安住此中，复能证得四无碍解，从一佛土至一佛土，供养恭敬、尊重赞叹诸佛世尊，成熟有情、严净佛土。

“是菩萨摩诃萨为化有情，虽现流转诸趣生死，而不为彼烦恼业报诸障所染。譬如化人，虽现行住坐卧等事，而无真实往来等业；虽现种种饶益有情，而于有情及彼施设都无所得。如有如来、应、正等觉名苏扇多，证得无上正等菩提，转妙法轮度无量众，令脱生死证得涅槃，而无有情堪受次得无上正等菩提记者。时，彼如来化作化佛令久住世，自舍寿行入无余依般涅槃界。彼化佛身住一劫已，授一菩萨无上正等菩提记已方入涅槃。彼佛化身，虽作种种益有情事而无所得，谓不得色，不得受、想、行、识；不得眼处，不得耳、鼻、舌、身、意处；不得色处，不得声、香、味、触、法处；不得眼界，不得耳、鼻、舌、身、意界；不得色界，不得声、香、味、触、法界；不得眼识界，不得耳、鼻、舌、身、意识界；不得眼触，不得耳、鼻、舌、身、意触；不得眼触为缘所生诸受，不得耳、鼻、舌、身、意触为缘所生诸受；不得一切有漏无漏法及有情。是菩萨摩诃萨亦复如是，虽有所作而无所得。

“如是，善现，菩萨摩诃萨修行般若波罗蜜多，圆满净戒波罗蜜多；由此净戒波罗蜜多得圆满故，便能摄受一切佛法。

“复次，善现，菩萨摩诃萨行深般若波罗蜜多时，安住如梦、如响、如像、如光影、如阳焰、如幻事、如寻香城、如变化事五取蕴中，圆满安忍波罗蜜多。是菩萨摩诃萨如实了知是五取蕴如梦、如响、如像、如光影、如阳焰、如幻事、如寻香城、如变化事已，便能圆满无相安忍波罗蜜多。

“善现，云何菩萨摩诃萨修行般若波罗蜜多，如实了知是五取蕴如梦、如响、如像、如光影、如阳焰、如幻事、如寻香城、如变化事已，便能圆满无相安忍波罗蜜多？善现，是菩萨摩诃萨如实了知是五取蕴无实相故，修二种忍便能圆满无相安忍波罗蜜多。何等为二？一、安受忍，二、观察忍。

“安受忍者，谓诸菩萨摩诃萨从初发心乃至安坐妙菩提座，于其中间，假使一切有情之类竞来呵毁，以粗恶言骂詈凌辱，复以瓦石、刀杖加害。是菩萨摩诃萨为满安忍波罗蜜多，乃至不生一念瞋恨，亦复不起加报之心，但作是念：‘彼诸有情深可怜愍，增上烦恼撞击其心不得自在，于我发起如是恶业。我今不应瞋恨于彼。’复作是念：‘由我摄受怨家诸蕴，令彼有情于我发起如是恶业。但应自责，不应瞋彼。’菩萨如是审观察时，于彼有情深生慈愍，如是等类名安受忍。

“观察忍者，谓诸菩萨摩诃萨作是思惟：‘诸行如幻、虚妄不实、不得自在，亦如虚空无我，有情、命者、生者、养者、士夫、补特伽罗、意生、儒童、作者、受者、知者、见者皆不可得，唯是虚妄分别所起。谁呵毁我？谁骂詈我？谁凌辱我？谁以种种瓦、石、刀、杖加害于我？谁复受彼毁辱加害？皆是自心虚妄分别，我今不应横起执著。如是诸法，由自性空、胜义空故，都无所有。’菩萨如是审观察时，如实了知诸行空寂，于一切法不生异想，如是等类名观察忍。

“是菩萨摩诃萨修习如是二种忍故，便能圆满无相安忍波罗蜜多，由能圆满无相安忍波罗蜜多，即便获得无生法忍。”

时，具寿善现白佛言：“世尊，云何名为无生法忍？此何所断？复是何智？”

佛言：“善现，由此势力，乃至少分恶不善法亦不得生，是故说名无生法忍。此令一切我及我所慢等烦恼究竟寂灭，如实忍受诸法如梦、如响、如像、如光影、如阳焰、如幻事、如寻香城、如变化事，此忍名智，得此智故说名获得无生法忍。”

具寿善现复白佛言：“世尊，声闻、独觉无生法忍，与菩萨摩诃萨无生法忍，有何差别？”

佛言：“善现，诸预流者若智、若断，亦名菩萨摩诃萨忍；诸一来者若智、若断，亦名菩萨摩诃萨忍；诸不还者若智、若断，亦名菩萨摩诃萨忍；诸阿罗汉若智、若断，亦名菩萨摩诃萨忍；一切独觉若智、若断，亦名菩萨摩诃萨忍。复有菩萨摩诃萨忍，谓忍诸法毕竟不生，是为差别。善现，诸菩萨摩诃萨成就如是殊胜忍故，超胜一切声闻、独觉。

“善现，是菩萨摩诃萨安住如是殊胜异熟无生忍中行菩萨道，能圆满道相智。由能圆满道相智故，常不远离四念住、四正断、四神足、五根、五力、七等觉支、八圣道支，亦不远离空、无相、无愿解脱门，亦不远离异熟神通。是菩萨摩诃萨由不远离异熟神通，从一佛土至一佛土，供养恭敬诸佛世尊，成熟有情、严净佛土。是菩萨摩诃萨由成熟有情、严净佛土得圆满故，以一刹那相应妙慧，证得无上正等菩提。

“如是，善现，菩萨摩诃萨修行般若波罗蜜多，速能圆满无相安忍波罗蜜多；无相安忍波罗蜜多得圆满故，便能证得一切智智，一切佛法无不圆满。

“复次，善现，菩萨摩诃萨行深般若波罗蜜多时，安住如梦、如响、如像、如光影、如阳焰、如幻事、如寻香城、如变化事五取蕴中，如实了知是五取蕴如梦、如响、如像、如光影、如阳焰、如幻事、如寻香城、如变化事无实相已，发起勇猛身心精进。是菩萨摩诃萨发起勇猛身精进故，引发殊胜迅速神通；由此神通往十方界，供养恭敬、尊重赞叹诸佛世尊，于诸佛所植众德本，利益安乐无量有情，亦能严净种种佛土。是菩萨摩诃萨由身精进成熟有情，随其所宜方便安立于三乘法各令究竟。如是，善现，菩萨摩诃萨修行般若波罗蜜多，由身精进能速圆满无相精进波罗蜜多。

“善现，是菩萨摩诃萨发起勇猛心精进故，引发诸圣无漏道支所摄精进，圆满精进波罗蜜多，于中具能摄诸善法，谓四念住、四正断、四神足、五根、五力、七等觉支、八圣道支，空、无相、无愿解脱门，四静虑、四无量、四无色定，八解脱、八胜处、九次第定、十遍处，苦、集、灭、道圣谛，布施、净戒、安忍、精进、静虑、般若波罗蜜多，五眼、六神通，三摩地门、陀罗尼门，极喜地、离垢地、发光地、焰慧地、极难胜地、现前地、远行地、不动地、善慧地、法云地，内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，真如、法界、法性、不虚妄性、不变异性、平等性、离生性、法定、法住、实际、虚空界、不思议界，佛十力、四无所畏、四无碍解、大慈、大悲、大喜、大舍、十八佛不共法，无忘失法、恒住舍性，一切智、道相智、一切相智。

“是菩萨摩诃萨安住此中，能圆满一切相智；由一切相智得圆满故，永断一切习气相续；由永断一切习气相续故，诸相随好成就圆满；由诸相随好成就圆满，证得无上正等菩提，放大光明遍照三千大千世界，令诸世界六种变动，转正法轮具三十二相。由此三千大千世界诸有情类蒙光照触，睹斯变动、闻正法音，皆于三乘得不退转。

“如是，善现，菩萨摩诃萨修行般若波罗蜜多，圆满精进波罗蜜多。是菩萨摩诃萨安住精进波罗蜜多，能办自他多饶益事，速能圆满一切佛法，证得无上正等菩提。

“复次，善现，菩萨摩诃萨行深般若波罗蜜多时，安住如梦、如响、如像、如光影、如阳焰、如幻事、如寻香城、如变化事五取蕴中，圆满静虑波罗蜜多。

“善现，云何菩萨摩诃萨行深般若波罗蜜多时，安住如梦、如响、如像、如光影、如阳焰、如幻事、如寻香城、如变化事五取蕴中，圆满静虑波罗蜜多？

“善现，菩萨摩诃萨修行般若波罗蜜多时，如实了知是五取蕴如梦、如响、如像、如光影、如阳焰、如幻事、如寻香城、如变化事无实相已，入初静虑具足住，入第二、第三、第四静虑具足住；入慈无量具足住，入悲、喜、舍无量具足住；入空无边处定具足住，入识无边处、无所有处、非想非非想处定具足住；修空三摩地，修无相、无愿三摩地；修如电三摩地，修圣正三摩地、金刚喻三摩地。住金刚喻三摩地中，除如来三摩地，诸余一切三摩地，若共声闻三摩地，若共独觉三摩地，若余无量三摩地，如是一切皆能身证具足而住，然于如是静虑、无量、无色定等诸三摩地，不生味著，亦不耽著彼所得果。何以故？是菩萨摩诃萨如实了知静虑、无量、无色定等诸三摩地及一切法皆无实相，皆以无性而为自性，不应以无相法味著无相法，亦不应以无性为自性法味著无性为自性法。由不味著三摩地故，是菩萨摩诃萨终不随顺静虑、无量、无色定等诸三摩地势力而生色、无色界。何以故？是菩萨摩诃萨于一切界都无所得，于入定者及所入定、由此入定亦无所得。是菩萨摩诃萨于一切法无所得故，速能圆满无相静虑波罗蜜多，由此静虑波罗蜜多超诸声闻及独觉地。”

时，具寿善现白佛言：“世尊，是菩萨摩诃萨云何圆满无相静虑波罗蜜多，超诸声闻及独觉地？”

佛言：“善现，是菩萨摩诃萨善学内空故，善学外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空故。是菩萨摩诃萨于是诸空中不得一切法，安住此中不得预流果，不得一来、不还、阿罗汉果、独觉菩提，不得一切菩萨摩诃萨行，不得诸佛无上正等菩提。何以故？是诸空性亦皆空故。是菩萨摩诃萨由住此空，超诸声闻及独觉地，证入菩萨正性离生。”

具寿善现复白佛言：“世尊，菩萨摩诃萨以何为生？以何为离生？”

佛言：“善现，菩萨摩诃萨以一切有所得为生，以一切无所得为离生。”

具寿善现白佛言：“世尊，菩萨摩诃萨以何为有所得？以何为无所得？”

佛言：“善现，菩萨摩诃萨以一切法为有所得，谓菩萨摩诃萨以色为有所得，以受、想、行、识为有所得；菩萨摩诃萨以眼处为有所得，以耳、鼻、舌、身、意处为有所得；菩萨摩诃萨以色处为有所得，以声、香、味、触、法处为有所得；菩萨摩诃萨以眼界为有所得，以耳、鼻、舌、身、意界为有所得；菩萨摩诃萨以色界为有所得，以声、香、味、触、法界为有所得；菩萨摩诃萨以眼识界为有所得，以耳、鼻、舌、身、意识界为有所得；菩萨摩诃萨以眼触为有所得，以耳、鼻、舌、身、意触为有所得；菩萨摩诃萨以眼触为缘所生诸受为有所得，以耳、鼻、舌、身、意触为缘所生诸受为有所得；菩萨摩诃萨以地界为有所得，以水、火、风、空、识界为有所得；菩萨摩诃萨以因缘为有所得，以等无间缘、所缘缘、增上缘为有所得；菩萨摩诃萨以无明为有所得，以行、识、名色、六处、触、受、爱、取、有、生、老死愁叹苦忧恼为有所得；菩萨摩诃萨以布施波罗蜜多为有所得，以净戒、安忍、精进、静虑、般若波罗蜜多为有所得；菩萨摩诃萨以内空为有所得，以外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空为有所得；菩萨摩诃萨以四念住为有所得，以四正断、四神足、五根、五力、七等觉支、八圣道支为有所得；菩萨摩诃萨以空解脱门为有所得，以无相、无愿解脱门为有所得；菩萨摩诃萨以苦圣谛为有所得，以集、灭、道圣谛为有所得；菩萨摩诃萨以四静虑为有所得，以四无量、四无色定为有所得；菩萨摩诃萨以八解脱为有所得，以八胜处、九次第定、十遍处为有所得；菩萨摩诃萨以一切三摩地门为有所得，以一切陀罗尼门为有所得；菩萨摩诃萨以极喜地为有所得，以离垢地、发光地、焰慧地、极难胜地、现前地、远行地、不动地、善慧地、法云地为有所得；菩萨摩诃萨以五眼为有所得，以六神通为有所得；菩萨摩诃萨以佛十力为有所得，以四无所畏、四无碍解、大慈、大悲、大喜、大舍、十八佛不共法为有所得；菩萨摩诃萨以无忘失法为有所得，以恒住舍性为有所得；菩萨摩诃萨以一切智为有所得，以道相智、一切相智为有所得；菩萨摩诃萨以预流果为有所得，以一来、不还、阿罗汉果、独觉菩提为有所得；菩萨摩诃萨以一切菩萨摩诃萨行为有所得，以诸佛无上正等菩提为有所得。菩萨摩诃萨以如是等有所得为生。

“善现，无所得者，谓菩萨摩诃萨于如是一切法，无行、无得、无说、无示，谓：

“菩萨摩诃萨于色，无行、无得、无说、无示；于受、想、行、识，无行、无得、无说、无示。何以故？色自性乃至识自性皆不可行、得、说、示故。

“菩萨摩诃萨于眼处，无行、无得、无说、无示；于耳、鼻、舌、身、意处，无行、无得、无说、无示。何以故？眼处自性乃至意处自性，皆不可行、得、说、示故。

“菩萨摩诃萨于色处，无行、无得、无说、无示；于声、香、味、触、法处，无行、无得、无说、无示。何以故？色处自性乃至法处自性，皆不可行、得、说、示故。

“菩萨摩诃萨于眼界、无行、无得、无说、无示；于耳、鼻、舌、身、意界，无行、无得、无说、无示。何以故？眼界自性乃至意界自性，皆不可行、得、说、示故。

“菩萨摩诃萨于色界，无行、无得、无说、无示；于声、香、味、触、法界，无行、无得、无说、无示。何以故？色界自性乃至法界自性，皆不可行、得、说、示故。

“菩萨摩诃萨于眼识界，无行、无得、无说、无示；于耳、鼻、舌、身、意识界，无行、无得、无说、无示。何以故？眼识界自性乃至意识界自性，皆不可行、得、说、示故。

“菩萨摩诃萨于眼触，无行、无得、无说、无示；于耳、鼻、舌、身、意触，无行、无得、无说、无示。何以故？眼触自性乃至意触自性，皆不可行、得、说、示故。
