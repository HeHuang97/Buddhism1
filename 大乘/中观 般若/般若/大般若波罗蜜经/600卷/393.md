## 大般若波罗蜜多经卷第三百九十三

### 初分成熟有情品第七十一之四

“复次，善现，诸菩萨摩诃萨安住布施波罗蜜多，见诸有情无所依怙，多诸苦恼众具匮乏，深生怜愍而安慰言：‘我能为汝作所依怙，令汝解脱所受苦事。汝等所须若食、若饮、若衣服、若卧具、若车乘、若舍宅、若香、若华、若僮仆、若珍宝、若伎乐、若灯明、若严具、若医药、若余种种所须资具，皆随意索，莫有疑难！我当随汝所索皆施，令汝长夜利益安乐。汝等受我所施物时，如取己物，莫作他想。所以者何？我于长夜积集财物，但为汝等得利乐故。汝等今者以无难心，于此财物随意受取，受已先应自正受用修诸善法，后以此物施诸有情亦令修善，谓令修行布施、净戒、安忍、精进、静虑、般若波罗蜜多，亦令安住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦令修行四念住、四正断、四神足、五根、五力、七等觉支、八圣道支，亦令安住苦圣谛、集、灭、道圣谛，亦令修行四静虑、四无量、四无色定，亦令修行八解脱、八胜处、九次第定、十遍处，亦令修行陀罗尼门、三摩地门，亦令修行空解脱门、无相、无愿解脱门，亦令修行极喜地、离垢地、发光地、焰慧地、极难胜地、现前地、远行地、不动地、善慧地、法云地，亦令修行五眼、六神通，亦令修行佛十力、四无所畏、四无碍解、大慈、大悲、大喜、大舍、十八佛不共法，亦令修行无忘失法、恒住舍性，亦令修行一切智、道相智、一切相智。’

“善现，是菩萨摩诃萨如是教导诸有情已，随其所应复令修习诸无漏法，或令证得预流、一来、不还、阿罗汉果，或令证得独觉菩提，或令证入诸菩萨地，或令证得所求无上正等菩提。

“善现，是谓菩萨摩诃萨修行布施波罗蜜多，方便善巧成熟有情，令其解脱恶趣生死，如应证得三乘涅槃。”

具寿善现复白佛言：“世尊，云何菩萨摩诃萨修行净戒波罗蜜多，及余菩萨摩诃萨大菩提道，方便善巧成熟有情？”

佛告善现：“有菩萨摩诃萨修行净戒波罗蜜多时，方便善巧见诸有情资具匮乏，烦恼炽盛不能修善，怜愍告言：‘汝等若为资缘匮乏不能修善，我当施汝饮食、衣服及卧具等种种资缘。汝等勿起烦恼恶业，应正修习布施等善。’

“善现，是菩萨摩诃萨安住净戒波罗蜜多，如应摄受诸有情类，诸悭贪者令修布施，于身命财无所顾惜；诸破戒者令修净戒，能正受行十善业道，住律仪戒不破不穿，无秽无杂亦无执取；诸瞋忿者令修安忍，毁骂加害心无变易；诸懈怠者令修精进，修诸善法如救头燃；诸散乱者令修静虑；诸愚痴者令修智慧；执诸法者令观法空；无三十七菩提分法者令其修行菩提分法；于四圣谛未能观者令修正观；无静虑、无量、无色定者令其修习；无解脱、胜处、等至、遍处者令其修行；未得陀罗尼门、三摩地门者令速证得；未得空、无相、无愿解脱门者令其修证；未入菩萨地者令其趣入能速圆满；未得五眼、六神通者令渐修证；未得佛十力、四无所畏、四无碍解、大慈、大悲、大喜、大舍、十八佛不共法者令渐修证；未得无忘失法、恒住舍性者令渐修证；未得一切智、道相智、一切相智者令渐修证。善现，是菩萨摩诃萨安住净戒波罗蜜多，成熟有情方便善巧，或令解脱诸恶趣苦，或令证得预流、一来、不还、阿罗汉果，或令证得独觉菩提，或令证得所求无上正等菩提。

“善现，是谓菩萨摩诃萨修行净戒波罗蜜多方便善巧，成熟有情，令其解脱恶趣生死，如应证得三乘涅槃。

“善现当知，有菩萨摩诃萨修行余四波罗蜜多，及余菩萨摩诃萨大菩提道，一一皆能方便善巧，以一切善成熟有情，令其解脱恶趣生死，或令证得声闻菩提寂灭安乐，或令证得独觉菩提寂灭安乐，或令证得所求无上正等菩提，能尽未来利益安乐诸有情类常无间断。”

### 初分严净佛土品第七十二之一

尔时，具寿善现作是念言：“何法名为菩萨摩诃萨道？诸菩萨摩诃萨安住此道，能擐种种大功德铠，利益安乐一切有情？”

佛知其念，告善现言：“善现当知，布施波罗蜜多是诸菩萨摩诃萨道，净戒、安忍、精进、静虑、般若波罗蜜多是诸菩萨摩诃萨道；四念住是诸菩萨摩诃萨道，四正断、四神足、五根、五力、七等觉支、八圣道支是诸菩萨摩诃萨道；内空是诸菩萨摩诃萨道，外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空是诸菩萨摩诃萨道；苦圣谛是诸菩萨摩诃萨道，集、灭、道圣谛是诸菩萨摩诃萨道；四静虑是诸菩萨摩诃萨道，四无量、四无色定是诸菩萨摩诃萨道；八解脱是诸菩萨摩诃萨道，八胜处、九次第定、十遍处是诸菩萨摩诃萨道；一切陀罗尼门是诸菩萨摩诃萨道，一切三摩地门是诸菩萨摩诃萨道；空解脱门是诸菩萨摩诃萨道，无相、无愿解脱门是诸菩萨摩诃萨道；极喜地是诸菩萨摩诃萨道，离垢地、发光地、焰慧地、极难胜地、现前地、远行地、不动地、善慧地、法云地是诸菩萨摩诃萨道；五眼是诸菩萨摩诃萨道，六神通是诸菩萨摩诃萨道；佛十力是诸菩萨摩诃萨道，四无所畏、四无碍解、大慈、大悲、大喜、大舍、十八佛不共法是诸菩萨摩诃萨道；无忘失法是诸菩萨摩诃萨道，恒住舍性是诸菩萨摩诃萨道；一切智是诸菩萨摩诃萨道，道相智、一切相智是诸菩萨摩诃萨道。复次，善现，总一切法皆是菩萨摩诃萨道。

“善现，于汝意云何？颇有法诸菩萨摩诃萨所不应学？诸菩萨摩诃萨不学此法，能得无上正等菩提不？”

善现答言：“不也，世尊。不也，善逝。”

佛言：“善现，如是，如是，如汝所说。善现，定无有法诸菩萨摩诃萨所不应学，诸菩萨摩诃萨不学此法，必不能得所求无上正等菩提。何以故？善现，若菩萨摩诃萨不学一切法，终不能得一切智智。”

具寿善现复白佛言：“世尊，若一切法自性皆空，云何菩萨摩诃萨学一切法？将无世尊于无戏论法而作戏论，谓有诸法是此、是彼，由是、为是，此是世间法，此是出世间法，此是有漏法，此是无漏法，此是有为法，此是无为法，此是异生法，此是预流法，此是一来法，此是不还法，此是阿罗汉法，此是独觉法，此是菩萨法，此是如来法？”

佛告善现：“如是，如是，如汝所说，诸所有法皆自性空。善现，若一切法自性不空，则应诸菩萨摩诃萨不得无上正等菩提。善现，以一切法自性皆空，是故诸菩萨摩诃萨能得无上正等菩提。

“善现，如汝所言‘若一切法自性皆空，云何菩萨摩诃萨学一切法？将无世尊于无戏论法而作戏论，谓有诸法是此、是彼，由是、为是，此是世间法，此是出世法，乃至此是菩萨法，此是如来法？’者，善现，若诸有情知一切法皆自性空，则诸菩萨摩诃萨不应学一切法，证得无上正等菩提，为诸有情安立宣说。善现，以诸有情不知诸法皆自性空故，诸菩萨摩诃萨学一切法，证得无上正等菩提，为诸有情安立宣说。

“善现，诸菩萨摩诃萨于菩萨道初修学时，应审观察：‘诸法自性都不可得，唯有执著和合所作。我当审察诸法自性皆毕竟空，不应于中有所执著，谓不应执著色，不应执著受、想、行、识；不应执著眼处，不应执著耳、鼻、舌、身、意处；不应执著色处，不应执著声、香、味、触、法处；不应执著眼界，不应执著耳、鼻、舌、身、意界；不应执著色界，不应执著声、香、味、触、法界；不应执著眼识界，不应执著耳、鼻、舌、身、意识界；不应执著眼触，不应执著耳、鼻、舌、身、意触；不应执著眼触为缘所生诸受，不应执著耳、鼻、舌、身、意触为缘所生诸受；不应执著地界，不应执著水、火、风、空、识界；不应执著因缘，不应执著等无间缘、所缘缘、增上缘；不应执著从缘所生诸法；不应执著无明，不应执著行、识、名色、六处、触、受、爱、取、有、生、老死愁叹苦忧恼；不应执著布施波罗蜜多，不应执著净戒、安忍、精进、静虑、般若波罗蜜多；不应执著内空，不应执著外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；不应执著四念住，不应执著四正断、四神足、五根、五力、七等觉支、八圣道支；不应执著苦圣谛，不应执著集、灭、道圣谛；不应执著四静虑，不应执著四无量、四无色定；不应执著八解脱，不应执著八胜处、九次第定、十遍处；不应执著陀罗尼门，不应执著三摩地门；不应执著空解脱门，不应执著无相、无愿解脱门；不应执著极喜地，不应执著离垢地、发光地、焰慧地、极难胜地、现前地、远行地、不动地、善慧地、法云地；不应执著五眼，不应执著六神通；不应执著佛十力，不应执著四无所畏、四无碍解、大慈、大悲、大喜、大舍、十八佛不共法；不应执著无忘失法，不应执著恒住舍性；不应执著一切智，不应执著道相智、一切相智；不应执著预流果，不应执著一来、不还、阿罗汉果、独觉菩提；不应执著一切菩萨摩诃萨行，不应执著诸佛无上正等菩提。何以故？以一切法自性皆空，空性不应执著空性，空中空性尚不可得，况有空性能执著空？’善现，诸菩萨摩诃萨如是观察一切法时，于诸法性虽无执著，而于诸法常学无倦。

“善现，是菩萨摩诃萨住此学中，观诸有情心行差别，谓审观察是诸有情心行何处；既审观已，如实了知彼心但行虚妄所执。尔时，菩萨便作是念：‘彼心既行虚妄所执，我令解脱必不为难。’

“善现，是菩萨摩诃萨作是念已，安住般若波罗蜜多，方便善巧教授教诫诸有情言：‘汝等今者皆应远离虚妄所执，趣入正法修诸善行。’

“复作是言：‘汝等今者应行布施波罗蜜多，当得资具无所乏少，然勿恃此而生憍逸。何以故？此中都无坚实事故。汝等今者应行净戒、安忍、精进、静虑、般若波罗蜜多，然勿恃此而生憍逸。何以故？此中都无坚实事故。

“‘汝等今者应行内空，然勿恃此而生憍逸。何以故？此中都无坚实事故。汝等今者应行外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，然勿恃此而生憍逸。何以故？此中都无坚实事故。

“‘汝等今者应行四念住，然勿恃此而生憍逸。何以故？此中都无坚实事故。汝等今者应行四正断、四神足、五根、五力、七等觉支、八圣道支，然勿恃此而生憍逸。何以故？此中都无坚实事故。

“‘汝等今者应行苦圣谛，然勿恃此而生憍逸。何以故？此中都无坚实事故。汝等今者应行集、灭、道圣谛，然勿恃此而生憍逸。何以故？此中都无坚实事故。

“‘汝等今者应行四静虑，然勿恃此而生憍逸。何以故？此中都无坚实事故。汝等今者应行四无量、四无色定，然勿恃此而生憍逸。何以故？此中都无坚实事故。

“‘汝等今者应行八解脱，然勿恃此而生憍逸。何以故？此中都无坚实事故。汝等今者应行八胜处、九次第定、十遍处，然勿恃此而生憍逸。何以故？此中都无坚实事故。

“‘汝等今者应行陀罗尼门，然勿恃此而生憍逸。何以故？此中都无坚实事故。汝等今者应行三摩地门，然勿恃此而生憍逸。何以故？此中都无坚实事故。

“‘汝等今者应行空解脱门，然勿恃此而生憍逸。何以故？此中都无坚实事故。汝等今者应行无相、无愿解脱门，然勿恃此而生憍逸。何以故？此中都无坚实事故。

“‘汝等今者应行极喜地，然勿恃此而生憍逸。何以故？此中都无坚实事故。汝等今者应行离垢地、发光地、焰慧地、极难胜地、现前地、远行地、不动地、善慧地、法云地，然勿恃此而生憍逸。何以故？此中都无坚实事故。

“‘汝等今者应行五眼，然勿恃此而生憍逸。何以故？此中都无坚实事故。汝等今者应行六神通，然勿恃此而生憍逸。何以故？此中都无坚实事故。

“‘汝等今者应行佛十力，然勿恃此而生憍逸。何以故？此中都无坚实事故。汝等今者应行四无所畏、四无碍解、大慈、大悲、大喜、大舍、十八佛不共法，然勿恃此而生憍逸。何以故？此中都无坚实事故。

“‘汝等今者应行无忘失法，然勿恃此而生憍逸。何以故？此中都无坚实事故。汝等今者应行恒住舍性，然勿恃此而生憍逸。何以故？此中都无坚实事故。

“‘汝等今者应行一切智，然勿恃此而生憍逸。何以故？此中都无坚实事故。汝等今者应行道相智、一切相智，然勿恃此而生憍逸。何以故？此中都无坚实事故。

“‘汝等今者应行预流果，然勿恃此而生憍逸。何以故？此中都无坚实事故。汝等今者应行一来、不还、阿罗汉果、独觉菩提，然勿恃此而生憍逸。何以故？此中都无坚实事故。

“‘汝等今者应行一切菩萨摩诃萨行，然勿恃此而生憍逸。何以故？此中都无坚实事故。汝等今者应行无上正等菩提，然勿恃此而生憍逸。何以故？此中都无坚实事故。’

“善现，是菩萨摩诃萨安住般若波罗蜜多，方便善巧教授教诫诸有情时，行菩提道无所执著。何以故？一切法性不应执著，若能执著、若所执著俱无自性，以一切法自性空故。

“善现，是菩萨摩诃萨如是修行菩提道时，于一切法都无所住，以无所住而为方便，虽行布施波罗蜜多，而于其中都无所住；虽行净戒、安忍、精进、静虑、般若波罗蜜多，而于其中都无所住。何以故？如是自性、行者、行相一切空故。

“虽行内空，而于其中都无所住；虽行外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，而于其中都无所住。何以故？如是自性、行者、行相一切空故。

“虽行四念住，而于其中都无所住；虽行四正断、四神足、五根、五力、七等觉支、八圣道支，而于其中都无所住。何以故？如是自性、行者、行相一切空故。

“虽行苦圣谛，而于其中都无所住；虽行集、灭、道圣谛，而于其中都无所住。何以故？如是自性、行者、行相一切空故。

“虽行四静虑，而于其中都无所住；虽行四无量、四无色定，而于其中都无所住。何以故？如是自性、行者、行相一切空故。

“虽行八解脱，而于其中都无所住；虽行八胜处、九次第定、十遍处，而于其中都无所住。何以故？如是自性、行者、行相一切空故。

“虽行陀罗尼门，而于其中都无所住；虽行三摩地门，而于其中都无所住。何以故？如是自性、行者、行相一切空故。

“虽行空解脱门，而于其中都无所住；虽行无相、无愿解脱门，而于其中都无所住。何以故？如是自性、行者、行相一切空故。

“虽行极喜地，而于其中都无所住；虽行离垢地、发光地、焰慧地、极难胜地、现前地、远行地、不动地、善慧地、法云地，而于其中都无所住。何以故？如是自性、行者、行相一切空故。

“虽行五眼，而于其中都无所住；虽行六神通，而于其中都无所住。何以故？如是自性、行者、行相一切空故。

“虽行佛十力，而于其中都无所住；虽行四无所畏、四无碍解、大慈、大悲、大喜、大舍、十八佛不共法，而于其中都无所住。何以故？如是自性、行者、行相一切空故。

“虽行无忘失法，而于其中都无所住；虽行恒住舍性，而于其中都无所住。何以故？如是自性、行者、行相一切空故。

“虽行一切智，而于其中都无所住；虽行道相智、一切相智，而于其中都无所住。何以故？如是自性、行者、行相一切空故。

“虽行预流果，而于其中都无所住；虽行一来、不还、阿罗汉果、独觉菩提，而于其中都无所住。何以故？如是自性、行者、行相一切空故。

“虽行一切菩萨摩诃萨行，而于其中都无所住；虽行诸佛无上正等菩提，而于其中都无所住。何以故？如是自性、行者、行相一切空故。

“善现，是菩萨摩诃萨虽能得预流果而于中不住，虽能得一来、不还、阿罗汉果、独觉菩提而于中不住。”

时，具寿善现白佛言：“世尊，何因缘故，是菩萨摩诃萨虽能得预流果而于中不住；虽能得一来、不还、阿罗汉果、独觉菩提而于中不住？”

佛告善现：“是菩萨摩诃萨有二因缘，虽能得预流果而于中不住，虽能得一来乃至独觉菩提而于中不住。何等为二？一者、彼果都无自性，能住、所住俱不可得；二者、于彼不生喜足，是故不住。谓彼菩萨恒作是念：‘我定应得预流果，不应不得，然不应于中住；我定应得一来、不还、阿罗汉果、独觉菩提，不应不得，然不应于中住。所以者何？我自初发无上正等菩提心来，于一切时更无余想，唯求无上正等菩提。然我定当证得无上正等菩提，岂于中间应住余果？’

“善现，是菩萨摩诃萨从初发心乃至趣入菩萨正性离生，曾无异想，但求无上正等菩提。善现，是菩萨摩诃萨从得初地乃至得第十地，曾无异想，但求无上正等菩提。善现，是菩萨摩诃萨专求无上正等菩提，于一切时心无散乱，诸有所起身、语、意业，无不皆与菩提心俱。善现，是菩萨摩诃萨住菩提心起菩提道，不为余境扰乱其心。”

尔时，具寿善现白佛言：“世尊，若一切法皆不生者，云何菩萨摩诃萨起菩提道？”

佛告善现：“如是，如是，一切法皆不生。此复云何诸无所作、无所趣者，知一切法皆不生故。”

具寿善现复白佛言：“世尊，岂不如来出世、若不出世，诸法法界法尔常住？”

佛言：“善现，如是，如是，如来出世、若不出世，诸法法界法尔常住。然诸有情不能解了诸法法界法尔常住，诸菩萨摩诃萨为饶益故起菩提道，由菩提道拔济有情，令永解脱生死众苦。”

时，具寿善现白佛言：“世尊，诸菩萨摩诃萨为用生道得菩提耶？”

佛言：“不也。”

“世尊，为用不生道得菩提耶？”

佛言：“不也。”

“世尊，为用生、不生道得菩提耶？”

佛言：“不也。”

“世尊，为用非生、非不生道得菩提耶？”

佛言：“不也。”

具寿善现复白佛言：“世尊，云何菩萨摩诃萨当得菩提？”

佛告善现：“不用道得菩提，亦不用非道得菩提。何以故？善现，菩提即是道，道即是菩提故。”

具寿善现白佛言：“世尊，若菩提即是道，道即是菩提者，岂不诸菩萨摩诃萨已得菩提道，应已得菩提？若尔，云何如来、应、正等觉复为彼说三十二大士相、八十随好及佛十力、四无所畏、四无碍解、大慈、大悲、大喜、大舍、十八佛不共法等无量佛法，令其修证？”

佛告善现：“于意云何？汝岂谓佛得菩提耶？”

善现答言：“不也，世尊。不也，善逝。何以故？世尊，佛即是菩提，菩提即是佛故，不应谓佛得菩提。”

佛言：“善现，如是，如是，然汝所问：‘岂不菩萨摩诃萨已得菩提道，应已得菩提？’者，善现，诸菩萨摩诃萨修菩提道未得圆满，云何可说已得菩提？

“善现，诸菩萨摩诃萨若已圆满布施、净戒、安忍、精进、静虑、般若波罗蜜多，若已圆满内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，若已圆满四念住、四正断、四神足、五根、五力、七等觉支、八圣道支，若已圆满苦圣谛、集、灭、道圣谛，若已圆满四静虑、四无量、四无色定，若已圆满八解脱、八胜处、九次第定、十遍处，若已圆满陀罗尼门、三摩地门，若已圆满空解脱门、无相、无愿解脱门，若已圆满极喜地、离垢地、发光地、焰慧地、极难胜地、现前地、远行地、不动地、善慧地、法云地，若已圆满五眼、六神通，若已圆满佛十力、四无所畏、四无碍解、大慈、大悲、大喜、大舍、十八佛不共法，若已圆满三十二大士相、八十随好，若已圆满无忘失法、恒住舍性，若已圆满一切智、道相智、一切相智，若已圆满一切菩萨摩诃萨行，若已圆满顺逆观察十二支缘起，若已圆满一切菩萨自在神通，若已圆满胜奢摩他、毗钵舍那，若已圆满一切福德智慧资粮，若已圆满成熟有情、严净佛土，若已圆满无量无边不可思议诸佛妙法，从此无间以一刹那金刚喻定相应妙慧，永断一切烦恼所知二障粗重习气相续，证得无上正等菩提，乃名如来、应、正等觉，于一切法得大自在，尽未来际利益安乐一切有情。”

尔时，具寿善现白佛言：“世尊，云何菩萨摩诃萨严净佛土？”

佛告善现：“若菩萨摩诃萨从初发心乃至究竟，常自清净身粗重、语粗重、意粗重，亦清净他身粗重、语粗重、意粗重。是菩萨摩诃萨清净自他三粗重故，则能严净所求佛土。”

具寿善现复白佛言：“世尊，何谓菩萨摩诃萨身、语、意粗重？”

佛告善现：“若害生命、若不与取、若欲邪行，如是不善诸身恶行，是名菩萨摩诃萨身粗重。若虚诳语、若离间语、若粗恶语、若杂秽语，如是不善诸语恶行，是名菩萨摩诃萨语粗重。若贪欲、若瞋恚、若邪见，如是不善诸意恶行，是名菩萨摩诃萨意粗重。

“复次，善现，若菩萨摩诃萨戒蕴、定蕴、慧蕴、解脱蕴、解脱知见蕴皆不清净，亦名粗重。

“复次，善现，若菩萨摩诃萨悭贪心、犯戒心、忿恚心、懈怠心、散乱心、恶慧心，亦名粗重。

“复次，善现，若菩萨摩诃萨远离四念住、四正断、四神足、五根、五力、七等觉支、八圣道支，亦名粗重。

“复次，善现，若菩萨摩诃萨远离内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦名粗重。

“复次，善现，若菩萨摩诃萨远离苦、集、灭、道圣谛，亦名粗重。

“复次，善现，若菩萨摩诃萨远离四静虑、四无量、四无色定，亦名粗重。

“复次，善现，若菩萨摩诃萨远离八解脱、八胜处、九次第定、十遍处，亦名粗重。

“复次，善现，若菩萨摩诃萨远离陀罗尼门、三摩地门，亦名粗重。

“复次，善现，若菩萨摩诃萨远离空、无相、无愿解脱门，亦名粗重。

“复次，善现，若菩萨摩诃萨远离菩萨摩诃萨地，亦名粗重。

“复次，善现，若菩萨摩诃萨远离五眼、六神通，亦名粗重。

“复次，善现，若菩萨摩诃萨远离佛十力、四无所畏、四无碍解、大慈、大悲、大喜、大舍、十八佛不共法，亦名粗重。

“复次，善现，若菩萨摩诃萨远离无忘失法、恒住舍性，亦名粗重。

“复次，善现，若菩萨摩诃萨远离一切智、道相智、一切相智，亦名粗重。

“复次，善现，若菩萨摩诃萨远离菩萨摩诃萨行、诸佛无上正等菩提，亦名粗重。

“复次，善现，若菩萨摩诃萨贪预流果证、或一来果证、或不还果证、或阿罗汉果证、或独觉菩提证，亦名粗重。

“复次，善现，若菩萨摩诃萨起色想，起受、想、行、识想，亦名粗重；起眼处想，起耳、鼻、舌、身、意处想，亦名粗重；起色处想，起声、香、味、触、法处想，亦名粗重；起眼界想，起耳、鼻、舌、身、意界想，亦名粗重；起色界想，起声、香、味、触、法界想，亦名粗重；起眼识界想，起耳、鼻、舌、身、意识界想，亦名粗重；起眼触想，起耳、鼻、舌、身、意触想，亦名粗重；起眼触为缘所生诸受想，起耳、鼻、舌、身、意触为缘所生诸受想，亦名粗重；起地界想，起水、火、风、空、识界想，亦名粗重；起因缘想，起等无间缘、所缘缘、增上缘想，亦名粗重；起从缘所生诸法想，亦名粗重；起无明想，起行、识、名色、六处、触、受、爱、取、有、生、老死愁叹苦忧恼想，亦名粗重；起布施波罗蜜多想，起净戒、安忍、精进、静虑、般若波罗蜜多想，亦名粗重；起内空想，起外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空想，亦名粗重；起四念住想，起四正断、四神足、五根、五力、七等觉支、八圣道支想，亦名粗重；起苦圣谛想，起集、灭、道圣谛想，亦名粗重；起四静虑想，起四无量、四无色定想，亦名粗重；起八解脱想，起八胜处、九次第定、十遍处想，亦名粗重；起陀罗尼门想，起三摩地门想，亦名粗重；起空解脱门想，起无相、无愿解脱门想，亦名粗重；起极喜地想，起离垢地、发光地、焰慧地、极难胜地、现前地、远行地、不动地、善慧地、法云地想，亦名粗重；起五眼想，起六神通想，亦名粗重；起佛十力想，起四无所畏、四无碍解、大慈、大悲、大喜、大舍、十八佛不共法想，亦名粗重；起三十二大士相想，起八十随好想，亦名粗重；起无忘失法想，起恒住舍性想，亦名粗重；起一切智想，起道相智、一切相智想，亦名粗重；起预流果想，起一来、不还、阿罗汉果、独觉菩提想，亦名粗重；起一切菩萨摩诃萨行想，起诸佛无上正等菩提想，亦名粗重；起异生想，起声闻想、独觉想、菩萨想、如来想，亦名粗重；起地狱想，起傍生想、鬼界想、天想、人想、男想、女想，亦名粗重；起欲界想、色界想、无色界想，起善想、不善想、无记想，起世间想、出世间想，起有漏想、无漏想，起有为想、无为想，亦名粗重。

“善现，诸如是等无量无边执著诸法补特伽罗虚妄分别，及所等起身、语、意业，并彼种类无堪任性，皆名粗重。

“善现，是菩萨摩诃萨远离如是所说粗重，自行布施波罗蜜多，亦教他行布施波罗蜜多。若诸有情须食与食，须饮与饮，须衣服与衣服，须车乘与车乘，须舍宅与舍宅，须僮仆与僮仆，须侍卫与侍卫，须华香与华香，须严具与严具，须幢盖与幢盖，须伎乐与伎乐，须卧具与卧具，须灯明与灯明，须床座与床座，随诸所须种种资具，随时随处皆悉施与。如自所行，教他亦尔。如是施已，持此善根与诸有情平等共有，回向所求严净佛土，令速圆满利乐有情。

“善现，是菩萨摩诃萨自行净戒波罗蜜多，亦教他行净戒波罗蜜多；自行安忍波罗蜜多，亦教他行安忍波罗蜜多；自行精进波罗蜜多，亦教他行精进波罗蜜多；自行静虑波罗蜜多，亦教他行静虑波罗蜜多；自行般若波罗蜜多，亦教他行般若波罗蜜多。是菩萨摩诃萨作此事已，持此善根与诸有情平等共有，回向所求严净佛土，令速圆满利乐有情。
