## 大般若波罗蜜多经卷第三百六十六

### 初分巧便行品第六十三之二

佛言：“善现，菩萨摩诃萨行深般若波罗蜜多时，不以二故摄受布施波罗蜜多，不以二故摄受净戒、安忍、精进、静虑、般若波罗蜜多。菩萨摩诃萨行深般若波罗蜜多时，不以二故摄受内空，不以二故摄受外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空。菩萨摩诃萨行深般若波罗蜜多时，不以二故摄受真如，不以二故摄受法界、法性、不虚妄性、不变异性、平等性、离生性、法定、法住、实际、虚空界、不思议界。菩萨摩诃萨行深般若波罗蜜多时，不以二故摄受四念住，不以二故摄受四正断、四神足、五根、五力、七等觉支、八圣道支。菩萨摩诃萨行深般若波罗蜜多时，不以二故摄受苦圣谛，不以二故摄受集、灭、道圣谛。菩萨摩诃萨行深般若波罗蜜多时，不以二故摄受四静虑，不以二故摄受四无量、四无色定。菩萨摩诃萨行深般若波罗蜜多时，不以二故摄受八解脱，不以二故摄受八胜处、九次第定、十遍处。菩萨摩诃萨行深般若波罗蜜多时，不以二故摄受三摩地门，不以二故摄受陀罗尼门。菩萨摩诃萨行深般若波罗蜜多时，不以二故摄受空解脱门，不以二故摄受无相、无愿解脱门。菩萨摩诃萨行深般若波罗蜜多时，不以二故摄受五眼，不以二故摄受六神通。菩萨摩诃萨行深般若波罗蜜多时，不以二故摄受佛十力，不以二故摄受四无所畏、四无碍解、十八佛不共法。菩萨摩诃萨行深般若波罗蜜多时，不以二故摄受大慈，不以二故摄受大悲、大喜、大舍。菩萨摩诃萨行深般若波罗蜜多时，不以二故摄受无忘失法，不以二故摄受恒住舍性。菩萨摩诃萨行深般若波罗蜜多时，不以二故摄受一切智，不以二故摄受道相智、一切相智。菩萨摩诃萨行深般若波罗蜜多时，不以二故超诸声闻及独觉地，不以二故趣入菩萨正性离生，不以二故修行菩萨十地正行，不以二故证得无上正等菩提。”

具寿善现白佛言：“世尊，若菩萨摩诃萨行深般若波罗蜜多时，不以二故摄受布施波罗蜜多，不以二故摄受净戒、安忍、精进、静虑、般若波罗蜜多；不以二故摄受内空，不以二故摄受外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；不以二故摄受真如，不以二故摄受法界、法性、不虚妄性、不变异性、平等性、离生性、法定、法住、实际、虚空界、不思议界；不以二故摄受四念住，不以二故摄受四正断、四神足、五根、五力、七等觉支、八圣道支；不以二故摄受苦圣谛，不以二故摄受集、灭、道圣谛；不以二故摄受四静虑，不以二故摄受四无量、四无色定；不以二故摄受八解脱，不以二故摄受八胜处、九次第定、十遍处；不以二故摄受三摩地门，不以二故摄受陀罗尼门；不以二故摄受空解脱门，不以二故摄受无相、无愿解脱门；不以二故摄受五眼，不以二故摄受六神通；不以二故摄受佛十力，不以二故摄受四无所畏、四无碍解、十八佛不共法；不以二故摄受大慈，不以二故摄受大悲、大喜、大舍；不以二故摄受无忘失法，不以二故摄受恒住舍性；不以二故摄受一切智，不以二故摄受道相智、一切相智；不以二故超诸声闻及独觉地，不以二故趣入菩萨正性离生，不以二故修行菩萨十地正行，不以二故证得无上正等菩提者，云何菩萨摩诃萨从初发心乃至最后心起，于一切时善法增长？”

佛言：“善现，若菩萨摩诃萨以二故行，则诸善法不得增长。何以故？善现，一切愚夫异生皆依二故，所起种种善法不得增长。菩萨摩诃萨行不二故，从初发心乃至最后心起，于一切时善法增长。

“是故，善现，诸菩萨摩诃萨善根坚固不可制伏，世间天、人、阿素洛等不能破坏令堕声闻或独觉地，世间种种恶不善法不能制伏令行布施波罗蜜多时所起善法不得增长，不能制伏令行净戒、安忍、精进、静虑、般若波罗蜜多时所起善法不得增长；不能制伏令住内空时所起善法不得增长，不能制伏令住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空时所起善法不得增长；不能制伏令住真如时所起善法不得增长，不能制伏令住法界、法性、不虚妄性、不变异性、平等性、离生性、法定、法住、实际、虚空界、不思议界时所起善法不得增长；不能制伏令修四念住时所起善法不得增长，不能制伏令修四正断、四神足、五根、五力、七等觉支、八圣道支时所起善法不得增长；不能制伏令住苦圣谛时所起善法不得增长，不能制伏令住集、灭、道圣谛时所起善法不得增长；不能制伏令修四静虑时所起善法不得增长，不能制伏令修四无量、四无色定时所起善法不得增长；不能制伏令修三摩地门时所起善法不得增长，不能制伏令修陀罗尼门时所起善法不得增长；不能制伏令修空解脱门时所起善法不得增长，不能制伏令修无相、无愿解脱门时所起善法不得增长；不能制伏令修五眼时所起善法不得增长，不能制伏令修六神通时所起善法不得增长；不能制伏令修佛十力时所起善法不得增长，不能制伏令修四无所畏、四无碍解、十八佛不共法时所起善法不得增长；不能制伏令修大慈时所起善法不得增长，不能制伏令修大悲、大喜、大舍时所起善法不得增长；不能制伏令修无忘失法时所起善法不得增长，不能制伏令修恒住舍性时所起善法不得增长；不能制伏令修一切智时所起善法不得增长，不能制伏令修道相智、一切相智时所起善法不得增长。

“是故，善现，菩萨摩诃萨应如是行甚深般若波罗蜜多。”

尔时，具寿善现白佛言：“世尊，菩萨摩诃萨为善根故行深般若波罗蜜多耶？”

佛言：“不也，善现。菩萨摩诃萨不为善根故行深般若波罗蜜多，亦不为不善根故行深般若波罗蜜多。何以故？善现，菩萨摩诃萨法应如是，若未恭敬供养诸佛，若未圆满殊胜善根，若真善友未多摄受，终不能得一切智智。”

具寿善现复白佛言：“世尊，云何菩萨摩诃萨恭敬供养诸佛，圆满殊胜善根，得真善友多所摄受，乃能证得一切智智？”

佛言：“善现，诸菩萨摩诃萨从初发心，恭敬供养无量如来、应、正等觉，从诸佛所闻说契经、应颂、记莂、伽陀、自说、本事、本生、方广、希法、譬喻、论议；闻已总持，持已身语恭敬供养，转读温习令善通利，既通利已心善观察，善观察已深见意趣，见意趣已复善通达，善通达已得陀罗尼，得陀罗尼已起无碍解，起无碍解已乃至证得一切智智，随所生处，于所闻持正法教义终不忘失。于诸佛所种植无量广大善根，由诸善根所摄受故，终不枉生恶趣难处。复由善根所摄受故，于一切时意乐清净；意乐净故，常能严净所求佛土，亦常成熟所化有情。复由善根所摄受故，常不远离真善知识，谓诸如来、应、正等觉及诸菩萨摩诃萨众、独觉、声闻并余能赞佛、法、僧者，常得亲近恭敬供养。

“如是，善现，菩萨摩诃萨恭敬供养诸佛，圆满殊胜善根，得真善友多所摄受，速能证得一切智智。是故，善现，菩萨摩诃萨行深般若波罗蜜多，欲疾证得一切智智，应勤恭敬供养诸佛，摄受圆满殊胜善根，常求亲近真善知识恒无厌倦。”

尔时，具寿善现白佛言：“世尊，若菩萨摩诃萨不恭敬供养诸佛，不圆满殊胜善根，不得善友多所摄受，是菩萨摩诃萨必不能得一切智智？”

佛言：“善现，若不恭敬供养诸佛，不能圆满殊胜善根，不得善友多所摄受者，尚不应得菩萨摩诃萨名，况能证得一切智智？何以故？善现，或有恭敬供养诸佛，种植圆满殊胜善根，得真善友多所摄受，尚不能得一切智智！况不恭敬供养诸佛，不能圆满殊胜善根，不得善友多所摄受，而能证得一切智智？彼若能得一切智智，无有是处。是故，善现，若菩萨摩诃萨欲住菩萨摩诃萨名，欲疾证得一切智智，当勤恭敬供养诸佛，种植圆满殊胜善根，亲近供养真善知识勿生厌倦。”

具寿善现白佛言：“世尊，何因缘故，有菩萨摩诃萨虽已恭敬供养诸佛，种植圆满殊胜善根，得真善友多所摄受，而不能得一切智智？”

佛言：“善现，彼菩萨摩诃萨远离方便善巧力故，不能证得一切智智。谓彼菩萨摩诃萨不从诸佛闻说如是方便善巧，恭敬供养诸佛世尊，种植圆满殊胜善根，亲近供养真善知识故，不能得一切智智。”

尔时，具寿善现白佛言：“世尊，何等名为方便善巧，菩萨摩诃萨成就如是方便善巧，诸有所为定能证得一切智智？”

佛言：“善现，若菩萨摩诃萨从初发心修行布施波罗蜜多时，以一切智智相应作意，或施如来、应、正等觉，或施独觉，或施声闻，或施菩萨摩诃萨，或施诸余沙门婆罗门，或施外道修梵行者，或施贫穷道行苦行及来求者，或施一切人非人等。是菩萨摩诃萨成就如是一切智智相应作意，虽行布施而无施想，无受者想，无施者想，亦无一切我、我所想。何以故？是菩萨摩诃萨观一切法自相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长殊胜善根；由胜善根常增长故，能行布施波罗蜜多，成熟有情、严净佛土。虽行布施而不忻求施所得果，谓不贪著由施所得诸可爱境，亦不耽求由施所得生死胜报，但为救护无救护者，及欲解脱未解脱者，修行布施波罗蜜多。

“复次，善现，若菩萨摩诃萨从初发心修行净戒波罗蜜多时，以一切智智相应作意受持净戒。其心不为贪欲所覆，亦复不为瞋恚所覆，亦复不为愚痴所覆，亦复不为随眠诸缠，及余种种恶不善法障菩提者之所覆蔽，所谓悭吝、恶戒、忿恚、懈怠、劣心、乱心、恶慧、诸慢、过慢、慢过慢、我慢、增上慢、卑慢、邪慢，亦常不起声闻、独觉相应作意。何以故？是菩萨摩诃萨观一切法自相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长殊胜善根；由胜善根常增长故，能行净戒波罗蜜多，成熟有情，严净佛土。虽行净戒而不忻求戒所得果，谓不贪著由戒所得诸可爱境，亦不耽求由戒所得生死胜报，但为救护无救护者，及欲解脱未解脱者，修行净戒波罗蜜多。

“复次，善现，若菩萨摩诃萨从初发心修行安忍波罗蜜多时，以一切智智相应作意修学安忍。是菩萨摩诃萨乃至为护自命因缘，亦不发起一念忿恚恶言加报怨恨之心。是菩萨摩诃萨假使有来欲害其命，劫夺资财、侵陵妻室、虚诳罔冒、离间亲友、粗言骂辱、杂秽嘲诮，或捶、或打、或割、或截，或为种种不饶益事，于彼有情都无忿恨，唯欲作彼利益安乐。何以故？善现，是菩萨摩诃萨观一切法自相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长殊胜善根；由胜善根常增长故，能行安忍波罗蜜多，成熟有情、严净佛土。虽行安忍而不忻求忍所得果，谓不贪著由忍所得诸可爱境，亦不耽求由忍所得生死胜报，但为救护无救护者，及欲解脱未解脱者，修行安忍波罗蜜多。

“复次，善现，若菩萨摩诃萨从初发心修行精进波罗蜜多时，以一切智智相应作意发起正勤，被坚固铠勇猛无怯，远离懈怠懒惰之心。是菩萨摩诃萨为求无上正等菩提，勇猛正勤不惧众苦，亦能方便遮止制伏，谓于人苦、阿素洛苦、鬼界苦、傍生苦、地狱苦及余众苦皆不怯惧，亦能方便遮止制伏，勤修善法常无懈废。何以故？善现，是菩萨摩诃萨观一切法自相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长殊胜善根；由胜善根常增长故，能行精进波罗蜜多，成熟有情、严净佛土。虽行精进而不忻求勤所得果，谓不贪著由勤所得诸可爱境，亦不耽求由勤所得生死胜报，但为救护无救护者，及欲解脱未解脱者，修行精进波罗蜜多。

“复次，善现，若菩萨摩诃萨从初发心修行静虑波罗蜜多时，以一切智智相应作意修学诸定。是菩萨摩诃萨眼见色已不取诸相、不取随好，即于是处防护眼根不放逸住，勿令心起世间贪爱、恶不善法、诸烦恼漏，专修念定守护眼根。是菩萨摩诃萨耳闻声已不取诸相、不取随好，即于是处防护耳根不放逸住，勿令心起世间贪爱、恶不善法、诸烦恼漏，专修念定守护耳根。是菩萨摩诃萨鼻嗅香已不取诸相、不取随好，即于是处防护鼻根不放逸住，勿令心起世间贪爱、恶不善法、诸烦恼漏，专修念定守护鼻根。是菩萨摩诃萨舌尝味已不取诸相、不取随好，即于是处防护舌根不放逸住，勿令心起世间贪爱、恶不善法、诸烦恼漏，专修念定守护舌根。是菩萨摩诃萨身觉触已不取诸相、不取随好，即于是处防护身根不放逸住，勿令心起世间贪爱、恶不善法、诸烦恼漏，专修念定守护身根。是菩萨摩诃萨意了法已不取诸相、不取随好，即于是处防护意根不放逸住，勿令心起世间贪爱、恶不善法、诸烦恼漏，专修念定守护意根。

“是菩萨摩诃萨若行、若住、若坐、若卧、若语、若默，常不舍离三摩呬多奢摩他位。是菩萨摩诃萨若手、若足俱不饕餮，语不刚强，言不喧杂，眼及诸根皆不纷扰，不掉、不动亦不倨傲，身不散乱、语不散乱、心不散乱，身寂静、语寂静、心寂静，若隐若露无异威仪。于诸饮食、衣服、卧具、病缘医药及余资产皆生喜足，易满、易养、易可供事。轨则所行无不调善，虽处喧杂而行远离。于利、于衰、于乐、于苦、于赞、于毁、于称、于讥、于活、于杀，平等无变不高不下。于冤、于亲、于善、于恶，心无憎爱无喜无忧。于诸圣言、于非圣言、于远离、于愦闹，其心平等无有改易。于可爱色、不可爱色，于诸随顺违逆事中，都不分别心常安定。

“何以故？善现，是菩萨摩诃萨观一切法自相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长殊胜善根；由胜善根常增长故，能行静虑波罗蜜多，成熟有情、严净佛土。虽行静虑而不忻求定所得果，谓不贪著由定所得诸可爱境，亦不耽求由定所得生死胜报，但为救护无救护者，及欲解脱未解脱者，修行静虑波罗蜜多。

“复次，善现，若菩萨摩诃萨从初发心修行般若波罗蜜多时，以一切智智相应作意修学般若。是菩萨摩诃萨无诸恶慧，他不能引，远离一切我、我所执，远离一切我见、有情见、命者见、生者见、养者见、士夫见、补特伽罗见、意生见、儒童见、作者见、受者见、知者见、见者见，远离一切有无有见、诸恶见趣，远离憍慢，无分别、无变异而修妙慧。何以故？善现，是菩萨摩诃萨观一切法自相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长殊胜善根；由胜善根常增长故，能行般若波罗蜜多，成熟有情、严净佛土。虽行般若而不忻求慧所得果，谓不贪著由慧所得诸可爱境，亦不耽求由慧所得生死胜报，但为救护无救护者，及欲解脱未解脱者，修行般若波罗蜜多。

“复次，善现，若菩萨摩诃萨从初发心修行般若波罗蜜多时，以一切智智相应作意入初静虑，入第二、第三、第四静虑，入慈无量，入悲、喜、舍无量，入空无边处定，入识无边处、无所有处、非想非非想处定，是菩萨摩诃萨虽于静虑、无量、无色入出自在，而不贪爱彼异熟果。何以故？善现，是菩萨摩诃萨成就最胜方便善巧，由此方便善巧力故，观诸静虑、无量、无色自相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长殊胜善根；由胜善根常增长故，能行静虑、无量、无色，由行静虑、无量、无色便能自在，成熟有情、严净佛土。虽行静虑、无量、无色，而不忻求彼所得果，谓不贪著静虑、无量及无色定所得生死诸异熟果，但为救护无救护者，及为解脱未解脱者，修诸静虑、无量、无色，无所执受。

“复次，善现，若菩萨摩诃萨从初发心修行般若波罗蜜多时，以一切智智相应作意，修学一切菩提分法，成就如是方便善巧，虽行见修所断法道，而不取预流果，亦复不取一来、不还、阿罗汉果、独觉菩提。何以故？善现，是菩萨摩诃萨观一切法自相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长殊胜善根；由胜善根常增长故，行三十七菩提分法。虽行如是菩提分法，而超声闻及独觉地，证入菩萨正性离生。善现，是名菩萨摩诃萨无生法忍。

“复次，善现，若菩萨摩诃萨修行般若波罗蜜多时，以一切智智相应作意，虽得自在顺逆入出八解脱定，亦得自在顺逆入出八胜处定，亦得自在顺逆入出九次第定，亦得自在顺逆入出十遍处定，亦能修习四圣谛观，自在入出三摩地门、陀罗尼门、三解脱门，而能成就方便善巧，不取预流果，亦不取一来、不还、阿罗汉果、独觉菩提。何以故？善现，是菩萨摩诃萨观一切法自相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长殊胜善根；由胜善根常增长故，能行八解脱定、八胜处定、九次第定、十遍处定、四圣谛观、三摩地门、陀罗尼门、三解脱门。虽能行八解脱定乃至三解脱门，而超声闻及独觉地，证入菩萨不退转位。善现，是名菩萨摩诃萨无生法受记忍。

“复次，善现，若菩萨摩诃萨修行般若波罗蜜多时，以一切智智相应作意，学佛十力、四无所畏、四无碍解、十八佛不共法、大慈、大悲、大喜、大舍、无忘失法、恒住舍性、一切智、道相智、一切相智、五眼、六神通，乃至未具成熟有情、严净佛土，且未证得一切智智。何以故？善现，是菩萨摩诃萨观一切法自相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长殊胜善根；由胜善根常增长故，能行佛十力、四无所畏、四无碍解、十八佛不共法、大慈、大悲、大喜、大舍、无忘失法、恒住舍性、一切智、道相智、一切相智、五眼、六神通；由能行佛十力乃至六神通故，便能圆满成熟有情、严净佛土，渐次证得一切智智。

“善现，如是名为方便善巧，若菩萨摩诃萨成就如是方便善巧，诸有所为定能证得一切智智。善现，如是方便善巧，皆由般若波罗蜜多而得成就。是故，善现，诸菩萨摩诃萨应行般若波罗蜜多，诸有所为不求果报。”

### 初分遍学道品第六十四之一

尔时，具寿善现白佛言：“世尊，诸菩萨摩诃萨具最胜觉，虽能受行如是深法，而能于中不求果报。”

佛言：“善现，如是，如是，如汝所说，诸菩萨摩诃萨具最胜觉，虽能受行如是深法，而于其中不求果报。何以故？善现，诸菩萨摩诃萨于自性无动故。”

具寿善现复白佛言：“世尊，诸菩萨摩诃萨能于何等自性无动？”

佛言：“善现，诸菩萨摩诃萨能于无性自性无动。”

“世尊，诸菩萨摩诃萨能于何等诸法无性自性无动？”

“善现，诸菩萨摩诃萨能于色无性自性无动，能于受、想、行、识无性自性无动；能于眼处无性自性无动，能于耳、鼻、舌、身、意处无性自性无动；能于色处无性自性无动，能于声、香、味、触、法处无性自性无动；能于眼界无性自性无动，能于耳、鼻、舌、身、意界无性自性无动；能于色界无性自性无动，能于声、香、味、触、法界无性自性无动；能于眼识界无性自性无动，能于耳、鼻、舌、身、意识界无性自性无动，能于眼触无性自性无动，能于耳、鼻、舌、身、意触无性自性无动；能于眼触为缘所生诸受无性自性无动，能于耳、鼻、舌、身、意触为缘所生诸受无性自性无动；能于地界无性自性无动，能于水、火、风、空、识界无性自性无动；能于无明无性自性无动，能于行、识、名色、六处、触、受、爱、取、有、生、老死愁叹苦忧恼无性自性无动；能于布施波罗蜜多无性自性无动，能于净戒、安忍、精进、静虑、般若波罗蜜多无性自性无动；能于内空无性自性无动，能于外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空无性自性无动；能于四静虑无性自性无动，能于四无量、四无色定无性自性无动；能于四念住无性自性无动，能于四正断、四神足、五根、五力、七等觉支、八圣道支无性自性无动；能于空解脱门无性自性无动，能于无相、无愿解脱门无性自性无动；能于苦圣谛无性自性无动，能于集、灭、道圣谛无性自性无动；能于八解脱无性自性无动，能于八胜处、九次第定、十遍处无性自性无动；能于一切三摩地门无性自性无动，能于一切陀罗尼门无性自性无动；能于菩萨十地无性自性无动；能于五眼无性自性无动，能于六神通无性自性无动；能于佛十力无性自性无动，能于四无所畏、四无碍解、十八佛不共法无性自性无动；能于大慈无性自性无动，能于大悲、大喜、大舍无性自性无动；能于无忘失法无性自性无动，能于恒住舍性无性自性无动；能于一切智无性自性无动，能于道相智、一切相智无性自性无动；能于预流果无性自性无动，能于一来、不还、阿罗汉果无性自性无动；能于独觉菩提无性自性无动；能于一切菩萨摩诃萨行无性自性无动；能于诸佛无上正等菩提无性自性无动。

“何以故？善现，诸法自性即是无性，无性不能现证无性。”
