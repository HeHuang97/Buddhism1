## 大般若波罗蜜多经卷第三百六十九

### 初分遍学道品第六十四之四

“善现，菩萨摩诃萨行深般若波罗蜜多时，应观大慈若常若无常，不可戏论故不应戏论；应观大悲、大喜、大舍若常若无常，不可戏论故不应戏论；应观大慈若乐若苦，不可戏论故不应戏论；应观大悲、大喜、大舍若乐若苦，不可戏论故不应戏论；应观大慈若我若无我，不可戏论故不应戏论；应观大悲、大喜、大舍若我若无我，不可戏论故不应戏论；应观大慈若净若不净，不可戏论故不应戏论；应观大悲、大喜、大舍若净若不净，不可戏论故不应戏论；应观大慈若寂静若不寂静，不可戏论故不应戏论；应观大悲、大喜、大舍若寂静若不寂静，不可戏论故不应戏论；应观大慈若远离若不远离，不可戏论故不应戏论；应观大悲、大喜、大舍若远离若不远离，不可戏论故不应戏论；应观大慈若是所遍知若非所遍知，不可戏论故不应戏论；应观大悲、大喜、大舍若是所遍知若非所遍知，不可戏论故不应戏论。

“善现，菩萨摩诃萨行深般若波罗蜜多时，应观无忘失法若常若无常，不可戏论故不应戏论；应观恒住舍性若常若无常，不可戏论故不应戏论；应观无忘失法若乐若苦，不可戏论故不应戏论；应观恒住舍性若乐若苦，不可戏论故不应戏论；应观无忘失法若我若无我，不可戏论故不应戏论；应观恒住舍性若我若无我，不可戏论故不应戏论；应观无忘失法若净若不净，不可戏论故不应戏论；应观恒住舍性若净若不净，不可戏论故不应戏论；应观无忘失法若寂静若不寂静，不可戏论故不应戏论；应观恒住舍性若寂静若不寂静，不可戏论故不应戏论；应观无忘失法若远离若不远离，不可戏论故不应戏论；应观恒住舍性若远离若不远离，不可戏论故不应戏论；应观无忘失法若是所遍知若非所遍知，不可戏论故不应戏论；应观恒住舍性若是所遍知若非所遍知，不可戏论故不应戏论。

“善现，菩萨摩诃萨行深般若波罗蜜多时，应观一切智若常若无常，不可戏论故不应戏论，应观道相智、一切相智若常若无常，不可戏论故不应戏论；应观一切智若乐若苦，不可戏论故不应戏论；应观道相智、一切相智若乐若苦，不可戏论故不应戏论；应观一切智若我若无我，不可戏论故不应戏论；应观道相智、一切相智若我若无我，不可戏论故不应戏论；应观一切智若净若不净，不可戏论故不应戏论，应观道相智、一切相智若净若不净，不可戏论故不应戏论，应观一切智若寂静若不寂静，不可戏论故不应戏论；应观道相智、一切相智若寂静若不寂静，不可戏论故不应戏论；应观一切智若远离若不远离，不可戏论故不应戏论；应观道相智、一切相智若远离若不远离，不可戏论故不应戏论；应观一切智若是所遍知若非所遍知，不可戏论故不应戏论；应观道相智、一切相智若是所遍知若非所遍知，不可戏论故不应戏论。

“善现，菩萨摩诃萨行深般若波罗蜜多时，应观预流果若常若无常，不可戏论故不应戏论；应观一来、不还、阿罗汉果、独觉菩提若常若无常，不可戏论故不应戏论；应观预流果若乐若苦，不可戏论故不应戏论；应观一来、不还、阿罗汉果、独觉菩提若乐若苦，不可戏论故不应戏论；应观预流果若我若无我，不可戏论故不应戏论；应观一来、不还、阿罗汉果、独觉菩提若我若无我，不可戏论故不应戏论；应观预流果若净若不净，不可戏论故不应戏论；应观一来、不还、阿罗汉果、独觉菩提若净若不净，不可戏论故不应戏论；应观预流果若寂静若不寂静，不可戏论故不应戏论；应观一来、不还、阿罗汉果、独觉菩提若寂静若不寂静，不可戏论故不应戏论；应观预流果若远离若不远离，不可戏论故不应戏论；应观一来、不还、阿罗汉果、独觉菩提若远离若不远离，不可戏论故不应戏论；应观预流果若是所遍知若非所遍知，不可戏论故不应戏论；应观一来、不还、阿罗汉果、独觉菩提若是所遍知若非所遍知，不可戏论故不应戏论。

“善现，菩萨摩诃萨行深般若波罗蜜多时，应观一切菩萨摩诃萨行若常若无常，不可戏论故不应戏论；应观诸佛无上正等菩提若常若无常，不可戏论故不应戏论；应观一切菩萨摩诃萨行若乐若苦，不可戏论故不应戏论；应观诸佛无上正等菩提若乐若苦，不可戏论故不应戏论；应观一切菩萨摩诃萨行若我若无我，不可戏论故不应戏论；应观诸佛无上正等菩提若我若无我，不可戏论故不应戏论；应观一切菩萨摩诃萨行若净若不净，不可戏论故不应戏论；应观诸佛无上正等菩提若净若不净，不可戏论故不应戏论；应观一切菩萨摩诃萨行若寂静若不寂静，不可戏论故不应戏论；应观诸佛无上正等菩提若寂静若不寂静，不可戏论故不应戏论；应观一切菩萨摩诃萨行若远离若不远离，不可戏论故不应戏论；应观诸佛无上正等菩提若远离若不远离，不可戏论故不应戏论；应观一切菩萨摩诃萨行若是所遍知若非所遍知，不可戏论故不应戏论；应观诸佛无上正等菩提若是所遍知若非所遍知，不可戏论故不应戏论。

“复次，善现，菩萨摩诃萨行深般若波罗蜜多时，应观苦圣谛若应遍知若不应遍知，不可戏论故不应戏论；应观集圣谛若应永断若不应永断，不可戏论故不应戏论；应观灭圣谛若应作证若不应作证，不可戏论故不应戏论；应观道圣谛若应修习若不应修习，不可戏论故不应戏论。

“善现，菩萨摩诃萨行深般若波罗蜜多时，应观四静虑若应修若不应修，不可戏论故不应戏论；应观四无量、四无色定若应修若不应修，不可戏论故不应戏论。

“善现，菩萨摩诃萨行深般若波罗蜜多时，应观四念住若应修若不应修，不可戏论故不应戏论；应观四正断、四神足、五根、五力、七等觉支、八圣道支若应修若不应修，不可戏论故不应戏论。

“善现，菩萨摩诃萨行深般若波罗蜜多时，应观空解脱门若应修若不应修，不可戏论故不应戏论；应观无相、无愿解脱门若应修若不应修，不可戏论故不应戏论。

“善现，菩萨摩诃萨行深般若波罗蜜多时，应观八解脱若应修若不应修，不可戏论故不应戏论；应观八胜处、九次第定、十遍处若应修若不应修，不可戏论故不应戏论。

“善现，菩萨摩诃萨行深般若波罗蜜多时，应观五眼若应修若不应修，不可戏论故不应戏论；应观六神通若应修若不应修，不可戏论故不应戏论。

“善现，菩萨摩诃萨行深般若波罗蜜多时，应观预流果若应超若不应超，不可戏论故不应戏论；应观一来、不还、阿罗汉果、独觉菩提若应超若不应超，不可戏论故不应戏论。

“善现，菩萨摩诃萨行深般若波罗蜜多时，应观布施波罗蜜多若应行若不应行，不可戏论故不应戏论；应观净戒、安忍、精进、静虑、般若波罗蜜多若应行若不应行，不可戏论故不应戏论。

“善现，菩萨摩诃萨行深般若波罗蜜多时，应观内空若应住若不应住，不可戏论故不应戏论；应观外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空若应住若不应住，不可戏论故不应戏论。

“善现，菩萨摩诃萨行深般若波罗蜜多时，应观真如若应住若不应住，不可戏论故不应戏论；应观法界、法性、不虚妄性、不变异性、平等性、离生性、法定、法住、实际、虚空界、不思议界若应住若不应住，不可戏论故不应戏论。

“善现，菩萨摩诃萨行深般若波罗蜜多时，应观菩萨正性离生若应趣入若不应趣入，不可戏论故不应戏论；应观菩萨十地正行若应圆满若不应圆满，不可戏论故不应戏论。

“善现，菩萨摩诃萨行深般若波罗蜜多时，应观一切有情若应成熟若不应成熟，不可戏论故不应戏论；应观一切佛土若应严净若不应严净，不可戏论故不应戏论。

“善现，菩萨摩诃萨行深般若波罗蜜多时，应观佛十力若应起若不应起，不可戏论故不应戏论；应观四无所畏、四无碍解、十八佛不共法若应起若不应起，不可戏论故不应戏论。

“善现，菩萨摩诃萨行深般若波罗蜜多时，应观大慈若应起若不应起，不可戏论故不应戏论；应观大悲、大喜、大舍若应起若不应起，不可戏论故不应戏论。

“善现，菩萨摩诃萨行深般若波罗蜜多时，应观无忘失法若应起若不应起，不可戏论故不应戏论；应观恒住舍性若应起若不应起，不可戏论故不应戏论。

“善现，菩萨摩诃萨行深般若波罗蜜多时，应观一切智若应起若不应起，不可戏论故不应戏论；应观道相智、一切相智若应起若不应起，不可戏论故不应戏论。

“善现，菩萨摩诃萨行深般若波罗蜜多时，应观一切三摩地门若应起若不应起，不可戏论故不应戏论；应观一切陀罗尼门若应起若不应起，不可戏论故不应戏论。

“善现，菩萨摩诃萨行深般若波罗蜜多时，应观一切烦恼习气相续若应断若不应断，不可戏论故不应戏论；应观诸佛无上正等菩提若应证若不应证，不可戏论故不应戏论。

“善现，菩萨摩诃萨行深般若波罗蜜多时，应观如是等一切法及诸有情，皆不可戏论故不应戏论。

“何以故？善现，以一切法有性不能戏论，有性无性不能戏论，无性有性不能戏论，无性无性不能戏论。有性离有无性法不可得，若能戏论、若所戏论，若戏论处，都无所有。

“是故，善现，色无戏论，受、想、行、识无戏论；眼处无戏论，耳、鼻、舌、身、意处无戏论；色处无戏论，声、香、味、触、法处无戏论；眼界无戏论，耳、鼻、舌、身、意界无戏论；色界无戏论，声、香、味、触、法界无戏论；眼识界无戏论，耳、鼻、舌、身、意识界无戏论；眼触无戏论，耳、鼻、舌、身、意触无戏论；眼触为缘所生诸受无戏论，耳、鼻、舌、身、意触为缘所生诸受无戏论；地界无戏论，水、火、风、空、识界无戏论；无明无戏论，行、识、名色、六处、触、受、爱、取、有、生、老死愁叹苦忧恼无戏论；布施波罗蜜多无戏论，净戒、安忍、精进、静虑、般若波罗蜜多无戏论；内空无戏论，外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空无戏论；真如无戏论，法界、法性、不虚妄性、不变异性、平等性、离生性、法定、法住、实际、虚空界、不思议界无戏论；四念住无戏论，四正断、四神足、五根、五力、七等觉支、八圣道支无戏论；苦圣谛无戏论，集、灭、道圣谛无戏论；四静虑无戏论，四无量、四无色定无戏论；八解脱无戏论，八胜处、九次第定、十遍处无戏论；一切三摩地门无戏论，一切陀罗尼门无戏论；空解脱门无戏论，无相、无愿解脱门无戏论；极喜地无戏论，离垢地、发光地、焰慧地、极难胜地、现前地、远行地、不动地、善慧地、法云地无戏论；五眼无戏论，六神通无戏论；佛十力无戏论，四无所畏、四无碍解、十八佛不共法无戏论；大慈无戏论，大悲、大喜、大舍无戏论，无忘失法无戏论，恒住舍性无戏论；一切智无戏论，道相智、一切相智无戏论；预流果无戏论，一来、不还、阿罗汉果、独觉菩提无戏论；一切菩萨摩诃萨行无戏论，永断一切烦恼习气相续无戏论，诸佛无上正等菩提无戏论。

“如是，善现，诸菩萨摩诃萨应行无戏论甚深般若波罗蜜多。”

尔时，具寿善现白佛言：“世尊，菩萨摩诃萨行深般若波罗蜜多时，云何观一切法皆无戏论？”

佛言：“善现，菩萨摩诃萨行深般若波罗蜜多时，观色无自性，观受、想、行、识无自性。若法无自性则不应戏论，是故色无戏论，受、想、行、识亦无戏论。

“善现，菩萨摩诃萨行深般若波罗蜜多时，观眼处无自性，观耳、鼻、舌、身、意处无自性。若法无自性则不应戏论，是故眼处无戏论，耳、鼻、舌、身、意处亦无戏论。

“善现，菩萨摩诃萨行深般若波罗蜜多时，观色处无自性，观声、香、味、触、法处无自性。若法无自性则不应戏论，是故色处无戏论，声、香、味、触、法处亦无戏论。

“善现，菩萨摩诃萨行深般若波罗蜜多时，观眼界无自性，观耳、鼻、舌、身、意界无自性。若法无自性则不应戏论，是故眼界无戏论，耳、鼻、舌、身、意界亦无戏论。

“善现，菩萨摩诃萨行深般若波罗蜜多时，观色界无自性，观声、香、味、触、法界无自性。若法无自性则不应戏论，是故色界无戏论，声、香、味、触、法界亦无戏论。

“善现，菩萨摩诃萨行深般若波罗蜜多时，观眼识界无自性，观耳、鼻、舌、身、意识界无自性。若法无自性则不应戏论，是故眼识界无戏论，耳、鼻、舌、身、意识界亦无戏论。

“善现，菩萨摩诃萨行深般若波罗蜜多时，观眼触无自性，观耳、鼻、舌、身、意触无自性。若法无自性则不应戏论，是故眼触无戏论，耳、鼻、舌、身、意触亦无戏论。

“善现，菩萨摩诃萨行深般若波罗蜜多时，观眼触为缘所生诸受无自性，观耳、鼻、舌、身、意触为缘所生诸受无自性。若法无自性则不应戏论，是故眼触为缘所生诸受无戏论，耳、鼻、舌、身、意触为缘所生诸受亦无戏论。

“善现，菩萨摩诃萨行深般若波罗蜜多时，观地界无自性，观水、火、风、空、识界无自性。若法无自性则不应戏论，是故地界无戏论，水、火、风、空、识界亦无戏论。

“善现，菩萨摩诃萨行深般若波罗蜜多时，观无明无自性，观行、识、名色、六处、触、受、爱、取、有、生、老死愁叹苦忧恼无自性。若法无自性则不应戏论，是故无明无戏论，行乃至老死愁叹苦忧恼亦无戏论。

“善现，菩萨摩诃萨行深般若波罗蜜多时，观布施波罗蜜多无自性，观净戒、安忍、精进、静虑、般若波罗蜜多无自性。若法无自性则不应戏论，是故布施波罗蜜多无戏论，净戒乃至般若波罗蜜多亦无戏论。

“善现，菩萨摩诃萨行深般若波罗蜜多时，观内空无自性，观外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空无自性。若法无自性则不应戏论，是故内空无戏论，外空乃至无性自性空亦无戏论。

“善现，菩萨摩诃萨行深般若波罗蜜多时，观真如无自性，观法界、法性、不虚妄性、不变异性、平等性、离生性、法定、法住、实际、虚空界、不思议界无自性。若法无自性则不应戏论，是故真如无戏论，法界乃至不思议界亦无戏论。

“善现，菩萨摩诃萨行深般若波罗蜜多时，观四念住无自性，观四正断、四神足、五根、五力、七等觉支、八圣道支无自性。若法无自性则不应戏论，是故四念住无戏论，四正断乃至八圣道支亦无戏论。

“善现，菩萨摩诃萨行深般若波罗蜜多时，观苦圣谛无自性，观集、灭、道圣谛无自性。若法无自性则不应戏论，是故苦圣谛无戏论，集、灭、道圣谛亦无戏论。

“善现，菩萨摩诃萨行深般若波罗蜜多时，观四静虑无自性，观四无量、四无色定无自性。若法无自性则不应戏论，是故四静虑无戏论，四无量、四无色定亦无戏论。

“善现，菩萨摩诃萨行深般若波罗蜜多时，观八解脱无自性，观八胜处、九次第定、十遍处无自性。若法无自性则不应戏论，是故八解脱无戏论，八胜处、九次第定、十遍处亦无戏论。

“善现，菩萨摩诃萨行深般若波罗蜜多时，观一切三摩地门无自性，观一切陀罗尼门无自性。若法无自性则不应戏论，是故一切三摩地门无戏论，一切陀罗尼门亦无戏论。

“善现，菩萨摩诃萨行深般若波罗蜜多时，观空解脱门无自性，观无相、无愿解脱门无自性。若法无自性则不应戏论，是故空解脱门无戏论，无相、无愿解脱门亦无戏论。

“善现，菩萨摩诃萨行深般若波罗蜜多时，观极喜地无自性，观离垢地、发光地、焰慧地、极难胜地、现前地、远行地、不动地、善慧地、法云地无自性。若法无自性则不应戏论，是故极喜地无戏论，离垢地乃至法云地亦无戏论。

“善现，菩萨摩诃萨行深般若波罗蜜多时，观五眼无自性，观六神通无自性。若法无自性则不应戏论，是故五眼无戏论，六神通亦无戏论。

“善现，菩萨摩诃萨行深般若波罗蜜多时，观佛十力无自性，观四无所畏、四无碍解、十八佛不共法无自性。若法无自性则不应戏论，是故佛十力无戏论，四无所畏、四无碍解、十八佛不共法亦无戏论。

“善现，菩萨摩诃萨行深般若波罗蜜多时，观大慈无自性，观大悲、大喜、大舍无自性。若法无自性则不应戏论，是故大慈无戏论，大悲、大喜、大舍亦无戏论。

“善现，菩萨摩诃萨行深般若波罗蜜多时，观无忘失法无自性，观恒住舍性无自性。若法无自性则不应戏论，是故无忘失法无戏论，恒住舍性亦无戏论。

“善现，菩萨摩诃萨行深般若波罗蜜多时，观一切智无自性，观道相智、一切相智无自性。若法无自性则不应戏论，是故一切智无戏论，道相智、一切相智亦无戏论。

“善现，菩萨摩诃萨行深般若波罗蜜多时，观预流果无自性，观一来、不还、阿罗汉果、独觉菩提无自性。若法无自性则不应戏论，是故预流果无戏论，一来、不还、阿罗汉果、独觉菩提亦无戏论。

“善现，菩萨摩诃萨行深般若波罗蜜多时，观一切菩萨摩诃萨行无自性，观永断一切烦恼习气相续、诸佛无上正等菩提无自性。若法无自性则不应戏论，是故一切菩萨摩诃萨行无戏论，永断一切烦恼习气相续、诸佛无上正等菩提亦无戏论。

“善现，菩萨摩诃萨若能如是行无戏论甚深般若波罗蜜多，达一切法无自性故皆无戏论，便入菩萨正性离生。”

尔时，具寿善现白佛言：“世尊，若一切法皆无自性亦无戏论而可得者，菩萨摩诃萨用何等道得入菩萨正性离生？为用声闻道，为用独觉道，为用佛道耶？”

佛言：“善现，菩萨摩诃萨非用声闻道、非用独觉道、非用佛道得入菩萨正性离生，然诸菩萨摩诃萨于一切道先遍学已，用菩萨道而入菩萨正性离生。善现，如第八者，先学诸道，后用自道，乃能证入正性离生，乃至未起无学果道，犹未证得阿罗汉果。菩萨摩诃萨亦复如是，于一切道先遍学已，用菩萨道得入菩萨正性离生，乃至未起金刚喻定，犹未能得一切智智；若起此定，以一刹那相应妙慧，乃能证得一切智智。”

具寿善现复白佛言：“世尊，若菩萨摩诃萨为欲圆满一切相智，于一切道先遍学已，用菩萨道而入菩萨正性离生位者。世尊，岂不第八道异、预流果道异、一来向道异、一来果道异、不还向道异、不还果道异、阿罗汉向道异、阿罗汉果道异、独觉道异、如来道异？世尊，如是诸道既各有异，诸菩萨摩诃萨为欲圆满一切相智，于一切道要遍学已，方入菩萨正性离生。是菩萨摩诃萨若起第八道时应成第八，若起具见道时应成预流果，若起进修道时应成一来向、或成一来果、或成不还向、或成不还果、或成阿罗汉向，若起无学道时应成阿罗汉果，若起独觉道时应成独觉菩提。

“世尊，若菩萨摩诃萨成第八已，能入菩萨正性离生，无有是处；不入菩萨正性离生而能证得一切智智，亦无是处。

“世尊，若菩萨摩诃萨成预流果、或成一来向、或成一来果、或成不还向、或成不还果、或成阿罗汉向、或成阿罗汉果、或成独觉菩提已，能入菩萨正性离生，无有是处；不入菩萨正性离生而能证得一切智智，亦无是处。

“世尊，云何令我如实了知，诸菩萨摩诃萨于一切道要遍学已，方入菩萨正性离生而不违理？”

佛言：“善现，如是，如是，如汝所说：若菩萨摩诃萨成第八已，能入菩萨正性离生，无有是处；不入菩萨正性离生而能证得一切智智，亦无是处。若菩萨摩诃萨成预流果，或成一来向、或成一来果、或成不还向、或成不还果、或成阿罗汉向、或成阿罗汉果、或成独觉菩提已，能入菩萨正性离生，无有是处；不入菩萨正性离生而能证得一切智智，亦无是处。然诸菩萨摩诃萨于一切道要遍学已，方入菩萨正性离生，亦不违理。谓诸菩萨摩诃萨从初发心勇猛正勤，修行布施、净戒、安忍、精进、静虑、般若波罗蜜多，以胜智见超过八地。何等为八？谓净观地、种性地、第八地、见地、薄地、离欲地、已办地、独觉地。是菩萨摩诃萨虽于如是所说八地皆遍修学，而能以胜智见超过，用道相智而入菩萨正性离生；既入菩萨正性离生位已，复用一切相智，永断一切习气相续入如来地，尔乃成就一切智智。

“善现，是菩萨摩诃萨所学第八若智若断，皆是菩萨摩诃萨忍；是菩萨摩诃萨所学预流若智若断，及一来、不还、阿罗汉、独觉若智若断，亦是菩萨摩诃萨忍。

“善现，是菩萨摩诃萨遍学声闻及独觉等诸所有道，得圆满已，用道相智趣入菩萨正性离生；既入菩萨正性离生位已，复用一切相智永断一切习气相续入如来地，方得成就一切智智。

“如是，善现，菩萨摩诃萨于一切道皆遍修学得圆满已，方证无上正等菩提；既证无上正等菩提，以果饶益诸有情类。”

尔时，具寿善现白佛言：“世尊，如佛所说一切道相，若声闻道、若独觉道、若诸佛道。于佛道中，诸菩萨摩诃萨云何当起道相智道？”

佛言：“善现，诸菩萨摩诃萨应起一切净道相智。”

“世尊，云何菩萨摩诃萨当起一切净道相智？”

“善现，若诸行、状、相能显发起净道相智，是菩萨摩诃萨遍于如是诸行、状、相皆现等觉，现等觉已如实为他宣说开示、施设建立，令诸有情得无倒解，如应趣向利益安乐。

“善现，是菩萨摩诃萨应于一切音声语言皆得善巧，用此善巧音声语言，遍为三千大千世界诸有情类宣说正法，令知所闻皆如谷响，虽有解了而无执著。

“善现，是菩萨摩诃萨由此因缘，应学圆满诸道相智；既学圆满道相智已，应如实知一切有情随眠意乐种种差别：应如实知地狱有情有地狱道、地狱因果，知已方便遮障彼道及彼因果；应如实知傍生有情有傍生道、傍生因果，知已方便遮障彼道及彼因果；应如实知鬼界有情有鬼界道、鬼界因果，知已方便遮障彼道及彼因果；应如实知诸龙、药叉、阿素洛、紧捺洛、健达缚、揭路荼、具霍迦、遮鲁拿、莫呼洛伽、持咒神等，各有彼道、有彼因果，知已方便遮障彼道及彼因果；应如实知人道因果，应如实知四大王众天、三十三天、夜摩天、睹史多天、乐变化天、他化自在天诸道因果，应如实知梵众天——梵辅天、梵会天、大梵天诸道因果，应如实知光天——少光天、无量光天、极光净天诸道因果，应如实知净天——少净天、无量净天、遍净天诸道因果，应如实知广天——少广天、无量广天、广果天诸道因果，应如实知无想天诸道因果，应如实知无烦天、无热天、善现天、善见天、色究竟天诸道因果，应如实知空无边处天、识无边处天、无所有处天、非想非非想处天诸道因果，知已方便随其所应，遮障彼道及彼因果，或劝摄受修证善法；应如实知四念住、四正断、四神足、五根、五力、七等觉支、八圣道支及彼因果，应如实知空解脱门、无相解脱门、无愿解脱门及彼因果，应如实知苦、集、灭、道圣谛及彼因果，应如实知四静虑、四无量、四无色定及彼因果，应如实知八解脱、八胜处、九次第定、十遍处及彼因果，应如实知布施、净戒、安忍、精进、静虑、般若波罗蜜多及彼因果，应如实知内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空及彼因果，应如实知真如、法界、法性、不虚妄性、不变异性、平等性、离生性、法定、法住、实际、虚空界、不思议界及彼因果，应如实知一切三摩地门、一切陀罗尼门及彼因果，应如实知五眼、六神通及彼因果，应如实知菩萨十地及彼因果，应如实知佛十力、四无所畏、四无碍解、十八佛不共法及彼因果，应如实知大慈、大悲、大喜、大舍及彼因果，应如实知无忘失法、恒住舍性及彼因果，应如实知一切智、道相智、一切相智及彼因果，应如实知诸声闻道、诸独觉道、诸菩萨道及彼因果。

“善现，是菩萨摩诃萨以如是道，安立有情。若有情类应得预流果者，以预流果法而安立之；应得一来果者，以一来果法而安立之；应得不还果者，以不还果法而安立之；应得阿罗汉果者，以阿罗汉果法而安立之；应得独觉菩提者，以独觉菩提法而安立之；应得无上正等菩提者，以无上正等菩提法而安立之。

“善现，是名菩萨摩诃萨所应发起诸道相智。菩萨摩诃萨修学如是道相智已，于诸有情种种界性、种种随眠、种种意乐皆善悟入；既悟入已，随其所宜为说正法，皆令获得利益安乐无空过者。何以故？善现，是菩萨摩诃萨善达有情诸根胜劣，如实了知诸有情类往还生死，心、心所法趣向差别。

“善现，诸菩萨摩诃萨应行如是诸道般若波罗蜜多。何以故？善现，一切声闻所应学道，一切独觉所应学道，一切菩萨摩诃萨所应学道，如是一切菩提分法，皆为般若波罗蜜多所摄受故。”
