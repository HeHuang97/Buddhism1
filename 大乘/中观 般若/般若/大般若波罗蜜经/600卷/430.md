## 大般若波罗蜜多经卷第四百三十

### 第二分天来品第三十四之二

尔时，天帝释白佛言：“世尊，是善男子、善女人等，云何觉知于此三千大千世界及余十方无边世界，所有四大王众天乃至色究竟天，并余无量有大威德诸龙、药叉、健达缚、阿素洛、揭路荼、紧捺洛、莫呼洛伽、人非人等来至其所，观礼读诵彼所书写甚深般若波罗蜜多，供养恭敬、尊重赞叹，合掌右绕、欢喜护念？”

尔时，佛告天帝释言：“憍尸迦，是善男子、善女人等，若见如是甚深般若波罗蜜多所在之处有妙光明，或闻其所异香芬馥，若天乐音；当知尔时，有大神力威德炽盛诸天龙等来至其所，观礼读诵彼所书写甚深般若波罗蜜多，供养恭敬、尊重赞叹，合掌右绕、欢喜护念。

“复次，憍尸迦，是善男子、善女人等，修纯净行，严饰其处，至心供养如是般若波罗蜜多甚深经典；当知尔时，有大神力威德炽盛诸天龙等来至其所，观礼读诵彼所书写甚深般若波罗蜜多，供养恭敬、尊重赞叹，合掌右绕、欢喜护念。憍尸迦，随有如是具大神力威德炽盛诸天龙等来至其处，此中所有邪神、恶鬼惊怖退散，无敢住者。由此因缘，是善男子、善女人等，心便广大起净胜解，所修善业倍复增长，诸有所为皆无障碍。以是故，憍尸迦，若此般若波罗蜜多甚深经典随所在处，应当周匝除去秽物，扫拭、涂治、香水散洒，敷设宝座而安措之，烧香、散华、张施幔盖，宝幢、幡铎间饰其中，诸妙珍奇、衣服、璎珞、金银、宝器、伎乐、灯明，种种杂彩庄严其处。若能如是供养般若波罗蜜多，便有无量具大神力威德炽盛诸天龙等来至其所，观礼读诵彼所书写甚深般若波罗蜜多，供养恭敬、尊重赞叹，合掌右绕、欢喜护念。

“复次，憍尸迦，是善男子、善女人等，若能如是供养恭敬、尊重赞叹甚深般若波罗蜜多，决定当得身心无倦、身乐心乐、身轻心轻、身调柔心调柔、身安隐心安隐。系想般若波罗蜜多，夜寝息时，无诸恶梦，唯得善梦，谓见如来、应、正等觉身真金色，具三十二大丈夫相，八十随好圆满庄严，放大光明普照一切，声闻、菩萨前后围绕，身处众中。闻佛为说布施、净戒、安忍、精进、静虑、般若波罗蜜多相应之法，复闻为说内空乃至无性自性空、四念住广说乃至十八佛不共法相应之法；复闻分别布施、净戒、安忍、精进、静虑、般若波罗蜜多相应之义，复闻分别内空乃至无性自性空、四念住广说乃至十八佛不共法相应之义。又于梦中见菩提树，其量高广，众宝庄严，有大菩萨趣菩提树，结跏趺坐，降伏魔怨，证得无上正等菩提，转妙法轮度无量众。复见无量百千俱胝那庾多菩萨摩诃萨，论议决择种种法义，谓应如是成熟有情、严净佛土，修菩萨行、降伏魔军，永断障习、趣证无上正等菩提。又复梦见十方无量百千俱胝那庾多佛，亦闻其声，谓某世界某名如来、应、正等觉，若干百千俱胝那庾多菩萨摩诃萨，若干百千俱胝那庾多声闻弟子，恭敬围绕而为说法。又复梦见十方无量百千俱胝那庾多佛入般涅槃，彼一一佛般涅槃后，各有施主为供养佛设利罗故，以妙七宝各起无量百千俱胝那庾多数诸窣堵波；复于一一窣堵波所，各以无量上妙华鬘、涂散等香、衣服、璎珞、宝幢、幡盖、诸妙珍奇、伎乐、灯明，经无量劫供养恭敬、尊重赞叹。

“憍尸迦，是善男子、善女人等，见如是类诸善梦相，若睡若觉，身心安乐。诸天神等益其精气，令彼自觉身体轻便。由是因缘，不多贪染饮食、医药、衣服、卧具，于四供养其心轻微。如瑜伽师入胜妙定，由彼定力滋润身心，从定出已，虽遇美膳而心轻微，此亦如是。何以故？憍尸迦，是善男子、善女人等，由此三千大千世界及余十方无边世界，一切如来应正等觉、声闻、菩萨、天、龙、药叉、健达缚、阿素洛、揭路荼、紧捺洛、莫呼洛伽、人非人等，具大神力胜威德者慈悲护念，以妙精气冥注身心，令其志勇体充盛故。

“憍尸迦，若善男子、善女人等，欲得如是所有现在功德胜利，应发一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布。

“憍尸迦，若善男子、善女人等，虽于般若波罗蜜多甚深经典，不能听闻、受持读诵、精勤修学、如理思惟，广为有情宣说流布、而但书写众宝严饰，复以种种上妙华鬘、涂散等香、衣服、璎珞、宝幢、幡盖、诸妙珍奇、伎乐、灯明供养恭敬、尊重赞叹，亦得如前所说种种功德胜利。何以故？憍尸迦，是善男子、善女人等，能广利乐无量无边诸有情故。

“复次，憍尸迦，若善男子、善女人等，以应一切智智心，用无所得为方便，于此般若波罗蜜多甚深经典，至心听闻、受持读诵、精勤修学、如理思惟，广为有情宣说流布，或复书写众宝严饰，复以种种上妙华鬘乃至灯明而为供养，所获福聚无量无边。胜余有情尽其形寿，以无量种上妙饮食、衣服、卧具、医药、资缘，供养恭敬、尊重赞叹十方世界一切如来、应、正等觉及弟子众；亦胜十方佛及弟子般涅槃后，有为供养设利罗故，以妙七宝起窣堵波高广严丽，复以无量天妙华鬘乃至灯明，尽其形寿供养恭敬、尊重赞叹。何以故？憍尸迦，十方诸佛及弟子众，皆因如是甚深般若波罗蜜多而出生故。”

### 第二分设利罗品第三十五

“复次，憍尸迦，假使充满此赡部洲佛设利罗以为一分，书写如是甚深般若波罗蜜多复为一分；此二分中，汝取何者？”

天帝释言：“世尊，于此二分，我意宁取甚深般若波罗蜜多。所以者何？我于诸佛设利罗所非不信受，非不欣乐、供养恭敬、尊重赞叹，然诸佛身及设利罗，皆因如是甚深般若波罗蜜多而出生故，皆由如是甚深般若波罗蜜多功德势力所薰修故，乃为一切世间天、人、阿素洛等，以无量种上妙华鬘乃至灯明供养恭敬、尊重赞叹。”

时，舍利子语帝释言：“憍尸迦，甚深般若波罗蜜多，无色、无见、无对、一相，所谓无相。无相之法既不可取，汝云何取？何以故？憍尸迦，甚深般若波罗蜜多，无取无舍、无增无减、无聚无散、无益无损、无染无净；不与诸佛法，不与独觉法，不与阿罗汉法，不与学法，不弃异生法；不与无为界，不弃有为界；不与内空乃至无性自性空，不与四念住广说乃至一切相智，不弃杂染法。”

时，天帝释便报具寿舍利子言：“如是，如是，诚如所说。大德，若如实知甚深般若波罗蜜多无取无舍，乃至不与一切相智，不舍杂染，是为真取甚深般若波罗蜜多，亦真修行甚深般若波罗蜜多。然此般若波罗蜜多不随二行，无二相故，如是静虑乃至布施波罗蜜多亦不随二行，无二相故。”

尔时，佛赞天帝释言：“善哉！善哉！如汝所说，甚深般若乃至布施波罗蜜多皆不随二行。何以故？憍尸迦，如是六种波罗蜜多皆无二相故。憍尸迦，诸有欲令甚深般若乃至布施波罗蜜多有二相者，则为欲令法界、真如、法性、实际、不思议界亦有二相。何以故？憍尸迦，甚深般若乃至布施波罗蜜多，皆与法界乃至不思议界无二、无二处故。”

时，天帝释复白佛言：“世尊，甚深般若波罗蜜多，世间天、人、阿素洛等，皆应至诚礼拜右绕、供养恭敬、尊重赞叹。所以者何？一切菩萨摩诃萨众，皆依般若波罗蜜多精勤修学，证得无上正等菩提。

“世尊，如我坐在三十三天善法殿中天帝座上，为诸天众宣说正法时，有无量诸天子等来至我所，供养恭敬、尊重赞叹，右绕礼拜、合掌而去。我若不在彼法座时，诸天子等亦来其处，虽不见我，如我在时恭敬供养，咸言：‘此处是天帝释为诸天等说法之座。我等皆应如天主在，供养右绕、礼拜而去。’

“世尊，如是般若波罗蜜多，若有书写、受持读诵，广为有情宣说流布，当知是处，恒有此土并余十方无边世界，无量无数天、龙、药叉、健达缚、阿素洛、揭路荼、紧捺洛、莫呼洛伽、人非人等，皆来集会。设无说者，敬重法故，亦于是处供养恭敬、尊重赞叹，礼拜而去。何以故？一切如来应正等觉，及诸菩萨摩诃萨众、独觉、声闻，一切有情所有乐具，皆依般若波罗蜜多而得有故；佛设利罗，亦由般若波罗蜜多功德薰修受供养故。

“世尊，甚深般若波罗蜜多，与诸菩萨摩诃萨行及所证得一切相智，为因为缘，为所依止，为能引发。是故我说：假使充满此赡部洲佛设利罗以为一分，书写如是甚深般若波罗蜜多复为一分；此二分中，我意宁取如是般若波罗蜜多。

“世尊，我若于此甚深般若波罗蜜多，受持读诵、正忆念时，心契法故，都不见有诸怖畏相。何以故？世尊，甚深般若波罗蜜多无相无状、无言无说。由此般若波罗蜜多无相无状、无言无说，静虑、精进、安忍、净戒、布施波罗蜜多，广说乃至一切相智，亦无相无状、无言无说。世尊，若此般若波罗蜜多有相状言说，非无相状言说者，不应如来、应、正等觉达一切法无相无状、无言无说，证得无上正等菩提，为诸弟子说一切法无相无状、无言无说。世尊，由此般若波罗蜜多无相状言说，非有相状言说，是故如来、应、正等觉达一切法无相无状、无言无说，证得无上正等菩提，为诸弟子说一切法无相无状、无言无说。世尊，是故般若波罗蜜多，堪受天、人、阿素洛等，以无量种上妙华鬘乃至灯明供养恭敬、尊重赞叹。

“世尊，若有于此甚深般若波罗蜜多，至心听闻、受持读诵、精勤修学、如理思惟，广为有情宣说流布，或复书写众宝严饰，供养恭敬、尊重赞叹，决定不复堕于地狱、傍生、鬼界、边鄙、达絮、蔑戾车中，不堕声闻及独觉地，必趣无上正等菩提，常见诸佛、恒闻正法，不离善友，严净佛土，成熟有情，从一佛国至一佛国供养恭敬、尊重赞叹诸佛世尊及诸菩萨摩诃萨众。

“复次，世尊，假使充满于此三千大千世界佛设利罗以为一分，书写如是甚深般若波罗蜜多复为一分；此二分中，我意宁取甚深般若波罗蜜多。何以故？世尊，一切如来、应、正等觉及三千界佛设利罗，皆从般若波罗蜜多而出生故；又三千界佛设利罗，皆由般若波罗蜜多功德势力所薰修故，得诸天、人、阿素洛等供养恭敬、尊重赞叹。由此因缘，诸善男子、善女人等，供养恭敬、尊重赞叹佛设利罗，决定不堕三恶趣中，常生天、人受诸富乐，随心所愿乘三乘法而趣涅槃。

“世尊，若见如来、应、正等觉，若见所写甚深般若波罗蜜多；此二功德，平等无异。何以故？甚深般若波罗蜜多与诸如来、应、正等觉，平等无二、无二处故。

“世尊，若有如来、应、正等觉住三示导，为诸有情宣说正法，所谓契经乃至论议。若善男子、善女人等，于此般若波罗蜜多，受持读诵、广为他说。此二功德，平等无异。何以故？若彼如来、应、正等觉，若三示导，若所宣说十二分教，皆依般若波罗蜜多而出生故。

“世尊，若十方界如殑伽沙一切如来、应、正等觉住三示导，为诸有情宣说正法，所谓契经乃至论议。若善男子、善女人等，于此般若波罗蜜多，受持读诵、广为他说。此二功德，平等无异。何以故？若十方界如殑伽沙一切如来、应、正等觉，若三示导，若所宣说十二分教，皆依般若波罗蜜多而出生故。

“世尊，若善男子、善女人等，以无量种上妙华鬘乃至灯明，供养恭敬、尊重赞叹十方世界如殑伽沙一切如来、应、正等觉。有善男子、善女人等书写般若波罗蜜多，亦以无量上妙供具，供养恭敬、尊重赞叹。此二功德，平等无异。何以故？彼诸如来、应、正等觉皆依般若波罗蜜多而出生故。

“世尊，若善男子、善女人等，于此般若波罗蜜多，至心听闻、受持读诵、精勤修学、如理思惟，广为有情宣说流布，彼当来世不堕地狱、傍生、鬼界，不堕声闻及独觉地。何以故？是善男子、善女人等决定当住不退转地，远离一切灾横疾疫苦恼事故。

“世尊，若善男子、善女人等，于此般若波罗蜜多，至心听闻、受持读诵、精勤修学、如理思惟、书写解说、广令流布，以无量种上妙供具，供养恭敬、尊重赞叹，彼定永绝一切怖畏。如负债人怖畏债主，即便亲近奉事国王，依王势力得免怖畏。世尊，王喻般若波罗蜜多，彼负债人喻善男子、善女人等，依恃般若波罗蜜多得离怖畏。

“世尊，譬如有人依附王故，王摄受故，为诸世人供养恭敬、尊重赞叹；佛设利罗亦复如是，由此般若波罗蜜多所薰修故，为诸天、人、阿素洛等供养恭敬、尊重赞叹。世尊，王喻般若波罗蜜多，佛设利罗喻依王者。

“世尊，诸佛所得一切相智，亦依般若波罗蜜多而得成就，是故我说：假使充满此三千界佛设利罗以为一分，书写如是甚深般若波罗蜜多复为一分；此二分中，我意宁取甚深般若波罗蜜多。何以故？世尊，佛设利罗坚踰金刚具种种色，及三十二大丈夫相、八十随好所庄严身，如来十力、四无所畏、四无碍解、大慈、大悲、大喜、大舍、十八佛不共法，乃至如来一切相智，皆由般若波罗蜜多而成办故。世尊，由此般若波罗蜜多威神力故，布施等五亦得名为波罗蜜多。何以故？世尊，若无般若波罗蜜多，施等不能到彼岸故。

“复次，世尊，若此三千大千世界或余世界，所有王都、城邑、聚落，其中若有受持读诵、书写解说、供养恭敬、尊重赞叹如是般若波罗蜜多；是处有情不为一切人非人等之所恼害，唯除决定恶业应受。此中有情渐次修学三乘正行，随其所愿乃至速证三乘涅槃。世尊，如是般若波罗蜜多，于此三千大千世界作大饶益。

“世尊，如是般若波罗蜜多具大神力，随所在处则为有佛作诸佛事，所谓利乐一切有情。世尊，譬如无价大宝神珠，具无量种胜妙威德，随所住处有此神珠，人及非人无诸恼害。设有男子或复女人，为鬼所执，身心苦恼；若有持此神珠示之，由珠威力，鬼便舍去。诸有热病，或风、或痰、或热风痰合集为病，若有系此神珠著身，如是诸病，无不除愈。此珠在暗能作照明，热时能凉，寒时能暖，随地方所有此神珠，时节调和不寒不热。若地方处有此神珠，蛇蝎等毒无敢停止。设有男子或复女人，为毒所中，楚痛迷闷；若有持此神珠示之，珠威势故，毒即销灭。若诸有情身婴癞疾、恶疮、肿疱、目眩、翳等眼病、耳病、鼻病、舌病、喉病、身病、诸支节病，带此神珠，众病皆愈。若诸池沼泉井等中，其水浊秽或将枯涸，以珠投之，水便盈满，香洁澄净具八功德；若以青黄赤白红紫碧绿杂绮种种色衣，裹此神珠投之于水，水随衣彩各同其色。如是无价大宝神珠，威德无边叹不可尽。若置箱箧，亦令其器具足成就无边威德；设空箱箧，由曾置珠，其器仍为众人爱重。”

尔时，庆喜问帝释言：“如是神珠为天上有，人亦有耶？”

天帝释言：“人中、天上俱有此珠。若在人中，形小而重；若在天上，形大而轻。又人中珠，相不具足；在天上者，其相周圆。天上神珠，威德殊胜，无量倍数过人所有。”

时，天帝释复白佛言：“世尊，甚深般若波罗蜜多亦复如是，为众德本，能灭无量恶不善法，随所在处，令诸有情身心苦恼悉皆除灭，人非人等不能为害。

“世尊，所说无价大宝神珠，非但喻于甚深般若波罗蜜多，亦喻如来一切相智，亦喻静虑波罗蜜多乃至布施波罗蜜多，亦喻内空乃至无性自性空，亦喻四念住广说乃至十八佛不共法，亦喻法性、法住、法定、真如、实际、不思议界。何以故？世尊，如是功德皆由般若波罗蜜多大威神力之所引显，功德深广无量无边。佛设利罗由诸功德所薰修故，佛涅槃后，堪受一切世间天、人、阿素洛等供养恭敬、尊重赞叹。

“复次，世尊，佛设利罗，是极圆满最胜清净般若波罗蜜多乃至布施波罗蜜多，内空乃至无性自性空，四念住广说乃至十八佛不共法，一切智、道相智、一切相智，大慈、大悲、大喜、大舍，无忘失法、恒住舍性，永断烦恼习气相续及余无量无边佛法所依器故，佛涅槃后，堪受一切世间天、人、阿素洛等供养恭敬、尊重赞叹。

“世尊，佛设利罗，是极圆满最胜清净功德珍宝波罗蜜多所依器故，堪受一切世间天、人、阿素洛等供养恭敬、尊重赞叹。

“世尊，佛设利罗，是极圆满最胜清净无染无净、无生无灭、无入无出、无增无减、无来无去、无动无止、无此无彼波罗蜜多所依器故，佛涅槃后，堪受一切世间天、人、阿素洛等供养恭敬、尊重赞叹。

“世尊，佛设利罗，是极圆满最胜清净诸法实性波罗蜜多所依器故，佛涅槃后，堪受一切世间天、人、阿素洛等供养恭敬、尊重赞叹。

“复次，世尊，置满三千大千世界佛设利罗，假使充满十方各如殑伽沙界佛设利罗以为一分，书写如是甚深般若波罗蜜多复为一分；此二分中，我意宁取如是般若波罗蜜多。何以故？世尊，一切如来、应、正等觉诸设利罗，皆因如是甚深般若波罗蜜多而得生故，皆由如是甚深般若波罗蜜多所薰修故，皆为如是甚深般若波罗蜜多所依器故，堪受一切天、龙、药叉、健达缚、阿素洛、揭路荼、紧捺洛、莫呼洛伽、人非人等供养恭敬、尊重赞叹。

“世尊，若善男子、善女人等，供养恭敬、尊重赞叹佛设利罗，天上、人中受诸富乐无有穷尽。人中所谓刹帝利大族、婆罗门大族、长者大族、居士大族，天上所谓四大王众天乃至他化自在天，即由如是殊胜善根，至最后身得尽苦际。

“世尊，若善男子、善女人等，于此般若波罗蜜多，至心听闻、受持读诵、书写解说、如理思惟，由此般若波罗蜜多速得圆满；如是般若波罗蜜多得圆满故，复令静虑波罗蜜多乃至布施波罗蜜多，四念住广说乃至十八佛不共法亦得圆满；由此复能超声闻地及独觉地，证入菩萨正性离生，获得菩萨殊胜神通；乘此神通游诸佛土，从一佛国至一佛国，供养恭敬诸佛世尊，成熟有情，严净佛土，发胜思愿受种种身；为欲饶益诸有情故，或作转轮王，或作余小王，或作刹帝利，或作婆罗门，或作毗沙门，或作天帝释，或作梵王，或作余类，利益安乐无量有情。是故，世尊，我于诸佛设利罗所非不信受，非不欣乐、供养恭敬、尊重赞叹，然于如是甚深般若波罗蜜多供养恭敬、尊重赞叹，所获功德甚多于彼；由此因缘，我意宁取甚深般若波罗蜜多。

“世尊，若善男子、善女人等，供养恭敬、尊重赞叹如是般若波罗蜜多，则为增长一切佛法，亦为摄受世、出世间富乐自在，如是已为供养恭敬、尊重赞叹佛设利罗。

“复次，世尊，若有欲得常见十方无量无数无边世界一切如来、应、正等觉色身、法身，当于如是甚深般若波罗蜜多，至心听闻、受持读诵、精勤修学、如理思惟、书写解说、广令流布。彼见十方无量无数无边世界一切如来、应、正等觉二种身故，渐修般若波罗蜜多令速圆满，是时应以法性修习观佛随念。

“世尊，法性有二：一者、有为，二者、无为。此中何谓有为法性？谓内空智乃至无性自性空智，四念住智乃至八圣道支智，三解脱门智，佛十力智乃至十八佛不共法智，善、非善法智，有记、无记法智，有漏、无漏法智，有为、无为法智，世间、出世间法智，杂染、清净法智，诸如是等无量门智，皆悉说名有为法性。此中何谓无为法性？谓一切法无生无灭、无住无异、无染无净、无增无减、无相无为诸法自性。云何名为诸法自性？谓一切法无性自性，如是说名无为法性。”

尔时，佛告天帝释言：“如是，如是，如汝所说。憍尸迦，过去、未来、现在诸佛，皆依般若波罗蜜多，已证、当证、现证无上正等菩提；过去、未来、现在诸佛声闻弟子，皆依般若波罗蜜多，已得、当得现得预流、一来、不还、阿罗汉果；过去、未来、现在独觉，皆依般若波罗蜜多，已、当、现证独觉菩提。何以故？憍尸迦，如是般若波罗蜜多秘密藏中，广说三乘相应法故。然此所说，以无所得为方便故，无性无相为方便故，无生无灭为方便故，无染无净为方便故，无造无作为方便故，无入无出为方便故，无增无减为方便故，无取无舍为方便故。如是所说皆由世俗，非胜义故。所以者何？如是般若波罗蜜多，非此岸、非彼岸，非陆地、非中流，非高、非下，非平等、非不平等，非有相、非无相，非世间、非出世间，非有漏、非无漏，非有为、非无为，非善、非非善，非有记、非无记，非过去、非未来、非现在。憍尸迦，如是般若波罗蜜多，不与佛法，不与菩萨摩诃萨法，不与独觉法，不与声闻法，亦不弃异生法。”

时，天帝释复白佛言：“世尊，如是般若波罗蜜多，是大波罗蜜多，是无上波罗蜜多，是无等等波罗蜜多。诸菩萨摩诃萨修行如是波罗蜜多时，虽知一切有情心行境界差别，而不得我，不得有情，乃至不得知者、见者，不得色乃至识，不得眼乃至意，不得色乃至法，不得眼识乃至意识，不得眼触乃至意触，不得眼触为缘所生诸受乃至意触为缘所生诸受，不得布施波罗蜜多乃至般若波罗蜜多，不得内空乃至无性自性空，不得四念住广说乃至十八佛不共法，不得菩提，不得涅槃，不得诸佛及诸佛法。何以故？世尊，非此般若波罗蜜多于一切法依有所得而出现故。所以者何？甚深般若波罗蜜多都无自性，亦无所有，亦不可得，能得、所得及二依处，性相皆空不可得故。”

尔时，佛告天帝释言：“如是，如是，如汝所说。憍尸迦，诸菩萨摩诃萨长夜修学甚深般若波罗蜜多，尚不得菩萨，况得菩萨法？”

尔时，天帝释白佛言：“世尊，诸菩萨摩诃萨为但行般若波罗蜜多，亦行余五波罗蜜多耶？”

佛言：“憍尸迦，诸菩萨摩诃萨以无所得而为方便，具行六种波罗蜜多，谓诸菩萨摩诃萨修行布施波罗蜜多时，不得布施波罗蜜多，不得施者及能受者；修行净戒波罗蜜多时，不得净戒波罗蜜多，不得持戒及犯戒者；乃至修行般若波罗蜜多时，不得般若波罗蜜多，不得具妙慧及具恶慧者。

“复次，憍尸迦，诸菩萨摩诃萨甚深般若波罗蜜多为尊为导，修行一切波罗蜜多令速圆满。是菩萨摩诃萨行布施时，甚深般若波罗蜜多为尊为导，所修布施波罗蜜多无所执著速得圆满，乃至行般若时，甚深般若波罗蜜多为尊为导，所修般若波罗蜜多无所执著速得圆满。

“复次，憍尸迦，是菩萨摩诃萨于一切法，以无所得而为方便，修行般若波罗蜜多故无执著，令所修行速得圆满；谓于色无所得为方便，乃至于一切相智无所得为方便。憍尸迦，如赡部洲所有诸树枝条、茎干、华叶、果实，虽有种种形色不同，而其荫影都无差别。如是前五波罗蜜多虽各有异，而由般若波罗蜜多摄受回向一切相智，以无所得为方便故，诸差别相都不可得。”

时，天帝释复白佛言：“世尊，如是般若波罗蜜多，成就广大殊胜功德，成就一切殊胜功德，成就圆满殊胜功德，成就无量殊胜功德，成就无数殊胜功德，成就无边殊胜功德，成就无等殊胜功德。世尊，若善男子、善女人等，书持如是甚深般若波罗蜜多，众宝严饰，以无量种上妙供具供养恭敬、尊重赞叹，依此经说如理思惟。有善男子、善女人等，书写如是甚深般若波罗蜜多，施他、受持、广令流布。此二福聚，何者为多？”

佛言：“憍尸迦，我还问汝，当随意答。若善男子、善女人等，从他请得佛设利罗，盛以宝函置高胜处，复持无量上妙华鬘乃至灯明供养恭敬、尊重赞叹。有善男子、善女人等，从他请得佛设利罗，分施与他如芥子许，令彼敬受如法安置，复以种种上妙华鬘乃至灯明供养恭敬、尊重赞叹。于意云何？此二福聚，何者为胜？”

天帝释言：“如我解佛所说义者，此二福聚，后者为胜。何以故？以诸如来、应、正等觉观有情类，应于诸佛设利罗所供养恭敬而得度者，将涅槃时以金刚喻三摩地力，碎金刚身令如芥子。复以深广大悲神力，加持如是佛设利罗，令于如来般涅槃后，有得一粒如芥子量供养恭敬获福无边，于天人中受多富乐，乃至最后得尽苦际。故施他者，其福为胜。”

尔时，佛赞天帝释言：“善哉！善哉！如汝所说。憍尸迦，于此般若波罗蜜多亦复如是，若自受持、施他流布，此二福聚，后者为多。何以故？由施他者，能令无量无边有情得法喜故。

“复次，憍尸迦，若有于此甚深般若波罗蜜多所说义趣，如实为他分别解说令得正解，所获福聚复胜施他流布功德多百千倍。

“憍尸迦，敬此法师，当如敬佛，亦如似佛尊重大智同梵行者。何以故？憍尸迦，当知般若波罗蜜多即是诸佛，当知诸佛即是般若波罗蜜多；当知般若波罗蜜多不异诸佛，当知诸佛不异般若波罗蜜多。所以者何？三世诸佛皆依般若波罗蜜多精勤修学，证得无上正等菩提；若诸声闻、独觉种性修梵行者，亦依般若波罗蜜多精勤修学，得声闻果、独觉菩提、菩萨种性补特伽罗亦依般若波罗蜜多精勤修学，超诸声闻及独觉地，证入菩萨正性离生，渐次修行诸菩萨行，得住菩萨不退转地。以是故，憍尸迦，若善男子、善女人等，欲得现前供养恭敬、尊重赞叹诸佛世尊，当知如是甚深般若波罗蜜多，供养恭敬、尊重赞叹。

“憍尸迦，我观是义，初成佛时，作是思惟：‘我依谁住？谁堪受我供养恭敬？’作是念时，都不见有诸天魔、梵及余世间人非人等与我等者，况当有胜？复自思惟：‘我依此法已证无上正等菩提！此法甚深微妙寂静，我当还依此法而住、供养恭敬，所谓般若波罗蜜多。’

“憍尸迦，我已成佛，尚依般若波罗蜜多供养恭敬，况善男子、善女人等欲求无上正等菩提，而不依此甚深般若波罗蜜多，精勤修学、供养恭敬、尊重赞叹？何以故？憍尸迦，甚深般若波罗蜜多能生菩萨摩诃萨众，从此菩萨摩诃萨众生诸如来、应、正等觉，依诸如来、应、正等觉，声闻、独觉而得生故。以是故，憍尸迦，若菩萨乘、若独觉乘、若声闻乘诸善男子、善女人等，皆于般若波罗蜜多应勤修学，以无量种上妙华鬘乃至灯明供养恭敬、尊重赞叹。”