## 大般若波罗蜜多经卷第五百四十九

### 第四分真如品第十六之二

尔时，欲界、色界天子恭敬合掌，俱白佛言：“世尊，般若波罗蜜多最为甚深极难信解。世尊，无上正等菩提亦最甚深极难信解。世尊，无上正等菩提既难信解亦难证得。”

尔时，佛告诸天子言：“如是，如是，如汝所说。若诸有情成就恶慧，下劣精进、下劣胜解，无方便善巧，为恶友所摄，于深般若波罗蜜多实难信解，于佛无上正等菩提亦难信解，由斯无上正等菩提亦难证得。”

尔时，善现便白佛言：“如世尊说，诸佛无上正等菩提既难信解亦难证得，云何无上正等菩提极难信解亦难证得？此中都无可证得者。何以故？以一切法毕竟空故，空中无法能证余法。所以者何？以一切法自性皆空，若为永断如是法故说如是法，此法亦空。由此义故，于佛无上正等菩提，若能证者、若所证法、若能知者、若所知法一切皆空。由此因缘，我作是念：‘诸佛无上正等菩提易可信解、易可证得，非难信解、非难证得，以一切法无不皆空，如是信知便证得故。’”

佛告善现：“诸佛无上正等菩提，能信解者及证得者不可得故，说难信解及难证得；诸佛无上正等菩提非实有故，说难信解及难证得；诸佛无上正等菩提无积集故，说难信解及难证得。”

时，舍利子语善现言：“以一切法毕竟空故，诸佛无上正等菩提极难信解、甚难可得。所以者何？以一切法都无自性皆如虚空。譬如虚空不作是念：‘我于无上正等菩提，当生信解及当证得。’诸法亦尔，皆如虚空都无自性，是故无上正等菩提极难信解、甚难证得。复次，善现，若佛无上正等菩提易可信解、易可证得，则不应有如殑伽沙诸菩萨众发趣无上正等菩提复还退转，故知无上正等菩提极难信解、甚难证得。”

时，具寿善现白舍利子言：“于意云何？色于无上正等菩提有退转不？”

舍利子言：“不也，善现。”

“于意云何？受、想、行、识于无上正等菩提有退转不？”

舍利子言：“不也，善现。”

“于意云何？离色，有法于无上正等菩提有退转不？”

舍利子言：“不也，善现。”

“于意云何？离受、想、行、识，有法于无上正等菩提有退转不？”

舍利子言：“不也，善现。”

“于意云何？色真如于无上正等菩提有退转不？”

舍利子言：“不也，善现。”

“于意云何？受、想、行、识真如于无上正等菩提有退转不？”

舍利子言：“不也，善现。”

“于意云何？离色真如，有法于无上正等菩提有退转不？”

舍利子言：“不也，善现。”

“于意云何？离受、想、行、识真如，有法于无上正等菩提有退转不？”

舍利子言：“不也，善现。”

“复次，舍利子，于意云何？色能证无上正等菩提不？”

舍利子言：“不也，善现。”

“于意云何？受、想、行、识能证无上正等菩提不？”

舍利子言：“不也，善现。”

“于意云何？离色，有法能证无上正等菩提不？”

舍利子言：“不也，善现。”

“于意云何？离受、想、行、识，有法能证无上正等菩提不？”

舍利子言：“不也，善现。”

“于意云何？色真如能证无上正等菩提不？”

舍利子言：“不也，善现。”

“于意云何？受、想、行、识真如能证无上正等菩提不？”

舍利子言：“不也，善现。”

“于意云何？离色真如，有法能证无上正等菩提不？”

舍利子言：“不也，善现。”

“于意云何？离受、想、行、识真如，有法能证无上正等菩提不？”

舍利子言：“不也，善现。”

“复次，舍利子，于意云何？真如于无上正等菩提有退转不？”

舍利子言：“不也，善现。”

“于意云何？离真如，有法于无上正等菩提有退转不？”

舍利子言：“不也，善现。”

“复次，舍利子，于意云何？真如能证无上正等菩提不？”

舍利子言：“不也，善现。”

“于意云何？离真如，有法能证无上正等菩提不？”

舍利子言：“不也，善现。”

“复次，舍利子，于意云何？颇有法非即色等、非离色等，非即真如、非离真如，于无上正等菩提有退转不？”

舍利子言：“不也，善现。”

“复次，舍利子，于意云何？颇有法非即色等、非离色等，非即真如、非离真如，能证无上正等菩提不？”

舍利子言：“不也，善现。”

时，具寿善现谓舍利子言：“若一切法谛故、住故，都无所有皆不可得，说何等法可于无上正等菩提而有退转？”

时，舍利子语善现言：“如仁者所说，无生法忍中都无有法，亦无菩萨可于无上正等菩提说有退转。若尔，何故佛说三种住菩萨乘补特伽罗，但应说一？又如仁说，应无三乘菩萨差别，唯应有一正等觉乘。”

时，满慈子便白具寿舍利子言：“应问善现：为许有一菩萨乘不？然后可难：应无三乘建立差别，唯应有一正等觉乘。”

时，舍利子问善现言：“为许有一菩萨乘不？”

善现报言：“于意云何？真如中颇有三乘差别不？”

舍利子言：“不也，善现。真如尚无三相可得，况于其内有别三乘？”

“于意云何？真如中颇有一乘可得不？”

舍利子言：“不也，善现。真如尚无一相可得，况于其内而有一乘？”

“于意云何？颇真如中见有一法、一菩萨不？”

舍利子言：“不也，善现。”

时，具寿善现谓舍利子言：“若一切法谛故、住故，都无所有、皆不可得，菩萨亦尔，云何尊者可作是念：此是声闻、此是独觉、此是菩萨，如是为三、如是为一？

“舍利子，若菩萨摩诃萨于一切法都无所得，于法真如亦无所得，于诸菩萨亦无所得，于诸如来亦无所得，当知是为真实菩萨。舍利子，若菩萨摩诃萨闻说真如无差别相，不惊、不怖、不沉、不没，是菩萨摩诃萨疾证无上正等菩提，于其中间定无退转。”

尔时，世尊赞善现曰：“善哉！善哉！汝今乃能为诸菩萨善说法要，汝之所说皆是如来威神之力。善现当知，若菩萨摩诃萨于法真如不可得相深生信解，知一切法无差别相，闻说如是诸法真如不可得相，不惊、不怖、不沉、不没，是菩萨摩诃萨疾证无上正等菩提。”

时，舍利子便白佛言：“若菩萨摩诃萨成就此法，疾证无上正等觉耶？”

尔时，佛告舍利子言：“如是，如是，若菩萨摩诃萨成就此法，疾证无上正等菩提，不堕声闻、独觉等地。”

尔时，善现便白佛言：“若菩萨摩诃萨欲疾证得所求无上正等菩提，应云何住？云何应学？”

佛告善现：“若菩萨摩诃萨欲疾证得所求无上正等菩提，于诸有情应平等住，于诸有情应起等心、慈心、悲心、喜心、舍心、利益心、安乐心、调柔心、恭敬心、无损心、无害心、质直心、如父心，如母心、如兄弟心、如姊妹心、为依怙心，亦以此心应与其语。善现当知，若菩萨摩诃萨欲疾证得所求无上正等菩提，于诸有情应如是住、应如是学。”

### 第四分不退相品第十七

尔时，善现复白佛言：“我等当以何行、状、相，知是不退转菩萨摩诃萨？”

佛告善现：“若菩萨摩诃萨能如实知若异生地、若声闻地、若独觉地、若菩萨地、若如来地，如是诸地虽说有异，而于诸法真如性中无变异、无分别，皆无二、无二分。是菩萨摩诃萨虽实悟入诸法真如，亦实安住诸法真如无所分别，以无所得为方便故。是菩萨摩诃萨既实悟入诸法真如，虽闻真如与一切法无二无别而无疑滞。是菩萨摩诃萨既实安住诸法真如，出真如已，虽闻诸法种种异相，而于其中无所执著亦无疑滞，不作是念：‘此事如实，此不如实。’虽无此念，而于诸法能如实知。是菩萨摩诃萨终不轻尔而发语言，诸有所说皆引义利，若无义利终不发言。是菩萨摩诃萨终不观他好恶长短，平等怜愍而为说法。若菩萨摩诃萨成就如是诸行、状、相，定于无上正等菩提不复退转。

“复次，善现，一切不退转菩萨摩诃萨，终不乐观外道沙门、婆罗门等形相言说。彼诸沙门、婆罗门等，于所知法实知实见，或能施设正见法门，无有是处。是菩萨摩诃萨终不礼敬诸余天神，如诸世间外道所事，亦终不以种种华鬘、涂散等香、衣服、璎珞、宝幢、幡盖、伎乐、灯明供养天神及诸外道。若菩萨摩诃萨成就如是诸行、状、相，定于无上正等菩提不复退转。

“复次，善现，一切不退转菩萨摩诃萨，不堕恶趣，不受女身，亦不生于卑贱种族，除为度脱彼类有情现同类生方便摄受。是菩萨摩诃萨常乐受行十善业道，自离害生命乃至邪见，亦劝他离害生命乃至邪见，自受行十善业道，亦劝他受行十善业道，示现、劝导、赞励、庆喜、摄受有情令其坚固。是菩萨摩诃萨乃至梦中亦不现行十恶业道，亦不现起恶不善心，乃至梦中亦常受学十善业道。若菩萨摩诃萨成就如是诸行、状、相，定于无上正等菩提不复退转。

“复次，善现，一切不退转菩萨摩诃萨，诸所受持、思惟、读诵种种经典令极通利，皆为利乐一切有情，恒作是念：‘我以此法为诸有情宣说开示，当令一切法愿满足。复持如是法施善根，与诸有情平等共有回向无上正等菩提。’若菩萨摩诃萨成就如是诸行、状、相，定于无上正等菩提不复退转。

“复次，善现，一切不退转菩萨摩诃萨，于佛所说甚深法门，终不生于疑惑、犹豫，亦不迷闷，欢喜信受；诸所发言皆为饶益，知量而说言词柔软；寝寐轻少烦恼不行，入出往来心不迷谬；恒时安住正念正知，进止威仪、行住坐卧、举足下足亦复如是；诸所游履必观其地，安详系念直视而行，运动语言常无卒暴；诸所受用卧具、衣服皆常香洁无诸臭秽，亦无垢腻虮虱等虫；恒乐清净常无疾病，身中无有八万户虫。所以者何？是诸菩萨善根增上出过世间，如如善根渐渐增长，如是如是身心清净。由此因缘，是诸菩萨身心坚固犹若金刚，不为违缘之所侵恼。若菩萨摩诃萨成就如是诸行、状、相，定于无上正等菩提不复退转。”

尔时，善现便白佛言：“是菩萨摩诃萨云何应知心常清净？”

佛告善现：“是菩萨摩诃萨如如善根渐渐增长，如是如是心中一切谄曲、矫诳皆永不行。由此因缘，一切烦恼及余不善皆永息灭，亦超声闻及独觉地，疾趣无上正等菩提，是故应知心常清净。

“复次，善现，一切不退转菩萨摩诃萨，不重利养、不徇名誉，心离嫉悭、身无愆失，于诸饮食、衣服、卧具、医药、资财不生耽著；闻甚深法心不迷谬，智慧深固恭敬信受；随所听闻皆能会入甚深般若波罗蜜多，诸所造作世间事业亦依般若波罗蜜多方便善巧会入法性，不见一事出法性者；设有不与法性相应，亦能方便会入般若波罗蜜多甚深理趣，由斯不见出法性者。若菩萨摩诃萨成就如是诸行、状、相，定于无上正等菩提不复退转。

“复次，善现，一切不退转菩萨摩诃萨，设有恶魔现前化作八大地狱，复于一一大地狱中，化作无量百千菩萨，皆被猛焰交彻烧燃，各受辛酸楚毒大苦，作是化已，告不退转诸菩萨言：‘此诸菩萨皆受无上正等菩提不退转记，故堕如是大地狱中，恒受如斯种种剧苦。汝等菩萨既受无上正等菩提不退转记，亦当堕此大地狱中受诸剧苦。佛授汝等大地狱中受极苦记，非授无上正等菩提不退转记。是故汝等应疾舍弃大菩提心，可得免脱此地狱苦，当生天上或生人中受诸妙乐。’是时，不退转菩萨摩诃萨见闻此事，其心不动亦不惊疑，但作是念：‘受不退转记菩萨摩诃萨若堕恶趣，受诸苦恼不能免脱，必无是处。今见闻者定是恶魔所作所说，皆非实有。’若菩萨摩诃萨成就如是诸行、状、相，定于无上正等菩提不复退转。

“复次，善现，一切不退转菩萨摩诃萨，设有恶魔作沙门像，来至其所说如是言：‘汝先所闻受持读诵甚深般若波罗蜜多相应经典皆是邪说，应疾舍弃勿谓为真。汝等若能速疾弃舍，我当教汝真净佛法，令汝速证无上菩提。汝先所闻非真佛语，是文颂者虚诳撰集，我之所说是真佛语。’善现当知，若菩萨摩诃萨闻如是语心动惊疑，当知未受不退转记。若菩萨摩诃萨闻如是说，其心不动亦不惊疑，但随无作、无相、无生法性而住，是菩萨摩诃萨诸有所作不信他语，不随他教而便动转。如阿罗汉诸有所为不信他语，现证法性无惑无疑，一切恶魔不能倾动；如是不退转菩萨摩诃萨，一切声闻、独觉、外道、诸恶魔等不能破坏，令于菩提而生退屈。若菩萨摩诃萨成就如是诸行、状、相，定于无上正等菩提不复退转。

“复次，善现，一切不退转菩萨摩诃萨，设有恶魔来至其所，诈现亲友作如是言：‘汝等所行是生死法非菩萨行，汝等今应修尽苦道，速尽众苦得般涅槃。’是时，恶魔即为菩萨说堕生死相似道法，告菩萨言：‘此是真道，汝修此道，速尽一切生老病死得般涅槃。现在苦身尚应厌舍，况更求受当来苦身？宜自审思舍先所信。’是菩萨摩诃萨闻彼语时，其心不动亦不惊疑，但作是念：‘如是说者定是恶魔。’时，彼恶魔复语菩萨：‘欲闻菩萨无益行耶？谓诸菩萨经如殑伽沙数大劫，以无量种上妙供具供养诸佛，复于殑伽沙等佛所，修无量种难行苦行，亲近承事如殑伽沙诸佛世尊，请问无量无边菩萨所应修道，殑伽沙等诸佛世尊如所请问次第为说。是诸菩萨摩诃萨众如佛教诫，精勤修学经无量劫，尚不能证所求无上正等菩提，况今汝等可能证得？’是时，菩萨虽闻其言，而心不动亦无疑惑。

“时，彼恶魔复于是处，化作无量苾刍形像，告菩萨曰：‘此诸苾刍皆于过去经无数劫修无量种难行苦行，而不能得无上菩提，今皆退住阿罗汉果，云何汝等能证菩提？’是诸菩萨见闻此已，即作是念：‘定是恶魔为扰乱我作如是事，定无菩萨修行般若波罗蜜多至圆满位，不证无上正等菩提，退住声闻、独觉等地。’复作是念：‘若诸菩萨如佛所说修菩萨行，不证无上正等菩提，必无是处。当知今者所见所闻，定是恶魔所作所说。’若菩萨摩诃萨成就如是诸行、状、相，定于无上正等菩提不复退转。

“复次，善现，一切不退转菩萨摩诃萨，设有恶魔作苾刍像来至其所，欲令厌背无上菩提，作如是言：‘一切智智与虚空等，无性为性，自相本空；诸法亦尔，与虚空等，无性为性。自相空中，无有一法可名能证，无有一法可名所证，证处、证时及由此证亦不可得。既一切法与虚空等，无性为性，自相本空，汝等云何唐受勤苦，求证无上正等菩提？汝先所闻诸菩萨众应求无上正等菩提，皆是魔说非真佛语。汝等应舍求证无上正等觉心，勿于长夜为诸有情自受勤苦，虽行种种难行苦行，欲求菩提终不能得。’是菩萨摩诃萨闻说如是诃谏语时，能审观察：‘此恶魔事，欲退败我大菩提心，我今不应信受彼说退失所发大菩提心，应更坚牢终无动转。’若菩萨摩诃萨成就如是诸行、状、相，定于无上正等菩提不复退转。

“复次，善现，一切不退转菩萨摩诃萨，欲入初静虑乃至第四静虑，即随意能入。是菩萨摩诃萨虽入四静虑，而不受彼果，为欲利乐诸有情故，随欲摄受所应受身，即随所愿皆能摄受，作所作已即能舍之。是故虽能入诸静虑，而不随彼势力受生，为度有情还生欲界，虽生欲界而不染欲。若菩萨摩诃萨成就如是诸行、状、相，定于无上正等菩提不复退转。

“复次，善现，一切不退转菩萨摩诃萨，不贵名声、不著称誉，于有情类无恚恨心，常欲令其利益安乐；往来入出无散乱心，进止威仪恒住正念；为有情故，虽处居家，而于其中不生贪著，虽现受欲而常厌怖，如涉险路心恒惊恐，虽有所食惶惧不安，但念何时出斯险难；虽现受用种种珍财，而于其中不起贪爱，不以邪命非法自活，宁自殒没不损于人。所以者何？是诸菩萨行深般若波罗蜜多，是人中尊、人中善士、人中豪贵、人中牛王、人中莲华、人中龙象、人中师子、人中勇健、人中调御、人中英杰，本为利乐一切有情，现处居家方便饶益，岂为自活侵损于人？所以者何？是诸菩萨甚深般若波罗蜜多方便善巧所任持故。若菩萨摩诃萨成就如是诸行、状、相，定于无上正等菩提不复退转。

“复次，善现，一切不退转菩萨摩诃萨，有执金刚药叉神王常随左右密为守护，不为一切人非人等邪魅威力损害身心。由此因缘，是诸菩萨乃至无上正等菩提，身意泰然常无扰乱，具丈夫相诸根圆满，心行调善恒修净命，不行幻术、占相、吉凶、咒禁、鬼神、合和汤药、诱诳卑末、结好贵人、侮傲圣贤、亲昵男女，不为名利自赞毁他，不以染心瞻顾戏笑，戒见清净志性淳质。若菩萨摩诃萨成就如是诸行、状、相，定于无上正等菩提不复退转。

“复次，善现，一切不退转菩萨摩诃萨，于诸世间文章技艺，虽得善巧而不爱著，达一切法不可得故，皆杂秽语邪命摄故；于诸世俗外道书论，虽亦善知而不乐著，达一切法本性空故，又诸世俗外道书论，所说理事多有增减，于菩萨道非随顺故。若菩萨摩诃萨成就如是诸行、状、相，定于无上正等菩提不复退转。

“复次，善现，一切不退转菩萨摩诃萨，复有所余诸行、状、相，吾当为汝分别解说。谓彼菩萨行深般若波罗蜜多，达诸法空，不乐观察论说众事、王事、贼事、军事、战事、城邑、聚落、象马、车乘、衣服、饮食、卧具、华香、男女、好丑、园林、池沼、山海等事，不乐观察论说药叉、罗刹娑等诸鬼神事，不乐观察论说街衢、市肆、楼阁、商贾等事，不乐观察论说歌舞、伎乐、俳优、戏谑等事，不乐观察论说洲渚、桥梁船筏、珠宝等事，不乐观察论说星辰、风雨、寒热、吉凶等事，不乐观察论说种种法义相违、文颂等事，不乐观察论说异生、声闻、独觉相应之事；但乐观察论说般若波罗蜜多相应之事。

“善现当知，是菩萨摩诃萨常不远离甚深般若波罗蜜多相应作意，常不远离萨婆若心，不好乖违、乐和诤讼，常希正法、不爱非法，恒慕善友、不乐恶友，好出法言、离非法言、乐见如来、欣出家众；十方国土有佛世尊宣说法要，愿往生彼亲近、供养、听闻正法。

“善现当知，是菩萨摩诃萨多从欲界、色界天没，生赡部洲中国人趣，善于技艺、咒术、经书、地理、天文及诸法义；或生边地大国大城，与诸有情作大饶益。

“善现当知，是菩萨摩诃萨终不自疑：‘我为退转、为不退转？’于自地法亦不生疑：‘为有、为无？’于诸魔事善能觉了。如预流者于自地法终不生疑，设有恶魔种种惑乱不能倾动，如是不退转菩萨摩诃萨于自地法定不生疑，妙觉魔事不随魔力。如有造作无间业者，彼无间心恒常随逐，乃至命尽不能舍离，设起余心不能遮伏；此诸菩萨亦复如是，不退转心恒常随逐，安住菩萨不退转地，世间天、人、阿素洛等不能动坏自所得法，于诸魔业善能觉知，所证法中常无疑惑；虽生他世，亦不发起声闻、独觉相应之心，亦不自疑：‘我于来世能证无上佛菩提？’不安住自地，不随他缘，于自地法无能坏者。所以者何？是诸菩萨成就无动无退转智，一切恶缘不能倾动，其心坚固踰于金刚。设有恶魔作佛形像，来到其所作如是言：‘汝今应求阿罗汉果永尽诸漏入般涅槃。汝未堪受大菩提记，亦未证得无生法忍。汝今未有不退转地诸行、状、相，如来不应授汝无上大菩提记。’是菩萨摩诃萨闻彼语时心无变动，不退、不没、无惊、无怖，但作是念：‘此定恶魔或魔眷属化作佛像，来至我所作如是说，若真佛说不应有异。’

“善现当知，若菩萨摩诃萨闻彼语时，能作如是观察忆念：‘定是恶魔化为佛像，令我远离甚深般若波罗蜜多，令我弃舍所求无上正等菩提，是故不应随彼所说。’时，魔惊怖即便隐没。是菩萨摩诃萨定已安住不退转地，过去诸佛久已授彼大菩提记。所以者何？是菩萨摩诃萨具足成就不退转地诸行、状、相故，能觉知恶魔事业，令彼隐没更不复现。若菩萨摩诃萨成就如是诸行、状、相，定于无上正等菩提不复退转。

“复次，善现，诸有不退转菩萨摩诃萨行深般若波罗蜜多，摄护正法不惜身命，况余珍财、朋友、眷属？为护正法勇猛精进，恒作是念：‘如是正法即是诸佛清净法身，一切如来恭敬供养。我今摄护过去、未来、现在佛法，即为摄护三世诸佛清净法身故，我今应不惜身命、珍财、亲友摄护此法。’复作是念：‘如是正法通属三世诸佛世尊，我亦堕在未来佛数。佛已授我大菩提记，由此因缘，诸佛正法即是我法，我应摄护不惜身命、珍财、亲友。我未来世得作佛时，亦为有情宣说此法。’是菩萨摩诃萨见斯义利，摄护如来所说正法不惜身命，乃至菩提常无懈倦。若菩萨摩诃萨成就如是诸行、状、相，定于无上正等菩提不复退转。

“复次，善现，诸有不退转菩萨摩诃萨，闻诸如来、应、正等觉所说正法无惑无疑，闻已受持能不忘失，乃至无上正等菩提，已得闻持陀罗尼故。”

尔时，善现便白佛言：“是菩萨摩诃萨但闻如来、应、正等觉所说正法无惑无疑，乃至菩提常不忘失；为闻菩萨及诸声闻、天、龙、药叉、人非人等所说正法，亦能于彼无惑无疑，乃至菩提常不忘失？”

佛告善现：“是菩萨摩诃萨普闻一切有情言音，文字、义理皆能通达，无惑无疑、常不忘失。所以者何？是菩萨摩诃萨于诸法中得无生忍已，善通达诸法实性，闻皆随顺并无疑惑。又得闻持陀罗尼故，常能忆念终无忘失。若菩萨摩诃萨成就如是诸行、状、相，定于无上正等菩提不复退转。

“善现当知，是为不退转菩萨摩诃萨诸行、状、相。”

### 第四分空相品第十八之一

尔时，具寿善现复白佛言：“世尊，如是不退转菩萨摩诃萨，成就希有广大功德。世尊能如殑伽沙劫宣说不退转菩萨摩诃萨诸行、状、相，由佛所说诸行、状、相，显示不退转菩萨摩诃萨成就无量殊胜功德。惟愿如来、应、正等觉复为宣说甚深般若波罗蜜多相应义处，令诸菩萨安住其中，修诸功德速疾圆满。”

佛告善现：“善哉！善哉！汝今乃能为诸菩萨摩诃萨众，请问如来、应、正等觉甚深般若波罗蜜多相应义处，令诸菩萨安住其中，修诸功德速疾圆满。善现当知，甚深般若波罗蜜多相应义处，谓空、无相、无愿、无作、无生、无灭、非有、寂静、离染、涅槃。”

具寿善现复白佛言：“为但此法名深般若波罗蜜多相应义处，为一切法皆得名为甚深般若波罗蜜多相应义处？”

佛告善现：“余一切法亦得名为甚深般若波罗蜜多相应义处。所以者何？谓一切色、受、想、行、识亦得名为甚深般若波罗蜜多相应义处。

“善现，云何说一切色、受、想、行、识亦得名为甚深般若波罗蜜多相应义处？善现当知，如真如甚深故色亦甚深，如真如甚深故受、想、行、识亦甚深，故一切色、受、想、行、识亦得名为甚深般若波罗蜜多相应义处。

“复次，善现，如色真如甚深故色亦甚深，如受、想、行、识真如甚深故受、想、行、识亦甚深，故一切色、受、想、行、识亦得名为甚深般若波罗蜜多相应义处。

“复次，善现，若处无色名色甚深，若处无受、想、行、识名受、想、行、识甚深，故一切色、受、想、行、识亦得名为甚深般若波罗蜜多相应义处。”

尔时，善现复白佛言：“世尊甚深微妙方便遮遣诸色显示涅槃，遮遣受、想、行、识显示涅槃。”

佛告善现：“如是，如是，如汝所说。善现当知，诸菩萨摩诃萨应于如是甚深般若波罗蜜多相应义处，审谛思惟，应作是念：‘我今应如甚深般若波罗蜜多所教而住，我今应如甚深般若波罗蜜多所说而学。’善现当知，若菩萨摩诃萨能于如是甚深般若波罗蜜多相应义处，审谛思惟，如深般若波罗蜜多所教而住，如深般若波罗蜜多所说而学。是菩萨摩诃萨由能如是依深般若波罗蜜多，审谛思惟、精勤修学乃至一日，所获福聚无量无边。

“如贪行人复多寻伺，与他美女共为期契，彼女限碍不获赴期，此人欲心炽盛流注。善现，于意云何？其人欲心于何处转？”

“世尊，此人欲心于女处转，谓作是念：‘彼何当来，共会于此欢娱戏乐？’”

“善现，于意云何？其人昼夜几欲念生？”

“世尊，此人昼夜欲念甚多。”

佛告善现：“若菩萨摩诃萨依深般若波罗蜜多审谛思惟，精勤修学乃至一日，所超生死流转劫数，与贪行人经一昼夜所起欲念其数量等。

“善现当知，是菩萨摩诃萨随依如是甚深般若波罗蜜多，审谛思惟精勤修学，随能解脱能碍无上正等菩提所有过失，是故菩萨依深般若波罗蜜多，审谛思惟、精勤修学，疾证无上正等菩提。

“善现当知，若菩萨摩诃萨依深般若波罗蜜多，审谛思惟精勤修学，经一昼夜所获功德，胜诸菩萨离深般若波罗蜜多，经如殑伽沙数大劫，布施功德无量无边。

“复次，善现，若菩萨摩诃萨依深般若波罗蜜多，审谛思惟精勤修学，经一昼夜所获功德，胜诸菩萨离深般若波罗蜜多，经如殑伽沙数大劫，以诸供具供养预流、一来、不还、阿罗汉、独觉、菩萨、如来，布施功德无量无边。

“复次，善现，若菩萨摩诃萨依深般若波罗蜜多所说而住，经一昼夜，精勤修学布施、净戒、安忍、精进、静虑、般若，所获功德，胜诸菩萨离深般若波罗蜜多，经如殑伽沙数大劫，精勤修学布施、净戒、安忍、精进、静虑、般若，所获功德无量无边。

“复次，善现，若菩萨摩诃萨依深般若波罗蜜多所说而住，经一昼夜，以微妙法施诸有情所获功德，胜诸菩萨离深般若波罗蜜多，经如殑伽沙数大劫，以微妙法施诸有情，所获功德无量无边。

“复次，善现，若菩萨摩诃萨依深般若波罗蜜多所说而住，经一昼夜，修三十七菩提分法及余善根所获功德，胜诸菩萨离深般若波罗蜜多，经如殑伽沙数大劫，修三十七菩提分法及余善根，所获功德无量无边。

“复次，善现，若菩萨摩诃萨依深般若波罗蜜多所说而住，经一昼夜，修行种种财施、法施，住空闲处系念思惟，先所修行种种福业，与诸有情平等共有回向无上正等菩提所获功德，胜诸菩萨离深般若波罗蜜多，经如殑伽沙数大劫，修行种种财施、法施，住空闲处系念思惟，先所修行种种福业，与诸有情平等共有回向无上正等菩提，所获功德无量无边。

“复次，善现，若菩萨摩诃萨依深般若波罗蜜多所说而住，经一昼夜，普缘三世诸佛世尊及诸弟子功德善根，和合称量现前随喜，与诸有情平等共有回向无上正等菩提所获功德，胜诸菩萨离深般若波罗蜜多，经如殑伽沙数大劫，普缘三世诸佛世尊及诸弟子功德善根，和合称量现前随喜，与诸有情平等共有回向无上正等菩提，所获功德无量无边。”