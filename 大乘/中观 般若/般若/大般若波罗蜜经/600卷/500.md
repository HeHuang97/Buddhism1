## 大般若波罗蜜多经卷第五百

### 第三分天帝品第四之三

尔时，天帝释及此三千大千世界所有四大王众天乃至色究竟天，咸作是念：“尊者善现承佛神力，为诸菩萨摩诃萨众雨大法雨。我等今者为供养故，各宜化作天诸妙华，奉散如来、应、正等觉，及诸菩萨摩诃萨众，并苾刍僧、尊者善现，甚深般若波罗蜜多，而为供养。”

时，天帝释及诸天众作是念已，便各化作天妙音华奉散供养。时，此三千大千世界，华悉充满。以佛神力，于虚空中令成华台，庄严殊妙，量等三千大千世界。

具寿善现睹斯事已，作是念言：“今所散华，于诸天处未曾见有。是华殊妙，定非水陆草木所生，应是诸天从心化出。”

时，天帝释既知善现心之所念，谓善现言：“此所散华，实非水陆草木所生，但是诸天心所化现。”

尔时，善现语帝释言：“此华不生即非华也。”

时，天帝释问善现言：“为但是华不生，为余法亦尔？”

善现答言：“非但是华不生，余法亦无生义。何谓也？憍尸迦，色亦不生，受、想、行、识亦不生，此既不生即非色乃至识。所以者何？以不生法离诸戏论，不可施设为色等故。眼处乃至意处，色处乃至法处，眼界乃至意界，色界乃至法界，眼识界乃至意识界，眼触乃至意触，眼触为缘所生诸受乃至意触为缘所生诸受，地界乃至识界，因缘乃至增上缘，无明乃至老死，布施波罗蜜多乃至般若波罗蜜多，内空乃至无性自性空，真如乃至不思议界，断界乃至无为界，苦、集、灭、道圣谛，四念住乃至八圣道支，四静虑、四无量、四无色定，八解脱、九次第定，空、无相、无愿解脱门，净观地乃至如来地，极喜地乃至法云地，五眼、六神通，如来十力乃至十八佛不共法，三十二大士相、八十随好，无忘失法、恒住舍性，一切陀罗尼门、三摩地门，一切智、道相智、一切相智，预流向、预流果乃至菩萨摩诃萨行、诸佛无上正等菩提，预流、一来、不还、阿罗汉、独觉、菩萨及诸如来应正等觉，应知亦尔。”

时，天帝释窃作是念：“尊者善现智慧甚深，不坏假名而说法性。”

佛知其意便印彼言：“如憍尸迦心之所念，具寿善现智慧甚深，不坏假名说诸法性。”

时，天帝释即白佛言：“尊者善现于何等法不坏假名而说法性？”

尔时，佛告天帝释言：“憍尸迦，色乃至识但是假名，如是假名不离法性，具寿善现不坏如是色等假名而说色等法性。所以者何？色等法性无坏无不坏，是故善现所说亦无坏无不坏，如是乃至一切如来、应、正等觉，应知亦尔。憍尸迦，具寿善现于如是法不坏假名而说法性。”

尔时，善现语帝释言：“憍尸迦，如是，如是，如佛所说，诸所有法无非假名。憍尸迦，诸菩萨摩诃萨知一切法但假名已，应学般若波罗蜜多。憍尸迦，诸菩萨摩诃萨如是学时，不于色学，亦不于受、想、行、识学。所以者何？是菩萨摩诃萨不见色可于中学，亦不见受、想、行、识可于中学，如是乃至于诸如来、应、正等觉，应知亦尔。”

时，天帝释问善现言：“诸菩萨摩诃萨何因缘故，不见色，亦不见受、想、行、识，乃至亦不见一切如来、应、正等觉，可于中学？”

善现答言：“憍尸迦，色色性空，受、想、行、识受、想、行、识性空，乃至如来、应、正等觉如来、应、正等觉性空。憍尸迦，诸菩萨摩诃萨由此因缘，不见色乃至识，乃至不见一切如来、应、正等觉，可于中学。何以故？憍尸迦，不可色空见色空，不可色空学色空，如是乃至不可如来、应、正等觉空见如来、应、正等觉空，不可如来、应、正等觉空学如来、应、正等觉空。

“憍尸迦，若菩萨摩诃萨不于空学，是菩萨摩诃萨为于空学。何以故？无二分故。憍尸迦，若菩萨摩诃萨不于色空学，乃至不于一切如来、应、正等觉空学，是菩萨摩诃萨为于色空学，乃至为于一切如来、应、正等觉空学。何以故？无二分故。

“憍尸迦，若菩萨摩诃萨以无二为方便，于色空学，乃至以无二为方便，于诸如来、应、正等觉空学。是菩萨摩诃萨能以无二而为方便，学布施波罗蜜多乃至般若波罗蜜多，学内空乃至无性自性空，学真如乃至不思议界，学断界乃至无为界，学苦、集、灭、道圣谛，学四念住乃至八圣道支，学四静虑、四无量、四无色定，学八解脱、九次第定，学空、无相、无愿解脱门，学净观地乃至如来地，学极喜地乃至法云地，学五眼、六神通，学如来十力乃至十八佛不共法，学三十二大士相、八十随好，学无忘失法，恒住舍性，学一切陀罗尼门、三摩地门，学一切智、道相智、一切相智，学预流向、预流果乃至菩萨摩诃萨行、诸佛无上正等菩提，学预流、一来、不还、阿罗汉、独觉、菩萨及诸如来应正等觉。憍尸迦，若菩萨摩诃萨能以无二而为方便，学布施波罗蜜多乃至如来、应、正等觉，是菩萨摩诃萨能以无二而为方便，学无量无数无边不可思议清净佛法。

“憍尸迦，若菩萨摩诃萨能以无二而为方便，学无量无数无边不可思议清净佛法，是菩萨摩诃萨不为色增故学，不为色减故学，乃至不为一切如来、应、正等觉增故学，不为一切如来、应、正等觉减故学。何以故？憍尸迦，以色乃至一切如来、应、正等觉无二分故。

“憍尸迦，若菩萨摩诃萨不为色增故学，亦不为色减故学，乃至不为一切如来、应、正等觉增故学，亦不为一切如来、应、正等觉减故学。是菩萨摩诃萨不为摄受色故学，亦不为灭坏色故学，如是乃至不为摄受一切如来、应、正等觉故学，亦不为灭坏一切如来、应、正等觉故学。何以故？憍尸迦，摄受、灭坏无二分故。”

时，舍利子问善现言：“诸菩萨摩诃萨如是学时，不为摄受色故学，亦不为灭坏色故学，乃至不为摄受一切如来、应、正等觉故学，亦不为灭坏一切如来、应、正等觉故学耶？”

善现答言：“如是，如是，舍利子，诸菩萨摩诃萨如是学时，不为摄受色故学，亦不为灭坏色故学，乃至不为摄受一切如来、应、正等觉故学，亦不为灭坏一切如来、应、正等觉故学。”

时，舍利子问善现言：“何因缘故，诸菩萨摩诃萨如是学时，不为摄受色故学，亦不为灭坏色故学，乃至不为摄受一切如来、应、正等觉故学，亦不为灭坏一切如来、应、正等觉故学？”

善现答言：“诸菩萨摩诃萨如是学时，不见有色是可摄受及可灭坏，亦不见有能摄受色及灭坏者，乃至不见有一切如来、应、正等觉是可摄受及可灭坏，亦不见有能摄受一切如来、应、正等觉及灭坏者。何以故？舍利子，以色等法若能，若所内外俱空不可得故。舍利子，若菩萨摩诃萨不见诸法是可摄受及可灭坏，亦复不见有能摄受及灭坏者而学般若波罗蜜多，是菩萨摩诃萨速能成办一切智智。”

时，舍利子问善现言：“诸菩萨摩诃萨如是学般若波罗蜜多时，速能成办一切智智耶？”

善现答言：“舍利子，诸菩萨摩诃萨如是学般若波罗蜜多时，速能成办一切智智。何以故？舍利子，是菩萨摩诃萨如是学时，于一切法不为摄受、不为灭坏为方便故。”

时，舍利子问善现言：“若菩萨摩诃萨如是学时，于一切法不为摄受、不为灭坏为方便者，云何能成办一切智智耶？”

善现答言：“是菩萨摩诃萨行深般若波罗蜜多，不见色乃至识若生若灭、若取若舍、若染若净、若合若散、若增若减，乃至不见一切如来、应、正等觉若生若灭、若取若舍、若染若净、若合若散、若增若减。所以者何？以色乃至一切如来、应、正等觉皆无自性都不可得。如是，舍利子，诸菩萨摩诃萨行深般若波罗蜜多，于一切法不见生灭乃至增减，以无所学无所成办而为方便，修学般若波罗蜜多，则能成办一切智智。”

尔时，天帝释问舍利子言：“大德，诸菩萨摩诃萨所学般若波罗蜜多，当于何求？”

舍利子言：“憍尸迦，诸菩萨摩诃萨所学般若波罗蜜多，当于前说善现品求。”

时，天帝释谓善现言：“尊者神力为依持故，令舍利子作是说耶？”

善现言：“憍尸迦，非我神力为依持故，令舍利子作如是说。”

天帝释言：“是谁神力为依持故，令舍利子作如是说？”

善现报言：“是佛神力为依持故，令舍利子作如是说。”

天帝释言：“一切法无依持，如何可言是佛神力为依持故，令舍利子作如是说？”

善现告言：“如是，如是，如汝所说，一切法无依持。是故如来非能依持、非所依持，但为随顺世俗法故说为依持。

“憍尸迦，即无依持，如来不可得；离无依持，如来不可得。无依持真如中如来不可得，如来中无依持真如不可得。无依持法性中如来不可得，如来中无依持法性不可得。

“憍尸迦，即色，如来不可得；离色，如来不可得；色真如中如来不可得，如来中色真如不可得；色法性中如来不可得，如来中色法性不可得；如是乃至即一切相智，如来不可得；离一切相智，如来不可得；一切相智真如中如来不可得，如来中一切相智真如不可得；一切相智法性中如来不可得，如来中一切相智法性不可得。何以故？憍尸迦，如来与色非合非散，如来与离色非合非散，如来与色真如非合非散，如来与离色真如非合非散，如来与色法性非合非散，如来与离色法性非合非散；如是乃至如来与一切相智非合非散，如来与离一切相智非合非散，如来与一切相智真如非合非散，如来与离一切相智真如非合非散，如来与一切相智法性非合非散，如来与离一切相智法性非合非散。

“憍尸迦，彼尊者舍利子所说，是于一切法非即非离、非合非散，如来神力而为依持，以无依持为依持故。

“复次，憍尸迦，汝先所问‘诸菩萨摩诃萨所学般若波罗蜜多，当于何求？’者，憍尸迦，诸菩萨摩诃萨所学般若波罗蜜多，不应于色求，不应离色求，如是乃至不应于一切相智求，不应离一切相智求。何以故？憍尸迦，若色、若离色乃至若一切相智、若离一切相智，若般若波罗蜜多、若菩萨摩诃萨，若求如是，一切非合、非散、无色、无见、无对、一相，所谓无相。所以者何？诸菩萨摩诃萨所学般若波罗蜜多，非色，非离色，乃至非一切相智，非离一切相智；非色真如，非离色真如，乃至非一切相智真如，非离一切相智真如；非色法性，非离色法性，乃至非一切相智法性，非离一切相智法性。何以故？憍尸迦，如是一切皆无所有都不可得。由无所有不可得故，诸菩萨摩诃萨所学般若波罗蜜多，非色，非离色，乃至非一切相智，非离一切相智；非色真如，非离色真如，乃至非一切相智真如，非离一切相智真如；非色法性，非离色法性，乃至非一切相智法性，非离一切相智法性。”

时，天帝释白善现言：“诸菩萨摩诃萨所学般若波罗蜜多，是大波罗蜜多，是无量波罗蜜多，是无边波罗蜜多。诸预流者于此中学得预流果，诸一来者于此中学得一来果，诸不还者于此中学得不还果，诸阿罗汉者于此中学得阿罗汉果，诸独觉者于此中学得独觉菩提，诸菩萨摩诃萨于此中学能成熟有情、严净佛土，证得无上正等菩提。”

善现报言：“如是，如是，如汝所说。何以故？憍尸迦，色大故，诸菩萨摩诃萨所学般若波罗蜜多亦大，乃至一切相智大故，诸菩萨摩诃萨所学般若波罗蜜多亦大。所以者何？以色乃至一切相智前、后、中际皆不可得，故说为大，由彼大故，诸菩萨摩诃萨所学般若波罗蜜多亦说为大。

“憍尸迦，色无量故，诸菩萨摩诃萨所学般若波罗蜜多亦无量，乃至一切相智无量故，诸菩萨摩诃萨所学般若波罗蜜多亦无量。所以者何？以色乃至一切相智量不可得，犹如虚空量不可得，色等亦尔，故说无量。憍尸迦，虚空无量故，色等亦无量，色等无量故，诸菩萨摩诃萨所学般若波罗蜜多亦无量。

“憍尸迦，色无边故，诸菩萨摩诃萨所学般若波罗蜜多亦无边，乃至一切相智无边故，诸菩萨摩诃萨所学般若波罗蜜多亦无边。所以者何？以色乃至一切相智若中若边俱不可得。犹如虚空若中若边俱不可得，色等亦尔，故说无边。憍尸迦，虚空无边故，色等亦无边；色等无边故，诸菩萨摩诃萨所学般若波罗蜜多亦无边。

“复次，憍尸迦，所缘无边故，诸菩萨摩诃萨所学般若波罗蜜多亦无边。”

天帝释言：“云何所缘无边故，诸菩萨摩诃萨所学般若波罗蜜多亦无边？”

善现答言：“一切智智所缘无边故，诸菩萨摩诃萨所学般若波罗蜜多亦无边。

“复次，憍尸迦，法界所缘无边故，诸菩萨摩诃萨所学般若波罗蜜多亦无边。”

天帝释言：“云何法界所缘无边故，诸菩萨摩诃萨所学般若波罗蜜多亦无边？”

善现答言：“法界无边故，所缘亦无边，所缘无边故，法界亦无边，法界所缘无边故，诸菩萨摩诃萨所学般若波罗蜜多亦无边。

“复次，憍尸迦，真如所缘无边故，诸菩萨摩诃萨所学般若波罗蜜多亦无边。”

天帝释言：“云何真如所缘无边故，诸菩萨摩诃萨所学般若波罗蜜多亦无边？”

善现答言：“真如无边故，所缘亦无边，所缘无边故，真如亦无边，真如所缘无边故，诸菩萨摩诃萨所学般若波罗蜜多亦无边。

“复次，憍尸迦，有情无边故，诸菩萨摩诃萨所学般若波罗蜜多亦无边。”

天帝释言：“云何有情无边故，诸菩萨摩诃萨所学般若波罗蜜多亦无边？”

善现答言：“于意云何？言有情，有情者是何法增语？”

天帝释言：“有情，有情者非法增语，亦非非法增语，但是假立客名所摄、无事名所摄、无缘名所摄。”

善现复言：“于意云何？于此般若波罗蜜多甚深经中，为亦显示有实有情不？”

天帝释言：“不也，大德。”

善现告言：“于此般若波罗蜜多甚深经中，既不显示有实有情，故说无边，以彼中、边不可得故。

“憍尸迦，于意云何？若诸如来、应、正等觉，经殑伽沙等劫住说诸有情名字，此中颇有有情有生有灭不？”

天帝释言：“不也，大德。何以故？以诸有情本性净故，彼从本来无所有故。”

善现告言：“由斯我说有情无边故，诸菩萨摩诃萨所学般若波罗蜜多亦无边。憍尸迦，由此因缘，当知诸菩萨摩诃萨所学般若波罗蜜多应说为大无量无边。”

### 第三分现窣堵波品第五之一

尔时，会中天帝释等欲界诸天，梵天王等色界诸天，及伊舍那神仙天女，同时三返高声唱言：“善哉！善哉！大德善现承佛神力、佛为依持，善为我等世间天、人，分别开示微妙法性，所谓般若波罗蜜多。若菩萨摩诃萨能于如是甚深般若波罗蜜多，如说修行不远离者，我等于彼恭敬供养、尊重赞叹犹如如来、应、正等觉。如是般若波罗蜜多甚深教中无法可得，所谓此中无色可得，亦无受、想、行、识可得，如是乃至无一切智可得，亦无道相智、一切相智可得。虽无如是诸法可得，而有施设三乘圣教，谓声闻、独觉、无上乘圣教。”

尔时，佛告诸天等言：“如是，如是，如汝所说，于此般若波罗蜜多甚深教中，虽无色等诸法可得，而有施设三乘圣教。若菩萨摩诃萨于此般若波罗蜜多，以无所得而为方便，能如说行不远离者，汝诸天等皆应至诚恭敬供养、尊重赞叹犹如如来、应、正等觉。所以者何？于此般若波罗蜜多甚深教中，虽广说有三乘圣教，而说如来都不可得，非即布施乃至般若波罗蜜多如来可得，非离布施乃至般若波罗蜜多如来可得；非即内空乃至无性自性空如来可得，非离内空乃至无性自性空如来可得；非即真如乃至不思议界如来可得，非离真如乃至不思议界如来可得；非即断界乃至无为界如来可得，非离断界乃至无为界如来可得；非即苦、集、灭、道圣谛如来可得，非离苦、集、灭、道圣谛如来可得；非即四念住乃至八圣道支如来可得，非离四念住乃至八圣道支如来可得；非即四静虑、四无量、四无色定如来可得，非离四静虑、四无量、四无色定如来可得；非即八解脱、九次第定如来可得，非离八解脱、九次第定如来可得；非即空、无相、无愿解脱门如来可得，非离空、无相、无愿解脱门如来可得；非即极喜地乃至法云地如来可得，非离极喜地乃至法云地如来可得；非即五眼、六神通如来可得，非离五眼、六神通如来可得；非即如来十力乃至十八佛不共法如来可得，非离如来十力乃至十八佛不共法如来可得；非即无忘失法、恒住舍性如来可得，非离无忘失法、恒住舍性如来可得；非即一切陀罗尼门、三摩地门如来可得，非离一切陀罗尼门、三摩地门如来可得；非即一切智、道相智、一切相智如来可得，非离一切智、道相智、一切相智如来可得。

“天等当知，若菩萨摩诃萨于一切法，以无所得而为方便，精勤修学布施波罗蜜多乃至一切相智；是菩萨摩诃萨于此般若波罗蜜多，能正修行常不舍离。是故汝等，应当至诚恭敬供养、尊重赞叹彼菩萨摩诃萨，犹如如来、应、正等觉。

“天等当知，我于往昔燃灯如来、应、正等觉出现世时，莲华王都四衢道首，见燃灯佛，献五茎华，布发揜泥，闻正法要，以无所得为方便故，便得不离布施、净戒、安忍、精进、静虑、般若波罗蜜多，广说乃至一切相智及余无量无边佛法。时，燃灯佛即便授我无上正等大菩提记，作是言：‘善男子，汝于来世过无数劫，于此世界贤劫之中，当得作佛，号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，宣说般若波罗蜜多度无量众。’”

时，诸天等俱白佛言：“如是般若波罗蜜多甚为希有，令诸菩萨摩诃萨众速能摄受一切智智，以无所得而为方便，于色乃至识无取无舍，如是乃至于一切智、道相智、一切相智无取无舍。”

尔时，佛观四众和合，及诸菩萨摩诃萨众，并四大王众天展转乃至色究竟天，皆来集会，同为明证，即便顾命天帝释言：“憍尸迦，若菩萨摩诃萨、若苾刍、苾刍尼、邬波索迦、邬波斯迦、若诸天子、若诸天女、若善男子、善女人等，不离一切智智心，以无所得为方便，于深般若波罗蜜多受持读诵、精勤修习、如理思惟、为他广说，当知是辈，一切恶魔及彼眷属不能得便。何以故？憍尸迦，是善男子、善女人等，善住色空、无相、无愿，乃至善住一切相智空、无相、无愿；不可以空而得空便，不可无相得无相便，不可无愿得无愿便。所以者何？如是诸法皆无自性，若能得便、若所得便、若时、若处、若恼害事俱不可得。

“复次，憍尸迦，是善男子、善女人等，人非人等皆不得便。所以者何？是善男子、善女人等，以无所得而为方便，于诸有情常勤修习慈、悲、喜、舍，是故一切人非人等不能恼害。

“复次，憍尸迦，是善男子、善女人等，终不横为诸险恶缘之所伤害，亦不横死。所以者何？是善男子、善女人等，常修布施波罗蜜多，于诸有情正安养故。

“复次，憍尸迦，于此三千大千世界，所有四大王众天乃至广果天，已发无上菩提心者，于深般若波罗蜜多，若未听闻、受持读诵、精勤修学、如理思惟，皆应不离一切智智心，以无所得为方便，于深般若波罗蜜多，至心听闻、受持读诵、精勤修学、如理思惟。

“复次，憍尸迦，若善男子、善女人等，不离一切智智心，以无所得为方便，于深般若波罗蜜多，至心听闻、受持读诵、精勤修学、如理思惟；是善男子、善女人等，若在空泽，若在旷野，若在险道及危难处，终不怖畏惊恐毛竖。所以者何？是善男子、善女人等，不离一切智智心，以无所得为方便，善修内空乃至无性自性空故。”

时，此三千大千世界所有四大王众天，乃至色究竟天等，俱时合掌，同白佛言：“若善男子、善女人等，不离一切智智心，以无所得为方便，常能于此甚深般若波罗蜜多，至心听闻、受持读诵、精勤修学、如理思惟、书写解说、广令流布，我等常随恭敬拥卫，不令一切灾横侵恼。所以者何？此善男子、善女人等，即是菩萨摩诃萨故。由是菩萨摩诃萨故，令诸有情永断地狱、傍生、鬼界、阿素洛等诸险恶趣；由是菩萨摩诃萨故，令诸天、人、药叉、龙等，永离一切灾横、疾疫、贫穷、饥渴、寒热等苦；由是菩萨摩诃萨故，令诸天、人、阿素洛等，永离种种不如意事，所住之处兵戈永息，一切有情慈心相向；由是菩萨摩诃萨故，世间便有十善业道，若四静虑、四无量、四无色定，若布施波罗蜜多乃至般若波罗蜜多，若内空乃至无性自性空，若真如乃至不思议界，若断界乃至无为界，若苦、集、灭、道圣谛，若四念住乃至八圣道支，若八解脱、九次第定，若空、无相、无愿解脱门，若净观地乃至如来地，若极喜地乃至法云地，若五眼、六神通，若如来十力乃至十八佛不共法，若无忘失法、恒住舍性，若一切陀罗尼门、三摩地门，若一切智、道相智、一切相智；由是菩萨摩诃萨故，世间便有刹帝利大族、婆罗门大族、长者大族、居士大族、诸小国王、转轮圣王、辅臣僚佐；由是菩萨摩诃萨故，世间便有四大王众天乃至他化自在天、梵众天乃至色究竟天、空无边处天乃至非想非非想处天；由是菩萨摩诃萨故，世间便有预流向预流果、一来向一来果、不还向不还果、阿罗汉向阿罗汉果、独觉向独觉果；由是菩萨摩诃萨故，世间便有诸菩萨摩诃萨成熟有情、严净佛土及修种种菩萨胜行；由是菩萨摩诃萨故，世间便有如来、应、正等觉证得无上正等菩提，转妙法轮度无量众；由是菩萨摩诃萨故，世间便有佛、法、僧宝，利益安乐一切有情。

“世尊，由此因缘，我等天众及阿素洛、诸龙、药叉，并诸大力人非人等，常应随逐恭敬守护此诸菩萨摩诃萨众，不令一切灾横侵恼，令于般若波罗蜜多听闻、受持读诵、修学、如理思惟、书写等事，常无间断。”

尔时，佛告天帝等言：“如是，如是，如汝所说。若善男子、善女人等，不离一切智智心，以无所得为方便，常能于此甚深般若波罗蜜多，至心听闻、受持读诵、精勤修学、如理思惟、书写解说、广令流布，当知是善男子、善女人等，即是菩萨摩诃萨。由是菩萨摩诃萨故，令诸有情永断恶趣，乃至三宝出现世间与诸有情作大饶益。是故，汝等诸天、龙神及大势力人非人等，常应随逐恭敬供养、尊重赞叹、勤加守护此菩萨摩诃萨，勿令一切灾横侵恼。汝等若能恭敬供养、尊重赞叹、勤加守护如是菩萨摩诃萨者，当知即是供养恭敬、尊重赞叹、勤加守护我及十方一切如来、应、正等觉。是故，汝等一切天、龙、药叉、神仙、阿素洛等，常应随逐此菩萨摩诃萨恭敬供养、尊重赞叹、勤加守护，勿令一切灾横侵恼。

“汝等当知，假使充满三千大千堪忍世界声闻、独觉，譬如芦苇、甘蔗、竹林、稻、麻、丛等间无空隙；有善男子、善女人等，于彼福田以无量种上妙乐具，恭敬供养、尊重赞叹，尽其形寿。若复有人经须臾顷，恭敬供养、尊重赞叹一初发心不离六波罗蜜多菩萨摩诃萨，以前功德比此福聚，百分不及一，千分不及一，乃至邬波尼杀昙分亦不及一。所以者何？不由声闻、独觉乘故，有菩萨摩诃萨及诸如来、应、正等觉出现世间；但由菩萨摩诃萨故，世间便有声闻、独觉及诸如来、应、正等觉出现于世。是故汝等一切天、龙及大势力人非人等，常应守卫恭敬供养、尊重赞叹是菩萨摩诃萨，勿令一切灾横侵恼。汝等由此所获福聚，于天人中常得安乐，乃至证得究竟涅槃，穷未来际作大饶益。”

时，天帝释寻白佛言：“甚奇希有！诸菩萨摩诃萨于深般若波罗蜜多，至心听闻、受持读诵、精勤修学、如理思惟、书写解说、广令流布，摄受如是现法胜利：成熟有情、严净佛土，从一佛国趣一佛国亲近承事诸佛世尊；于胜善根随所欣乐，以于诸佛恭敬供养、尊重赞叹，即能生长令速成满；于诸佛所听受正法，乃至无上正等菩提终不忘失所闻法要，速能摄受族姓圆满、父母圆满、生身圆满、眷属圆满、相好圆满、光明圆满、眼耳圆满、音声圆满、陀罗尼圆满、三摩地圆满；复以方便善巧力故变身如佛，从一世界趣一世界至无佛国，赞说布施乃至般若波罗蜜多，赞说内空乃至无性自性空，赞说真如乃至不思议界，赞说断界乃至无为界，赞说苦、集、灭、道圣谛，赞说四念住乃至八圣道支，赞说四静虑、四无量、四无色定，赞说八解脱、九次第定，赞说空、无相、无愿解脱门，赞说净观地乃至如来地，赞说极喜地乃至法云地，赞说五眼、六神通，赞说如来十力乃至十八佛不共法，赞说无忘失法、恒住舍性，赞说一切陀罗尼门、三摩地门，赞说一切智、道相智、一切相智，赞说佛宝、法宝、僧宝；复以方便善巧力故，为诸有情宣说正法，随宜安置三乘法中，令永解脱生老病死，证无余依般涅槃界；或复拔济诸恶趣苦，令天人中受诸妙乐。”

时，天帝释复白佛言：“如是般若波罗蜜多甚为希有！若能摄受如是般若波罗蜜多，则为具足摄受六种波罗蜜多，广说乃至一切相智，亦为具足摄受预流、一来、不还、阿罗汉果、独觉菩提、一切菩萨摩诃萨行、诸佛无上正等菩提。”

尔时，世尊告天帝释：“如是，如是，如汝所说，若能摄受如是般若波罗蜜多，则为具足摄受六种波罗蜜多，广说乃至一切菩萨摩诃萨行、诸佛无上正等菩提。