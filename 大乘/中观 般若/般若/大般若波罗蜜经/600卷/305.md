## 大般若波罗蜜多经卷第三百五

### 初分佛母品第四十一之一

佛言：“善现，譬如女人生育诸子，若五、若十、二十、三十、四十、五十、或百、或千，其母得病，诸子各各勤求医疗，作是念言：‘云何我母当得无病、长寿安乐、身无众苦、心离愁忧？’诸子尔时各作方便，求安乐具覆护母身，勿为蚊虻、蛇蝎、寒热、饥渴等触之所侵恼。又以种种上妙乐具，恭敬供养而作是言：‘我母慈悲，生育我等，教示种种世间事务，我等岂得不报母恩？’

“善现，如来、应、正等觉亦复如是，常以佛眼观视护念甚深般若波罗蜜多。何以故？善现，甚深般若波罗蜜多能生我等一切佛法，能示世间诸法实相。十方世界一切如来、应、正等觉现说法者，亦以佛眼常观护念甚深般若波罗蜜多。何以故？善现，甚深般若波罗蜜多，能生诸佛一切功德，能示世间诸法实相。由此因缘，我等诸佛常以佛眼观视护念甚深般若波罗蜜多，为报彼恩不应暂舍。何以故？

“善现，一切如来、应、正等觉般若、静虑、精进、安忍、净戒、布施波罗蜜多，皆由如是甚深般若波罗蜜多而得生故；一切内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，皆由如是甚深般若波罗蜜多而得现故；一切真如、法界、法性、不虚妄性、不变异性、平等性、离生性、法定、法住、实际、虚空界、不思议界，皆由如是甚深般若波罗蜜多而得现故；一切苦圣谛、集、灭、道圣谛，皆由如是甚深般若波罗蜜多而得现故；一切四静虑、四无量、四无色定，皆由如是甚深般若波罗蜜多而得生故；一切八解脱、八胜处、九次第定、十遍处，皆由如是甚深般若波罗蜜多而得生故；一切四念住、四正断、四神足、五根、五力、七等觉支、八圣道支，皆由如是甚深般若波罗蜜多而得生故；一切空解脱门、无相、无愿解脱门，皆由如是甚深般若波罗蜜多而得生故；一切菩萨十地，皆由如是甚深般若波罗蜜多而得生故；一切五眼、六神通，皆由如是甚深般若波罗蜜多而得生故；一切佛十力、四无所畏、四无碍解、大慈、大悲、大喜、大舍、十八佛不共法，皆由如是甚深般若波罗蜜多而得生故；一切无忘失法、恒住舍性，皆由如是甚深般若波罗蜜多而得生故；一切智、道相智、一切相智，皆由如是甚深般若波罗蜜多而得生故；一切陀罗尼门、一切三摩地门，皆由如是甚深般若波罗蜜多而得生故；一切预流预流果、一来一来果、不还不还果、阿罗汉阿罗汉果，皆由如是甚深般若波罗蜜多而得生故；一切独觉独觉菩提，皆由如是甚深般若波罗蜜多而得生故；一切菩萨摩诃萨及诸菩萨摩诃萨行，皆由如是甚深般若波罗蜜多而得生故；一切如来、应、正等觉诸佛无上正等菩提，皆由如是甚深般若波罗蜜多而得生故。

“善现，一切如来、应、正等觉，已得无上正等菩提，今得无上正等菩提，当得无上正等菩提，皆因如是甚深般若波罗蜜多。由此因缘，甚深般若波罗蜜多于诸如来有大恩德，是故诸佛常以佛眼观视护念甚深般若波罗蜜多。善现，住菩萨乘诸善男子、善女人等，若能听闻、书写受持、读诵修习、思惟广说甚深般若波罗蜜多，一切如来、应、正等觉常以佛眼观视护念，令其身心常得安乐，所修善业无诸留难。善现，住菩萨乘诸善男子、善女人等，若能于此甚深般若波罗蜜多听闻、书写受持、读诵修习、思惟、为他演说，十方世界一切如来、应、正等觉皆共护念，令于无上正等菩提得不退转。”

尔时，具寿善现白佛言：“如世尊说：甚深般若波罗蜜多能生诸佛，甚深般若波罗蜜多能示世间诸法实相。世尊，云何甚深般若波罗蜜多能生诸佛？云何甚深般若波罗蜜多能示世间诸法实相？云何诸佛从甚深般若波罗蜜多生？云何诸佛说世间相？”

佛言：“善现，甚深般若波罗蜜多能生一切如来、应、正等觉所有五眼、六神通，若佛十力、四无所畏、四无碍解、大慈、大悲、大喜、大舍、十八佛不共法，若无忘失法、恒住舍性，若一切智、道相智、一切相智。善现，如是等无量无边诸佛功德皆从甚深般若波罗蜜多生，由得如是诸佛功德故名为佛。甚深般若波罗蜜多能生如是诸佛功德，由此故说能生诸佛，亦说诸佛从甚深般若波罗蜜多生。善现，甚深般若波罗蜜多能示世间诸法实相者，谓能示世间五蕴实相，一切如来、应、正等觉亦说世间五蕴实相。”

“世尊，云何诸佛甚深般若波罗蜜多说示世间五蕴实相？”

“善现，诸佛般若波罗蜜多，俱不说示五蕴有成有坏、有生有灭、有染有净、有增有减、有入有出，俱不说示五蕴有过去有未来有现在、有善有不善有无记、有欲界系有色界系有无色界系。所以者何？善现，非诸空法有成有坏，非无相法有成有坏，非无愿法有成有坏，非无作法有成有坏，非无生灭法有成有坏，非无体性法有成有坏。善现，诸佛般若波罗蜜多如是说示五蕴实相。此五蕴相即是世间，是故世间亦无成坏、生灭等相。

“复次，善现，一切如来、应、正等觉皆依般若波罗蜜多，普能证知诸有情类无量无数心行差别。然此般若波罗蜜多甚深理中，无有情，无有情施设可得；无色，无色施设可得；无受、想、行、识，无受、想、行、识施设可得；无眼处，无眼处施设可得；无耳、鼻、舌、身、意处，无耳、鼻、舌、身、意处施设可得；无色处，无色处施设可得；无声、香、味、触、法处，无声、香、味、触、法处施设可得；无眼界，无眼界施设可得；无色界、眼识界及眼触、眼触为缘所生诸受，无色界乃至眼触为缘所生诸受施设可得；无耳界，无耳界施设可得，无声界、耳识界及耳触、耳触为缘所生诸受，无声界乃至耳触为缘所生诸受施设可得；无鼻界，无鼻界施设可得，无香界、鼻识界及鼻触、鼻触为缘所生诸受，无香界乃至鼻触为缘所生诸受施设可得；无舌界，无舌界施设可得，无味界、舌识界及舌触、舌触为缘所生诸受，无味界乃至舌触为缘所生诸受施设可得；无身界，无身界施设可得，无触界、身识界及身触、身触为缘所生诸受，无触界乃至身触为缘所生诸受施设可得；无意界，无意界施设可得；无法界、意识界及意触、意触为缘所生诸受，无法界乃至意触为缘所生诸受施设可得；无地界，无地界施设可得；无水、火、风、空、识界，无水、火、风、空、识界施设可得；无无明，无无明施设可得；无行、识、名色、六处、触、受、爱、取、有、生、老死愁叹苦忧恼，无行乃至老死愁叹苦忧恼施设可得；无布施波罗蜜多，无布施波罗蜜多施设可得；无净戒、安忍、精进、静虑、般若波罗蜜多，无净戒乃至般若波罗蜜多施设可得；无内空，无内空施设可得；无外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，无外空乃至无性自性空施设可得；无真如，无真如施设可得；无法界、法性、不虚妄性、不变异性、平等性、离生性、法定、法住、实际、虚空界、不思议界，无法界乃至不思议界施设可得；无苦圣谛，无苦圣谛施设可得；无集、灭、道圣谛，无集、灭、道圣谛施设可得；无四静虑，无四静虑施设可得；无四无量、四无色定，无四无量、四无色定施设可得；无八解脱，无八解脱施设可得；无八胜处、九次第定、十遍处，无八胜处、九次第定、十遍处施设可得；无四念住，无四念住施设可得；无四正断、四神足、五根、五力、七等觉支、八圣道支，无四正断乃至八圣道支施设可得；无空解脱门，无空解脱门施设可得；无无相、无愿解脱门，无无相、无愿解脱门施设可得；无菩萨十地，无菩萨十地施设可得；无五眼，无五眼施设可得；无六神通，无六神通施设可得；无佛十力，无佛十力施设可得；无四无所畏、四无碍解、大慈、大悲、大喜、大舍、十八佛不共法，无四无所畏乃至十八佛不共法施设可得；无无忘失法，无无忘失法施设可得；无恒住舍性，无恒住舍性施设可得；无一切智，无一切智施设可得；无道相智、一切相智，无道相智、一切相智施设可得；无一切陀罗尼门，无一切陀罗尼门施设可得；无一切三摩地门，无一切三摩地门施设可得；无预流果，无预流果施设可得；无一来、不还、阿罗汉果，无一来、不还、阿罗汉果施设可得；无独觉菩提，无独觉菩提施设可得；无一切菩萨摩诃萨行，无一切菩萨摩诃萨行施设可得；无诸佛无上正等菩提，无诸佛无上正等菩提施设可得。善现，诸佛般若波罗蜜多，如是说示世间实相。

“善现，然此般若波罗蜜多甚深理中，不示现色，不示现受、想、行、识。何以故？善现，如是般若波罗蜜多甚深理中，甚深般若波罗蜜多尚无所有不可得，况有色、受、想、行、识可得示现？

“如是般若波罗蜜多甚深理中，不示现眼处，不示现耳、鼻、舌、身、意处。何以故？善现，如是般若波罗蜜多甚深理中，甚深般若波罗蜜多尚无所有不可得，况有眼处、耳、鼻、舌、身、意处可得示现？

“如是般若波罗蜜多甚深理中，不示现色处，不示现声、香、味、触、法处。何以故？善现，如是般若波罗蜜多甚深理中，甚深般若波罗蜜多尚无所有不可得，况有色处、声、香、味、触、法处可得示现？

“如是般若波罗蜜多甚深理中，不示现眼界，不示现色界、眼识界及眼触、眼触为缘所生诸受。何以故？善现，如是般若波罗蜜多甚深理中，甚深般若波罗蜜多尚无所有不可得，况有眼界乃至眼触为缘所生诸受可得示现？

“如是般若波罗蜜多甚深理中，不示现耳界，不示现声界、耳识界及耳触、耳触为缘所生诸受。何以故？善现，如是般若波罗蜜多甚深理中，甚深般若波罗蜜多尚无所有不可得，况有耳界乃至耳触为缘所生诸受可得示现？

“如是般若波罗蜜多甚深理中，不示现鼻界，不示现香界、鼻识界及鼻触、鼻触为缘所生诸受。何以故？善现，如是般若波罗蜜多甚深理中，甚深般若波罗蜜多尚无所有不可得，况有鼻界乃至鼻触为缘所生诸受可得示现？

“如是般若波罗蜜多甚深理中，不示现舌界，不示现味界、舌识界及舌触、舌触为缘所生诸受。何以故？善现，如是般若波罗蜜多甚深理中，甚深般若波罗蜜多尚无所有不可得，况有舌界乃至舌触为缘所生诸受可得示现？

“如是般若波罗蜜多甚深理中，不示现身界，不示现触界、身识界及身触、身触为缘所生诸受。何以故？善现，如是般若波罗蜜多甚深理中，甚深般若波罗蜜多尚无所有不可得，况有身界乃至身触为缘所生诸受可得示现？

“如是般若波罗蜜多甚深理中，不示现意界，不示现法界、意识界及意触、意触为缘所生诸受。何以故？善现，如是般若波罗蜜多甚深理中，甚深般若波罗蜜多尚无所有不可得，况有意界乃至意触为缘所生诸受可得示现？

“如是般若波罗蜜多甚深理中，不示现地界，不示现水、火、风、空、识界。何以故？善现，如是般若波罗蜜多甚深理中，甚深般若波罗蜜多尚无所有不可得，况有地界、水、火、风、空、识界可得示现？

“如是般若波罗蜜多甚深理中，不示现无明，不示现行、识、名色、六处、触、受、爱、取、有、生、老死愁叹苦忧恼。何以故？善现，如是般若波罗蜜多甚深理中，甚深般若波罗蜜多尚无所有不可得，况有无明乃至老死愁叹苦忧恼可得示现？

“如是般若波罗蜜多甚深理中，不示现布施波罗蜜多，不示现净戒、安忍、精进、静虑、般若波罗蜜多。何以故？善现，如是般若波罗蜜多甚深理中，甚深般若波罗蜜多尚无所有不可得，况有布施波罗蜜多乃至般若波罗蜜多可得示现？

“如是般若波罗蜜多甚深理中，不示现内空，不示现外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空。何以故？善现，如是般若波罗蜜多甚深理中，甚深般若波罗蜜多尚无所有不可得，况有内空乃至无性自性空可得示现？

“如是般若波罗蜜多甚深理中，不示现真如，不示现法界、法性、不虚妄性、不变异性、平等性、离生性、法定、法住、实际、虚空界、不思议界。何以故？善现，如是般若波罗蜜多甚深理中，甚深般若波罗蜜多尚无所有不可得，况有真如乃至不思议界可得示现？

“如是般若波罗蜜多甚深理中，不示现苦圣谛，不示现集、灭、道圣谛。何以故？善现，如是般若波罗蜜多甚深理中，甚深般若波罗蜜多尚无所有不可得，况有苦圣谛、集、灭、道圣谛可得示现？

“如是般若波罗蜜多甚深理中，不示现四静虑，不示现四无量、四无色定。何以故？善现，如是般若波罗蜜多甚深理中，甚深般若波罗蜜多尚无所有不可得，况有四静虑、四无量、四无色定可得示现？

“如是般若波罗蜜多甚深理中，不示现八解脱，不示现八胜处、九次第定、十遍处。何以故？善现，如是般若波罗蜜多甚深理中，甚深般若波罗蜜多尚无所有不可得，况有八解脱、八胜处、九次第定、十遍处可得示现？

“如是般若波罗蜜多甚深理中，不示现四念住，不示现四正断、四神足、五根、五力、七等觉支、八圣道支。何以故？善现，如是般若波罗蜜多甚深理中，甚深般若波罗蜜多尚无所有不可得，况有四念住乃至八圣道支可得示现？

“如是般若波罗蜜多甚深理中，不示现空解脱门，不示现无相、无愿解脱门。何以故？善现，如是般若波罗蜜多甚深理中，甚深般若波罗蜜多尚无所有不可得，况有空解脱门、无相、无愿解脱门可得示现？

“如是般若波罗蜜多甚深理中，不示现菩萨十地。何以故？善现，如是般若波罗蜜多甚深理中，甚深般若波罗蜜多尚无所有不可得，况有菩萨十地可得示现？

“如是般若波罗蜜多甚深理中，不示现五眼，不示现六神通。何以故？善现，如是般若波罗蜜多甚深理中，甚深般若波罗蜜多尚无所有不可得，况有五眼、六神通可得示现？

“如是般若波罗蜜多甚深理中，不示现佛十力，不示现四无所畏、四无碍解、大慈、大悲、大喜、大舍、十八佛不共法。何以故？善现，如是般若波罗蜜多甚深理中，甚深般若波罗蜜多尚无所有不可得，况有佛十力乃至十八佛不共法可得示现？

“如是般若波罗蜜多甚深理中，不示现无忘失法，不示现恒住舍性。何以故？善现，如是般若波罗蜜多甚深理中，甚深般若波罗蜜多尚无所有不可得，况有无忘失法、恒住舍性可得示现？

“如是般若波罗蜜多甚深理中，不示现一切智，不示现道相智、一切相智。何以故？善现，如是般若波罗蜜多甚深理中，甚深般若波罗蜜多尚无所有不可得，况有一切智、道相智、一切相智可得示现？

“如是般若波罗蜜多甚深理中，不示现一切陀罗尼门，不示现一切三摩地门。何以故？善现，如是般若波罗蜜多甚深理中，甚深般若波罗蜜多尚无所有不可得，况有一切陀罗尼门、一切三摩地门可得示现？

“如是般若波罗蜜多甚深理中，不示现预流果，不示现一来、不还、阿罗汉果。何以故？善现，如是般若波罗蜜多甚深理中，甚深般若波罗蜜多尚无所有不可得，况有预流果、一来、不还、阿罗汉果可得示现？

“如是般若波罗蜜多甚深理中，不示现独觉菩提。何以故？善现，如是般若波罗蜜多甚深理中，甚深般若波罗蜜多尚无所有不可得，况有独觉菩提可得示现？

“如是般若波罗蜜多甚深理中，不示现一切菩萨摩诃萨行。何以故？善现，如是般若波罗蜜多甚深理中，甚深般若波罗蜜多尚无所有不可得，况有一切菩萨摩诃萨行可得示现？

“如是般若波罗蜜多甚深理中，不示现诸佛无上正等菩提。何以故？善现，如是般若波罗蜜多甚深理中，甚深般若波罗蜜多尚无所有不可得，况有诸佛无上正等菩提可得示现？

“复次，善现，一切有情施设言说，若有色、若无色、若有想、若无想、若非有想非无想，若此世界、若余十方一切世界，是诸有情若略心、若散心，一切如来、应、正等觉依甚深般若波罗蜜多，皆如实知。”

“世尊，云何如来、应、正等觉，如实知彼诸有情类略心、散心？”

“善现，一切如来、应、正等觉，由法性故，如实知彼诸有情类略心、散心。”

“世尊，云何如来、应、正等觉，由法性故，如实知彼诸有情类略心、散心？”

“善现，一切如来、应、正等觉，如实知法性中法性尚不可得，况有略心、散心？善现，如是如来、应、正等觉，由法性故，如实知彼诸有情类略心、散心。

“复次，善现，一切如来、应、正等觉，由尽故、离染故、灭故、断故、寂静故、远离故，如实知彼诸有情类略心、散心。”

“世尊，云何如来、应、正等觉，由尽故、离染故、灭故、断故、寂静故、远离故，如实知彼诸有情类略心、散心？”

“善现，一切如来、应、正等觉，如实知尽、离染、灭、断、寂静、远离中尽等性尚不可得，况有略心、散心？善现，如是如来、应、正等觉依甚深般若波罗蜜多，由尽等故，如实知彼诸有情类略心、散心。

“复次，善现，一切如来、应、正等觉依甚深般若波罗蜜多，如实知彼诸有情类有贪心、离贪心，有瞋心、离瞋心，有痴心、离痴心。”

“世尊，云何如来、应、正等觉，如实知彼诸有情类有贪心、离贪心，有瞋心、离瞋心，有痴心、离痴心？”

“善现，一切如来、应、正等觉，如实知彼诸有情类有贪瞋痴心如实性，非有贪瞋痴心，非离贪瞋痴心。何以故？如实性中，心、心所法尚不可得，况有有贪瞋痴心、离贪瞋痴心？善现，一切如来、应、正等觉，如实知彼诸有情类离贪瞋痴心如实性，非有贪瞋痴心，非离贪瞋痴心。何以故？如实性中，心、心所法尚不可得，况有有贪瞋痴心、离贪瞋痴心？善现，如是如来、应、正等觉依甚深般若波罗蜜多，如实知彼诸有情类有贪心、离贪心，有瞋心、离瞋心，有痴心、离痴心。

“复次，善现，一切如来、应、正等觉，如实知彼诸有情类有贪瞋痴心，非有贪瞋痴心，非离贪瞋痴心。何以故？如是二心不和合故。善现，一切如来、应、正等觉，如实知彼诸有情类离贪瞋痴心，非有贪瞋痴心，非离贪瞋痴心。何以故？如是二心不和合故。善现，如是如来、应、正等觉依甚深般若波罗蜜多，如实知彼诸有情类有贪心、离贪心，有瞋心、离瞋心，有痴心、离痴心。

“复次，善现，一切如来、应、正等觉依甚深般若波罗蜜多，如实知彼诸有情类所有广心。”

“世尊，云何如来、应、正等觉，如实知彼诸有情类所有广心？”

“善现，一切如来、应、正等觉，如实知彼诸有情类所有广心无广无狭、无增无减、无去无来，心性离故，非广非狭、非增非减、非去非来。何以故？心之自性无所有故，谁广、谁狭？谁增、谁减？谁去、谁来？善现，如是如来、应、正等觉依甚深般若波罗蜜多，如实知彼诸有情类所有广心。

“复次，善现，一切如来、应、正等觉依甚深般若波罗蜜多，如实知彼诸有情类所有大心。”

“世尊，云何如来、应、正等觉，如实知彼诸有情类所有大心？”

“善现，一切如来、应、正等觉，如实知彼诸有情类所有大心无去无来、无生无灭、无住无异、无大无小。何以故？心之自性无所有故，非去非来、非生非灭、非住非异、非大非小。善现，如是如来、应、正等觉依甚深般若波罗蜜多，如实知彼诸有情类所有大心。

“复次，善现，一切如来、应、正等觉依甚深般若波罗蜜多，如实知彼诸有情类所有无量心。”

“世尊，云何如来、应、正等觉，如实知彼诸有情类所有无量心？”

“善现，一切如来、应、正等觉，如实知彼诸有情类所有无量心非住非不住、非去非不去。何以故？无量心性无漏无依，如何可说有住不住、有去不去？善现，如是如来、应、正等觉依甚深般若波罗蜜多，如实知彼诸有情类所有无量心。

“复次，善现，一切如来、应、正等觉依甚深般若波罗蜜多，如实知彼诸有情类所有无见、无对心。”

“世尊，云何如来、应、正等觉，如实知彼诸有情类所有无见、无对心？”

“善现，一切如来、应、正等觉，如实知彼诸有情类所有无见、无对心皆无心相。何以故？以一切心自相空故。善现，如是如来、应、正等觉依甚深般若波罗蜜多，如实知彼诸有情类所有无见、无对心。

“复次，善现，一切如来、应、正等觉依甚深般若波罗蜜多，如实知彼诸有情类所有无色不可见心。”

“世尊，云何如来、应、正等觉，如实知彼诸有情类所有无色不可见心？”

“善现，一切如来、应、正等觉，如实知彼诸有情类所有无色不可见心，诸佛五眼皆不能见。何以故？以一切心自性空故。善现，如是如来、应、正等觉依甚深般若波罗蜜多，如实知彼诸有情类所有无色不可见心。

“复次，善现，一切如来、应、正等觉依甚深般若波罗蜜多，如实知他诸有情类心、心所法若出若没若屈若伸。”

“世尊，云何如来、应、正等觉，如实知他诸有情类心、心所法若出若没若屈若伸？”

“善现，一切如来、应、正等觉，如实知他诸有情类出没屈伸心、心所法皆依色、受、想、行、识生。善现，如是如来、应、正等觉依甚深般若波罗蜜多，如实知他诸有情类心、心所法若出若没若屈若伸，谓诸如来、应、正等觉，如实知他诸有情类出没屈伸心、心所法，或依色，或依受、想、行、识，执我及世间常：‘此是谛实，余皆痴妄’；或依色，或依受、想、行、识，执我及世间无常：‘此是谛实，余皆痴妄’；或依色，或依受、想、行、识，执我及世间亦常亦无常：‘此是谛实，余皆痴妄’；或依色，或依受、想、行、识，执我及世间非常非无常：‘此是谛实，余皆痴妄’；或依色，或依受、想、行、识，执我及世间有边：‘此是谛实，余皆痴妄’；或依色，或依受、想、行、识，执我及世间无边：‘此是谛实，余皆痴妄’；或依色，或依受、想、行、识，执我及世间亦有边亦无边：‘此是谛实，余皆痴妄’；或依色，或依受、想、行、识，执我及世间非有边非无边：‘此是谛实，余皆痴妄’；或依色，或依受、想、行、识，执命者即身：‘此是谛实，余皆痴妄’；或依色，或依受、想、行、识，执命者异身：‘此是谛实，余皆痴妄’；或依色，或依受、想、行、识，执如来死后有：‘此是谛实，余皆痴妄’；或依色，或依受、想、行、识，执如来死后非有：‘此是谛实，余皆痴妄’；或依色，或依受、想、行、识，执如来死后亦有亦非有：‘此是谛实，余皆痴妄’；或依色，或依受、想、行、识，执如来死后非有非非有：‘此是谛实，余皆痴妄’。

“善现，如是如来、应、正等觉依甚深般若波罗蜜多，如实知他诸有情类心、心所法若出若没、若屈若伸。”