## 大般若波罗蜜多经卷第五百一十

### 第三分现世间品第十五之一

“复次，善现，如有女人生育诸子，或五、或十、二十、三十、四十、五十、若百、若千，其母得病，诸子各别勤求医疗，作是念言：‘云何我母当得病愈、长寿安乐、身无众苦、心离忧愁？’诸子尔时竞设方便，求安乐具覆护母身，勿为蚊虻、蛇虿、风热、饥渴等触之所侵恼。又以种种上妙乐具，恭敬供养而说是言：‘我母慈悲生育我等，诲示种种世间事业，我等岂得不报母恩？’

“善现，如来、应、正等觉亦复如是，常以佛眼种种方便，观察护念甚深般若波罗蜜多。所以者何？甚深般若波罗蜜多能生我等一切佛法，能示世间诸法实相。十方世界一切如来现说法者，亦以佛眼常观护念甚深般若波罗蜜多。所以者何？甚深般若波罗蜜多能生如来一切功德，能示世间诸法实相。由此因缘，我等诸佛常以佛眼观察护念甚深般若波罗蜜多，为报彼恩不应暂舍。何以故？一切如来、应、正等觉所有静虑乃至布施波罗蜜多，广说乃至一切相智，皆由如是甚深般若波罗蜜多而得生故；所有预流、一来、不还、阿罗汉果、独觉菩提，亦由如是甚深般若波罗蜜多而得生故；所有菩萨摩诃萨行、诸佛无上正等菩提，皆由如是甚深般若波罗蜜多而得生故；一切预流乃至诸佛，皆由如是甚深般若波罗蜜多而得有故；一切如来、应、正等觉已、正、当得无上菩提，皆由如是甚深般若波罗蜜多。由此因缘，甚深般若波罗蜜多于诸如来有大恩德，是故诸佛常以佛眼种种方便观察护念。

“善现当知，若善男子、善女人等，有能听闻、书写受持、读诵修习、思惟演说甚深般若波罗蜜多，一切如来、应、正等觉常以佛眼观察护念，令其身心常得安乐，所修善业皆无留难。善现当知，若善男子、善女人等，能于般若波罗蜜多听闻书写、受持读诵、修习思惟、为他演说，十方世界一切如来、应、正等觉皆共护念，令于无上正等菩提得不退转。”

具寿善现便白佛言：“如世尊说：甚深般若波罗蜜多能生诸佛，能示世间诸法实相。世尊，云何甚深般若波罗蜜多能生诸佛，能示世间诸法实相？云何诸佛从般若生？云何如来说世间相？”

佛告善现：“甚深般若波罗蜜多能生诸佛所有十力广说乃至一切相智，此等无量无边功德皆从般若波罗蜜多而得生长，由得如是诸佛法故说名为佛。甚深般若波罗蜜多能生如是诸佛功德，由此故说甚深般若波罗蜜多能生诸佛，亦说诸佛从彼而生。善现当知，甚深般若波罗蜜多能示世间诸法实相者，谓能示世间五蕴实相，一切如来、应、正等觉亦说世间五蕴实相。”

具寿善现复白佛言：“云何如来、应、正等觉甚深般若波罗蜜多说示世间五蕴实相？”

佛告善现：“一切如来、应、正等觉甚深般若波罗蜜多，俱不说示色等五蕴，有成有坏、有生有灭、有染有净、有增有减、有入有出、有过去有未来有现在、有善有不善有无记、有欲界系有色界系有无色界系。所以者何？非空、无相、无愿之法有成有坏、有生有灭等，非无造作、无生无灭、无性之法有成有坏、有生灭等。一切如来、应、正等觉甚深般若波罗蜜多如是说示五蕴实相，此五蕴相即是世间，是故世间亦无成坏、生灭等相。

“复次，善现，一切如来、应、正等觉皆依般若波罗蜜多，能普证知无量无数无边有情心行差别。然此般若波罗蜜多甚深义中，都无有情及无有情施设可得，都无诸色亦无诸色施设可得，都无受、想、行、识亦无受、想、行、识施设可得，广说乃至都无一切智、道相智、一切相智亦无一切智、道相智、一切相智施设可得。一切如来、应、正等觉甚深般若波罗蜜多，如是说示世间之相。

“复次，善现，甚深般若波罗蜜多不示现色广说乃至一切相智。所以者何？此大般若波罗蜜多甚深义中，甚深般若波罗蜜多尚无所有都不可得，况有诸色广说乃至一切相智可得示现？

“复次，善现，一切有情施设言说，若有色、若无色，若有想、若无想、若非有想非无想，若此世界、若余十方一切世界，是诸有情若略心、若散心，一切如来、应、正等觉依深般若波罗蜜多皆如实知。”

“世尊，云何如来、应、正等觉依深般若波罗蜜多，如实知彼诸有情类略心、散心？”

“善现，一切如来、应、正等觉依深般若波罗蜜多，由法性故，如实知彼诸有情类略心、散心。”

“世尊，云何如来、应、正等觉依深般若波罗蜜多，由法性故，如实知彼诸有情类略心、散心？”

“善现，一切如来、应、正等觉依深般若波罗蜜多，如实知法性中法性尚无所有都不可得，况有有情略心、散心而可得者？如是如来、应、正等觉依深般若波罗蜜多，由法性故，如实知彼诸有情类略心、散心。”

“复次，善现，一切如来、应、正等觉依深般若波罗蜜多，由尽故、离染故、灭故、断故、寂静故、远离故，如实知彼诸有情类略心、散心。”

“世尊，云何如来、应、正等觉依深般若波罗蜜多，由尽故、离染故、灭故、断故、寂静故、远离故，如实知彼诸有情类略心、散心？”

“善现，一切如来、应、正等觉依深般若波罗蜜多，如实知尽、离染、灭、断、寂静、远离中，尽等性尚无所有都不可得，况有有情略心、散心而可得者？如是如来、应、正等觉依深般若波罗蜜多，由尽、离染、灭、断、寂静、远离故，如实知彼诸有情类略心、散心。

“复次，善现，一切如来、应、正等觉依深般若波罗蜜多，如实知彼诸有情类有贪心、离贪心，有瞋心、离瞋心，有痴心、离痴心。”

“世尊，云何如来、应、正等觉依深般若波罗蜜多，如实知彼诸有情类有贪心、离贪心，有瞋心、离瞋心，有痴心、离痴心？”

“善现，一切如来、应、正等觉依深般若波罗蜜多，如实知彼诸有情类有贪、瞋、痴心如实性，非有贪、瞋、痴心，非离贪、瞋、痴心。所以者何？如实性中，心、心所法尚无所有都不可得，况有有贪、瞋、痴心，离贪、瞋、痴心而可得者？一切如来、应、正等觉依深般若波罗蜜多，如实知彼诸有情类离贪、瞋、痴心如实性非离贪、瞋、痴心，非有贪、瞋、痴心。所以者何？如实性中，心、心所法尚无所有都不可得，况有离贪、瞋、痴心，有贪、瞋、痴心而可得者？如是如来、应、正等觉依深般若波罗蜜多，如实知彼诸有情类有贪心、离贪心，有瞋心、离瞋心，有痴心、离痴心。

“复次，善现，一切如来、应、正等觉依深般若波罗蜜多，如实知彼诸有情类有贪、瞋、痴心非有贪、瞋、痴心，非离贪、瞋、痴心。何以故？如是二心不和合故。一切如来、应、正等觉依深般若波罗蜜多，如实知彼诸有情类离贪、瞋、痴心，非离贪、瞋、痴心，非有贪、瞋、痴心。何以故？如是二心不和合故。如是如来、应、正等觉依深般若波罗蜜多，如实知彼诸有情类有贪心、离贪心，有瞋心、离瞋心，有痴心、离痴心。

“复次，善现，一切如来、应、正等觉依深般若波罗蜜多，如实知彼诸有情类所有广心。”

“世尊，云何如来、应、正等觉依深般若波罗蜜多，如实知彼诸有情类所有广心？”

“善现，一切如来、应、正等觉依深般若波罗蜜多，如实知彼诸有情类所有广心，非广非狭、非增非减、非去非来。所以者何？心之自性毕竟离故，都无所有竟不可得，谁广、谁狭？谁增、谁减？谁去、谁来？如是如来、应、正等觉依深般若波罗蜜多，如实知彼诸有情类所有广心。

“复次，善现，一切如来、应、正等觉依深般若波罗蜜多，如实知彼诸有情类所有大心。”

“世尊，云何如来、应、正等觉依深般若波罗蜜多，如实知彼诸有情类所有大心？”

“善现，一切如来、应、正等觉依深般若波罗蜜多，如实知彼诸有情类所有大心，非大非小、非去非来、非生非灭、非住非异、非染非净。所以者何？心之自性毕竟离故，都无所有竟不可得，谁大、谁小？谁去、谁来？谁生、谁灭？谁住、谁异？谁染、谁净？如是如来、应、正等觉依深般若波罗蜜多，如实知彼诸有情类所有大心。

“复次，善现，一切如来、应、正等觉依深般若波罗蜜多，如实知彼诸有情类所有无量心。”

“世尊，云何如来、应、正等觉依深般若波罗蜜多，如实知彼诸有情类所有无量心？”

“善现，一切如来、应、正等觉依深般若波罗蜜多，如实知彼诸有情类所有无量心，非有量非无量、非住非不住、非去非不去。所以者何？心之自性毕竟离故无漏无依，如何可说有量无量、有住不住、有去不去？如是如来、应、正等觉依深般若波罗蜜多，如实知彼诸有情类所有无量心。

“复次，善现，一切如来、应、正等觉依深般若波罗蜜多，如实知彼诸有情类所有无见、无对心。”

“世尊，云何如来、应、正等觉依深般若波罗蜜多，如实知彼诸有情类所有无见、无对心？”

“善现，一切如来、应、正等觉依深般若波罗蜜多，如实知彼诸有情类所有无见、无对心皆无心相。所以者何？以一切心自相空故。如是如来、应、正等觉依深般若波罗蜜多，如实知彼诸有情类所有无见、无对心。

“复次，善现，一切如来、应、正等觉依深般若波罗蜜多，如实知彼诸有情类所有无色不可见心。”

“世尊，云何如来、应、正等觉依深般若波罗蜜多，如实知彼诸有情类所有无色不可见心？”

“善现，一切如来、应、正等觉依深般若波罗蜜多，如实知彼诸有情类所有无色不可见心诸佛五眼皆不能见。所以者何？以一切心自性空故。如是如来、应、正等觉依深般若波罗蜜多，如实知彼诸有情类所有无色不可见心。

“复次，善现，一切如来、应、正等觉依深般若波罗蜜多，如实知彼诸有情类心、心所法，若出若没、若屈若伸。”

“世尊，云何如来、应、正等觉依深般若波罗蜜多，如实知彼诸有情类心、心所法，若出若没、若屈若伸？”

“善现，一切如来、应、正等觉依深般若波罗蜜多，如实知彼诸有情类出没屈伸心、心所法，皆依色、受、想、行、识生。如是如来、应、正等觉依深般若波罗蜜多，如实知彼诸有情类心、心所法，若出若没、若屈若伸，谓诸如来、应、正等觉依深般若波罗蜜多，如实知彼诸有情类出没屈伸心、心所法，依色乃至识执我及世间或常或无常、或亦常亦无常、或非常非无常：‘此是谛实，余皆愚妄’；依色乃至识执我及世间或有边或无边、或亦有边亦无边、或非有边非无边：‘此是谛实，余皆愚妄’；依色乃至识执如来死后或有或非有、或亦有亦非有、或非有非非有：‘此是谛实，余皆愚妄’；依色乃至识执命者或即身或异身：‘此是谛实，余皆愚妄’。如是如来、应、正等觉依深般若波罗蜜多，如实知彼诸有情类心、心所法，若出若没、若屈若伸。

“复次，善现，一切如来、应、正等觉依深般若波罗蜜多，如实知色、受、想、行、识。”

“世尊，云何如来、应、正等觉依深般若波罗蜜多，如实知色、受、想、行、识？”

“善现，一切如来、应、正等觉依深般若波罗蜜多，如实知色、受、想、行、识皆如真如无变异、无分别、无相状、无警觉、无戏论、无所得。如是如来、应、正等觉依深般若波罗蜜多，如实知色、受、想、行、识，亦如实知诸有情类出没屈伸心、心所法皆如真如无变异、无分别、无相状、无警觉、无戏论、无所得。

“善现当知，诸有情类出没屈伸心、心所法真如即五蕴真如，五蕴真如即十二处真如，十二处真如即十八界真如，十八界真如即一切法真如，一切法真如即六波罗蜜多真如，六波罗蜜多真如即三十七菩提分法真如，三十七菩提分法真如即十六空真如，十六空真如即八解脱真如，八解脱真如即九次第定真如，九次第定真如即三解脱门真如，三解脱门真如即如来十力真如，如来十力真如即四无所畏真如，四无所畏真如即四无碍解真如，四无碍解真如即大慈、大悲、大喜、大舍真如，大慈、大悲、大喜、大舍真如即十八佛不共法真如，十八佛不共法真如即一切智真如，一切智真如即道相智真如，道相智真如即一切相智真如，一切相智真如即善、不善、无记法真如，善、不善、无记法真如即世间、出世间法真如，世间、出世间法真如即有漏、无漏法真如，有漏、无漏法真如即有罪、无罪法真如，有罪、无罪法真如即杂染、清净法真如，杂染、清净法真如即有为、无为法真如，有为、无为法真如即三世真如，三世真如即三界真如，三界真如即预流、一来、不还、阿罗汉果真如，预流、一来、不还、阿罗汉果真如即独觉菩提真如，独觉菩提真如即一切菩萨摩诃萨行真如，一切菩萨摩诃萨行真如即诸佛无上正等菩提真如，诸佛无上正等菩提真如即一切如来、应、正等觉真如，一切如来、应、正等觉真如即一切有情真如。

“善现当知，若一切如来、应、正等觉真如，若一切有情真如，若一切法真如，皆不相离；不相离故，无尽、无二，不可分别。

“善现当知，一切如来、应、正等觉依深般若波罗蜜多，证一切法真如究竟，乃得无上正等菩提。由此故说甚深般若波罗蜜多能生诸佛，是诸佛母，能示诸佛世间实相。

“善现当知，如是如来、应、正等觉依深般若波罗蜜多，能如实觉诸法真如不虚妄性、不变异性。由如实觉真如相故，说名如来、应、正等觉。”

具寿善现即白佛言：“甚深般若波罗蜜多所证诸法真如实相，极为甚深，难见难觉。一切如来、应、正等觉皆用诸法真如实相，显示分别诸佛无上正等菩提。如是真如甚深甚妙，谁能信解？唯有不退位菩萨摩诃萨，及具正见漏尽阿罗汉，闻佛说此甚深真如能生信解，如来为彼依自所证真如之相显示分别。”

佛告善现：“如是，如是，如汝所说。所以者何？真如无尽，是故甚深，唯有如来现等正觉无尽真如。”

“世尊，佛由谁证无尽真如？”

“善现，佛由真如能证如是无尽真如。”

“世尊，如来证谁无尽真如？”

“善现，证一切法无尽真如。”

“世尊，诸法真如何故无尽？”

“善现，以一切法皆无尽故，一切如来、应、正等觉证真如故，获得无上正等菩提，为诸有情显示分别一切法真如相，由此故名如实说者。”

尔时，三千大千世界所有欲界、色界天子，各以种种天妙华香遥散世尊而为供养，来诣佛所，顶礼佛足，却住一面，俱白佛言：“如来所说甚深般若波罗蜜多以何为相？”

尔时，佛告诸天子言：“天子当知，甚深般若波罗蜜多以空、无相、无愿为相，甚深般若波罗蜜多以无造作、无生无灭、无染无净、无性无相、非断非常、非一非异、无来无去、虚空为相，甚深般若波罗蜜多有如是等无量诸相。天子当知，如是诸相，一切如来、应、正等觉依世俗说，不依胜义。

“天子当知，甚深般若波罗蜜多如是诸相，世间天、人、阿素洛等皆不能坏。何以故？世间天、人、阿素洛等亦是相故。天子当知，诸相不能破坏诸相，诸相不能了知诸相，诸相不能破坏无相，诸相不能了知无相，无相不能破坏诸相，无相不能了知诸相，无相不能破坏无相，无相不能了知无相。何以故？若相、若无相、若相无相皆无所有，能破、能知、所破、所知、破者、知者皆不可得故。

“天子当知，如是诸相，非色所作，非受、想、行、识所作，广说乃至非一切智所作，非道相智、一切相智所作。天子当知，如是诸相，非天所作、非非天所作，非人所作、非非人所作，非有漏、非无漏，非世间、非出世间，非有为、非无为，无所系属，不可宣说。

“天子当知，甚深般若波罗蜜多远离众相，不应问言甚深般若波罗蜜多以何为相。汝诸天子，于意云何？设有问言虚空何相，如是发问为正问不？”

诸天子曰：“不也，世尊。何以故？虚空无体、无相、无为，不应问故。”

佛告天子：“甚深般若波罗蜜多亦复如是，不应为问。然诸法相，有佛无佛，法界法尔。佛于此相如实觉知，故名如来、应、正等觉。”

时，诸天子复白佛言：“如来所觉如是诸相，极为甚深，难见难觉。如来现觉如是相故，于一切法无碍智转。一切如来、应、正等觉住如是相，分别开示甚深般若波罗蜜多，为诸有情集诸法相方便开示，令于般若波罗蜜多得无碍智。

“希有，世尊！甚深般若波罗蜜多是诸如来、应、正等觉常所行处。一切如来、应、正等觉行是处故，证得无上正等菩提，为诸有情分别开示一切法相，所谓分别开示色相，分别开示受、想、行、识相，广说乃至分别开示一切智相，分别开示道相智、一切相智相。”

尔时，佛告诸天子言：“如是，如是，如汝所说。天子当知，一切法相，如来如实觉为无相，所谓：变碍是色相，领纳是受相，取像是想相，造作是行相，了别是识相，如来如实觉为无相；苦恼聚是蕴相，生长门是处相，多毒害是界相，如来如实觉为无相；能惠舍是布施相，无热恼是净戒相，不忿恚是安忍相，不可伏是精进相，无散乱是静虑相，无执著是般若相，如来如实觉为无相；无所有是内空等相，不颠倒是真如等相，不虚妄是四圣谛相，如来如实觉为无相；无扰恼是四静虑相，无限碍是四无量相，无喧杂是四无色定相，如来如实觉为无相；无系缚是八解脱相，不散乱是九次第定相，能出离是三十七菩提分法相，如来如实觉为无相；能远离是空解脱门相，无取著是无相解脱门相，厌众苦是无愿解脱门相，如来如实觉为无相；摄净位是三乘十地相，趣大觉是菩萨十地相，如来如实觉为无相；能观照是五眼相，无滞碍是六神通相，如来如实觉为无相；难屈伏是如来十力相，无怯惧是四无所畏相，无断绝是四无碍解相，与利乐是大慈相，拔衰苦是大悲相，庆善事是大喜相，弃喧杂是大舍相，不可夺是十八佛不共法相，如来如实觉为无相；能严饰是相好相，能忆念是无忘失法相，无所执是恒住舍性相，如来如实觉为无相；遍摄持是一切陀罗尼门相，遍摄受是一切三摩地门相，如来如实觉为无相；善受教是声闻乘果相，自开悟是独觉菩提相，趣大果是菩萨摩诃萨行相，具大用是诸佛无上正等菩提相，如来如实觉为无相；现正等觉是一切智相，极善通达是道相智相，现等别觉是一切相智相，如来如实觉为无相。

“天子当知，一切如来、应、正等觉于如是等一切法相，皆能如实觉为无相。由此因缘，我说诸佛得无碍智，无与等者。”

尔时，佛告具寿善现：“甚深般若波罗蜜多是诸佛母，能示世间诸法实相。是故如来、应、正等觉依法而住，供养恭敬、尊重赞叹、摄受护持所依住法，此法即是甚深般若波罗蜜多。一切如来、应、正等觉无不依止甚深般若波罗蜜多，供养恭敬、尊重赞叹、摄受护持。所以者何？甚深般若波罗蜜多能生诸佛，能与诸佛作所依处，能示世间诸法实相。

“善现当知，一切如来、应、正等觉是知恩者、能报恩者。若有问言：‘谁是知恩能报恩者？’应正答言：‘佛是知恩能报恩者。’何以故？一切世间知恩报恩，无过佛故。”

具寿善现即白佛言：“云何如来、应、正等觉知恩报恩？”

佛告善现：“一切如来、应、正等觉，乘如是乘，行如是道，来至无上正等菩提。得菩提已，于一切时供养恭敬、尊重赞叹、摄受护持是乘、是道，曾无暂废。此乘、此道，当知即是甚深般若波罗蜜多。是名如来、应、正等觉知恩报恩。

“复次，善现，一切如来、应、正等觉，无不皆依甚深般若波罗蜜多，于诸有相及无相法皆现等觉无实作用，以能作者无所有故。一切如来、应、正等觉，无不皆依甚深般若波罗蜜多，于诸有相及无相法皆现等觉无所成办，以诸形质不可得故。善现当知，以诸如来、应、正等觉知依如是甚深般若波罗蜜多，能现等觉相、无相法皆无作用、无所成办，于一切时供养恭敬、尊重赞叹、摄受护持曾无间断，故名真实知恩报恩。

“复次，善现，一切如来、应、正等觉，无不皆依甚深般若波罗蜜多，于一切法无作、无成、无生智转，复能知此无转因缘。是故应知，甚深般若波罗蜜多能生如来、应、正等觉，亦能如实示世间相。”

具寿善现便白佛言：“如来常说一切法性无生无起、无知无见，如何可说甚深般若波罗蜜多能生诸佛，是诸佛母，亦能如实示世间相？”

佛告善现：“如是，如是，如汝所说，一切法性无生无起、无知无见。依世俗说，甚深般若波罗蜜多能生诸佛，是诸佛母，亦能如实示世间相。”

具寿善现复白佛言：“云何诸法无生无起、无知无见？”

佛告善现：“以一切法空无所有，皆不自在、虚诳不坚故，一切法无生无起、无知无见。复次，善现，一切法性无所依止、无所系属，由此因缘，无生无起、无知无见。善现当知，甚深般若波罗蜜多虽能生佛，示世间相，而无所生亦无所示。

“善现当知，甚深般若波罗蜜多，不见色故名示色相，不见受、想、行、识故名示受、想、行、识相，广说乃至不见一切智故名示一切智相，不见道相智、一切相智故名示道相智、一切相智相。善现当知，由如是义，甚深般若波罗蜜多，能示世间诸法实相，能生诸佛，名诸佛母。”

具寿善现复白佛言：“云何如是甚深般若波罗蜜多，不见色故名示色相，不见受、想、行、识故名示受、想、行、识相，广说乃至不见一切智故名示一切智相，不见道相智、一切相智故名示道相智、一切相智相？”

佛告善现：“甚深般若波罗蜜多，由不缘色而生于识，是为不见色故名示色相，广说乃至由不缘一切相智而生于识，是为不见一切相智故名示一切相智相。善现当知，由如是义，甚深般若波罗蜜多，能示世间诸法实相，能生诸佛，名诸佛母。

“复次，善现，甚深般若波罗蜜多，能为诸佛显世间空，故名佛母，能示诸佛世间实相。”

具寿善现即白佛言：“云何般若波罗蜜多，能为诸佛显世间空？”

佛告善现：“甚深般若波罗蜜多，能为诸佛显五蕴世间空，显十二处世间空，显十八界世间空，显六触世间空，显六受世间空，显六界世间空，显四缘世间空，显十二支缘起世间空，显我见为根本六十二见世间空，显十善业道世间空，显四静虑、四无量、四无色定世间空，显六波罗蜜多世间空，显内空乃至无性自性空世间空，显苦、集、灭、道世间空，显三十七菩提分法世间空，显八解脱、八胜处、九次第定、十遍处世间空，显空、无相、无愿解脱门世间空，显三乘十地世间空，显菩萨十地世间空，显一切陀罗尼门、三摩地门世间空，显五眼、六神通世间空，显如来十力、四无所畏、四无碍解、十八佛不共法世间空，显大慈、大悲、大喜、大舍世间空，显三十二大士相、八十随好世间空，显无忘失法、恒住舍性世间空，显预流果乃至独觉菩提世间空，显一切菩萨摩诃萨行、诸佛无上正等菩提世间空，显一切智、道相智、一切相智世间空。如是，善现，甚深般若波罗蜜多，能为诸佛显世间空，故名佛母，能示诸佛世间实相。

“复次，善现，佛因般若波罗蜜多，能为世间显色世间空，乃至显一切相智世间空，令诸世间受世间空、想世间空、思世间空、识世间空。如是，善现，甚深般若波罗蜜多，能为诸佛显世间空，故名佛母，能示诸佛世间实相。

“复次，善现，甚深般若波罗蜜多，能示诸佛世间空相。云何示诸佛世间空相？谓令如来、应、正等觉见色世间空，乃至见一切相智世间空。如是，善现，甚深般若波罗蜜多，能示诸佛世间空相。

“复次，善现，甚深般若波罗蜜多，能示诸佛世间不可思议相。云何示诸佛世间不可思议相？谓示如来、应、正等觉色世间不可思议相，乃至一切相智世间不可思议相。如是，善现，甚深般若波罗蜜多，能示诸佛世间不可思议相。

“复次，善现，甚深般若波罗蜜多，能示诸佛世间远离相。云何能示诸佛世间远离相？谓示如来、应、正等觉色世间远离相，乃至一切相智世间远离相。如是，善现，甚深般若波罗蜜多，能示诸佛世间远离相。

“复次，善现，甚深般若波罗蜜多，能示诸佛世间寂静相。云何能示诸佛世间寂静相？谓示如来、应、正等觉色世间寂静相，乃至一切相智世间寂静相。如是，善现，甚深般若波罗蜜多，能示诸佛世间寂静相。

“复次，善现，甚深般若波罗蜜多，能示诸佛世间毕竟空相。云何能示诸佛世间毕竟空相？谓示如来、应、正等觉色世间毕竟空相，乃至一切相智世间毕竟空相。如是，善现，甚深般若波罗蜜多，能示诸佛世间毕竟空相。

“复次，善现，甚深般若波罗蜜多，能示诸佛世间无性空相。云何能示诸佛世间无性空相？谓示如来、应、正等觉色世间无性空相，乃至一切相智世间无性空相。如是，善现，甚深般若波罗蜜多，能示诸佛世间无性空相。

“复次，善现，甚深般若波罗蜜多，能示诸佛世间自性空相。云何能示诸佛世间自性空相？谓示如来、应、正等觉色世间自性空相，乃至一切相智世间自性空相。如是，善现，甚深般若波罗蜜多，能示诸佛世间自性空相。

“复次，善现，甚深般若波罗蜜多，能示诸佛世间无性自性空相。云何能示诸佛世间无性自性空相？谓示如来、应、正等觉色世间无性自性空相，乃至一切相智世间无性自性空相。如是，善现，甚深般若波罗蜜多，能示诸佛世间无性自性空相。

“复次，善现，甚深般若波罗蜜多，能示诸佛世间纯空相。云何能示诸佛世间纯空相？谓示如来、应、正等觉色世间纯空相，乃至一切相智世间纯空相。如是，善现，甚深般若波罗蜜多，能示诸佛世间纯空相。

“善现当知，由如是义，甚深般若波罗蜜多，能示诸佛世间实相。

“复次，善现，甚深般若波罗蜜多，能示诸佛世间相者，谓令不起此世间想、他世间想。所以者何？以实无法可起此世、他世想故。”