## 大般若波罗蜜多经卷第三百八十六

### 初分诸法平等品第六十九之四

“善现，四念住非法界，亦不离四念住别有法界；四正断、四神足、五根、五力、七等觉支、八圣道支非法界，亦不离四正断乃至八圣道支别有法界。四念住即法界，法界即四念住；四正断乃至八圣道支即法界，法界即四正断乃至八圣道支。

“善现，空解脱门非法界，亦不离空解脱门别有法界；无相、无愿解脱门非法界，亦不离无相、无愿解脱门别有法界。空解脱门即法界，法界即空解脱门，无相、无愿解脱门即法界，法界即无相、无愿解脱门。

“善现，内空非法界，亦不离内空别有法界；外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空非法界，亦不离外空乃至无性自性空别有法界。内空即法界，法界即内空；外空乃至无性自性空即法界，法界即外空乃至无性自性空。

“善现，苦圣谛非法界，亦不离苦圣谛别有法界；集、灭、道圣谛非法界，亦不离集、灭、道圣谛别有法界。苦圣谛即法界，法界即苦圣谛；集、灭、道圣谛即法界，法界即集、灭、道圣谛。

“善现，八解脱非法界，亦不离八解脱别有法界；八胜处、九次第定、十遍处非法界，亦不离八胜处、九次第定、十遍处别有法界。八解脱即法界，法界即八解脱；八胜处、九次第定、十遍处即法界，法界即八胜处、九次第定、十遍处。

“善现，一切陀罗尼门非法界，亦不离一切陀罗尼门别有法界；一切三摩地门非法界，亦不离一切三摩地门别有法界。一切陀罗尼门即法界，法界即一切陀罗尼门；一切三摩地门即法界，法界即一切三摩地门。

“善现，极喜地非法界，亦不离极喜地别有法界；离垢地、发光地、焰慧地、极难胜地、现前地、远行地、不动地、善慧地、法云地非法界，亦不离离垢地乃至法云地别有法界。极喜地即法界，法界即极喜地；离垢地乃至法云地即法界，法界即离垢地乃至法云地。

“善现，五眼非法界，亦不离五眼别有法界，六神通非法界，亦不离六神通别有法界。五眼即法界，法界即五眼；六神通即法界，法界即六神通。

“善现，佛十力非法界，亦不离佛十力别有法界；四无所畏、四无碍解、十八佛不共法非法界，亦不离四无所畏、四无碍解、十八佛不共法别有法界。佛十力即法界，法界即佛十力；四无所畏、四无碍解、十八佛不共法即法界，法界即四无所畏、四无碍解、十八佛不共法。

“善现，大慈非法界，亦不离大慈别有法界；大悲、大喜、大舍非法界，亦不离大悲、大喜、大舍别有法界。大慈即法界，法界即大慈；大悲、大喜、大舍即法界，法界即大悲、大喜、大舍。

“善现，无忘失法非法界，亦不离无忘失法别有法界；恒住舍性非法界，亦不离恒住舍性别有法界。无忘失法即法界，法界即无忘失法；恒住舍性即法界，法界即恒住舍性。

“善现，一切智非法界，亦不离一切智别有法界；道相智、一切相智非法界，亦不离道相智、一切相智别有法界。一切智即法界，法界即一切智；道相智、一切相智即法界，法界即道相智、一切相智。

“善现，三十二大士相非法界，亦不离三十二大士相别有法界；八十随好非法界，亦不离八十随好别有法界。三十二大士相即法界，法界即三十二大士相；八十随好即法界，法界即八十随好。

“善现，预流果非法界，亦不离预流果别有法界；一来、不还、阿罗汉果、独觉菩提非法界，亦不离一来、不还、阿罗汉果、独觉菩提别有法界。预流果即法界，法界即预流果；一来、不还、阿罗汉果、独觉菩提即法界，法界即一来、不还、阿罗汉果、独觉菩提。

“善现，一切菩萨摩诃萨行非法界，亦不离一切菩萨摩诃萨行别有法界；诸佛无上正等菩提非法界，亦不离诸佛无上正等菩提别有法界。一切菩萨摩诃萨行即法界，法界即一切菩萨摩诃萨行；诸佛无上正等菩提即法界，法界即诸佛无上正等菩提。

“善现，世间法非法界，亦不离世间法别有法界；出世法非法界，亦不离出世法别有法界。世间法即法界，法界即世间法；出世法即法界，法界即出世法。

“善现，有漏法非法界，亦不离有漏法别有法界；无漏法非法界，亦不离无漏法别有法界。有漏法即法界，法界即有漏法；无漏法即法界，法界即无漏法。

“善现，有为法非法界，亦不离有为法别有法界；无为法非法界，亦不离无为法别有法界。有为法即法界，法界即有为法；无为法即法界，法界即无为法。

“善现，菩萨摩诃萨修行般若波罗蜜多时，若见有法离法界者，便非正趣所求无上正等菩提。善现，菩萨摩诃萨修行般若波罗蜜多时，知一切法不离法界。

“善现，菩萨摩诃萨修行般若波罗蜜多时，知一切法即法界，以方便善巧无名相法，为诸有情寄名相说，谓此是色，此是受、想、行、识；此是眼处，此是耳、鼻、舌、身、意处；此是色处，此是声、香、味、触、法处；此是眼界，此是耳、鼻、舌、身、意界；此是色界，此是声、香、味、触、法界；此是眼识界，此是耳、鼻、舌、身、意识界；此是眼触，此是耳、鼻、舌、身、意触；此是眼触为缘所生诸受，此是耳、鼻、舌、身、意触为缘所生诸受；此是地界，此是水、火、风、空、识界；此是因缘，此是等无间缘、所缘缘、增上缘；此是从缘所生诸法；此是无明，此是行、识、名色、六处、触、受、爱、取、有、生、老死愁叹苦忧恼；此是世间法，此是出世法；此是色法，此是非色法；此是有见法，此是无见法；此是有漏法，此是无漏法；此是有为法，此是无为法；此是布施波罗蜜多，此是净戒、安忍、精进、静虑、般若波罗蜜多；此是四静虑，此是四无量、四无色定；此是四念住，此是四正断、四神足、五根、五力、七等觉支、八圣道支；此是空解脱门，此是无相、无愿解脱门；此是内空，此是外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；此是真如，此是法界、法性、不虚妄性、不变异性、平等性、离生性、法定、法住、实际、虚空界、不思议界；此是苦圣谛，此是集、灭、道圣谛；此是八解脱，此是八胜处、九次第定、十遍处；此是一切陀罗尼门，此是一切三摩地门；此是极喜地，此是离垢地、发光地、焰慧地、极难胜地、现前地、远行地、不动地、善慧地、法云地；此是五眼，此是六神通；此是佛十力，此是四无所畏、四无碍解、十八佛不共法；此是大慈，此是大悲、大喜、大舍；此是无忘失法，此是恒住舍性；此是一切智，此是道相智、一切相智；此是三十二大士相，此是八十随好；此是预流果，此是一来、不还、阿罗汉果、独觉菩提；此是一切菩萨摩诃萨行，此是诸佛无上正等菩提。

“善现，如巧幻师或彼弟子，执持少物于众人前，幻作种种异类色相，谓或幻作男女、大小，象、马、牛、羊、驼、驴、鸡等种种禽兽；或复幻作城邑、聚落、园林、池沼，种种庄严甚可爱乐；或复幻作衣服、饮食、房舍、卧具、香华、璎珞种种珍宝；或复幻作无量种类伎乐俳优，令无量人欢娱受乐；或复幻作种种形相令行布施，或令持戒，或令修忍，或令精进，或令修定，或令修慧；或复现生刹帝利大族，或复现生婆罗门大族，或复现生长者大族，或复现生居士大族；或复幻作诸山、大海、妙高山王、轮围山等；或复现生四大王众天、三十三天、夜摩天、睹史多天、乐变化天、他化自在天；或复现生梵众天——梵辅天、梵会天、大梵天；或复现生光天——少光天、无量光天、极光净天；或复现生净天——少净天、无量净天、遍净天；或复现生广天——少广天、无量广天、广果天；或复现生无想天；或生无烦天、无热天、善现天、善见天、色究竟天；或复现生空无边处天、识无边处天、无所有处天、非想非非想处天；或复现作预流、一来、不还、阿罗汉、独觉；或复现作菩萨摩诃萨，从初发心修行布施、净戒、安忍、精进、静虑、般若波罗蜜多，修行四静虑、四无量、四无色定，修行四念住、四正断、四神足、五根、五力、七等觉支、八圣道支，修行空、无相、无愿解脱门，学住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，学住真如、法界、法性、不虚妄性、不变异性、平等性、离生性、法定、法住、实际、虚空界、不思议界，学住苦、集、灭、道圣谛，趣入菩萨正性离生，修行极喜地、离垢地、发光地、焰慧地、极难胜地、现前地、远行地、不动地、善慧地、法云地，游戏八解脱、八胜处、九次第定、十遍处，游戏一切陀罗尼门、一切三摩地门，引发种种殊胜神通，放大光明照诸世界，严净佛土，成熟有情，修行种种诸佛功德；或复幻作如来、应、正等觉，具三十二大丈夫相，八十随好圆满庄严，成就十力、四无所畏、四无碍解、十八佛不共法、大慈、大悲、大喜、大舍、无忘失法、恒住舍性、一切智、道相智、一切相智等无量无边不可思议希有功德。

“善现，如是幻师或彼弟子为惑他故，于众人前幻作此等诸幻化事。其中无智男女大小见是事已，咸惊叹言：‘奇哉！此人妙解众伎，能作种种甚希有事！乃至能作如来之身，相好庄严，具诸功德，令众欢乐，自显伎能。’其中有智见此事已，作是思惟：‘甚为奇异！云何此人能现是事？此中无有实事可得，而令众人迷谬欢乐，于无实物起实物想！’

“善现，菩萨摩诃萨亦复如是，修行般若波罗蜜多时，虽不见有法离真法界，亦不见法界离诸法，亦不见有情及彼施设实事可得，而能种种善巧方便，自行布施波罗蜜多，亦劝他行布施波罗蜜多，无倒称扬行布施波罗蜜多法，欢喜赞叹行布施波罗蜜多者；自行净戒波罗蜜多，亦劝他行净戒波罗蜜多，无倒称扬行净戒波罗蜜多法，欢喜赞叹行净戒波罗蜜多者；自行安忍波罗蜜多，亦劝他行安忍波罗蜜多，无倒称扬行安忍波罗蜜多法，欢喜赞叹行安忍波罗蜜多者；自行精进波罗蜜多，亦劝他行精进波罗蜜多，无倒称扬行精进波罗蜜多法，欢喜赞叹行精进波罗蜜多者；自行静虑波罗蜜多，亦劝他行静虑波罗蜜多，无倒称扬行静虑波罗蜜多法，欢喜赞叹行静虑波罗蜜多者；自行般若波罗蜜多，亦劝他行般若波罗蜜多，无倒称扬行般若波罗蜜多法，欢喜赞叹行般若波罗蜜多者；自受持十善业道，亦劝他受持十善业道，无倒称扬受持十善业道法，欢喜赞叹受持十善业道者；自受持五戒，亦劝他受持五戒，无倒称扬受持五戒法，欢喜赞叹受持五戒者；自受持八戒，亦劝他受持八戒，无倒称扬受持八戒法，欢喜赞叹受持八戒者；自受持出家戒，亦劝他受持出家戒，无倒称扬受持出家戒法，欢喜赞叹受持出家戒者；自修四静虑、四无量、四无色定，亦劝他修四静虑、四无量、四无色定，无倒称扬修四静虑、四无量、四无色定法，欢喜赞叹修四静虑、四无量、四无色定者；自修四念住、四正断、四神足、五根、五力、七等觉支、八圣道支，亦劝他修四念住乃至八圣道支，无倒称扬修四念住乃至八圣道支法，欢喜赞叹修四念住乃至八圣道支者；自修空、无相、无愿解脱门，亦劝他修空、无相、无愿解脱门，无倒称扬修空、无相、无愿解脱门法，欢喜赞叹修空、无相、无愿解脱门者；自住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦劝他住内空乃至无性自性空，无倒称扬住内空乃至无性自性空法，欢喜赞叹住内空乃至无性自性空者；自住真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦劝他住真如乃至不思议界，无倒称扬住真如乃至不思议界法，欢喜赞叹住真如乃至不思议界者；自住苦、集、灭、道圣谛，亦劝他住苦、集、灭、道圣谛，无倒称扬住苦、集、灭、道圣谛法，欢喜赞叹住苦、集、灭、道圣谛者；自修八解脱、八胜处、九次第定、十遍处，亦劝他修八解脱乃至十遍处，无倒称扬修八解脱乃至十遍处法，欢喜赞叹修八解脱乃至十遍处者；自修一切陀罗尼门、三摩地门，亦劝他修一切陀罗尼门、三摩地门，无倒称扬修一切陀罗尼门、三摩地门法，欢喜赞叹修一切陀罗尼门、三摩地门者；自修菩萨十地，亦劝他修菩萨十地，无倒称扬修菩萨十地法，欢喜赞叹修菩萨十地者；自修五眼、六神通，亦劝他修五眼、六神通，无倒称扬修五眼、六神通法，欢喜赞叹修五眼、六神通者；自修佛十力、四无所畏、四无碍解、大慈、大悲、大喜、大舍、十八佛不共法，亦劝他修佛十力乃至十八佛不共法，无倒称扬修佛十力乃至十八佛不共法法，欢喜赞叹修佛十力乃至十八佛不共法者；自圆满三十二大士相、八十随好，亦劝他圆满三十二大士相、八十随好，无倒称扬圆满三十二大士相、八十随好法，欢喜赞叹圆满三十二大士相、八十随好者；自修无忘失法、恒住舍性，亦劝他修无忘失法、恒住舍性，无倒称扬修无忘失法、恒住舍性法，欢喜赞叹修无忘失法、恒住舍性者；自修一切智、道相智、一切相智，亦劝他修一切智、道相智、一切相智，无倒称扬修一切智、道相智、一切相智法，欢喜赞叹修一切智、道相智、一切相智者。

“善现，若真法界初、中、后位有差别者，则诸菩萨摩诃萨修行般若波罗蜜多时，不能方便善巧说真法界，成熟有情，严净佛土，修诸菩萨摩诃萨行，证得无上正等菩提；以真法界初、中、后位常无差别，是故菩萨摩诃萨修行般若波罗蜜多时，能方便善巧说真法界，成熟有情，严净佛土，修诸菩萨摩诃萨行，证得无上正等菩提。”

### 初分不可动品第七十之一

尔时，具寿善现白佛言：“世尊，若诸有情及有情施设皆毕竟不可得者，诸菩萨摩诃萨为谁故修行般若波罗蜜多？”

佛告善现：“诸菩萨摩诃萨以实际为量故修行般若波罗蜜多。善现，若有情际与实际异者，诸菩萨摩诃萨则不应修行般若波罗蜜多；以有情际不异实际，是故菩萨摩诃萨为诸有情修行般若波罗蜜多。复次，善现，诸菩萨摩诃萨修行般若波罗蜜多时，以不坏实际法，安立有情于实际中。”

时，具寿善现白佛言：“世尊，若有情际即是实际，云何菩萨摩诃萨修行般若波罗蜜多时，以不坏实际法，安立有情于实际中？世尊，若菩萨摩诃萨修行般若波罗蜜多时，安立有情于实际中者，则为安立实际于实际。世尊，若菩萨摩诃萨修行般若波罗蜜多时，安立实际于实际者，则为安立自性于自性，然不应安立自性于自性。世尊，云何可说菩萨摩诃萨修行般若波罗蜜多时，以不坏实际法，安立有情于实际中？”

佛告善现：“不可安立实际于实际，亦不可安立自性于自性，然诸菩萨摩诃萨修行般若波罗蜜多时，方便善巧能安立有情于实际中，而有情际不异实际。如是，善现，有情际与实际，无二、无二分。”

具寿善现白佛言：“世尊，何等名为诸菩萨摩诃萨方便善巧？诸菩萨摩诃萨修行般若波罗蜜多时，由此方便善巧力故，安立有情于实际中，而能不坏实际之相？”

佛告善现：“诸菩萨摩诃萨修行般若波罗蜜多时，从初发心成就如是方便善巧；由此方便善巧力故，安立有情于布施中；既安立已，为说布施前、后、中际无差别相，作是言：‘善男子，如是布施前、后、中际一切皆空，施者、受者、施所得果亦复皆空，如是一切于实际中都无所有、皆不可得。汝等勿执布施有异，施者、受者、施果、实际亦各有异。汝等若能不执布施、施者、受者、施果、实际各有异者，所修施福，则趣甘露，得甘露果，必以甘露而作后边。’

“复作是言：‘诸善男子，汝等以此所修布施，勿取色，勿取受、想、行、识；勿取眼处，勿取耳、鼻、舌、身、意处；勿取色处，勿取声、香、味、触、法处；勿取眼界，勿取耳、鼻、舌、身、意界；勿取色界，勿取声、香、味、触、法界；勿取眼识界，勿取耳、鼻、舌、身、意识界；勿取眼触，勿取耳、鼻、舌、身、意触；勿取眼触为缘所生诸受，勿取耳、鼻、舌、身、意触为缘所生诸受；勿取地界，勿取水、火、风、空、识界；勿取因缘，勿取等无间缘、所缘缘、增上缘；勿取从缘所生诸法；勿取无明，勿取行、识、名色、六处、触、受、爱、取、有、生、老死愁叹苦忧恼；勿取布施波罗蜜多，勿取净戒、安忍、精进、静虑、般若波罗蜜多；勿取四静虑，勿取四无量、四无色定；勿取四念住，勿取四正断、四神足、五根、五力、七等觉支、八圣道支；勿取空解脱门，勿取无相、无愿解脱门；勿取内空，勿取外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；勿取真如，勿取法界、法性、不虚妄性、不变异性、平等性、离生性、法定、法住、实际、虚空界、不思议界；勿取苦圣谛，勿取集、灭、道圣谛；勿取八解脱，勿取八胜处、九次第定、十遍处；勿取一切陀罗尼门，勿取一切三摩地门；勿取极喜地，勿取离垢地、发光地、焰慧地、极难胜地、现前地、远行地、不动地、善慧地、法云地；勿取五眼，勿取六神通；勿取佛十力，勿取四无所畏、四无碍解、大慈、大悲、大喜、大舍、十八佛不共法；勿取三十二大士相，勿取八十随好；勿取无忘失法，勿取恒住舍性；勿取一切智，勿取道相智、一切相智；勿取预流果，勿取一来、不还、阿罗汉果、独觉菩提；勿取一切菩萨摩诃萨行，勿取诸佛无上正等菩提；勿取世间法，勿取出世法；勿取有漏法，勿取无漏法；勿取有为法，勿取无为法。何以故？一切布施布施性空，一切施者施者性空，一切受者受者性空，一切施果施果性空。空中布施不可得，施者不可得，受者不可得，施果不可得。何以故？如是诸法及余诸法所有自性毕竟空故，毕竟空中如是诸法不可得故。’

“复次，善现，诸菩萨摩诃萨修行般若波罗蜜多时，从初发心成就如是方便善巧；由此方便善巧力故，安立有情于净戒中；既安立已，作是言：‘善男子，汝等今者，于诸有情应深慈愍，离断生命，离不与取，离欲邪行，离虚诳语，离离间语，离粗恶语，离杂秽语，离贪欲，离瞋恚，离邪见。何以故？善男子，如是诸法都无自性，汝等不应分别执著。汝等复应审谛观察，何法名生，欲断其命？复何缘故而断彼命？何法名为所不与物、欲取其物？复何缘故而取彼物？何法名为所行邪境、欲行邪行？复何缘故而行邪行？何法名为应虚诳境、欲行虚诳？复何缘故说虚诳语？何法名为应离间境、欲行离间？复何缘故说离间语？何法名为应毁辱境、欲行毁辱？复何缘故说粗恶语？何法名为诸杂秽事、欲杂秽说？复何缘故说杂秽语？何法名为所应贪物、欲起贪欲？复何缘故而起贪欲？何法名为所应瞋境、欲起瞋恚？复何缘故而起瞋恚？何法名为所邪见境、欲起邪见？复何缘故而起邪见？如是一切自性皆空。’

“善现，是菩萨摩诃萨修行般若波罗蜜多时，成就如是方便善巧，能善成熟诸有情类，为说布施及净戒果俱不可得，令知布施及净戒果自性俱空。彼既了知所修布施及净戒果自性空已，能于其中不生执著；由不执著，心无散乱；无散乱故，能发妙慧；由此妙慧，永断随眠及诸缠已，入无余依般涅槃界。善现，如是依世俗说，不依胜义。所以者何？空中无有少法可得，若已涅槃、若当涅槃、若今涅槃、若涅槃者、若由此故得般涅槃。如是一切都无所有、皆毕竟空，毕竟空性即是涅槃，离此涅槃无别有法。

“复次，善现，诸菩萨摩诃萨修行般若波罗蜜多时，从初发心成就如是方便善巧；由此方便善巧力故，见诸有情心多瞋忿，深生慈愍方便教诫，作是言：‘善男子，应修安忍，乐安忍法，调伏其心受安忍行。汝所瞋法，自性皆空，云何于中而起瞋忿？汝等复应审谛观察，我由何法而起瞋忿？谁能瞋忿？瞋忿于谁？如是诸法本性皆空，本性空法未尝不空。如是空性，非如来作，非独觉作，非声闻作，非菩萨作，亦非天、龙、诸神、药叉、健达缚、阿素洛、揭路荼、紧捺洛、莫呼洛伽、人非人作，亦非四大王众天、三十三天、夜摩天、睹史多天、乐变化天、他化自在天作，亦非梵众天——梵辅天、梵会天、大梵天作，亦非光天——少光天、无量光天、极光净天作，亦非净天——少净天、无量净天、遍净天作，亦非广天——少广天、无量广天、广果天作，亦非无想天作，亦非无烦天、无热天、善现天、善见天、色究竟天作，亦非空无边处天、识无边处天、无所有处天、非想非非想处天作。汝等复应如实观察，如是瞋忿由何而生？为属于谁？复于谁起？当获何果？现得何利？是一切法本性皆空，非空性中可有瞋忿，故应安忍以自饶益。’

“如是，善现，菩萨摩诃萨修行般若波罗蜜多时，方便善巧安立有情于性空理、性空因果，渐以无上正等菩提示现、劝导、赞励、庆喜，令善安住速能证得。善现，如是依世俗说，不依胜义。所以者何？本性空中，能得、所得、得处、得时，一切非有。善现，是名实际本性空理。诸菩萨摩诃萨为欲饶益诸有情故，依此实际本性空理修行般若波罗蜜多时，不得有情，亦复不得有情施设。何以故？善现，以一切法离有情故。

“复次，善现，诸菩萨摩诃萨修行般若波罗蜜多时，从初发心成就如是方便善巧；由此方便善巧力故，见诸有情身心懈怠退失精进，方便劝导令其发起身心精进修诸善法，作是言：‘善男子，本性空中，无懈怠法、无懈怠者、无懈怠处、无懈怠时、无由此事发生懈怠。是一切法皆本性空，不越空理。汝等应发身心精进，舍诸懈怠，勤修善法，谓修布施波罗蜜多，若修净戒波罗蜜多，若修安忍波罗蜜多，若修精进波罗蜜多，若修静虑波罗蜜多，若修般若波罗蜜多，若修四静虑、四无量、四无色定，若修四念住、四正断、四神足、五根、五力、七等觉支、八圣道支，若修空、无相、无愿解脱门，若住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，若住真如、法界、法性、不虚妄性、不变异性、平等性、离生性、法定、法住、实际、虚空界、不思议界，若住苦、集、灭、道圣谛，若修八解脱、八胜处、九次第定、十遍处，若修一切陀罗尼门、三摩地门，若修极喜地、离垢地、发光地、焰慧地、极难胜地、现前地、远行地、不动地、善慧地、法云地，若修五眼、六神通，若修佛十力、四无所畏、四无碍解、十八佛不共法，若修大慈、大悲、大喜、大舍，若修三十二大士相、八十随好，若修无忘失法、恒住舍性，若修一切智、道相智、一切相智，若修诸余一切佛法勿生懈怠，若生懈怠受苦无穷。诸善男子，是一切法本性皆空无诸障碍，汝等应观本性空理无障碍中，无懈怠法、无懈怠者，此处、时、缘亦不可得。’

“如是，善现，诸菩萨摩诃萨修行般若波罗蜜多时，方便善巧安立有情，令住诸法本性空理，虽令安住而无二想。所以者何？本性空理无二、无二分，非无二法可于其中而作二想。
