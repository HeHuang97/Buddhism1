## 大般若波罗蜜多经卷第三百七十六

### 初分无相无得品第六十六之四

“善现，是菩萨摩诃萨修行般若波罗蜜多故，若住内空时，住无漏心而住内空；若住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空时，住无漏心而住外空乃至无性自性空。是故，虽住内空乃至无性自性空而无二想。

“善现，是菩萨摩诃萨修行般若波罗蜜多故，若住真如时，住无漏心而住真如；若住法界、法性、不虚妄性、不变异性、平等性、离生性、法定、法住、实际、虚空界、不思议界时，住无漏心而住法界乃至不思议界。是故，虽住真如乃至不思议界而无二想。

“善现，是菩萨摩诃萨修行般若波罗蜜多故，若修五眼时，住无漏心而修五眼；若修六神通时，住无漏心而修六神通。是故，虽修五眼、六神通而无二想。

“善现，是菩萨摩诃萨修行般若波罗蜜多故，若修佛十力时，住无漏心而修佛十力；若修四无所畏、四无碍解、十八佛不共法时，住无漏心而修四无所畏、四无碍解、十八佛不共法。是故，虽修佛十力、四无所畏、四无碍解、十八佛不共法而无二想。

“善现，是菩萨摩诃萨修行般若波罗蜜多故，若修大慈时，住无漏心而修大慈；若修大悲、大喜、大舍时，住无漏心而修大悲、大喜、大舍。是故，虽修大慈、大悲、大喜、大舍而无二想。

“善现，是菩萨摩诃萨修行般若波罗蜜多故，若修无忘失法时，住无漏心而修无忘失法；若修恒住舍性时，住无漏心而修恒住舍性。是故，虽修无忘失法、恒住舍性而无二想。

“善现，是菩萨摩诃萨修行般若波罗蜜多故，若修一切智时，住无漏心而修一切智；若修道相智、一切相智时，住无漏心而修道相智、一切相智。是故，虽修一切智、道相智、一切相智而无二想。

“善现，是菩萨摩诃萨修行般若波罗蜜多故，若引三十二大士相时，住无漏心而引三十二大士相；若引八十随好时，住无漏心而引八十随好。是故，虽引三十二大士相、八十随好而无二想。”

具寿善现白佛言：“世尊，云何菩萨摩诃萨修行般若波罗蜜多故，行布施波罗蜜多时，住无漏心而行布施波罗蜜多；行净戒、安忍、精进、静虑、般若波罗蜜多时，住无漏心而行净戒乃至般若波罗蜜多？

“世尊，云何菩萨摩诃萨修行般若波罗蜜多故，修四静虑时，住无漏心而修四静虑；修四无量、四无色定时，住无漏心而修四无量、四无色定？

“世尊，云何菩萨摩诃萨修行般若波罗蜜多故，修四念住时，住无漏心而修四念住；修四正断、四神足、五根、五力、七等觉支、八圣道支时，住无漏心而修四正断乃至八圣道支？

“世尊，云何菩萨摩诃萨修行般若波罗蜜多故，修空解脱门时，住无漏心而修空解脱门；修无相、无愿解脱门时，住无漏心而修无相、无愿解脱门？

“世尊，云何菩萨摩诃萨修行般若波罗蜜多故，住苦圣谛时，住无漏心而住苦圣谛；住集、灭、道圣谛时，住无漏心而住集、灭、道圣谛？

“世尊，云何菩萨摩诃萨修行般若波罗蜜多故，修八解脱时，住无漏心而修八解脱；修八胜处、九次第定、十遍处时，住无漏心而修八胜处、九次第定、十遍处？

“世尊，云何菩萨摩诃萨修行般若波罗蜜多故，修一切三摩地门时，住无漏心而修一切三摩地门；修一切陀罗尼门时，住无漏心而修一切陀罗尼门？

“世尊，云何菩萨摩诃萨修行般若波罗蜜多故，住内空时，住无漏心而住内空；住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空时，住无漏心而住外空乃至无性自性空？

“世尊，云何菩萨摩诃萨修行般若波罗蜜多故，住真如时，住无漏心而住真如；住法界、法性、不虚妄性、不变异性、平等性、离生性、法定、法住、实际、虚空界、不思议界时，住无漏心而住法界乃至不思议界？

“世尊，云何菩萨摩诃萨修行般若波罗蜜多故，修五眼时，住无漏心而修五眼；修六神通时，住无漏心而修六神通？

“世尊，云何菩萨摩诃萨修行般若波罗蜜多故，修佛十力时，住无漏心而修佛十力；修四无所畏、四无碍解、十八佛不共法时，住无漏心而修四无所畏、四无碍解、十八佛不共法？

“世尊，云何菩萨摩诃萨修行般若波罗蜜多故，修大慈时，住无漏心而修大慈；修大悲、大喜、大舍时，住无漏心而修大悲、大喜、大舍？

“世尊，云何菩萨摩诃萨修行般若波罗蜜多故，修无忘失法时，住无漏心而修无忘失法；修恒住舍性时，住无漏心而修恒住舍性？

“世尊，云何菩萨摩诃萨修行般若波罗蜜多故，修一切智时，住无漏心而修一切智；修道相智、一切相智时，住无漏心而修道相智、一切相智？

“世尊，云何菩萨摩诃萨修行般若波罗蜜多故，引三十二大士相时，住无漏心而引三十二大士相；引八十随好时，住无漏心而引八十随好？”

佛告善现：“若菩萨摩诃萨修行般若波罗蜜多时，以离相心修行布施波罗蜜多，所谓不见我能行施、我能舍此、于此行施、由此故施、为此故施、如是行施。住是离相无漏心中，离爱、离悭而行布施波罗蜜多，尔时不见所行布施，亦复不见此无漏心，乃至不见一切佛法。如是菩萨摩诃萨住无漏心，而行布施波罗蜜多。

“善现，若菩萨摩诃萨修行般若波罗蜜多时，以离相心修行净戒波罗蜜多，所谓不见我能持戒、我能舍此、于此持戒、由此持戒、为此持戒、如是持戒。住是离相无漏心中，无染、无著而行净戒波罗蜜多，尔时不见所行净戒，亦复不见此无漏心，乃至不见一切佛法。如是菩萨摩诃萨住无漏心，而行净戒波罗蜜多。

“善现，若菩萨摩诃萨修行般若波罗蜜多时，以离相心修行安忍波罗蜜多，所谓不见我能修忍、我能舍此、于此修忍、由此修忍、为此修忍、如是修忍。住是离相无漏心中，无染、无著而行安忍波罗蜜多，尔时不见所行安忍，亦复不见此无漏心，乃至不见一切佛法。如是菩萨摩诃萨住无漏心，而行安忍波罗蜜多。

“善现，若菩萨摩诃萨修行般若波罗蜜多时，以离相心修行精进波罗蜜多，所谓不见我能精进、我能舍此、于此精进、由此精进、为此精进、如是精进。住是离相无漏心中，无染、无著而行精进波罗蜜多，尔时不见所行精进，亦复不见此无漏心，乃至不见一切佛法。如是菩萨摩诃萨住无漏心，而行精进波罗蜜多。

“善现，若菩萨摩诃萨修行般若波罗蜜多时，以离相心修行静虑波罗蜜多，所谓不见我能修定、我能舍此、于此修定、由此修定、为此修定、如是修定。住是离相无漏心中，无染、无著而行静虑波罗蜜多，尔时不见所行静虑，亦复不见此无漏心，乃至不见一切佛法。如是菩萨摩诃萨住无漏心，而行静虑波罗蜜多。

“善现，若菩萨摩诃萨修行般若波罗蜜多时，以离相心修行般若波罗蜜多，所谓不见我能修慧、我能舍此、于此修慧、由此修慧、为此修慧、如是修慧。住是离相无漏心中，无染、无著而行般若波罗蜜多，尔时不见所行般若，亦复不见此无漏心，乃至不见一切佛法。如是菩萨摩诃萨住无漏心，而行般若波罗蜜多。

“善现，若菩萨摩诃萨修行般若波罗蜜多时，以离相心修行四静虑、四无量、四无色定，所谓不见我能修四静虑、四无量、四无色定，我能舍此、于此、由此、为此如是修四静虑、四无量、四无色定。住是离相无漏心中，无染、无著而修四静虑、四无量、四无色定，尔时不见所修四静虑、四无量、四无色定，亦复不见此无漏心，乃至不见一切佛法。如是菩萨摩诃萨住无漏心，而修四静虑、四无量、四无色定。

“善现，若菩萨摩诃萨修行般若波罗蜜多时，以离相心修行四念住、四正断、四神足、五根、五力、七等觉支、八圣道支，所谓不见我能修四念住乃至八圣道支，我能舍此、于此、由此、为此如是修四念住乃至八圣道支。住是离相无漏心中，无染、无著而修四念住乃至八圣道支，尔时不见所修四念住乃至八圣道支，亦复不见此无漏心，乃至不见一切佛法。如是菩萨摩诃萨住无漏心，而修四念住乃至八圣道支。

“善现，若菩萨摩诃萨修行般若波罗蜜多时，以离相心修行空、无相、无愿解脱门，所谓不见我能修空、无相、无愿解脱门，我能舍此、于此、由此、为此如是修空、无相、无愿解脱门。住是离相无漏心中，无染、无著而修空、无相、无愿解脱门，尔时不见所修空、无相、无愿解脱门，亦复不见此无漏心，乃至不见一切佛法。如是菩萨摩诃萨住无漏心，而修空、无相、无愿解脱门。

“善现，若菩萨摩诃萨修行般若波罗蜜多时，以离相心住苦、集、灭、道圣谛，所谓不见我能住苦、集、灭、道圣谛，我能舍此、于此、由此、为此如是住苦、集、灭、道圣谛。住是离相无漏心中，无染、无著而住苦、集、灭、道圣谛，尔时不见所住苦、集、灭、道圣谛，亦复不见此无漏心，乃至不见一切佛法。如是菩萨摩诃萨住无漏心，而住苦、集、灭、道圣谛。

“善现，若菩萨摩诃萨修行般若波罗蜜多时，以离相心修八解脱、八胜处、九次第定、十遍处，所谓不见我能修八解脱、八胜处、九次第定、十遍处，我能舍此、于此、由此、为此如是修八解脱、八胜处、九次第定、十遍处。住是离相无漏心中，无染、无著而修八解脱、八胜处、九次第定、十遍处，尔时不见所修八解脱、八胜处、九次第定、十遍处，亦复不见此无漏心，乃至不见一切佛法。如是菩萨摩诃萨住无漏心，而修八解脱、八胜处、九次第定、十遍处。

“善现，若菩萨摩诃萨修行般若波罗蜜多时，以离相心修一切三摩地门、陀罗尼门，所谓不见我能修一切三摩地门、陀罗尼门，我能舍此、于此、由此、为此如是修一切三摩地门、陀罗尼门。住是离相无漏心中，无染、无著而修一切三摩地门、陀罗尼门，尔时不见所修一切三摩地门、陀罗尼门，亦复不见此无漏心，乃至不见一切佛法。如是菩萨摩诃萨住无漏心，而修一切三摩地门、陀罗尼门。

“善现，若菩萨摩诃萨修行般若波罗蜜多时，以离相心住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，所谓不见我能住内空乃至无性自性空，我能舍此、于此、由此、为此如是住内空乃至无性自性空。住是离相无漏心中，无染、无著而住内空乃至无性自性空，尔时不见所住内空乃至无性自性空，亦复不见此无漏心，乃至不见一切佛法。如是菩萨摩诃萨住无漏心，而住内空乃至无性自性空。

“善现，若菩萨摩诃萨修行般若波罗蜜多时，以离相心住真如、法界、法性、不虚妄性、不变异性、平等性、离生性、法定、法住、实际、虚空界、不思议界，所谓不见我能住真如乃至不思议界，我能舍此、于此、由此、为此如是住真如乃至不思议界。住是离相无漏心中，无染、无著而住真如乃至不思议界，尔时不见所住真如乃至不思议界，亦复不见此无漏心，乃至不见一切佛法。如是菩萨摩诃萨住无漏心，而住真如乃至不思议界。

“善现，若菩萨摩诃萨修行般若波罗蜜多时，以离相心修五眼、六神通，所谓不见我能修五眼、六神通，我能舍此、于此、由此、为此如是修五眼、六神通。住是离相无漏心中，无染、无著而修五眼、六神通，尔时不见所修五眼、六神通，亦复不见此无漏心，乃至不见一切佛法。如是菩萨摩诃萨住无漏心，而修五眼、六神通。

“善现，若菩萨摩诃萨修行般若波罗蜜多时，以离相心修佛十力、四无所畏、四无碍解、十八佛不共法，所谓不见我能修佛十力、四无所畏、四无碍解、十八佛不共法，我能舍此、于此、由此、为此如是修佛十力、四无所畏、四无碍解、十八佛不共法。住是离相无漏心中，无染、无著而修佛十力、四无所畏、四无碍解、十八佛不共法，尔时不见所修佛十力、四无所畏、四无碍解、十八佛不共法，亦复不见此无漏心，乃至不见一切佛法。如是菩萨摩诃萨住无漏心，而修佛十力、四无所畏、四无碍解、十八佛不共法。

“善现，若菩萨摩诃萨修行般若波罗蜜多时，以离相心修大慈、大悲、大喜、大舍，所谓不见我能修大慈、大悲、大喜、大舍，我能舍此、于此、由此、为此如是修大慈、大悲、大喜、大舍。住是离相无漏心中，无染、无著而修大慈、大悲、大喜、大舍，尔时不见所修大慈、大悲、大喜、大舍，亦复不见此无漏心，乃至不见一切佛法。如是菩萨摩诃萨住无漏心，而修大慈、大悲、大喜、大舍。

“善现，若菩萨摩诃萨修行般若波罗蜜多时，以离相心修无忘失法、恒住舍性，所谓不见我能修无忘失法、恒住舍性，我能舍此、于此、由此、为此如是修无忘失法、恒住舍性。住是离相无漏心中，无染、无著而修无忘失法、恒住舍性，尔时不见所修无忘失法、恒住舍性，亦复不见此无漏心，乃至不见一切佛法。如是菩萨摩诃萨住无漏心，而修无忘失法、恒住舍性。

“善现，若菩萨摩诃萨修行般若波罗蜜多时，以离相心修一切智、道相智、一切相智，所谓不见我能修一切智、道相智、一切相智，我能舍此、于此、由此、为此如是修一切智、道相智、一切相智。住是离相无漏心中，无染、无著而修一切智、道相智、一切相智，尔时不见所修一切智、道相智、一切相智，亦复不见此无漏心，乃至不见一切佛法。如是菩萨摩诃萨住无漏心，而修一切智、道相智、一切相智。

“善现，若菩萨摩诃萨修行般若波罗蜜多时，以离相心引三十二大士相、八十随好，所谓不见我能引三十二大士相、八十随好，我能舍此、于此、由此、为此如是引三十二大士相、八十随好。住是离相无漏心中，无染、无著而引三十二大士相、八十随好，尔时不见所引三十二大士相、八十随好，亦复不见此无漏心，乃至不见一切佛法。如是菩萨摩诃萨住无漏心，而引三十二大士相、八十随好。”

尔时，具寿善现白佛言：“世尊，菩萨摩诃萨行深般若波罗蜜多时，于一切无相、无觉、无得、无影、无作法中，云何能圆满布施、净戒、安忍、精进、静虑、般若波罗蜜多？云何能圆满四念住、四正断、四神足、五根、五力、七等觉支、八圣道支？云何能圆满空、无相、无愿解脱门？云何能圆满内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空？云何能圆满真如、法界、法性、不虚妄性、不变异性、平等性、离生性、法定、法住、实际、虚空界、不思议界？云何能圆满苦、集、灭、道圣谛？云何能圆满四静虑、四无量、四无色定？云何能圆满八解脱、八胜处、九次第定、十遍处？云何能圆满一切三摩地门、陀罗尼门？云何能圆满五眼、六神通？云何能圆满佛十力、四无所畏、四无碍解、十八佛不共法？云何能圆满大慈、大悲、大喜、大舍？云何能圆满无忘失法、恒住舍性？云何能圆满一切智、道相智、一切相智？云何能圆满三十二大士相、八十随好？”

佛告善现：“菩萨摩诃萨行深般若波罗蜜多时，能以离相无漏之心而行布施。若诸有情须食与食，须饮与饮，须衣服与衣服，须卧具与卧具，须车乘与车乘，须僮仆与僮仆，须珍宝与珍宝，须财谷与财谷，须香华与香华，须舍宅与舍宅，须庄严具与庄严具，乃至随彼所须资具，悉皆施与。若有须内头目、髓脑、皮肉、支节、筋骨、身命，亦皆施与。若有须外国城、妻子、所爱亲属、种种庄严，欢喜施与。如是施时，设有人来现前诃毁：‘咄哉！大士，何用行此无益施？为如是施者，今世后世多诸苦恼！’是菩萨摩诃萨行深般若波罗蜜多故，虽闻其言而不退屈，但作是念：‘彼人虽来诃毁于我，而我不应心生忧悔。我当勇猛施诸有情所须财物，身心无倦。’

“是菩萨摩诃萨持此施福，与诸有情平等共有回向无上正等菩提。如是布施及回向时不见其相，所谓不见谁施、谁受、所施何物、于何而施、由何而施、为何故施、云何行施，亦复不见谁能回向、何所回向、于何回向、由何回向、为何回向、云何回向，于如是等一切事物皆悉不见。何以故？如是诸法，或由内空故空，或由外空故空，或由内外空故空，或由空空故空，或由大空故空，或由胜义空故空，或由有为空故空，或由无为空故空，或由毕竟空故空，或由无际空故空，或由散空故空，或由无变异空故空，或由本性空故空，或由自相空故空，或由共相空故空，或由一切法空故空，或由不可得空故空，或由无性空故空，或由自性空故空，或由无性自性空故空。

“是菩萨摩诃萨观一切法无不空已，复作是念：‘谁能回向、何所回向、于何回向、由何回向、为何回向、云何回向，如是等法皆不可得。’是菩萨摩诃萨由如是观及如是念所作回向，名善回向、离毒回向，亦名悟入法界回向。由此复能严净佛土、成熟有情，亦能圆满布施、净戒、安忍、精进、静虑、般若波罗蜜多，亦能圆满四念住、四正断、四神足、五根、五力、七等觉支、八圣道支，亦能圆满空、无相、无愿解脱门，亦能圆满内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦能圆满真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦能圆满苦、集、灭、道圣谛，亦能圆满四静虑、四无量、四无色定，亦能圆满八解脱、八胜处、九次第定、十遍处，亦能圆满一切三摩地门、陀罗尼门，亦能圆满五眼、六神通，亦能圆满佛十力、四无所畏、四无碍解、十八佛不共法，亦能圆满大慈、大悲、大喜、大舍，亦能圆满无忘失法、恒住舍性，亦能圆满一切智、道相智、一切相智，亦能圆满三十二大士相、八十随好。

“是菩萨摩诃萨虽能如是圆满布施波罗蜜多，而不摄受施异熟果；虽不摄受施异熟果，而由布施波罗蜜多善清净故，随意能办一切财物。譬如他化自在诸天，一切所须随意皆现；是菩萨摩诃萨亦复如是，诸有所须随意能办，由此布施增上势力，能以种种上妙供具，供养恭敬、尊重赞叹诸佛世尊，亦能充足世间天、人、阿素洛等所欲资具。是菩萨摩诃萨由此布施波罗蜜多摄诸有情，方便善巧以三乘法而安立之，令随所宜各得利乐。

“如是，善现，菩萨摩诃萨行深般若波罗蜜多时，由离诸相无漏心力，能于一切无相、无觉、无得、无影、无作法中，圆满布施波罗蜜多，亦能圆满诸余功德。

“复次，善现，云何菩萨摩诃萨行深般若波罗蜜多时，能于一切无相、无觉、无得、无影、无作法中，圆满净戒波罗蜜多？

“善现，菩萨摩诃萨行深般若波罗蜜多时，能以离相无漏之心受持净戒，谓圣无漏道支所摄法尔时得善清净戒。如是净戒，无缺无隙、无瑕无秽、无所取著，应受供养，智者所赞，妙善受持，妙善究竟，随顺胜定不可屈伏。

“由此净戒，于一切法无所取著，谓不取著色，亦不取著受、想、行、识；不取著眼处，亦不取著耳、鼻、舌、身、意处；不取著色处，亦不取著声、香、味、触、法处；不取著眼界，亦不取著耳、鼻、舌、身、意界；不取著色界，亦不取著声、香、味、触、法界；不取著眼识界，亦不取著耳、鼻、舌、身、意识界；不取著三十二大士相，亦不取著八十随好；不取著刹帝利大族，亦不取著婆罗门大族、长者大族、居士大族；不取著四大王众天，亦不取著三十三天、夜摩天、睹史多天、乐变化天、他化自在天；不取著梵众天，亦不取著梵辅天、梵会天、大梵天；不取著光天，亦不取著少光天、无量光天、极光净天；不取著净天，亦不取著少净天、无量净天、遍净天；不取著广天，亦不取著少广天、无量广天、广果天及无想天；不取著无烦天，亦不取著无热天、善现天、善见天、色究竟天；不取著空无边处天，亦不取著识无边处天、无所有处天、非想非非想处天；不取著预流果，亦不取著一来、不还、阿罗汉果、独觉菩提；不取著转轮王位，亦不取著诸余王位及诸宰官富贵自在。

“但以如是所护净戒，与诸有情平等共有回向无上正等菩提。以无相、无得、无二为方便而有回向，非有相、有得、有二为方便。以世俗故而有回向，非胜义故。由此因缘，一切佛法无不圆满。

“是菩萨摩诃萨由此净戒波罗蜜多圆满清净方便善巧，起四静虑胜进分，无味著为方便故发诸神通。是菩萨摩诃萨用异熟生清净天眼，恒见十方无边世界现在诸佛安隐住持，为诸有情宣说正法，见已乃至证得无上正等菩提能不忘失。是菩萨摩诃萨用超过人清净天耳，恒闻十方诸佛说法，闻已乃至证得无上正等菩提能不忘失，随所闻法能作自他诸利乐事无空过者。是菩萨摩诃萨用他心差别智，知十方佛及诸有情心、心所法，知已能起一切有情诸利乐事。是菩萨摩诃萨用宿住随念智，知诸有情先所造业，由所造业不失坏故，生彼彼处受诸苦乐，知已为说本业因缘，令其忆知作饶益事。是菩萨摩诃萨用漏尽智安立有情，或令住预流果，或令住一来果，或令住不还果，或令住阿罗汉果，或令住独觉菩提，或令住菩萨摩诃萨位，或令住阿耨多罗三藐三菩提。以要言之，是菩萨摩诃萨在在处处，随诸有情堪能差别，方便善巧令其安住诸善法中。

“如是，善现，菩萨摩诃萨行深般若波罗蜜多时，由离诸相无漏心力，能于一切无相、无觉、无得、无影、无作法中，圆满净戒波罗蜜多，亦能圆满诸余功德。

“复次，善现，云何菩萨摩诃萨行深般若波罗蜜多时，能于一切无相、无觉、无得、无影、无作法中，圆满安忍波罗蜜多？

“善现，菩萨摩诃萨行深般若波罗蜜多时，能以离相无漏之心而修安忍。是菩萨摩诃萨从初发心，乃至安坐妙菩提座，其中假使一切有情各以种种瓦石、刀仗竞来加害，是菩萨摩诃萨不起一念忿恨之心。尔时菩萨应修二忍，何等为二？一者、应受一切有情骂辱加害，不生忿恨，伏瞋恚忍；二者、应起无生法忍。是菩萨摩诃萨若被种种恶言骂辱，或被种种刀仗加害，应审思惟筹量观察：‘谁能骂辱？谁能加害？谁受骂辱？谁受加害？谁起忿恨？谁应忍受？’复应观察一切法性皆毕竟空，法尚不可得，况当有法性？尚无法性，况有有情？如是观时，若能骂辱、若所骂辱、若能加害、若所加害皆不见有，乃至分分割截身支，其心安忍都无异念。于诸法性如实观察，复能证得无生法忍。云何名为无生法忍？谓令烦恼毕竟不生，及观诸法毕竟不起，微妙智慧常无间断，是故名为无生法忍。

“是菩萨摩诃萨安住如是二种忍中，速能圆满布施、净戒、安忍、精进、静虑、般若波罗蜜多，亦能圆满四念住、四正断、四神足、五根、五力、七等觉支、八圣道支，亦能圆满空、无相、无愿解脱门，亦能圆满内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦能圆满真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦能圆满苦、集、灭、道圣谛，亦能圆满四静虑、四无量、四无色定，亦能圆满八解脱、八胜处、九次第定、十遍处，亦能圆满一切三摩地门、陀罗尼门，亦能圆满五眼、六神通，亦能圆满佛十力、四无所畏、四无碍解、十八佛不共法，亦能圆满大慈、大悲、大喜、大舍，亦能圆满无忘失法、恒住舍性，亦能圆满一切智、道相智、一切相智，亦能圆满三十二大士相、八十随好。

“是菩萨摩诃萨安住如是诸佛法已，于圣无漏、出世、不共一切声闻、独觉神通皆得自在。安住如是胜神通已，是菩萨摩诃萨以净天眼，恒见十方无边世界现在诸佛安隐住持，为诸有情宣说正法，见已乃至证得无上正等菩提，起佛随念常无间断。是菩萨摩诃萨以净天耳，恒闻十方诸佛说法，闻已受持常不忘失，为诸有情如实宣说。是菩萨摩诃萨以清净他心智，能正测量十方诸佛心、心所法，亦能正知一切菩萨、独觉、声闻心、心所法，亦能正知一切有情心、心所法，随其所应为说正法。是菩萨摩诃萨以宿住随念智，知诸有情宿种善根种种差别，知已方便示现、劝导、赞励、庆喜，令获殊胜利益安乐。是菩萨摩诃萨以漏尽智，随其所宜安立有情于三乘法。是菩萨摩诃萨修行般若波罗蜜多，善巧方便成熟有情、严净佛土，速能具足一切相智，证得无上正等菩提，转妙法轮度无量众。

“如是，善现，菩萨摩诃萨行深般若波罗蜜多时，由离诸相无漏心力，能于一切无相、无觉、无得、无影、无作法中，圆满安忍波罗蜜多，亦能圆满诸余功德。
