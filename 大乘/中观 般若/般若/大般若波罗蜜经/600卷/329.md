## 大般若波罗蜜多经卷第三百二十九

### 初分巧方便品第五十之二

“复次，善现，诸菩萨摩诃萨应于如是诸甚深处，依深般若波罗蜜多相应理趣，审谛思惟、称量观察，应作是念：‘我今应如甚深般若波罗蜜多所说而住，我今应如甚深般若波罗蜜多所说而学。’善现，若菩萨摩诃萨能于如是诸甚深处，依深般若波罗蜜多相应理趣，审谛思惟、称量观察，如深般若波罗蜜多所说而住，如深般若波罗蜜多所说而学；是菩萨摩诃萨由能如是精勤修学，依深般若波罗蜜多起一念心，尚能摄取无数无量无边功德，超无量劫生死流转，疾证无上正等菩提，况能无间常修般若波罗蜜多，恒住无上正等菩提相应作意！

“善现，如耽欲人与端正女，更相爱染共为期契，彼女限碍不获赴期，此人欲心炽盛流注。善现，于意云何？其人欲念于何处转？”

“世尊，是人欲念于女处转，谓作是念：‘彼何当来，共会于此，欢娱戏乐？’”

“善现，于意云何？其人昼夜几欲念生？”

“世尊，是人昼夜欲念甚多。”

佛言：“善现，若菩萨摩诃萨依深般若波罗蜜多起一念心，如深般若波罗蜜多所说而学，所超生死流转劫数，与耽欲人经一昼夜所起欲念，其数量等。善现，是菩萨摩诃萨随依般若波罗蜜多所说理趣思惟修学，随能解脱障碍无上正等菩提所有过失，是故菩萨依深般若波罗蜜多精勤修学随证无上正等菩提。善现，若菩萨摩诃萨如深般若波罗蜜多所说而住，经一昼夜所获功德，若此功德有形量者，殑伽沙等三千大千诸佛世界不能容受。假使充满如殑伽沙三千大千佛之世界诸余功德比此功德，百分不及一，千分不及一，百千分不及一，百俱胝分不及一，千俱胝分不及一，百千俱胝分不及一，百那庾多分不及一，千那庾多分不及一，百千那庾多分不及一，如是广说数分、算分、计分、喻分乃至邬波尼杀昙分亦不及一。

“复次，善现，若菩萨摩诃萨远离般若波罗蜜多，设经殑伽沙数大劫，布施供养佛、法、僧宝。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多，经一昼夜如说而学，所获功德甚多于彼。何以故？善现，甚深般若波罗蜜多是诸菩萨摩诃萨乘，诸菩萨摩诃萨乘此乘故疾至无上正等菩提。

“复次，善现，若菩萨摩诃萨远离般若波罗蜜多，设经殑伽沙数大劫，恭敬供养预流、一来、不还、阿罗汉、独觉、菩萨及诸如来应正等觉。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多，经一昼夜如说而学，所获功德甚多于彼。何以故？善现，诸菩萨摩诃萨行深般若波罗蜜多，超过声闻及独觉地，速入菩萨正性离生，复能修行诸菩萨行，疾证无上正等菩提。

“复次，善现，若菩萨摩诃萨远离般若波罗蜜多，设经殑伽沙数大劫，精勤修学布施、净戒、安忍、精进、静虑、般若波罗蜜多，云何是菩萨摩诃萨由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜精勤修学布施、净戒、安忍、精进、静虑、般若，所获功德甚多于彼。何以故？善现，甚深般若波罗蜜多是诸菩萨摩诃萨母。所以者何？甚深般若波罗蜜多能生菩萨摩诃萨众，一切菩萨摩诃萨众依止般若波罗蜜多，速能圆满一切佛法。

“复次，善现，若菩萨摩诃萨远离般若波罗蜜多，设经殑伽沙数大劫，以法布施一切有情。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜以法布施一切有情，所获功德甚多于彼。何以故？善现，若菩萨摩诃萨远离般若波罗蜜多，则为远离一切智智。若菩萨摩诃萨不离般若波罗蜜多，则为不离一切智智。是故，善现，若菩萨摩诃萨欲证无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，修行布施波罗蜜多，修行净戒、安忍、精进、静虑、般若波罗蜜多。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜修行布施波罗蜜多，修行净戒、安忍、精进、静虑、般若波罗蜜多，所获功德甚多于彼。何以故？善现，若菩萨摩诃萨不离般若波罗蜜多，于佛无上正等菩提而有退转，无有是处。若菩萨摩诃萨远离般若波罗蜜多，于佛无上正等菩提而有退转，斯有是处。是故，善现，若菩萨摩诃萨欲证无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，安住内空，安住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜安住内空，安住外空乃至无性自性空，所获功德甚多于彼。何以故？善现，若菩萨摩诃萨不远离般若波罗蜜多，于佛无上正等菩提而有退转，无有是处。若菩萨摩诃萨远离般若波罗蜜多，于佛无上正等菩提而有退转，斯有是处。是故，善现，若菩萨摩诃萨欲证无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，安住真如，安住法界、法性、不虚妄性、不变异性、平等性、离生性、法定、法住、实际、虚空界、不思议界。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜安住真如，安住法界乃至不思议界，所获功德甚多于彼。何以故？善现，若菩萨摩诃萨不远离般若波罗蜜多，于无上正等菩提而有退转，无有是处。若菩萨摩诃萨远离般若波罗蜜多，于无上正等菩提而有退转，斯有是处。是故，善现，若菩萨摩诃萨欲证无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，修行四念住，修行四正断、四神足、五根、五力、七等觉支、八圣道支。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜修行四念住，修行四正断乃至八圣道支，所获功德甚多于彼。何以故？善现，若菩萨摩诃萨不远离般若波罗蜜多，于无上正等菩提而有退转，无有是处。若菩萨摩诃萨远离般若波罗蜜多，于无上正等菩提而有退转，斯有是处。是故，善现，若菩萨摩诃萨欲证无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，安住苦圣谛，安住集、灭、道圣谛。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜安住苦圣谛，安住集、灭、道圣谛，所获功德甚多于彼。何以故？善现，若菩萨摩诃萨不远离般若波罗蜜多，于无上正等菩提而有退转，无有是处。若菩萨摩诃萨远离般若波罗蜜多，于无上正等菩提而有退转，斯有是处。是故，善现，若菩萨摩诃萨欲证无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，修行四静虑，修行四无量、四无色定。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜修行四静虑，修行四无量、四无色定，所获功德甚多于彼。何以故？善现，若菩萨摩诃萨不远离般若波罗蜜多，于无上正等菩提而有退转，无有是处。若菩萨摩诃萨远离般若波罗蜜多，于无上正等菩提而有退转，斯有是处。是故，善现，若菩萨摩诃萨欲证无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，修行八解脱，修行八胜处、九次第定、十遍处。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜修行八解脱，修行八胜处、九次第定、十遍处，所获功德甚多于彼。何以故？善现，若菩萨摩诃萨不远离般若波罗蜜多，于无上正等菩提而有退转，无有是处。若菩萨摩诃萨远离般若波罗蜜多，于无上正等菩提而有退转，斯有是处。是故，善现，若菩萨摩诃萨欲证无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，修行空解脱门，修行无相、无愿解脱门。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜修行空解脱门，修行无相、无愿解脱门，所获功德甚多于彼。何以故？善现，若菩萨摩诃萨不远离般若波罗蜜多，于无上正等菩提而有退转，无有是处。若菩萨摩诃萨远离般若波罗蜜多，于无上正等菩提而有退转，斯有是处。是故，善现，若菩萨摩诃萨欲证无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，修行极喜地，修行离垢地、发光地、焰慧地、极难胜地、现前地、远行地、不动地、善慧地、法云地。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜修行极喜地，修行离垢地、发光地、焰慧地、极难胜地、现前地、远行地、不动地、善慧地、法云地，所获功德甚多于彼。何以故？善现，若菩萨摩诃萨不远离般若波罗蜜多，于无上正等菩提而有退转，无有是处。若菩萨摩诃萨远离般若波罗蜜多，于无上正等菩提而有退转，斯有是处。是故，善现，若菩萨摩诃萨欲证无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，修行五眼，修行六神通。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜修行五眼，修行六神通，所获功德甚多于彼。何以故？善现，若菩萨摩诃萨不远离般若波罗蜜多，于无上正等菩提而有退转，无有是处。若菩萨摩诃萨远离般若波罗蜜多，于无上正等菩提而有退转，斯有是处。是故，善现，若菩萨摩诃萨欲证无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，修行一切三摩地门，修行一切陀罗尼门。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜修行一切三摩地门，修行一切陀罗尼门，所获功德甚多于彼。何以故？善现，若菩萨摩诃萨不远离般若波罗蜜多，于无上正等菩提而有退转，无有是处。若菩萨摩诃萨远离般若波罗蜜多，于无上正等菩提而有退转，斯有是处。是故，善现，若菩萨摩诃萨欲证无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，修行佛十力，修行四无所畏、四无碍解、大慈、大悲、大喜、大舍、十八佛不共法。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜修行佛十力，修行四无所畏乃至十八佛不共法，所获功德甚多于彼。何以故？善现，若菩萨摩诃萨不远离般若波罗蜜多，于无上正等菩提而有退转，无有是处。若菩萨摩诃萨远离般若波罗蜜多，于无上正等菩提而有退转，斯有是处。是故，善现，若菩萨摩诃萨欲证无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，修行无忘失法，修行恒住舍性。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜修行无忘失法，修行恒住舍性，所获功德甚多于彼。何以故？善现，若菩萨摩诃萨不远离般若波罗蜜多，于无上正等菩提而有退转，无有是处。若菩萨摩诃萨远离般若波罗蜜多，于无上正等菩提而有退转，斯有是处。是故，善现，若菩萨摩诃萨欲证无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，修行一切智，修行道相智、一切相智。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜修行一切智，修行道相智、一切相智，所获功德甚多于彼。何以故？善现，若菩萨摩诃萨不远离般若波罗蜜多，于无上正等菩提而有退转，无有是处。若菩萨摩诃萨远离般若波罗蜜多，于无上正等菩提而有退转，斯有是处。是故，善现，若菩萨摩诃萨欲证无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，修行种种财施、法施，住空闲处系念思惟先所修行，普为一切回向无上正等菩提。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜修行种种财施、法施，住空闲处系念思惟先所修行，普为一切回向无上正等菩提，所获功德甚多于彼。何以故？善现，依深般若波罗蜜多所起回向，当知是为最胜回向。远离般若波罗蜜多所起回向，当知不名最胜回向。是故，善现，若菩萨摩诃萨欲证无上正等菩提，常应不离甚深般若波罗蜜多，以所修行普为一切回向无上正等菩提。

“复次，善现，若菩萨摩诃萨远离般若波罗蜜多，设经殑伽沙数大劫，普缘过去、未来、现在一切如来、应、正等觉及诸弟子功德善根和合随喜，普为一切回向无上正等菩提。善现，于意云何？是菩萨摩诃萨，由此因缘得福多不？”

善现答言：“甚多，世尊！甚多，善逝！其福无数无量无边。”

佛言：“善现，若菩萨摩诃萨依深般若波罗蜜多所说而住，经一昼夜普缘过去、未来、现在一切如来、应、正等觉及诸弟子功德善根和合随喜，普为一切回向无上正等菩提，所获功德甚多于彼。何以故？善现，一切随喜回向功德善根，皆以甚深般若波罗蜜多而为上首。是故，善现，若菩萨摩诃萨欲证无上正等菩提，常应不离甚深般若波罗蜜多，于诸善根和合随喜，普为一切回向无上正等菩提。”

尔时，具寿善现白佛言：“世尊，如佛所说，分别所作皆非实有。以何因缘，是诸菩萨摩诃萨等，获福无数无量无边？世尊，分别所作不能发起真实正见，不能趣入正性离生，不能得预流果、或一来果、或不还果、或阿罗汉果、或独觉菩提，亦不能得诸佛无上正等菩提。”

佛言：“善现，如是，如是，如汝所说，分别所作不能发起真实正见，不能趣入正性离生，不能得预流果、或一来果、或不还果、或阿罗汉果、或独觉菩提，亦不能得诸佛无上正等菩提。善现，诸菩萨摩诃萨行深般若波罗蜜多，知一切种分别所作空无所有、虚妄不实。所以者何？善现，诸菩萨摩诃萨，善学内空，善学外空，善学内外空，善学空空，善学大空，善学胜义空，善学有为空，善学无为空，善学毕竟空，善学无际空，善学散空，善学无变异空，善学本性空，善学自相空，善学共相空，善学一切法空，善学不可得空，善学无性空，善学自性空，善学无性自性空。善现，是菩萨摩诃萨安住空已如如观察，分别所作空无所有、虚妄不实，如是，如是，即不远离甚深般若波罗蜜多。善现，是菩萨摩诃萨如如不离甚深般若波罗蜜多，如是，如是，获福无数无量无边。”

具寿善现复白佛言：“世尊，无数、无量、无边，有何差别？”

佛言：“善现，言无数者，数不可得，不可数在有为界中，不可数在无为界中。言无量者，量不可得，不可量在过去法中，不可量在未来法中，不可量在现在法中。言无边者，边不可得，不可测度彼边际故。”

具寿善现复白佛言：“世尊，颇有因缘故，色亦无数无量无边？受、想、行、识亦无数无量无边不？”

佛言：“善现，有因缘故，色亦无数无量无边，受、想、行、识亦无数无量无边。”

“世尊，何因缘故，色亦无数无量无边，受、想、行、识亦无数无量无边？”

佛言：“善现，色空故亦无数无量无边，受、想、行、识空故亦无数无量无边。”

尔时，具寿善现复白佛言：“世尊，为但色空，受、想、行、识空，为一切法亦是空耶？”

佛言：“善现，我先不说一切法皆空耶？”

善现答言：“佛虽已说一切法皆是空，而诸有情不知、见、觉，故我今者复作是问。

“世尊，如来常说色空，受、想、行、识亦空；如来常说眼处空，耳、鼻、舌、身、意处亦空；如来常说色处空，声、香、味、触、法处亦空；如来常说眼界空，耳、鼻、舌、身、意界亦空；如来常说色界空，声、香、味、触、法界亦空；如来常说眼识界空，耳、鼻、舌、身、意识界亦空；如来常说眼触空，耳、鼻、舌、身、意触亦空；如来常说眼触为缘所生诸受空，耳、鼻、舌、身、意触为缘所生诸受亦空；如来常说地界空，水、火、风、空、识界亦空；如来常说因缘性空，等无间缘、所缘缘、增上缘性亦空；如来常说无明空，行、识、名色、六处、触、受、爱、取、有、生、老死亦空；如来常说我空，有情、命者、生者、养者、士夫、补特伽罗、意生、儒童、作者、受者、知者、见者亦空；如来常说布施波罗蜜多空，净戒、安忍、精进、静虑、般若波罗蜜多亦空；如来常说内空空，外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空亦空；如来常说真如空，法界、法性、不虚妄性、不变异性、平等性、离生性、法定、法住、实际、虚空界、不思议界亦空；如来常说四念住空，四正断、四神足、五根、五力、七等觉支、八圣道支亦空；如来常说苦圣谛空，集、灭、道圣谛亦空；如来常说四静虑空，四无量、四无色定亦空；如来常说八解脱空，八胜处、九次第定、十遍处亦空；如来常说空解脱门空，无相、无愿解脱门亦空；如来常说极喜地空，离垢地、发光地、焰慧地、极难胜地、现前地、远行地、不动地、善慧地、法云地亦空；如来常说五眼空，六神通亦空；如来常说三摩地门空，陀罗尼门亦空；如来常说佛十力空，四无所畏、四无碍解、大慈、大悲、大喜、大舍、十八佛不共法亦空；如来常说无忘失法空，恒住舍性亦空；如来常说一切智空，道相智、一切相智亦空；如来常说预流果空，一来、不还、阿罗汉果亦空；如来常说独觉菩提空；如来常说一切菩萨摩诃萨行空；如来常说诸佛无上正等菩提空；如来常说异生地空，声闻、独觉、菩萨、如来地亦空；如来常说有色法无色法空，有见法无见法、有对法无对法、有漏法无漏法、有为法无为法亦空；如来常说过去、未来、现在法空，善不善无记法、欲界色界无色界系法、学无学非学非无学法、见所断修所断非所断法亦空。”

佛言：“善现，如是，如是，我常说此诸法皆空。”

具寿善现复白佛言：“世尊，一切法空即是无尽，亦是无数，亦是无量，亦是无边。世尊，诸法空中，尽不可得，数不可得，量不可得，边不可得。由此因缘，无尽、无数、无量、无边，文义无别。”

佛言：“善现，如是，如是，如汝所说，无尽、无数、无量、无边，文义无别，皆共显了诸法空故。善现，一切法空皆不可说，如来方便说为无尽，或说无数，或说无量，或说无边，或说为空，或说无相，或说无愿，或说无作，或说无生，或说无灭，或说离染，或说寂灭，或说涅槃，或说真如，或说法界，或说法性，或说实际，如是等义皆是如来方便演说。”

时，具寿善现白佛言：“世尊，如来甚奇方便善巧，诸法实相不可宣说，而为有情方便显示。世尊，如我解佛所说义者，一切法性皆不可说。”

佛言：“善现，如是，如是，一切法性皆不可说。所以者何？一切法性皆毕竟空，无能宣说毕竟空者。”

具寿善现复白佛言：“世尊，不可说义有增减不？”

佛言：“善现，不可说义无增无减。”

具寿善现复言：“世尊，若不可说义无增无减者，则布施波罗蜜多亦应无增无减，净戒、安忍、精进、静虑、般若波罗蜜多亦应无增无减。

“世尊，若不可说义无增无减者，则四念住亦应无增无减，四正断、四神足、五根、五力、七等觉支、八圣道支亦应无增无减。

“世尊，若不可说义无增无减者，则四静虑亦应无增无减，四无量、四无色定亦应无增无减。

“世尊，若不可说义无增无减者，则八解脱亦应无增无减，八胜处、九次第定、十遍处亦应无增无减。

“世尊，若不可说义无增无减者，则空解脱门亦应无增无减，无相、无愿解脱门亦应无增无减。

“世尊，若不可说义无增无减者，则极喜地亦应无增无减，离垢地、发光地、焰慧地、极难胜地、现前地、远行地、不动地、善慧地、法云地亦应无增无减。

“世尊，若不可说义无增无减者，则五眼亦应无增无减，六神通亦应无增无减。

“世尊，若不可说义无增无减者，则三摩地门亦应无增无减，陀罗尼门亦应无增无减。

“世尊，若不可说义无增无减者，则佛十力亦应无增无减，四无所畏、四无碍解、大慈、大悲、大喜、大舍、十八佛不共法亦应无增无减。

“世尊，若不可说义无增无减者，则无忘失法亦应无增无减，恒住舍性亦应无增无减。

“世尊，若不可说义无增无减者，则一切智亦应无增无减，道相智、一切相智亦应无增无减。

“世尊，若布施波罗蜜多无增无减，净戒、安忍、精进、静虑、般若波罗蜜多亦无增无减者，云何菩萨摩诃萨修行布施波罗蜜多，修行净戒、安忍、精进、静虑、般若波罗蜜多，证得无上正等菩提？

“世尊，若四念住无增无减，四正断、四神足、五根、五力、七等觉支、八圣道支亦无增无减者，云何菩萨摩诃萨修行四念住，修行四正断、四神足、五根、五力、七等觉支、八圣道支，证得无上正等菩提？

“世尊，若四静虑无增无减，四无量、四无色定亦无增无减者，云何菩萨摩诃萨修行四静虑，修行四无量、四无色定，证得无上正等菩提？

“世尊，若八解脱无增无减，八胜处、九次第定、十遍处亦无增无减者，云何菩萨摩诃萨修行八解脱，修行八胜处、九次第定、十遍处，证得无上正等菩提？

“世尊，若空解脱门无增无减，无相、无愿解脱门亦无增无减者，云何菩萨摩诃萨修行空解脱门，修行无相、无愿解脱门，证得无上正等菩提？

“世尊，若极喜地无增无减，离垢地、发光地、焰慧地、极难胜地、现前地、远行地、不动地、善慧地、法云地，亦无增无减者，云何菩萨摩诃萨修行极喜地，修行离垢地乃至法云地，证得无上正等菩提？

“世尊，若五眼无增无减，六神通亦无增无减者，云何菩萨摩诃萨修行五眼，修行六神通，证得无上正等菩提？

“世尊，若三摩地门无增无减，陀罗尼门亦无增无减者，云何菩萨摩诃萨修行三摩地门，修行陀罗尼门，证得无上正等菩提？

“世尊，若佛十力无增无减，四无所畏、四无碍解、大慈、大悲、大喜、大舍、十八佛不共法亦无增无减者，云何菩萨摩诃萨修行佛十力，修行四无所畏、四无碍解、大慈、大悲、大喜、大舍、十八佛不共法，证得无上正等菩提？

“世尊，若无忘失法无增无减，恒住舍性亦无增无减者，云何菩萨摩诃萨修行无忘失法，修行恒住舍性，证得无上正等菩提？

“世尊，若一切智无增无减，道相智、一切相智亦无增无减者，云何菩萨摩诃萨修行一切智，修行道相智、一切相智，证得无上正等菩提？”
