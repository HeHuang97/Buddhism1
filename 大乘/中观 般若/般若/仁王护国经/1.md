## 仁王护国般若波罗蜜多经卷上

### 序品第一

如是我闻。一时佛住王舍城鹫峰山中。与大比丘众千八百人俱。皆阿罗汉。诸漏已尽无复烦恼。心善解脱慧善解脱。九智十智所作已办。三假实观三空门观。有为功德无为功德皆悉成就。复有比丘尼众八百人俱。皆阿罗汉。复有无量无数菩萨摩诃萨。实智平等永断惑障。方便善巧起大行愿。以四摄法饶益有情。四无量心普覆一切。三明鉴达得五神通。修习无边菩提分法。工巧技艺超诸世间。深入缘生空无相愿。出入灭定示现难量。摧伏魔怨双照二谛。法眼普见知众生根。四无碍解演说无畏。十力妙智雷震法音。近无等等金刚三昧。如是功德皆悉具足。复有无量优婆塞众优婆夷众皆见圣谛。复有无量修七贤行。念处正勤神足根力。八胜处十遍处。十六心行趣谛现观。复有十六大国王。波斯匿王等各与若干千万眷属俱。复有六欲天王。释提桓因等与其眷属无量天子俱。色四静虑诸大梵王。亦与眷属无量天子俱。诸趣变化无量有情。阿修罗等若干眷属俱。复有变现十方净土。而现百亿师子之座。佛坐其上广宣法要。一一座前各现一花。是百亿花众宝严饰。于诸花上一一复有无量化佛无量菩萨。四众八部悉皆无量。其中诸佛各各宣说般若波罗蜜多。展转流遍十方恒沙诸佛国土。有如是等诸来大众。各礼佛足退坐一面。

尔时世尊初年月八日。入大寂静妙三摩地。身诸毛孔放大光明。普照十方恒沙佛土。是时欲界无量诸天雨众妙花。色界诸天亦雨天花。众色间错甚可爱乐。时无色界雨诸香花。香如须弥华如车轮。如云而下遍覆大众普佛世界六种震动。尔时大众自相谓言。大觉世尊前已为我等。说摩诃般若波罗蜜多。金刚般若波罗蜜多。天王问般若波罗蜜多。大品等无量无数般若波罗蜜多。今日如来放大光明斯作何事。时室罗筏国波斯匿王作是思惟。今佛现是希有之相。必雨法雨普皆利乐。即问宝盖无垢称等诸优婆塞。舍利弗须菩提等诸大声闻。弥勒师子吼等诸菩萨摩诃萨言。如来所现是何瑞相。时诸大众无能答者。波斯匿王等承佛神力广作音乐。欲色诸天各奏无量天诸妓乐。声遍三千大千世界。

尔时世尊复放无量阿僧祇光。其明杂色。一一光中现宝莲华。其华千叶皆作金色。上有化佛宣说法要。是佛光明普于十方恒河沙等诸佛国土。有缘斯现。彼他方佛国中。东方普光菩萨摩诃萨。东南方莲华手菩萨摩诃萨。南方离忧菩萨摩诃萨。西南方光明菩萨摩诃萨。西方行慧菩萨摩诃萨。西北方宝胜菩萨摩诃萨。北方胜受菩萨摩诃萨。东北方离尘菩萨摩诃萨。上方喜受菩萨摩诃萨。下方莲华胜菩萨摩诃萨。各与无量百千俱胝菩萨摩诃萨皆来至此。持种种香散种种华。作无量音乐供养如来。顶礼佛足默然退坐。合掌恭敬一心观佛。

### 观如来品第二

尔时世尊从三昧起。坐师子座告大众言。吾知十六诸国王等咸作是念。世尊大慈普皆利乐。我等诸王云何护国。善男子吾今先为诸菩萨摩诃萨。说护佛果护十地行。汝等皆应谛听谛听善思念之。是时大众。波斯匿王等。闻佛语已咸共赞言善哉善哉。即散无量诸妙宝花。于虚空中变成宝盖。覆诸大众靡不周遍。时波斯匿王即从座起顶礼佛足。合掌长跪而白佛言。世尊菩萨摩诃萨云何护佛果。云何护十地行。

佛告波斯匿王言。护佛果者。诸菩萨摩诃萨应如是住。教化一切卵生胎生湿生化生。不观色相不观色如受想行识。我人知见常乐净倒四摄六度二谛四谛。力无畏等一切诸行。乃至菩萨如来亦复如是。不观相不观如。所以者何。以诸法性即真实故。无来无去无生无灭。同真际等法性无二无别犹如虚空蕴处界相无我我所。是为菩萨摩诃萨修行般若波罗蜜多。

波斯匿王白佛言。世尊若菩萨众生性无二者。菩萨以何相而化众生耶。佛言大王色受想行识常乐我净。法性不住色不住非色。受想行识常乐我净。亦不住净不住非净。何以故。以诸法性悉皆空故。由世谛故由三假故。一切有情蕴处界法。造福非福不动行等。因果皆有。三乘贤圣所修诸行。乃至佛果皆名为有。六十二见亦名为有。大王若著名相分别诸法。六趣四生三乘行果。即是不见诸法实性。

波斯匿王白佛言。诸法实性清净平等。非有非无智云何照。佛言大王智照实性非有非无。所以者何。法性空故。是即色受想行识十二处十八界。士夫六界十二因缘。二谛四谛一切皆空。是诸法等即生即灭即有即空。刹那刹那亦复如是。何以故。一念中有九十刹那。一刹那经九百生灭。诸有为法悉皆空故。以甚深般若波罗蜜多。照见诸法一切皆空。内空外空内外空。空空大空胜义空。有为空无为空无始空毕竟空。散空本性空自相空一切法空。般若波罗蜜多空。因空佛果空空空故空。诸有为法法集故有。受集故有。名集故有。因集故有。果集故有。六趣故有。十地故有。佛果故有一切皆有。善男子若菩萨住于法相。有我相人相有情知见。为住世间即非菩萨。所以者何。一切诸法悉皆空故。若于诸法而得不动。不生不灭无相无无相不应起见。何以故一切法皆如也。诸佛法僧亦如也。圣智现前最初一念。具足八万四千波罗蜜多。名欢喜地。障尽解脱运载名乘。动相灭时名金刚定。体相平等名一切智智。

大王此般若波罗蜜多文字章句。百佛千佛百千万亿。一切诸佛而共同说。若有人于恒河沙三千大千世界。满中七宝以用布施。大千世界一切有情皆得阿罗汉果。不如有人于此经中。乃至起于一念净信。何况有能受持读诵解一句者。所以者何。文字性离无文字相非法非非法。般若空故菩萨亦空。何以故。于十地中。地地皆有始生住生及以终生。此三十生悉皆是空。一切智智亦复皆空。大王若菩萨见境见智见说见受。即非圣见是愚夫见。有情果报三界虚妄。欲界分别所造诸业。色四静虑定所作业。无色四空定所起业。三有业果一切皆空。三界根本无明亦空。圣位诸地无漏生灭。于三界中余无明习。变易果报亦复皆空。等觉菩萨得金刚定。二死因果空一切智亦空。佛无上觉种智圆满。择非择灭真净法界。性相平等应用亦空。善男子若有修习般若波罗蜜多说者听者。譬如幻士无说无听。法同法性犹如虚空。一切法皆如也。大王菩萨摩诃萨护佛果为若此。

尔时世尊告波斯匿王言。汝以何相而观如来。波斯匿王言。观身实相观佛亦然。无前际无后际无中际。不住三际不离三际。不住五蕴不离五蕴。不住四大不离四大。不住六处不离六处。不住三界不离三界。不住方不离方。明无明等非一非异。非此非彼非净非秽。非有为非无为无自相无他相。无名无相无强无弱。无示无说非施非悭。非戒非犯非忍非恚。非进非怠非定非乱。非智非愚非来非去。非入非出非福田非不福田。非相非无相。非取非舍非大非小。非见非闻非觉非知。心行处灭言语道断。同真际等法性。我以此相而观如来。佛言善男子如汝所说。诸佛如来力无畏等恒沙功德。诸不共法悉皆如是。修般若波罗蜜多者应如是观。若他观者名为邪观。说是法时无量大众得法眼净。

### 菩萨行品第三

尔时波斯匿王白佛言。世尊护十地行菩萨摩诃萨。应云何修行云何化众生。复以何相而住观察。

佛告大王诸菩萨摩诃萨。依五忍法以为修行。所谓伏忍信忍顺忍无生忍皆上中下。于寂灭忍而有上下。名为菩萨修行般若波罗蜜多。善男子初伏忍位。起习种性修十住行。初发心相有恒河沙众生。见佛法僧发于十信。所谓信心念心。精进心慧心。定心不退心。戒心愿心。护法心回向心。具此十心而能少分化诸众生。超过二乘一切善地。是为菩萨初长养心。为圣胎故。

复次性种性菩萨。修行十种波罗蜜多。起十对治。所谓观察身受心法不净诸苦无常无我。治贪嗔痴三不善根。起施慈慧三种善根。观察三世过去因忍。现在因果忍未来果忍。此位菩萨广利众生。超过我见人见众生等想。外道倒想所不能坏。

复次道种性菩萨。修十回向起十忍心。谓观五蕴色受想行识。得戒忍定忍慧忍解脱忍解脱知见忍。观三界因果。得空忍无想忍无愿忍。观二谛假实诸法无常。得无常忍。一切法空得无生忍。此位菩萨作转轮王。能广化利一切众生。

复次信忍菩萨。谓欢喜地离垢地发光地。能断三障色烦恼缚。行四摄法布施爱语利行同事。修四无量慈无量心悲无量心。喜无量心舍无量心。具四弘愿断诸缠盖。常化众生修佛知见。成无上觉。住三脱门空解脱门无相解脱门无愿解脱门。此是菩萨摩诃萨。从初发心至一切智诸行根本。利益安乐一切众生。

复次顺忍菩萨。谓焰慧地难胜地现前地。能断三障心烦恼缚。能于一身遍往十方亿佛刹土。现不可说神通变化利乐众生。

复次无生忍菩萨。谓远行地不动地善慧地。能断三障色心习气。而能示现不可说身。随类饶益一切众生。

复次寂灭忍者。佛与菩萨同依此忍。金刚喻定住下忍位名为菩萨。至于上忍名一切智。观胜义谛断无明相是为等觉。一相无相平等无二。为第十一一切智地。非有非无湛然清净。无来无去常住不变。同真际等法性。无缘大悲常化众生。乘一切智乘来化三界。善男子诸众生类一切烦恼。业异熟果二十二根。不出三界。诸佛示导应化法身亦不离此。若有说言于三界外。别更有一众生界者。即是外道大有经说。大王我常语诸众生。但断三界无明尽者即名为佛。自性清净名本觉性。即是诸佛一切智智。由此得为众生之本。亦是诸佛菩萨行本。是为菩萨本所修行。五忍法中十四忍也。

佛言大王汝先问言。菩萨云何化众生者。菩萨摩诃萨应如是化。从初一地至后一地。自所行处及佛行处一切知见故。若菩萨摩诃萨住百佛刹。作赡部洲转轮圣王。修百法明门。以檀波罗蜜多住平等心。化四天下一切众生。若菩萨摩诃萨住千佛刹。作忉利天王。修千法明门。说十善道化一切众生。若菩萨摩诃萨住万佛刹。作夜摩天王。修万法明门。依四禅定化一切众生。若菩萨摩诃萨住亿佛刹。作睹史多天王。修亿法明门。行菩提分法化一切众生。若菩萨摩诃萨住百亿佛刹。作化乐天王。修百亿法明门。二谛四谛化一切众生。若菩萨摩诃萨住千亿佛刹。作他化自在天王。修千亿法明门。十二因缘智化一切众生。

若菩萨摩诃萨住万亿佛刹。作初禅梵王。修万亿法明门。方便善巧智化一切众生。若菩萨摩诃萨住百万微尘数佛刹。作二禅梵王。修百万微尘数法明门双照平等神通愿智化一切众生。若菩萨摩诃萨住百万亿阿僧祇微尘数佛刹。作三禅梵王。修百万亿阿僧祇微尘数法明门。以四无碍智化一切众生。若菩萨摩诃萨住不可说不可说佛刹。作第四禅大梵天王。为三界王。修不可说不可说法明门。得理尽三昧同佛行处尽三界原。普利众生如佛境界。是为菩萨摩诃萨现诸王身化导之事。十方如来亦复如是。证无上觉常遍法界利乐众生。

尔时一切大众即从座起。散不可说花焚不可说香。供养恭敬称赞如来。时波斯匿王即于佛前。以偈赞曰。

&nbsp;&nbsp;&nbsp;&nbsp;世尊导师金刚体&nbsp;&nbsp;&nbsp;&nbsp;心行寂灭转法轮

&nbsp;&nbsp;&nbsp;&nbsp;八辩圆音为开演&nbsp;&nbsp;&nbsp;&nbsp;时众得道百万亿

&nbsp;&nbsp;&nbsp;&nbsp;天人俱修出离行&nbsp;&nbsp;&nbsp;&nbsp;能习一切菩萨道

&nbsp;&nbsp;&nbsp;&nbsp;五忍功德妙法门&nbsp;&nbsp;&nbsp;&nbsp;十四菩萨能谛了

&nbsp;&nbsp;&nbsp;&nbsp;三贤十圣忍中行&nbsp;&nbsp;&nbsp;&nbsp;唯佛一人能尽原

&nbsp;&nbsp;&nbsp;&nbsp;佛法众海三宝藏&nbsp;&nbsp;&nbsp;&nbsp;无量功德于中摄

&nbsp;&nbsp;&nbsp;&nbsp;十善菩萨发大心&nbsp;&nbsp;&nbsp;&nbsp;长别三界苦轮海

&nbsp;&nbsp;&nbsp;&nbsp;中下品善粟散王&nbsp;&nbsp;&nbsp;&nbsp;上品十善铁轮王

&nbsp;&nbsp;&nbsp;&nbsp;习种铜轮二天下&nbsp;&nbsp;&nbsp;&nbsp;银轮三天性种性

&nbsp;&nbsp;&nbsp;&nbsp;道种坚德转轮王&nbsp;&nbsp;&nbsp;&nbsp;七宝金轮四天下

&nbsp;&nbsp;&nbsp;&nbsp;伏忍圣胎三十人&nbsp;&nbsp;&nbsp;&nbsp;十住十行十回向

&nbsp;&nbsp;&nbsp;&nbsp;三世诸佛于中学&nbsp;&nbsp;&nbsp;&nbsp;无不由此伏忍生

&nbsp;&nbsp;&nbsp;&nbsp;一切菩萨行根本&nbsp;&nbsp;&nbsp;&nbsp;是故发心信心难

&nbsp;&nbsp;&nbsp;&nbsp;若得信心必不退&nbsp;&nbsp;&nbsp;&nbsp;进入无生初地道

&nbsp;&nbsp;&nbsp;&nbsp;化利自他悉平等&nbsp;&nbsp;&nbsp;&nbsp;是名菩萨初发心

&nbsp;&nbsp;&nbsp;&nbsp;欢喜菩萨转轮王&nbsp;&nbsp;&nbsp;&nbsp;初照二谛平等理

&nbsp;&nbsp;&nbsp;&nbsp;权化有情游百国&nbsp;&nbsp;&nbsp;&nbsp;檀施清净利群生

&nbsp;&nbsp;&nbsp;&nbsp;入理般若名为住&nbsp;&nbsp;&nbsp;&nbsp;住生德行名为地

&nbsp;&nbsp;&nbsp;&nbsp;初住一心具众德&nbsp;&nbsp;&nbsp;&nbsp;于胜义中而不动

&nbsp;&nbsp;&nbsp;&nbsp;离垢菩萨忉利王&nbsp;&nbsp;&nbsp;&nbsp;现形六趣千国土

&nbsp;&nbsp;&nbsp;&nbsp;戒足清净悉圆满&nbsp;&nbsp;&nbsp;&nbsp;永离误犯诸过失

&nbsp;&nbsp;&nbsp;&nbsp;无相无缘真实性&nbsp;&nbsp;&nbsp;&nbsp;无体无生无二照

&nbsp;&nbsp;&nbsp;&nbsp;发光菩萨夜摩王&nbsp;&nbsp;&nbsp;&nbsp;应形往万诸佛刹

&nbsp;&nbsp;&nbsp;&nbsp;善能通达三摩地&nbsp;&nbsp;&nbsp;&nbsp;隐显自在具三明

&nbsp;&nbsp;&nbsp;&nbsp;欢喜离垢与发光&nbsp;&nbsp;&nbsp;&nbsp;能灭色缚诸烦恼

&nbsp;&nbsp;&nbsp;&nbsp;具观一切身口业&nbsp;&nbsp;&nbsp;&nbsp;法性清净照皆圆

&nbsp;&nbsp;&nbsp;&nbsp;焰慧菩萨大精进&nbsp;&nbsp;&nbsp;&nbsp;睹史天王游亿刹

&nbsp;&nbsp;&nbsp;&nbsp;实智寂灭方便智&nbsp;&nbsp;&nbsp;&nbsp;达无生理照空有

&nbsp;&nbsp;&nbsp;&nbsp;难胜菩萨得平等&nbsp;&nbsp;&nbsp;&nbsp;化乐天王百亿国

&nbsp;&nbsp;&nbsp;&nbsp;空空谛观无二相&nbsp;&nbsp;&nbsp;&nbsp;垂形六趣靡不周

&nbsp;&nbsp;&nbsp;&nbsp;现前菩萨自在王&nbsp;&nbsp;&nbsp;&nbsp;照见缘生相无二

&nbsp;&nbsp;&nbsp;&nbsp;胜义智光能遍满&nbsp;&nbsp;&nbsp;&nbsp;往千亿土化众生

&nbsp;&nbsp;&nbsp;&nbsp;焰慧难胜现前地&nbsp;&nbsp;&nbsp;&nbsp;能断三障迷心惑

&nbsp;&nbsp;&nbsp;&nbsp;空慧寂然无缘观&nbsp;&nbsp;&nbsp;&nbsp;还照心空无量境

&nbsp;&nbsp;&nbsp;&nbsp;远行菩萨初禅王&nbsp;&nbsp;&nbsp;&nbsp;住于无相无生忍

&nbsp;&nbsp;&nbsp;&nbsp;方便善巧悉平等&nbsp;&nbsp;&nbsp;&nbsp;常万亿土化群生

&nbsp;&nbsp;&nbsp;&nbsp;进入不动法流地&nbsp;&nbsp;&nbsp;&nbsp;永无分段超诸有

&nbsp;&nbsp;&nbsp;&nbsp;常观胜义照无二&nbsp;&nbsp;&nbsp;&nbsp;二十一生空寂行

&nbsp;&nbsp;&nbsp;&nbsp;顺道法爱无明习&nbsp;&nbsp;&nbsp;&nbsp;远行大士独能断

&nbsp;&nbsp;&nbsp;&nbsp;不动菩萨二禅王&nbsp;&nbsp;&nbsp;&nbsp;得变易身常自在

&nbsp;&nbsp;&nbsp;&nbsp;能于百万微尘刹&nbsp;&nbsp;&nbsp;&nbsp;随其形类化众生

&nbsp;&nbsp;&nbsp;&nbsp;悉知三世无量劫&nbsp;&nbsp;&nbsp;&nbsp;于第一义而不动

&nbsp;&nbsp;&nbsp;&nbsp;善慧菩萨三禅王&nbsp;&nbsp;&nbsp;&nbsp;能于千恒一时现

&nbsp;&nbsp;&nbsp;&nbsp;常在无为空寂行&nbsp;&nbsp;&nbsp;&nbsp;恒沙佛藏一念了

&nbsp;&nbsp;&nbsp;&nbsp;法云菩萨四禅王&nbsp;&nbsp;&nbsp;&nbsp;于亿恒土化群生

&nbsp;&nbsp;&nbsp;&nbsp;始入金刚一切了&nbsp;&nbsp;&nbsp;&nbsp;二十九生永已度

&nbsp;&nbsp;&nbsp;&nbsp;寂灭忍中下忍观&nbsp;&nbsp;&nbsp;&nbsp;一转妙觉无等等

&nbsp;&nbsp;&nbsp;&nbsp;不动善慧法云地&nbsp;&nbsp;&nbsp;&nbsp;除前所有无明习

&nbsp;&nbsp;&nbsp;&nbsp;无明习相识俱转&nbsp;&nbsp;&nbsp;&nbsp;二谛理圆无不尽

&nbsp;&nbsp;&nbsp;&nbsp;正觉无相遍法界&nbsp;&nbsp;&nbsp;&nbsp;三十生尽智圆明

&nbsp;&nbsp;&nbsp;&nbsp;寂照无为真解脱&nbsp;&nbsp;&nbsp;&nbsp;大悲应现无与等

&nbsp;&nbsp;&nbsp;&nbsp;湛然不动常安隐&nbsp;&nbsp;&nbsp;&nbsp;光明遍照无所照

&nbsp;&nbsp;&nbsp;&nbsp;三贤十圣住果报&nbsp;&nbsp;&nbsp;&nbsp;唯佛一人居净土

&nbsp;&nbsp;&nbsp;&nbsp;一切有情皆暂住&nbsp;&nbsp;&nbsp;&nbsp;登金刚原常不动

&nbsp;&nbsp;&nbsp;&nbsp;如来三业德无量&nbsp;&nbsp;&nbsp;&nbsp;随诸众生等怜愍

&nbsp;&nbsp;&nbsp;&nbsp;法王无上人中树&nbsp;&nbsp;&nbsp;&nbsp;普荫大众无量光

&nbsp;&nbsp;&nbsp;&nbsp;口常说法非无义&nbsp;&nbsp;&nbsp;&nbsp;心智寂灭无缘照

&nbsp;&nbsp;&nbsp;&nbsp;人中师子为演说&nbsp;&nbsp;&nbsp;&nbsp;甚深句义未曾有

&nbsp;&nbsp;&nbsp;&nbsp;尘沙刹土悉震动&nbsp;&nbsp;&nbsp;&nbsp;大众欢喜皆蒙益

&nbsp;&nbsp;&nbsp;&nbsp;世尊善说十四王&nbsp;&nbsp;&nbsp;&nbsp;是故我今头面礼

尔时百万亿恒河沙大众。闻佛世尊及波斯匿王说十四忍无量功德。获大法利闻法悟解。得无生忍入于正位。

尔时世尊告大众言。是波斯匿王。已于过去十千劫龙光王佛法中。为四地菩萨。我为八地菩萨。今于我前大师子吼。如是如是如汝所说。得真实义不可思义。唯佛与佛乃知斯事。

善男子此十四忍。诸佛法身诸菩萨行。不可思议不可称量。何以故一切诸佛皆于般若波罗蜜多中生。般若波罗蜜多中化。般若波罗蜜多中灭。而实诸佛生无所生。化无所化灭无所灭。第一无二非相非无相。无自无他无来无去如虚空故。善男子一切众生性无生灭。由诸法集幻化而有蕴处界相。无合无散法同法性。寂然空故。一切众生自性清净。所作诸行无缚无解。非因非果非不因果。诸苦受行烦恼所知。我相人相知见受者。一切空故法境界空。空无相无作。不顺颠倒不顺幻化。无六趣相无四生相。无圣人相无三宝相。如虚空故。善男子甚深般若无知无见。不行不缘不舍不受。正住观察而无照相。行斯道者如虚空故。法相如是有所得心无所得心皆不可得。是以般若非即五蕴非离五蕴。非即众生非离众生。非即境界非离境界。非即行解非离行解。如是等相不可思量。是故一切菩萨摩诃萨所修诸行。未至究竟而于中行。一切诸佛知如幻化。得无住相而于中化。故十四忍不可思量。善男子汝今所说此功德藏。有大利益一切众生。假使无量恒河沙数。十地菩萨说是功德。百千亿分如海一滴。三世诸佛如实能知。一切贤圣悉皆称赞。是故我今略述所说少分功德。

善男子此十四忍。十方世界过去现在。一切菩萨之所修行。一切诸佛之所显示。未来诸佛菩萨摩诃萨亦复如是。若佛菩萨不由此门。得一切智者无有是处。何以故诸佛菩萨无异路故。善男子若人闻此住忍行忍。回向忍欢喜忍。离垢发光忍。焰慧忍难胜忍。现前忍远行忍。不动忍善慧忍。法云忍正觉忍。能起一念清净信者。是人超过百劫千劫。无量无边恒河沙劫。一切苦难不生恶趣。不久当得阿耨多罗三藐三菩提。是时十亿同名虚空藏菩萨摩诃萨。与无量无数诸来大众。欢喜踊跃承佛威神。普见十方恒沙诸佛。各于道场说十四忍。如我世尊所说无异。各各欢喜如说修行般若波罗蜜多。

尔时世尊告波斯匿王。汝先问云复以何相而住观察。菩萨摩诃萨应如是观。以幻化身而见幻化。正住平等无有彼我。如是观察化利众生。然诸有情于久远劫。初刹那识异于木石。生得染净各自能为无量无数染净识本。从初刹那不可说劫。乃至金刚终一刹那。有不可说不可说识。生诸有情色心二法。色名色蕴心名四蕴。皆积聚性隐覆真实。大王此一色法生无量色。眼得为色耳得为声。鼻得为香舌得为味身得为触坚持名地津润名水。暖性名火轻动名风。生五识处名五色根。如是展转一色一心。生不可说无量色心。皆如幻故。善男子有情之受依世俗立。若有若无但生有情妄想忆念。作业受果皆名世谛。三界六趣一切有情。婆罗门刹帝利毗舍首陀。我人知见色法心法如梦所见。善男子一切诸名皆假施设。佛未出前世谛幻法。无名无义亦无体相。无三界名善恶果报六趣名字。诸佛出现为有情故。说于三界六趣染净无量名字。如是一切如呼声响。诸法相续念念不住。刹那刹那非一非异。速起速灭非断非常。诸有为法如阳焰故。诸法相待所谓色界眼界眼识界。乃至法界意界意识界。犹如电光不定相待。有无一异如第二月诸法缘成。蕴处界法如水上泡诸法因成。一切有情俱时因果异时因果。三世善恶如空中云。善男子菩萨摩诃萨住无分别。无彼此相无自他相。常行化利无化利相。是故应知愚夫垢识。染着虚妄为相所缚。菩萨照见知如幻士。无有体相但如空花。是为菩萨摩诃萨住利自他如实观察。说是法时。会中无量人天大众。有得伏忍空无生忍。一地二地乃至十地。无量菩萨得一生补处。

### 二谛品第四

尔时波斯匿王。白佛言。世尊胜义谛中有世俗谛不。若言无者智不应二。若言有者智不应一。一二之义其事云何。佛言大王汝于过去龙光王佛法中。已问此义。我今无说汝今无听。无说无听是即名为一义二义。汝今谛听当为汝说。

尔时世尊即说偈言。

&nbsp;&nbsp;&nbsp;&nbsp;无相胜义谛&nbsp;&nbsp;&nbsp;&nbsp;体非自他作

&nbsp;&nbsp;&nbsp;&nbsp;因缘如幻有&nbsp;&nbsp;&nbsp;&nbsp;亦非自他作

&nbsp;&nbsp;&nbsp;&nbsp;法性本无性&nbsp;&nbsp;&nbsp;&nbsp;胜义谛空如

&nbsp;&nbsp;&nbsp;&nbsp;诸有幻有法&nbsp;&nbsp;&nbsp;&nbsp;三假集假有

&nbsp;&nbsp;&nbsp;&nbsp;无无谛实无&nbsp;&nbsp;&nbsp;&nbsp;寂灭胜义空

&nbsp;&nbsp;&nbsp;&nbsp;诸法因缘有&nbsp;&nbsp;&nbsp;&nbsp;有无义如是

&nbsp;&nbsp;&nbsp;&nbsp;有无本自二&nbsp;&nbsp;&nbsp;&nbsp;譬如牛二角

&nbsp;&nbsp;&nbsp;&nbsp;照解见无二&nbsp;&nbsp;&nbsp;&nbsp;二谛常不即

&nbsp;&nbsp;&nbsp;&nbsp;解心见无二&nbsp;&nbsp;&nbsp;&nbsp;求二不可得

&nbsp;&nbsp;&nbsp;&nbsp;非谓二谛一&nbsp;&nbsp;&nbsp;&nbsp;一亦不可得

&nbsp;&nbsp;&nbsp;&nbsp;于解常自一&nbsp;&nbsp;&nbsp;&nbsp;于谛常自二

&nbsp;&nbsp;&nbsp;&nbsp;了达此一二&nbsp;&nbsp;&nbsp;&nbsp;真入胜义谛

&nbsp;&nbsp;&nbsp;&nbsp;世谛幻化起&nbsp;&nbsp;&nbsp;&nbsp;譬如虚空花

&nbsp;&nbsp;&nbsp;&nbsp;如影如毛轮&nbsp;&nbsp;&nbsp;&nbsp;因缘故幻有

&nbsp;&nbsp;&nbsp;&nbsp;幻化见幻化&nbsp;&nbsp;&nbsp;&nbsp;愚夫名幻谛

&nbsp;&nbsp;&nbsp;&nbsp;幻师见幻法&nbsp;&nbsp;&nbsp;&nbsp;谛幻悉皆无

&nbsp;&nbsp;&nbsp;&nbsp;若了如是法&nbsp;&nbsp;&nbsp;&nbsp;即解一二义

&nbsp;&nbsp;&nbsp;&nbsp;遍于一切法&nbsp;&nbsp;&nbsp;&nbsp;应作如是观

大王。菩萨摩诃萨。住胜义谛化诸有情。佛及有情一而无二。何以故有情菩提此二皆空。以有情空得置菩提空。以菩提空得置有情空。以一切法空空故空。何以故般若无相二谛皆空。谓从无明至一切智。无自相无他相。于第一义见无所见。若有修行亦不取着。若不修行亦不取着。非行非不行亦不取着。于一切法皆不取着。菩萨未成佛以菩提为烦恼。菩萨成佛时以烦恼为菩提。何以故于第一义而无二故。诸佛如来与一切法悉皆如故。波斯匿王白佛言。十方诸佛一切菩萨。云何不离文字而行实相。佛言大王文字者。谓契经应颂记别讽诵自说缘起譬喻本事本生方广希有论议。所有宣说音声语言文字章句。一切皆如无非实相。若取文字相者即非实相。大王修实相者如文字修。实相即是诸佛智母。一切有情根本智母。此即名为一切智体。诸佛未成佛与当佛为智母。诸佛已成佛即为一切智未得为性已得为智。三乘般若不生不灭自性常住。一切有情此为觉性。若菩萨不著文字不离文字。无文字相非无文字。能如是修不见修相。是即名为修文字者。而能得于般若真性。是为般若波罗蜜多。大王菩萨摩诃萨护佛果护十地行。护化有情为若此也。

波斯匿王白佛言。真性是一有情品类根行无量。法门为一为无量耶。佛言大王法门非一亦非无量。何以故由诸有情色法心法。五取蕴相我人知见。种种根行品类无边。法门随根亦有无量。此诸法性非相非无相而非无量。若菩萨随诸有情见一见二。是即不见一二之义了知一二非一非二即胜义谛。取着一二若有若无即世俗谛。是故法门非一非二。

大王一切诸佛说般若波罗蜜多。我今说般若波罗蜜多无二无别。汝等大众受持读诵如说修行。即为受持诸佛之法。大王此般若波罗蜜多功德无量。若有恒河沙不可说诸佛。是一一佛。教化无量不可说有情。是一一有情皆得成佛。是诸佛等。复教化无量不可说有情。亦皆成佛。是诸佛等所说般若波罗蜜多。有无量不可说那庾多亿偈。说不可尽。于诸偈中而取一偈。分为千分。复于千分而说一分。句义功德尚无穷尽。何况如是无量句义所有功德。若有人能于此经中起一念净信。是人即超百劫千劫。百千万劫生死苦难。何况书写受持读诵。为人解说所得功德。即与十方一切诸佛等无有异。当知此人诸佛护念。不久当成阿耨多罗三藐三菩提。说是法时。有十亿人得三空忍。百万亿人得大空忍。无量菩萨得住十地。