## 大乘理趣六波罗蜜多经卷第一

### 归依三宝品第一

如是我闻。一时薄伽梵。在王舍大城迦兰多迦竹林精舍。时与众多菩萨摩诃萨。住不退转位阶十地。十波罗蜜多悉已圆满。复有众多诸大苾刍。皆阿罗汉诸漏已尽无复烦恼。逮得已利心善解脱慧善解脱。复有阿僧企耶诸有情等。皆发阿耨多罗三藐三菩提心。

尔时慈氏菩萨摩诃萨。于此会中而作是念。此会众中诸有情类。贫穷孤露无所依怙。流转生死沉溺爱河。欲达彼岸为闻法故。愿见世尊求一切智无有力能。尔时慈氏菩萨。为欲咨问甚深义趣。一切有情云何发菩提心求佛决定三无数劫无有疲倦。今佛世尊意趣难解广大甚深。文句巧妙具足圆满。记别有情因果差别。希求速疾无上菩提。于是弥勒菩萨摩诃萨发如是心。即从座起整理衣服。善调六根身口意业皆悉寂静。然其六根百福所生妙相庄严八十种好。三无数劫之所圆满。摩诃般若波罗蜜多等百千万日光明相庄严其身。一切有情瞻仰无厌。近无等等佛果菩提。以如是身往诣佛所。五体投地礼佛双足。又以无量功德庄严之手。如新生莲华合掌恭敬而白佛言。如来世尊于一念中。能知一切有情过去未来现在之心。或有有情因咨问时获清净心。或有有情受记之时。获须陀洹果乃至阿罗汉果辟支佛果。或得阿耨多罗三藐三菩提记。为此义故仰咨如来。惟愿世尊分别解说。世尊今为三世有情所依之主。或有有情行大乘行其心柔和。唯愿世尊慈悲愍念。获甘露法不独受用而同其味。云何令诸有情趣大涅槃安隐正路。此等有情当作何事。于一切智得不退转。云何圆满檀波罗蜜乃至般若波罗蜜多。又此般若波罗蜜多。与前五种波罗蜜多而为其母。云何修习而能圆满。又此大愿云何显发。又诸有情云何修习涅槃彼岸。唯愿世尊分别解说。为欲利益安乐一切有情令得欢喜。

尔时薄伽梵赞慈氏菩萨摩诃萨言。善哉善哉善男子。汝今乃能利益安乐一切有情问是深义。劝诸有情修善业故。常为有情勤修习故。汝今一心广为有情。顿绝羁锁勤求法故。汝今以此大慈悲心。于三阿僧企耶。圆满六种波罗蜜多大海法故。汝今已近菩提道场涅槃岸故。犹如明星没已旭日便照。汝今亦尔当作佛日。汝今谛听善思念之。我今为汝具足分别甚深之义。如有智人能善思惟。观察生死险道之中。莫能过于无所依怙。譬如大海舟船而无商主。其中有情多所漂溺。涌浪洄澓破坏沉没。种种诸难常有忧患。求于吉祥无上船师以为依怙。又诸有情于生死中常多恐惧。所以求于力势之人而为恃怙。不被怨贼之所侵害。纵彼怨贼有大狂力。为此之人依附王者。而彼怨贼必无更能作损害者。又彼怨贼既见力势。永舍怨心顺从正化。一切有情亦复如是。各作是念谁能与我作归依处。除其衰患令得安乐。于此三界五道之中。天龙药叉阿苏罗迦噜啰健达婆紧捺罗摩怙洛迦人非人等诸众之中。而求觅之无有能为作归依者。所以者何彼诸天等。自未能免生死羁锁。烦恼系缚流转三界。无量无边众苦吞啖诸怖畏事。以贪欲网之所缠缚。况能为我作归依处。又诸天等常被甲胄斗战之具。心怀怖畏彼阿苏罗。而况于人及余诸趣。以是观察三界六道。无有堪能拔济我者。以是应当归依佛法僧。除佛法僧更无有能救护我者。一切有情若欲求于阿耨多罗三藐三菩提涅槃乐者。应当归依佛法僧宝。以是因缘令诸有情归佛法僧。尔时慈氏菩萨摩诃萨。白佛言世尊云何名为佛法僧宝。云何归依。佛告慈氏言。佛宝者则有二种。一者佛身二者佛德。言佛身者所谓如来应正遍知明行足善逝世间解无上士调御丈夫天人师佛世尊。已于过去无量无边阿僧祇劫。不惜身命勤修六度万行圆满。菩提树下坐金刚座。降伏魔军断诸结贼。获一切智成等正觉。具足如是诸妙功德号之为佛。言佛德者即佛身中。具足十力四无所畏十八不共法。大慈大悲大喜大舍。三解脱门三示导六神通。随心三摩地四智二智。离于知境断烦恼障及所知障。离诸习气。无功用道起如如化。若远若近游止自在无有障碍。于一芥子能纳无量诸妙高山。如是功德无量无边。诸佛如来悉皆具足。又从一劫至无量劫。寿命自在无能损减。于神境通往来变现。无有障碍随意自在。诸佛世尊之所经行城邑聚落。先放微妙金色光明照曜其处。其中众生遇斯光者。身病心病皆得除愈。心火灭已身得清凉。偻者能申跛者能行。盲者得视聋者能听哑者能言。其心乱者便复本心。鬼魅癫狂魍魉所持悉皆除愈。裸者得衣憍慢心者而得谦下。忧恼者心安隐失道者得正路。饥渴者得饮食囚系者得解脱恐怖者得无畏。丘陵坑坎山涧堆阜。皆悉平正犹如抵掌。门第卑小自然高大。衢路隘狭并皆宽广。市肆廛里自然开豁。秽恶不净应时香洁。荆棘毒刺瓦砾沙石悉皆不现。日光晃曜而无炎毒。香风和畅无诸尘坌。白鹤孔雀鹦鹉舍利迦陵频伽。拘枳罗拘那罗命命等鸟。其声美妙出和雅音。象马牛羊水牛[(犛-厂)-未+牙]牛犎牛竹牛。各出本音其声微妙。箜篌箫笛琴瑟鼓吹。如是乐器不鼓自鸣。及余种种巧妙希奇。诸神通事悉皆变现。如是种种诸希有事。日日各异转加殊胜。皆是如来威神之力。若有众生疑佛世尊及佛功德有一异者当作是说佛与功德不一不异。譬如燃灯膏炷与明不一不异。离于膏炷无别灯明。若言灯明离膏炷者。明所及处悉应焚爇佛身功德亦复如是。此微妙身是佛功德无漏法身。自他受用平等所依。然此佛身亦非是体。离是体外无别法身。若是体者同于外物有四大相。故知非相亦非无相。若非相者同大虚空。同太虚者性即是常无方便过。自性清净无染无著。甚深无量无有变易。难解难如微妙寂静。具无边际真常功德绝诸戏论。唯佛证知非余所及。亦非譬喻之所校量。慈氏当知如此身者。即是过去未来现在殑伽沙等。诸佛世尊法身之相。佛报身者谓诸如来三无数劫。修集无量福慧资粮。所起无边真实功德。常住不变诸根相好。智慧光明周遍法界。皆从出世无漏善根之所生故。不可思议超过世智。纯熟有情为现兹相。演无尽法广利无边。慈氏当知此即如来报身圆满。言化身者为彼有情随所应化故。现无量阿僧企耶诸化佛身。其所化身或于地狱以现其身。度彼有情令离众苦。导以正法令发胜心。便生人天受胜快乐。于佛法中深生信乐。得佛法分获圣道果。或生鬼趣化彼有情。令离饥渴种种逼迫。化以正法使发胜心。便生人天受诸快乐。深入佛法得圣道果。或化傍生在于彼趣。或作迦噜啰身或作龙身。或作师子象马熊罴。虎豹豺狼野干狐兔。蚖蛇蝮蝎鱼鳖鼋鼍。白鹤孔雀凤凰鸳鸯。鹦鹉舍利种种之身。令诸有情离相残害慈心相向。能离种种诸怖畏事。示以正法令深信乐归佛法僧。得生人天获诸快乐。得佛法分证圣道果。或化有情于余国土。或日月光所不能照。如是种种无佛法处建立正法。令诸有情归佛法僧。剃除须发受佛禁戒。而作苾刍及苾刍尼。或作邬波索迦邬波斯迦。建立僧坊护持正法。安立无量无数有情。置于人天涅槃彼岸而得果证。或生天趣化彼有情。令离五欲心无染着。导以正法发菩提心。归佛法僧深入正法。置于涅槃解脱果证。或生人趣现处王宫生释种家。以巧方便化诸有情。断除三界烦恼忧患生老病死。故现受生踰城出家。菩提树下取吉祥草。坐于道场处金刚座。降伏魔军成等正觉。为化有情转正法轮。放大光明周遍一切照曜世间。自利利他悉皆圆满。或现寂静入大涅槃。是即名为佛化身也。如是种种善巧方便无量无边。皆是如来自在神力。此即三身体无异相。

尔时薄伽梵告慈氏菩萨摩诃萨言。善男子于意云何。若有善男子善女人归依佛者。当归依诸佛清净法身。若欲求于佛法身者。当作如是发大誓愿。愿我及彼一切有情。当得如是功德法身。云何乃令发如是愿。为佛应身刹那迁变。化身佛者疾入涅槃。功德法身湛然常住。以是归依清净法身。归法身者即是归依过去未来现在诸佛。若我舍于众生取涅槃者。即同受于地狱诸苦。若与有情同解脱者。虽处地狱无异涅槃。以是因缘令诸众生。归佛法身证涅槃乐。究竟如如体无增减。如是法身是真安乐。是故但令归佛法身。复次慈氏云何名为清净法宝。言法宝者亦有三种。云何为三。第一法宝所谓涅槃甘露解脱。常乐我净而为体性。能尽一切生老病死忧悲苦恼。云何生苦。谓依父母牉合之时。不净种子处母胎中。业力风持时经九月。住居黑闇无有光明。生熟藏间污秽不净。八万户虫之所和杂。出息入息随母而行。口不能言眼不得视。饥渴寒热种种诸苦逼切身心。如是诸苦无量无边。令诸众生不得自在故名生苦。虽受此苦而有一德。一切怨家所不能见。亦不能说是非过恶。无比涅槃安乐法中无如是苦。云何老苦。所谓众生从少至老时节代谢。所有充实悉皆损减。筋力衰朽行止战掉发白面皱。眼耳昏暗牙齿疏缺。颜貌丑陋身相伛偻人所恶贱。所有言教随说废忘。而以此身为其重担。譬如然灯膏油既尽。不久将灭老亦如是。壮膏既尽不久将死。又如苏莫遮帽覆人面首。令诸有情见即戏弄。老苏莫遮亦复如是。从一城邑至一城邑。一切众生被衰老帽见皆戏弄。以是因缘老为大苦。除非死至无药能治。虽受老苦而不厌之。祈祷神祇恒愿长寿。无比涅槃安乐法中无此老苦。云何病苦。所谓地水火风互相违害。种种诸苦来集其身。一切众生无问老少皆共有之。安乐适身胜妙五欲金银珍宝家族眷属悉皆舍离。所有教诏男女亲戚皆不承顺。一切怨家诈来亲附。如此病苦皆不愿求。以是当知病为大苦。安乐涅槃无比法中。清净寂然无斯病苦。复次慈氏云何死苦。所谓众生气绝识灭无所觉知。一切苦中莫过死苦。生老病苦五趣之中有无不定。此死苦者皆共有之。譬如贫苦能却荣华。如怨憎苦能却亲爱。死苦若至不拣老少。愚智贵贱一切尽却。舍此身已入幽闇处。衣服卧具一切财宝莫能用之。裸露而行复无伴侣货财不免披诉无地。咄哉无常能作斯害。甚大鄙恶不拣怨亲。三界众生无能免离。皆被死伐何能救之。设转轮王那罗延力皆被擒获。当知死苦无量无边。以是观之死为大苦。解脱涅槃无比法中。寂静安乐无兹死苦。譬如有人瀑河漂溺。登陟高山得免怖畏。众生亦尔常为一切生死瀑河之所漂溺。登涅槃山离生死畏。亦如天雨能除毒热尘秽等障。人民安乐身意清凉。百卉滋茂成就果实。如来法雨亦复如是。能除一切烦恼毒热。众生安乐解脱清凉。滋长一切白净善种。成就果实令得涅槃。以是因缘诸佛世尊。舍无常身证涅槃乐。尔时世尊欲重宣此义。而说偈言
。

&nbsp;&nbsp;&nbsp;&nbsp;如来妙体即法身&nbsp;&nbsp;&nbsp;&nbsp;清净解脱同真谛

&nbsp;&nbsp;&nbsp;&nbsp;如日与光不相离&nbsp;&nbsp;&nbsp;&nbsp;如来功德即涅槃

&nbsp;&nbsp;&nbsp;&nbsp;真我与佛无差别&nbsp;&nbsp;&nbsp;&nbsp;一切有情所归趣

&nbsp;&nbsp;&nbsp;&nbsp;生死涅槃等无二&nbsp;&nbsp;&nbsp;&nbsp;其性不坏无造作

&nbsp;&nbsp;&nbsp;&nbsp;垢净如如性不异&nbsp;&nbsp;&nbsp;&nbsp;唯佛世尊独能了

&nbsp;&nbsp;&nbsp;&nbsp;众生悉有如来藏&nbsp;&nbsp;&nbsp;&nbsp;三宝于是现世间

&nbsp;&nbsp;&nbsp;&nbsp;一切有情入佛智&nbsp;&nbsp;&nbsp;&nbsp;以性清净无别故

&nbsp;&nbsp;&nbsp;&nbsp;佛与众生性不异&nbsp;&nbsp;&nbsp;&nbsp;凡夫见异圣无差

&nbsp;&nbsp;&nbsp;&nbsp;一切众生本清净&nbsp;&nbsp;&nbsp;&nbsp;三世如来同演说

&nbsp;&nbsp;&nbsp;&nbsp;其性垢净本无二&nbsp;&nbsp;&nbsp;&nbsp;众生与佛无差别

&nbsp;&nbsp;&nbsp;&nbsp;空遍十方无分别&nbsp;&nbsp;&nbsp;&nbsp;心性平等亦复然

&nbsp;&nbsp;&nbsp;&nbsp;譬如一切众生界&nbsp;&nbsp;&nbsp;&nbsp;遍在虚空受生灭

&nbsp;&nbsp;&nbsp;&nbsp;诸根生灭亦如是&nbsp;&nbsp;&nbsp;&nbsp;处在无为界亦然

&nbsp;&nbsp;&nbsp;&nbsp;譬如虚空火不烧&nbsp;&nbsp;&nbsp;&nbsp;生死不坏无为性

&nbsp;&nbsp;&nbsp;&nbsp;地水风轮转相依&nbsp;&nbsp;&nbsp;&nbsp;虚空无有所依相

&nbsp;&nbsp;&nbsp;&nbsp;蕴处界三亦复然&nbsp;&nbsp;&nbsp;&nbsp;恒住业种烦恼性

&nbsp;&nbsp;&nbsp;&nbsp;彼业烦恼住何处&nbsp;&nbsp;&nbsp;&nbsp;常居妄想无明源

&nbsp;&nbsp;&nbsp;&nbsp;妄想之心何所居&nbsp;&nbsp;&nbsp;&nbsp;恒在无为净心性

&nbsp;&nbsp;&nbsp;&nbsp;蕴处界三假施设&nbsp;&nbsp;&nbsp;&nbsp;一切法性本无住

&nbsp;&nbsp;&nbsp;&nbsp;业惑相持如地水&nbsp;&nbsp;&nbsp;&nbsp;妄想转动犹如风

&nbsp;&nbsp;&nbsp;&nbsp;心性本净如虚空&nbsp;&nbsp;&nbsp;&nbsp;妄想依空无所有

&nbsp;&nbsp;&nbsp;&nbsp;烦恼业苦从妄起&nbsp;&nbsp;&nbsp;&nbsp;业苦还为烦恼因

&nbsp;&nbsp;&nbsp;&nbsp;惑业循环无定居&nbsp;&nbsp;&nbsp;&nbsp;无因无缘无所会

&nbsp;&nbsp;&nbsp;&nbsp;无生无灭性空寂&nbsp;&nbsp;&nbsp;&nbsp;本体光明智清净

&nbsp;&nbsp;&nbsp;&nbsp;自性无生无变异&nbsp;&nbsp;&nbsp;&nbsp;烦恼无明垢所覆

&nbsp;&nbsp;&nbsp;&nbsp;亦如翳眼见二月&nbsp;&nbsp;&nbsp;&nbsp;众生二执亦复然

&nbsp;&nbsp;&nbsp;&nbsp;烦恼犹如众蜜蜂&nbsp;&nbsp;&nbsp;&nbsp;其蜜即喻如来藏

&nbsp;&nbsp;&nbsp;&nbsp;此蜜众蜂共围绕&nbsp;&nbsp;&nbsp;&nbsp;智者护身能取蜜

&nbsp;&nbsp;&nbsp;&nbsp;无相六度为方便&nbsp;&nbsp;&nbsp;&nbsp;而能证彼法界身

&nbsp;&nbsp;&nbsp;&nbsp;譬如五谷[禾\*會]未除&nbsp;&nbsp;&nbsp;&nbsp;不堪与人充美膳

&nbsp;&nbsp;&nbsp;&nbsp;菩萨烦恼糠未遣&nbsp;&nbsp;&nbsp;&nbsp;不能施人甘露饭

&nbsp;&nbsp;&nbsp;&nbsp;行人遗宝落秽处&nbsp;&nbsp;&nbsp;&nbsp;设经万岁无损污

&nbsp;&nbsp;&nbsp;&nbsp;天眼见宝知所在&nbsp;&nbsp;&nbsp;&nbsp;收取洗拭随意用

&nbsp;&nbsp;&nbsp;&nbsp;佛见众生性无二&nbsp;&nbsp;&nbsp;&nbsp;为欲涤除烦恼秽

&nbsp;&nbsp;&nbsp;&nbsp;大乘甘露而为水&nbsp;&nbsp;&nbsp;&nbsp;涤尽尘劳佛性现

&nbsp;&nbsp;&nbsp;&nbsp;譬如新生五谷芽&nbsp;&nbsp;&nbsp;&nbsp;说米有无未决定

&nbsp;&nbsp;&nbsp;&nbsp;佛性不离有无中&nbsp;&nbsp;&nbsp;&nbsp;唯佛自证方明了

&nbsp;&nbsp;&nbsp;&nbsp;法宝自性恒清净&nbsp;&nbsp;&nbsp;&nbsp;诸佛世尊如是说

&nbsp;&nbsp;&nbsp;&nbsp;客尘烦恼之所覆&nbsp;&nbsp;&nbsp;&nbsp;如云能翳日光明

&nbsp;&nbsp;&nbsp;&nbsp;无垢法宝众德备&nbsp;&nbsp;&nbsp;&nbsp;常乐我净悉圆满

&nbsp;&nbsp;&nbsp;&nbsp;法性清净云何求&nbsp;&nbsp;&nbsp;&nbsp;无分别智而能证

&nbsp;&nbsp;&nbsp;&nbsp;譬如池水净无垢&nbsp;&nbsp;&nbsp;&nbsp;其中莲花妙无染

&nbsp;&nbsp;&nbsp;&nbsp;如月蚀已重光明&nbsp;&nbsp;&nbsp;&nbsp;亦如皎日出云翳

&nbsp;&nbsp;&nbsp;&nbsp;无垢功德遍庄严&nbsp;&nbsp;&nbsp;&nbsp;涤除烦恼光明现

佛告慈氏当知第一法宝。即是摩诃般若解脱法身。

复次慈氏应知第二法宝者。谓即戒定智慧诸妙功德。所谓三十七菩提分法。谓四念住四正断四神足五根五力七觉分八圣道。此三十七法与前清净法宝而为方便。云何方便。以修此法而能证彼清净法身。当知此即第二法宝。

复次慈氏云何名为第三法宝。所谓过去无量殑伽沙诸佛世尊所说正法。我今亦当作如是说。所谓八万四千诸妙法蕴。调伏纯熟有缘众生。而令阿难陀等诸大弟子。一闻于耳皆悉忆持。摄为五分。一素咀缆二毗奈耶三阿毗达磨四般若波罗蜜多五陀罗尼门。此五种藏教化有情。随所应度而为说之。若彼有情乐处山林。常居闲寂修静虑者。而为彼说素咀缆藏。若彼有情乐习威仪。护持正法一味和合令得久住。而为彼说毗奈耶藏。若彼有情乐说正法分别性相。循环研核究竟甚深。而为彼说阿毗达磨藏。若彼有情乐习大乘真实智慧。离于我法执着分别。而为彼说般若波罗蜜多藏。若彼有情不能受持契经调伏对法般若。或复有情造诸恶业四重八重五无间罪谤方等经一阐提等种种重罪。使得销灭速疾解脱顿悟涅槃。而为彼说诸陀罗尼藏。此五法藏譬如乳酪生酥熟酥及妙醍醐。契经如乳调伏如酪。对法教者如彼生酥。大乘般若犹如熟酥。总持门者譬如醍醐。醍醐之味乳酪酥中微妙第一能除诸病。令诸有情身心安乐。总持门者契经等中最为第一。能除重罪令诸众生解脱生死。速证涅槃安乐法身。

复次慈氏我灭度后。令阿难陀受持所说素咀缆藏。其邬波离受持所说毗奈耶藏。迦多衍那受持所说阿毗达磨藏。曼殊室利菩萨。受持所说大乘般若波罗蜜多。其金刚手菩萨。受持所说甚深微妙诸总持门。如是教门能除有情生死烦恼长夜黑闇。速能出离证解脱果。譬如明灯能除暗暝使得见道。佛亦如是然智慧炬能照有情十不善闇使见善道设彼有情悭吝财宝。闻此法已便能惠施一切贫穷。若有恶业众生。闻此法已舍恶修善。若嗔恚者便能忍辱。懈惰有情闻已精进。散乱众生闻已寂静。愚痴有情闻是法已便发智慧。得智慧已悉能回心修种种善。又诸有情闻此法已。闭恶趣门开涅槃路。犹如甘露证解脱果。当知此即第三法宝。是三法宝一切众生应当归依无为法宝。一切法中最尊最胜莫过无为。何以故以于生死大苦海中能为船筏。能作有情甘露良药。又是殑伽沙等诸佛菩萨。三无数劫六度万行所证之果。如是妙法功德圆满。以是归依无为法宝。若有众生受持经者当发是愿。愿我归依如是法宝。归是法已愿令五道一切众生。亦发是愿我今归依。亦令有情安住于此功德法中。引至涅槃真实宝所。慈氏当知此即名为第三法宝。

复次慈氏云何名为真实僧宝。言僧宝者亦有三种。一者第一义僧。所谓诸佛圣僧如法而住。不可睹见不可捉持不可破坏。无能烧害不可思议。一切众生良祐福田。虽为福田无所受取。诸功德法常不变易。如是名为第一义僧。

第二圣僧者。谓须陀洹向须陀洹果。斯陀含向斯陀含果。阿那含向阿那含果。阿罗汉向阿罗汉果。辟支佛向辟支佛果。八大人觉三贤十圣。如是名为第二僧宝。

第三福田僧者。所谓苾刍苾刍尼等。受持禁戒多闻智慧犹天意树能荫众生。又如旷野碛中渴乏须水。遇天甘雨霈然洪霔应时充足。又如大海一切众宝皆出其中。福田僧宝亦复如是。能与有情安隐快乐。又此僧宝清净无染。能灭众生贪嗔痴闇。如十五日夜满月光明。一切有情无不瞻仰。亦如摩尼宝珠能满有情一切善愿。如是名为第三僧宝。是三僧宝一切有情云何归依。应作是说当令归依第一义谛无为僧宝。所以者何以是无为常住僧故。而此僧宝无漏无为。不变不异自证之法。归依如是无漏僧宝。能灭有情一切苦故。复愿有情当获如是无漏功德。得此法已演三乘法度脱有情。我所归依佛法僧宝。不为怖畏三恶道苦。亦不愿乐生于人天。誓救有情出生死苦。是则名为归依僧宝。

复次慈氏若有众生。归依三宝应发是心。我今此身已生人趣。得离八难难得能得。以善方便当习一切胜妙之法。若我违于如是上愿。不求善法则为自欺。亦如有人乘船入海。至于宝所空手而归。如是归依佛法僧宝脱苦方便。若不归依后悔何及。既知是已当须勉励。精勤修习速愿成就。善法既成过去罪愆。应当忏悔使令除灭。复作是说我从无始生死已来。身口意业所作众罪无量无边。皆从虚妄颠倒心起。而于父母和上师长佛法僧宝尊重之境。所作诸罪今皆忏悔。复为二事造作诸罪。极重恶业如妙高山。云何为二一者亲爱二者怨嫌。若于生死急难之中而彼二类怨亲有情。而于我身不能利益。应作如是遍观察之。彼与我身悉归磨灭。而我云何乃作斯罪。又于十方世界一切有情造诸善业。及学无学独觉声闻。佛及弟子一切贤圣我皆随喜。复次于无始际生死轮转。受五趣身无量怨亲。于我未曾获得毫厘利益之事。现在未来亦不可得。我于无始为彼怨亲。所作诸罪我愿自受。誓不扰他一切众生。若我重患之时求亲爱人。慈心瞻省扶侍我身。摩抆沐浴供给饮食。病瘦医药种种相资。虽则如斯而于我身病苦之中无相代者。况于未来而能救我生死大苦。而我此身于现世中无依无怙。何况未来。我身既然有情亦尔自我及他皆无恃怙。是故归依真实三宝。何以故以常住故。譬如有智之人于险难中。求有力者以为救护。众生亦尔生死险难。归依三宝以为其主。方能越渡生死大河。我若得已亦为其主。覆护一切苦难众生。能发如是大誓愿者。得大信心而于佛前。长跪合掌偏露右肩。作是归依佛法僧宝。譬如世间贫贱之人。一切有情见皆轻蔑。策役驱使种种呵骂。陵辱其身既被轻贱。遂求尊贵有力之人以为其主。便能免离种种欺辱。有情亦尔或生恶趣及在人中。恒被诸苦逼迫其身。为求免离归依三宝。如是诸苦悉得解脱。归依三宝已复发是愿。愿我救护一切众生。渡生死海到涅槃岸。如大商主导诸商人。度大旷野沙碛险路至无畏处。三宝导师亦复如是。导引有情度空旷处生死长夜。至大涅槃得无所畏。慈氏当知发心修行大乘行者。应作如是归依三宝。