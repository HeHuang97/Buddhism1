## 大乘理趣六波罗蜜多经卷第九

### 静虑波罗蜜多品第九之二

佛告慈氏。菩萨摩诃萨修行静虑波罗蜜多。应当修习大悲无量。为此大悲于诸善业而为导首。譬如命根于出入息而为其先。轮王七宝轮宝为先。大乘万行大悲为先。譬如长者唯有一子。父母钟念彻于骨髓。菩萨大悲亦复如是。于诸有情住于极爱一子之地。云何大悲大名么贺。么者名我。我以大悲利乐有情故名大悲。又贺者名性。自性大悲能济有情。不由他教故名大悲。又娑嚩者名属已分。一切有情我应救护故名大悲。又迦者名护。不令他人得其便故名为大悲。又此大悲者能作方便。成办一切助菩提故。又此大悲能悟。无师自然智故。又此大悲能除一切自心热恼。随顺有情为饶益故。

复次慈氏。此大悲心有五十种。云何大悲无谄谀故。云何大悲身口相应故。云何大悲无虚诳故。云何大悲住实际故。云何大悲不退转故。云何大悲了本觉故。云何大悲无诈伪故。云何大悲自性清净故。云何大悲行质直故。云何大悲住正性故。云何大悲求佛身故。云何大悲求佛寿故。云何大悲不起一切过故。云何大悲护有情故。云何大悲所度有情无有量故。云何大悲同虚空故。云何大悲不舍贫穷诸众生故。云何大悲拔诸苦故。云何大悲自性不动荷负一切故。云何大悲行清净行不诳自他故。云何大悲能作自利诸善业故。云何大悲普与乐故。云何大悲不生疲倦故。云何大悲能除重担示胜义故。云何大悲坚持施忍精勤行故。云何大悲能忍下劣所轻慢故。云何大悲不怀一切宿憾恨故。云何大悲作无上医故。云何大悲以大乘慧摄下劣乘等无二故。云何大悲善覆自德赞他善故。云何大悲能与无漏真法乐故。云何大悲能舍所爱心无吝故。云何大悲为诸有情心无悔故。云何大悲善持净戒护毁禁故。云何大悲能忍己苦令诸有情得佛乐故。云何大悲成就有情住法身故。云何大悲不惜自身舍支节故。云何大悲乐修功德不求报故。云何大悲能调有情修静虑故。云何大悲了三界空不染着故。云何大悲积集善根离不善故。云何大悲能满一切有情所求愿故。云何大悲不舍普愿住无为故。云何大悲舍有为法故。云何大悲悭贪有情令行舍故。云何大悲能令有情住佛戒故。云何大慈多嗔有情令住忍故。云何大悲懈怠有情令精进故。云何大悲散乱有情令住定故。云何大悲愚痴有情令智慧故。佛告慈氏如是大悲。能令自他一切善根皆得成就。是则名为大悲无量。

复次慈氏菩萨摩诃萨修行静虑波罗蜜多。云何修习大喜无量。所谓忆念一切佛法爱乐恭敬。不住生死不坏喜心。除诸邪见离五欲盖。能安有情住真实际。恒求如来三十二相八十种好。听闻正法顺第一义恒乐修行达于彼岸。圆满具足喜庆心生。譬如世间大节会日。一切亲族善友集会。胜妙五欲欢娱喜悦。菩萨亦尔起大神变游戏之时。八部龙天四众云集。戒定智慧解脱知见。悦乐其心是名大喜。又此喜者于诸有情无损害心。勤求一切诸佛妙法。已得未得心无暂舍。于大乘法心恒正解。于二乘法不生取着。舍离悭吝增长檀那。见乞者来心乐惠施。于他持戒生净信心。见毁禁人极怀怜愍。于己尸罗清净圆满。离三恶怖回向法身。设有毁骂安忍受之。于轨范师奉顺言教。顶戴尊重勤而行之。于诸有情善言含笑远离嚬戚先意问谇。住真寂定无谄无诳。不粗不曲常赞人善。不说他过乐与众同。行六和敬作大法师。开示涅槃显真实相。于尊重所起父母想。等视众生犹如一子。于亲教师尊重如佛。于修行者犹海导师。诸波罗蜜如无价宝。于说法人如如意珠。无漏法林自在游戏。教授我者深自庆喜。闻说过非如医示病。闻说正法如病获药是名为喜。了苦无常无我不净。随顺涅槃常乐我净。一相一味故名为喜。又大喜者体真胜义性无生灭。不沈不举无去无来。常尔一心名真喜悦。又大喜者如闻善言身心适悦。安住不动犹若须弥。又大喜者明了因果无迷谬故。又大喜者如地不动为所依故。又大喜者如威德人无能敌故。又大喜者如胜义谛不毁坏故。又大喜者如佛法僧功德圆满求无厌故。慈氏当知此即名为菩萨摩诃萨大喜无量。

复次慈氏菩萨摩诃萨。修行静虑波罗蜜多。云何修习大舍无量。菩萨摩诃萨修舍无量。总有三种云何为三。一者烦恼舍二者护自他舍三者时非时舍。云何名为烦恼舍。若遇恭敬心不高举。设遇轻慢不鄙卑贱。得利不喜失利不忧。毁骂不嗔赞亦无喜。称扬不欣闻讥不恚。遭苦难时观空无我。悦乐事至恒观无常。于所爱境心无贪着。设见嫌恨亦不生嗔。于怨于亲持戒破戒其心平等。作善作恶若爱若憎都无二相。闻善恶言正不正法亦复如是。于诸有情其心平等。于身命财不生悭吝。是则名为烦恼大舍。云何名为护自他舍。菩萨摩诃萨若有人来节节支解。菩萨于彼无嗔恨心。如是菩萨于身语中。未尝变易是名为舍。复次乞叉(二合上声)多者。是名双义及疮痕义。谓眼及色如有二人于菩萨所。一人打骂一则香涂。菩萨观之等心无二。疮痕义者菩萨观之。第一义中谁为打者谁为涂者。不见损益亦无彼我。不害自他是名为舍。眼根色境双义既然。耳声鼻香舌味身触意法。寂灭平等亦复如是。于毁赞者及我六根。第一义中无伤无害故名为舍。设被伤害亦不损他是名为舍。或护自他俱无伤损是名为舍。于利非利常尔一心。无害自他故名为舍。常自觉察护他人心。离于诤讼亦名为舍。复深观察无有是非是名为舍。如是名为护自他舍。云何名为时非时舍。若诸有情不受教诲非法器者。菩萨不嗔名非时舍。于声闻人观四圣谛。获苦法忍趣罗汉果。菩萨不障名非时舍。行布施时且止持戒。修净戒时且止于施。忍辱精进禅定智慧。亦复如是名非时舍。若于诸法应成就事决定应作。精进勇猛长时无倦。无暇无退不辞劳苦。乃至事毕方可故舍是名时舍。如是名为时非时舍。如是修习慈悲喜舍。但名静虑不得名为波罗蜜多。

尔时慈氏白佛言。世尊如是修习静虑为因。悉能具足神通智慧。云何名为神通智慧。尔时薄伽梵告慈氏言。善男子是神通者。能以通力见极微色是名神通。以净法眼知色性空。亦不取着是名智慧。复次闻诸世间极微小声是名神通。于诸音声悟无言说。离诸譬喻是名智慧。复次能知一切有情心行是名神通。了诸有情妄心非心是名智慧。复次于过未际悉皆忆念是名神通。了佛土空是名智慧。复次了知根性差别之相是名神通了胜义空是名智慧。复次能知诸法是名神通了俗如幻是名智慧。复次力能超彼释梵四王是名神通。超过一切声闻独觉是名智慧。慈氏当知如是名为菩萨摩诃萨修真静虑。得不思议神通果报。

复次慈氏。一切众生恒为无量烦恼扰乱其心。菩萨摩诃萨得真三昧。随彼有情烦恼品类。现如是等诸三昧门令其解脱。菩萨摩诃萨勤加精进住是三昧。令诸有情安住如是平等法中。所谓得心平等行平等相应平等。布施持戒忍辱精进禅定智慧悉皆平等。即一切法普皆平等。是名法性三昧。

复次慈氏此三昧平等即菩提平等菩提平等即一切有情平等。一切有情平等即一切法平等。得如是平等法已。是名住真三昧。

复次慈氏此菩提平等即虚空平等。虚空平等即一切有情平等。一切有情平等即一切法平等。得如是平等法已。是则名为住真三昧。

复次慈氏一切世间性平等即清净性平等。清净性平等即一切有情平等。一切有情平等即一切法平等。得此一切法平等是则名为住真三昧。

复次慈氏若知自心平等即知一切有情心平等。是则名为住真三昧。

复次慈氏若诸有情能于我身。作于饶益及不饶益。我于彼等心如大地。普皆平等其心不动。所以者何由住是三昧平等性故。以住三昧无散乱语无率尔语。了达诸法解第一义。善知时节随顺而说八风不动菩萨能住如是平等法性。不舍三昧不离世间自在无碍。是名菩萨摩诃萨方便智慧静虑波罗蜜多。

复次慈氏云何菩萨摩诃萨。修行出世方便智慧若菩萨修静虑时。于诸有情起慈悲心名为方便。观法寂灭是名智慧。复次修静虑时归依于佛是名方便。了无取着是名智慧。求一切法是名方便。了法性空是名智慧。观佛色身是名方便。观佛身空是名智慧。观佛梵音是名方便。了无言说是名智慧。若正观时是名方便。观照亦空是名智慧。拔济有情是名方便。了众生空是名智慧。知众生根是名方便。根性亦空是名智慧。观佛土净是名方便。了佛土空是名智慧。得佛菩提是名方便。了本寂灭是名智慧。请转法轮是名方便。法无转相是名智慧。观七觉支是名方便。了真本觉是名智慧。菩萨摩诃萨如是相应修习静虑波罗蜜多。一切天魔不得其便。即能成就无上菩提。

尔时薄伽梵说此静虑波罗蜜多时。会中三万二千菩萨得日灯三昧。此日灯三昧亦名一庄严三昧。云何名为日灯三昧。如日出时一切灯烛星月无复光明。菩萨得此三昧者亦复如是。有学无学声闻独觉。诸有情智映蔽不现。是故名为日灯三昧。复次云何名一庄严三昧。所言一者即是无生。无生者即是法空。又一者名遍一切处。譬如油麻油遍麻中。无生法者亦复如是。体遍一切是名一庄严三昧。此一庄严亦名一增长三昧。一者即婀。婀即法界所谓契经。令法界现前法界现前已。所有诸法神通增长明了现前。是故名为一增长三昧。此一增长亦名一法界三昧。所言一者即是法界。法界亦空。以定力故其空现前。是名一法界庄严三昧。此一法界亦名一空三昧。所言一者犹如虚空。一切万物生长空中。菩萨真空现在前时。信等善法悉皆增长。是故名为一空三昧。

复次慈氏菩萨摩诃萨住此静虑波罗蜜多时。能入俱胝那庾多百千三昧。今为汝说小分名字。所谓电光三昧月光三昧。善增长三昧毗卢遮那三昧。增长不思议三昧如如光照三昧。无垢三昧海德三昧。能自在转一切法轮三昧。成就禁戒三昧。无忧三昧坚固三昧。苏迷卢三昧法炬三昧。法勇三昧转法智自在三昧。散积聚法三昧持一切法三昧。持白法三昧知他心三昧。庄严宝幢三昧灭烦恼三昧。坏四魔三昧发起十力三昧。无著三昧断缚着三昧。灯手三昧闻施名三昧。持地三昧安住心三昧。须弥灯三昧摧伏怨敌三昧。智炬三昧发生智三昧。教授三昧自在转无边法门三昧。令心堪任三昧知胜妙善三昧。震日月音三昧无所行三昧。坏魔三昧无种种想三昧。善调伏心三昧释师子三昧。念佛三昧念法三昧。念僧三昧不退转三昧。不眴三昧最胜无我三昧。似空处三昧常觉悟三昧。除烦恼缘三昧如虚空三昧。入功能三昧念慧觉三昧。无尽辩三昧大悲声三昧。现真谛三昧不毁坏三昧。善行三昧有情欢喜三昧知爱乐三昧生爱乐三昧。胜慈三昧性静三昧。大悲三昧大善三昧。无所舍着三昧法义三昧。法悲三昧慧炬三昧。智海三昧无动三昧。善调伏身三昧解脱智自在三昧。金刚幢三昧胜莲花道场三昧。离世间法三昧胜智三昧。佛观行三昧威光三昧。威焰三昧与解脱智三昧。佛身庄严三昧光明普遍三昧。刹土遍净三昧入有情性三昧。满一切愿三昧顺菩提路三昧。波罗蜜庄严三昧宝髻三昧。觉花三昧与解脱果三昧。甘露音三昧无滞三昧。疾风行三昧宝冠三昧。截海流三昧金刚峰三昧。大神通三昧。出生义三昧。见无边佛三昧忆持一切所闻三昧。与刹那智三昧清净无边功德三昧。如是无量俱胝三昧。若诸菩萨摩诃萨得是三昧者。是则名为静虑波罗蜜多。时薄伽梵说此静虑波罗蜜多时。会中七十八那庾多人天。发阿耨多罗三藐三菩提心。三万二千菩萨证无生法忍。

### 般若波罗蜜多品第十之一

尔时薄伽梵。处于种种摩尼宝王师子座上。现种种相。纯以菩萨摩诃萨众而共围绕。时慈氏菩萨摩诃萨。即从座起偏袒右肩。右膝着地合掌恭敬。而白佛言大圣世尊。已为利益安乐诸菩萨故。说静虑波罗蜜多。唯愿世尊为诸菩萨。说般若波罗蜜多。又此般若波罗蜜多复有几种。修何方便而能得之。唯愿如来分别解说。

尔时薄伽梵。告慈氏菩萨摩诃萨言。善男子汝今谛听善思念之。吾当为汝分别解说。若诸菩萨修行布施波罗蜜多。乃至静虑波罗蜜多。皆从般若波罗蜜多。本母所生而为根本。譬如眼等五根发生五识。能取五尘皆有作用。如是一一皆以识心而为根本。若离其心无所成办。菩萨摩诃萨修前五种波罗蜜多。恒以智慧而为其母。若离智慧无所克获。亦如有情身有命根能有所作。命根谢已无复堪任。修行诸度若无智慧亦复如是。譬如国境无有智臣。阴阳失序一切人民皆不安乐。法王国土若无智慧亦复如是。修行布施乃至静虑波罗蜜多皆不成就。解脱涅槃终不能得。亦如商主入海采宝。要得船师方达宝所随意而取。菩萨亦尔于生死海。以五波罗蜜多而为舟。舡载功德宝要因般若波罗蜜多。无上舡师至于彼岸。尔时。薄伽梵而说颂言
。

&nbsp;&nbsp;&nbsp;&nbsp;智慧为根本&nbsp;&nbsp;&nbsp;&nbsp;能生善法芽

&nbsp;&nbsp;&nbsp;&nbsp;佛果大菩提&nbsp;&nbsp;&nbsp;&nbsp;无非智所作

&nbsp;&nbsp;&nbsp;&nbsp;如人遭苦难&nbsp;&nbsp;&nbsp;&nbsp;智者能救护

&nbsp;&nbsp;&nbsp;&nbsp;愚者造诸恶&nbsp;&nbsp;&nbsp;&nbsp;如石投深水

&nbsp;&nbsp;&nbsp;&nbsp;若无真智慧&nbsp;&nbsp;&nbsp;&nbsp;多闻妄分别

&nbsp;&nbsp;&nbsp;&nbsp;斯人不解义&nbsp;&nbsp;&nbsp;&nbsp;如器安知味

&nbsp;&nbsp;&nbsp;&nbsp;所谓长老相&nbsp;&nbsp;&nbsp;&nbsp;不必在耆年

&nbsp;&nbsp;&nbsp;&nbsp;虽少有智慧&nbsp;&nbsp;&nbsp;&nbsp;是为真长老

&nbsp;&nbsp;&nbsp;&nbsp;如世有德人&nbsp;&nbsp;&nbsp;&nbsp;正直无邪曲

&nbsp;&nbsp;&nbsp;&nbsp;不能辩邪正&nbsp;&nbsp;&nbsp;&nbsp;宁知理是非

&nbsp;&nbsp;&nbsp;&nbsp;正智闻深法&nbsp;&nbsp;&nbsp;&nbsp;智与理相应

&nbsp;&nbsp;&nbsp;&nbsp;随顺于大乘&nbsp;&nbsp;&nbsp;&nbsp;是名真智者

&nbsp;&nbsp;&nbsp;&nbsp;于得失无著&nbsp;&nbsp;&nbsp;&nbsp;忧喜不能动

&nbsp;&nbsp;&nbsp;&nbsp;安住如须弥&nbsp;&nbsp;&nbsp;&nbsp;是名真智者

&nbsp;&nbsp;&nbsp;&nbsp;恭敬不生喜&nbsp;&nbsp;&nbsp;&nbsp;轻慢无嗔恚

&nbsp;&nbsp;&nbsp;&nbsp;智慧如大海&nbsp;&nbsp;&nbsp;&nbsp;是名真智者

&nbsp;&nbsp;&nbsp;&nbsp;不说他人过&nbsp;&nbsp;&nbsp;&nbsp;亦不称己德

&nbsp;&nbsp;&nbsp;&nbsp;智照无自他&nbsp;&nbsp;&nbsp;&nbsp;当获大名称

&nbsp;&nbsp;&nbsp;&nbsp;勇猛勤精进&nbsp;&nbsp;&nbsp;&nbsp;远离一切相

&nbsp;&nbsp;&nbsp;&nbsp;我慢悉皆除&nbsp;&nbsp;&nbsp;&nbsp;是名真智者

&nbsp;&nbsp;&nbsp;&nbsp;常当正观察&nbsp;&nbsp;&nbsp;&nbsp;不见他人过

&nbsp;&nbsp;&nbsp;&nbsp;深信善恶报&nbsp;&nbsp;&nbsp;&nbsp;是名真智慧

&nbsp;&nbsp;&nbsp;&nbsp;智者在众中&nbsp;&nbsp;&nbsp;&nbsp;不说自功德

&nbsp;&nbsp;&nbsp;&nbsp;若人所称赞&nbsp;&nbsp;&nbsp;&nbsp;愧心无取着

&nbsp;&nbsp;&nbsp;&nbsp;成就诸功德&nbsp;&nbsp;&nbsp;&nbsp;虚己常谦下

&nbsp;&nbsp;&nbsp;&nbsp;如果树繁熟&nbsp;&nbsp;&nbsp;&nbsp;枝条自胝屈

&nbsp;&nbsp;&nbsp;&nbsp;福智生豪族&nbsp;&nbsp;&nbsp;&nbsp;虽贵无憍慢

&nbsp;&nbsp;&nbsp;&nbsp;愚者自矜高&nbsp;&nbsp;&nbsp;&nbsp;智者应观察

&nbsp;&nbsp;&nbsp;&nbsp;智慧为善伴&nbsp;&nbsp;&nbsp;&nbsp;远离恶知识

&nbsp;&nbsp;&nbsp;&nbsp;断灭诸烦恼&nbsp;&nbsp;&nbsp;&nbsp;自然得解脱

&nbsp;&nbsp;&nbsp;&nbsp;乐将护恶人&nbsp;&nbsp;&nbsp;&nbsp;亦当常远离

&nbsp;&nbsp;&nbsp;&nbsp;崇重于贤善&nbsp;&nbsp;&nbsp;&nbsp;是名真智慧

&nbsp;&nbsp;&nbsp;&nbsp;菩萨多悲智&nbsp;&nbsp;&nbsp;&nbsp;损恼犹慈愍

&nbsp;&nbsp;&nbsp;&nbsp;如斫栴檀树&nbsp;&nbsp;&nbsp;&nbsp;流香普芬馥

&nbsp;&nbsp;&nbsp;&nbsp;不念他人恶&nbsp;&nbsp;&nbsp;&nbsp;常思其善事

&nbsp;&nbsp;&nbsp;&nbsp;智慧离分别&nbsp;&nbsp;&nbsp;&nbsp;人中最第一

&nbsp;&nbsp;&nbsp;&nbsp;智者住空寂&nbsp;&nbsp;&nbsp;&nbsp;被毁心无恼

&nbsp;&nbsp;&nbsp;&nbsp;诸恶不能烧&nbsp;&nbsp;&nbsp;&nbsp;如火暖大海

&nbsp;&nbsp;&nbsp;&nbsp;大悲离分别&nbsp;&nbsp;&nbsp;&nbsp;见恶常怜愍

&nbsp;&nbsp;&nbsp;&nbsp;如日放光明&nbsp;&nbsp;&nbsp;&nbsp;不弃旃荼舍

&nbsp;&nbsp;&nbsp;&nbsp;智人虽小过&nbsp;&nbsp;&nbsp;&nbsp;为益应同住

&nbsp;&nbsp;&nbsp;&nbsp;如入瞻卜林&nbsp;&nbsp;&nbsp;&nbsp;自然皆蒙熏

&nbsp;&nbsp;&nbsp;&nbsp;正智离分别&nbsp;&nbsp;&nbsp;&nbsp;如日无私照

&nbsp;&nbsp;&nbsp;&nbsp;亦如清凉月&nbsp;&nbsp;&nbsp;&nbsp;能净诸云翳

&nbsp;&nbsp;&nbsp;&nbsp;智者多慈悲&nbsp;&nbsp;&nbsp;&nbsp;常济于贫乏

&nbsp;&nbsp;&nbsp;&nbsp;见乞不轻贱&nbsp;&nbsp;&nbsp;&nbsp;应生欢喜心

&nbsp;&nbsp;&nbsp;&nbsp;如树初生长&nbsp;&nbsp;&nbsp;&nbsp;日夜无休息

&nbsp;&nbsp;&nbsp;&nbsp;智者乐修行&nbsp;&nbsp;&nbsp;&nbsp;增长亦如是

&nbsp;&nbsp;&nbsp;&nbsp;智者遇大怨&nbsp;&nbsp;&nbsp;&nbsp;慈悲犹不舍

&nbsp;&nbsp;&nbsp;&nbsp;如折莲花茎&nbsp;&nbsp;&nbsp;&nbsp;藕丝恒不断

&nbsp;&nbsp;&nbsp;&nbsp;生死如毒树&nbsp;&nbsp;&nbsp;&nbsp;悟即法身果

&nbsp;&nbsp;&nbsp;&nbsp;生死与涅槃&nbsp;&nbsp;&nbsp;&nbsp;本性皆平等

&nbsp;&nbsp;&nbsp;&nbsp;净慧贤圣行&nbsp;&nbsp;&nbsp;&nbsp;大悲常利物

&nbsp;&nbsp;&nbsp;&nbsp;不择于怨亲&nbsp;&nbsp;&nbsp;&nbsp;恒离于分别

&nbsp;&nbsp;&nbsp;&nbsp;耆年多智慧&nbsp;&nbsp;&nbsp;&nbsp;净戒悉圆满

&nbsp;&nbsp;&nbsp;&nbsp;亲近如是人&nbsp;&nbsp;&nbsp;&nbsp;速成安乐行

&nbsp;&nbsp;&nbsp;&nbsp;智慧无垢人&nbsp;&nbsp;&nbsp;&nbsp;三业恒清净

&nbsp;&nbsp;&nbsp;&nbsp;应亲近是人&nbsp;&nbsp;&nbsp;&nbsp;尊重过父母

&nbsp;&nbsp;&nbsp;&nbsp;无智难亲近&nbsp;&nbsp;&nbsp;&nbsp;能坏善人心

&nbsp;&nbsp;&nbsp;&nbsp;如火烧枯木&nbsp;&nbsp;&nbsp;&nbsp;应当常远离

&nbsp;&nbsp;&nbsp;&nbsp;供给于恶人&nbsp;&nbsp;&nbsp;&nbsp;欲益反招损

&nbsp;&nbsp;&nbsp;&nbsp;如人饲猛兽&nbsp;&nbsp;&nbsp;&nbsp;无不伤害者

&nbsp;&nbsp;&nbsp;&nbsp;供养智慧人&nbsp;&nbsp;&nbsp;&nbsp;小善获多福

&nbsp;&nbsp;&nbsp;&nbsp;如人饮甘露&nbsp;&nbsp;&nbsp;&nbsp;求得安隐乐

佛告慈氏菩萨摩诃萨。此般若波罗蜜多。皆从善友开正法生。邪见之人是智慧怨。汝等应当亲近善友远恶知识。此般若波罗蜜多非唯出生一切善法。过去未来现在诸佛皆从此生。当知此经即是一切诸佛之母。

复次慈氏。菩萨摩诃萨行布施时有二种智。一者小智二者大智。小智施者为求人天二乘解脱。如是施者但名布施。不得名为波罗蜜多。大智施者心无所得。无所得故得佛菩提。如是施者名檀波罗蜜。以是故知檀波罗蜜从智慧生。尸波罗蜜亦有二种。一者小智二者大智。小智持戒怖三恶道。求生人天二乘解脱。如是持戒心不清净。不得名为尸波罗蜜。大智持戒普为利乐一切有情。不住于相而无所得趣大菩提。如是持戒是则名为尸波罗蜜。以是故知戒波罗蜜从智慧生。忍辱波罗蜜多亦从般若波罗蜜多生。一切有情本智如日。无明覆蔽忍光不现。修安忍者除断无明。圣智现前佛日斯照。譬如国邑无有智臣。识用不均人民流散。设有智者亦当回避。无忍慧者亦复如是。又此智慧如明眼人。遥见毒蛇即便远避。有智慧眼避嗔恚蛇亦复如是。无慧眼者谓于过去。无量劫中修行诸善。无安忍力及智慧眼。一念嗔火烧灭无余。如干草积飙火入中焚烧皆尽。智慧之人有安忍力。设遇恶人打骂诃责。正智安忍能调伏之。譬如香象既已调伏。临阵驱策能破敌军。菩萨摩诃萨亦复如是。住无相忍不起嗔恚。无缘大悲广度一切。以是当知安忍波罗蜜从般若波罗蜜生。精进波罗蜜亦从般若波罗蜜多而得发生。何以故若无般若波罗蜜多。一切所作皆不成就。大菩提果无边法门。安住最胜巧便大智。周遍观察要精进力。方能圆满六波罗蜜。以是当知精进波罗蜜。皆从般若波罗蜜生。禅波罗蜜亦从般若波罗蜜生。所以者何意业微细难可测量。身口所作则易除灭。妄心所起难可制伏。如风飘火猛焰可制。如海涛波亦可息之。唯有妄心甚难调伏。何以故无始无明迷心性故。譬如世间多思觉者。妄起寻求而伺察之。如是妄想设入定门心犹取着。无智慧故经百千劫。终不能得三昧现前。亦如愚人妄执诸见。或执我常或执我断见不清净。云何能得三昧现前有智慧人观察二事。一者见其自身。多有疾病苦乐等事。皆由先世妄想颠倒。造作诸业而今受之。若无痴爱何有病耶。身本自空因缘幻有。无造无作谁受苦耶。二者复应重更观察虽无我相。所作福业皆不唐捐。当愿法界一切有情。无尽福德涤令清净。悉得成就六波罗蜜。戒定智慧以为庄严。以是故知一切万行。皆以般若波罗蜜而为其母。犹如大地皆依虚空而得安立。而彼虚空无有所依。般若波罗蜜亦复如是。以是故知禅波罗蜜智慧为母。非唯五度从智慧生。一切世间福德名闻人天果报。乃至出世无漏善根。皆以智慧而为生处。犹如大地皆依虚空而得安立一切众生执我取相有五怖畏。一不活畏常积资财恐不活故。二恶趣畏造不善业恐堕三涂恒怖畏故。三者死畏。爱惜身命恐丧失故。四者恶名畏。恒作诸恶以自覆藏。恐人闻知常怖畏故。五者大众威德畏。于大众中所发言词怀怖畏故。菩萨摩诃萨智慧观察具证二空。能益自他无不活畏。除断邪行具净尸罗。必至涅槃无恶趣畏。深入缘起了本无生则无死畏。住无相理身心寂静。无自他相离恶名畏。成就微妙四无碍辩。处众无畏犹师子王。是故名为无大众畏。

复次慈氏一切众生根性差别。悭贪者令惠施。嗔恚者令慈忍。我慢者令谦下。愚痴者得智慧。开示涅槃显真实相无量功德。皆从般若波罗蜜生。一切诸佛及诸菩萨。天龙八部咸皆赞叹。尊重恭敬犹如父母譬如慈母唯有一子。鞠育诲示渐渐成长令得尊贵。菩萨亦尔怜爱有情等如一子。般若甘露而为法食。五波罗蜜为大资粮。十方四无所畏十八不共法。诸妙功德庄严法身。成就无上法王之位。

复次慈氏有十种事能障智灯。掩蔽光明不能显了。增长痴闇无所觉知。一者懒惰。于世事业皆不成就。岂能修行出世妙善。二者近恶知识。造诸恶业增长无明。三者耽着睡眠。身心昏昧不能修习无上菩提。四者听闻大乘寻复忘失。五者乐习世间一切技艺。不知如幻而生执着。六者我慢覆藏虽遇善友。不能咨问无上正法。七者于大乘教微妙深理不能解悟。我慢自高便生退屈。八者耻己愚昧不能亲近有智之人。九者攻乎异端诈谓知见。有所论难皆涉邪徒。十者于最上乘不生信乐。设有所闻师心邪解。由是十事障碍大乘。正法不闻沦溺生死。离此干事有十胜法。便能悟入无上菩提。一者精勤乐习禅定。二者亲近善友听闻正法。三者损减睡眠恒自觉悟。四者于大乘法所闻不忘。五者顺世事业常观如幻无所著故。六者无所藏隐决众疑故。七者不轻己身勤修行故。八者常乐法施兴大会故。九者恒自谦下不诳众生故。十者不自师心深入佛慧故。菩萨摩诃萨以此十事具足圆满六波罗蜜。成就法身清净解脱。

复次慈氏菩萨摩诃萨此般若波罗蜜多。不与十六种法而为相应。一者不与十二因缘相应。所谓无明乃至老死。二者不与无明灭乃至老死灭而为相应。菩萨摩诃萨离分别心无二相故。三者不与身见边见乃至六十二见而为相应。四者不与世间八风相应。所谓利养称赞讥毁苦乐衰损等事而为相应。五者不与随烦恼等忿恨相应。六者不与我慢增上慢等相应。七者不与根本贪嗔痴等而为相应八者不与烦恼魔死魔等而为相应。九者不与我相人相。作者受者养育士夫。补特伽罗意生儒童。业障报障烦恼等障而为相应。十者不与妄念分别见闻觉知而为相应。十一者不与四颠倒法而为相应。无常计常常计无常。无乐计乐乐计无乐。无我计我我计无我。不净计净净计不净。如是妄计名颠倒法。有情心行乃至诸尘劳门而为相应。十二者不与悭吝犯戒嗔恚懈怠散乱愚痴而为相应。亦不与有相行施持戒忍辱精进禅定智慧相应。十三者不与不善等法。性罪遮罪有漏有为而为相应。亦不分别世出世善法。无漏无漏而为相应。十四者不与二十二根相应。所谓眼耳鼻舌身根相应。亦不与苦乐忧喜舍受相应。亦不与男女等根意根命根。信等五根三无漏根而为相应。十五者不与三界五趣。种种有情而为相应。亦不分别大乘小乘。佛法僧宝差别之相而为相应。十六者不分别真谛俗谛有为无为。有智无智有识无识。作意无作意有体性无体性。有相无相心意差别而为相应。慈氏当知摩诃般若波罗蜜多。无染无著离诸分别。平等清净一相一味。不与如是差别等法而为相应。

复次慈氏菩萨摩诃萨善巧方便。行深般若波罗蜜多时。住奢摩他毗钵舍那。住身寂静了因缘法如幻如化顺胜义谛离有离无。非断非常随顺因果。无我人相真实不动不坏威仪住三解脱门而不取证。无动无静是如来禅。游戏神通深入实际。不住生死不入涅槃。不尽有为不住无为。虽观无相不舍大悲。虽住三界而恒出离。知真无染而不修证。离於戏论常乐宣说。

复次慈氏菩萨摩诃萨修行般若波罗蜜多。应于善友听闻正法。具足八十四种胜上之心。方能发生般若波罗蜜多微妙胜慧。所谓住真实相最极微妙相。般若相应相善知识相。离憍慢相恭敬相。右绕相无量相。善言相至诚相。善作意相无乱相。无定相妙宝相。妙药相除病相。法器相示导相。入智慧相闻法无厌相。增长舍相善调象马相。敬事多闻相乐闻深法相。观身寂灭相清净适悦相。闻法无倦相闻义相。闻法相随说修行相。为他说法相闻所未闻相。闻神通相不求余乘相。乐闻般若相乐闻菩萨藏相。乐闻善巧方便相四摄法相。闻梵行相念正定相。能生善巧无生相大慈悲心相。缘起相无常相。苦相空相。无我相不净相。寂静相空相。无相相无愿相。无不善行相胜义谛相。不坏相自在相。护自心相不舍精进相。思惟妙法相对治烦恼相。宗重正法相对治邪见相。获圣财相除断贫穷相。智者称赞相智人极喜相。智者所乐相崇重贤善相。见谛相观蕴过失相。有为过患相依法相。依义相依智相。依了义经相不依不了义经相。不作诸恶相自利益相。利益他相善作业相。无热恼相胜行相。获一切诸佛法门相。慈氏当知听法之人。具足如是胜妙之心。能善听闻甚深般若波罗蜜多。知一切法无我无人本来清净。生死涅槃平等无二。复次菩萨摩诃萨。观于眼等五根。苦乐等受男女意命。能起烦恼生死根本。信等五根三无漏根。能舍烦恼是涅槃因。知烦恼性从本以来。不生不灭性相常住。如是修习是名般若波罗蜜多。

复次慈氏菩萨摩诃萨所修胜行。与智慧相应及不相应。无有分别二智平等。不舍众生恒起大悲。普覆一切清净不动。如是修习是则名为般若波罗蜜多。

佛告慈氏此般若波罗蜜多句义不可思议。是相应句如理句。如量句佛语句。了缘句无碍句。无灭句大舍句。不动句一切不动句。无依止句平等句。无难句无高下句。实际句不变易句。无著句无住句。无所住句对治句。寂静句极寂静句。遍寂静句无戏论句。无起句即真句。不缺句无余句。无际句无对治句。最胜句真实句。如如句绝言句。不别异句无彼此句。三世平等句无三世句。不住五蕴句。不住六界句。不住十二处句。不住十八界句。依法句依义句。依智句依了义句。如是句义是菩萨摩诃萨。修行般若波罗蜜多不可思议。离言说故真胜义故。不可思议故无因喻故。无比量故无有上故。自利利他故大希有故。唯佛与佛能证能说余无测知。何以故般若波罗蜜多无性无相无比无喻。唯佛如来方能究尽。

复次慈氏此般若波罗蜜多。非即蕴处界。无依无止不生不灭。不内不外不在中间。是故般若波罗蜜多不可思议。尔时慈氏菩萨闻是般若波罗蜜多。欢喜踊跃以偈赞曰
。

&nbsp;&nbsp;&nbsp;&nbsp;大雄世尊智无量&nbsp;&nbsp;&nbsp;&nbsp;十力无畏真解脱

&nbsp;&nbsp;&nbsp;&nbsp;神通广大无边际&nbsp;&nbsp;&nbsp;&nbsp;一切无能测量者

&nbsp;&nbsp;&nbsp;&nbsp;昔曾侍觐无量佛&nbsp;&nbsp;&nbsp;&nbsp;获得甚深微妙智

&nbsp;&nbsp;&nbsp;&nbsp;难行苦行恒沙劫&nbsp;&nbsp;&nbsp;&nbsp;是故能成调御师

&nbsp;&nbsp;&nbsp;&nbsp;佛证自然一切智&nbsp;&nbsp;&nbsp;&nbsp;住真寂灭难思议

&nbsp;&nbsp;&nbsp;&nbsp;唯佛如来自证知&nbsp;&nbsp;&nbsp;&nbsp;能现无边佛境界

&nbsp;&nbsp;&nbsp;&nbsp;法性真常离二边&nbsp;&nbsp;&nbsp;&nbsp;寂灭无为出三有

&nbsp;&nbsp;&nbsp;&nbsp;烦恼业苦悉皆除&nbsp;&nbsp;&nbsp;&nbsp;法身清净真解脱

&nbsp;&nbsp;&nbsp;&nbsp;菩提道场成正觉&nbsp;&nbsp;&nbsp;&nbsp;唯有诸佛能证知

&nbsp;&nbsp;&nbsp;&nbsp;清净湛然无去来&nbsp;&nbsp;&nbsp;&nbsp;无相无行无说示

&nbsp;&nbsp;&nbsp;&nbsp;涅槃无比无能喻&nbsp;&nbsp;&nbsp;&nbsp;凡夫二乘莫能测

&nbsp;&nbsp;&nbsp;&nbsp;等觉菩萨不能知&nbsp;&nbsp;&nbsp;&nbsp;唯佛世尊独明了

&nbsp;&nbsp;&nbsp;&nbsp;佛会一切声闻众&nbsp;&nbsp;&nbsp;&nbsp;逮得己利如来赞

&nbsp;&nbsp;&nbsp;&nbsp;漏尽皆住最后身&nbsp;&nbsp;&nbsp;&nbsp;此等不知佛境界

&nbsp;&nbsp;&nbsp;&nbsp;一切辟支佛利智&nbsp;&nbsp;&nbsp;&nbsp;遍满十方如稻麻

&nbsp;&nbsp;&nbsp;&nbsp;百千万劫共思惟&nbsp;&nbsp;&nbsp;&nbsp;不能测知佛智慧