## 《诸法无行经》下卷

尔时，文殊师利法王子白佛言：“世尊，我亦乐说不动相。”

佛言：“汝乐说者便可说之。”

文殊师利言：“世尊，一切众生皆得菩提，是名不动相。”

“文殊师利，云何是事名不动相？”

“世尊，一切法无向无得，一切众生皆入菩提性中，是故说一切众生皆得菩提。又是菩提非是得相。何以故？众生性即是菩提故，是故一切众生皆得菩提名不动相。世尊，一切众生皆成就一切智慧，名不动相。”

“文殊师利，云何是事名不动相？”

“世尊，一切众生无性，无性故入如来平等中，从本已来是一切智慧性，性同故名不动相。世尊，一切众生皆是道场，是不动相。”

“文殊师利，云何是事名不动相？”

“世尊，道场者有何义？”

“文殊师利，一切法寂灭相，无生相、无所有相、不可取相，是名道场义？”

“世尊，一切众生不入此道场耶？”

佛言：“如是，如是。”

“是故，世尊，一切众生皆是道场名不动相。世尊，一切众生皆得无生法忍，名不动相。”

“文殊师利，云何是事名不动相？”

“世尊，一切众生无尽，无生无灭，性离无性，入平等忍故，是故一切众生皆得无生法忍，名不动相。世尊，一切众生皆得无碍辩才，名为不动相。云何是事名不动相？世尊，一切众生诸所有乐说，于十方界索不可得。所以者何？皆入无碍辩才平等法中故。世尊，诸所乐说自性皆离，无决定故，无所有故，是故一切众生皆得无碍辩才，名不动相。世尊，一切众生皆得陀罗尼，名不动相。”

“文殊师利，云何是事名不动相？”

“世尊，一切众生以众生相能持色声香味触法，以虚诳不实忆想分别取相故，是故一切众生皆得陀罗尼名不动相。世尊，一切众生皆得慈心，名不动相。”

“文殊师利，云何是事名不动相？”

“世尊，一切众生无众生性，从本已来无瞋无慈，得瞋慈平等无分别故，是故一切众生皆得慈心，名不动相。世尊，一切众生皆成就大悲，名不动相。”

“文殊师利，云何是事名不动相？”

“世尊，一切众生无起无作相，皆入如来平等法中，不出大悲之性。以恼悲无分别故，是故一切众生皆成就大悲，名不动相。世尊，一切众生皆得三昧，名不动相。”

“文殊师利，云何是事名不动相？”

“世尊，一切众生性常定离诸缘故。若众生从缘生知，于缘中生知不名为知。所以者何？诸知念念无常毕竟空故。是故一切众生皆成就三昧，名不动相。世尊，一切诸佛皆成就贪欲，名不动相。”

“文殊师利，云何是事名不动相？”

“世尊，一切诸佛皆入贪欲平等法中故，远离诤讼通达贪欲性故。世尊，贪欲即是菩提。何以故？知贪欲实性说名菩提。是故一切诸佛皆成就贪欲，名不动相。世尊，一切诸佛皆成就瞋恚，名不动相。”

“文殊师利，云何是事名不动相？”

“世尊，一切诸佛皆说有为法过罪者，安住瞋恚平等性中。通达瞋恚性故，是名一切诸佛皆成就瞋恚，名不动相。世尊，一切诸佛皆成就愚痴，名不动相。”

“文殊师利，云何是事名不动相？”

“世尊，一切诸佛能度一切贪著名字众生，安住愚痴平等性中。通达愚痴性故，是名一切诸佛成就愚痴，名不动相。世尊，一切诸佛皆成就身见，名不动相。”

“文殊师利，云何是事名不动相？”

“世尊，一切诸佛安住身见性中，于一切法中不退不畏不动毕竟安住。以不住法故，通达知身见无生无起无性故，是故一切诸佛皆成就身见，名不动相。世尊，一切诸佛皆是邪见，名不动相。”

“文殊师利，云何是事名不动相？”

“世尊，一切诸佛一切有为法，是邪虚诳不实者。通达邪见性平等故，是故一切诸佛皆是邪见，名不动相。世尊，一切诸佛住四颠倒、五盖、五欲、三毒，得阿耨多罗三藐三菩提，名不动相。”

“文殊师利，云何是事名不动相？”

“世尊，住处性即是非住处。”

“文殊师利，非住处有何义？”

“世尊，非住处者，退动还相，即是一切凡夫人。一切诸佛安住是贪欲、瞋恚、愚痴、四颠倒、五盖、五欲平等中，是诸佛安住贪欲性故，得阿耨多罗三藐三菩提；安住瞋恚、愚痴、四颠倒、五盖、五欲性故，得阿耨多罗三藐三菩提。是故一切诸佛住四颠倒、五盖、五欲、三毒中，得阿耨多罗三藐三菩提，名不动相。”

尔时，佛告文殊师利法王子：“若有人问汝：‘断一切不善法，成就一切善法，名为如来。’汝云何答？”

文殊师利言：“世尊，若有人问我‘断一切不善法，成就一切善法，名为如来’者，我当如是答：‘善男子，汝先当亲近善知识修集善道，于法无所合无所散，勿取勿舍，莫缘莫求，勿举勿下，莫求莫觅，勿愿勿分别诸法是上、是中、是下，然后当知不可思议行处、无行处、断行处、佛所行处。’”

佛告文殊师利：“汝如是答者，为答何义？”

文殊师利言：“世尊，我如是答者，名为无所答。世尊，如佛坐于道场，颇见法有所生灭不？”

佛言：“不也。”

“世尊，若法无生无灭，是法可得说断一切不善法、成就一切善法不？”

佛言：“不也。”

“世尊，若法不生不灭，不断一切不善法，不成一切善法，是何所见、何所断、何所证、何所修、何所得？”

说是语时，虚空中万天子，以天青黄赤白莲华，散佛及文殊师利上，皆下礼佛及文殊师利足，而作是言：“世尊，文殊师利名为无碍尸利，文殊师利名为不二尸利，名为无余尸利，名为无所有尸利，名为如尸利、法性尸利、实际尸利、第一尸利、上尸利、无上尸利。”

文殊师利语诸天子言：“止！止！诸天子，汝等勿取相分别。我不见诸法是上、是中、是下，不如汝说。”

文殊师利言：“我者我是贪欲尸利、瞋恚尸利、愚痴尸利，是故我名文殊师利。诸天子，我不出贪欲、瞋恚、愚痴。凡夫人分别诸法求过、出、至、到，诸菩萨于法无过、无出、无至、无到。”

诸天子言：“菩萨不到十地，不至佛法耶？”

文殊师利言：“于诸天子意云何？幻人能到十地至佛法不？”

诸天子言：“幻化人尚无住处，何况从此住地至于余地？”

文殊师利言：“诸天子，一切法如幻，无去无来，无过无出，无至无到。”

诸天子言：“汝不当得阿耨多罗三藐三菩提耶？”

文殊师利言：“诸天子，于意云何？凡夫贪欲覆心，能坐道场得一切智不？”

诸天子言：“不也。”

诸天子言：“文殊师利，汝今贪欲覆心是凡夫耶？”

文殊师利言：“如是，如是，我是凡夫从贪欲起，从瞋恚起，从愚痴起。我是外道，是邪行人。”

诸天子言：“以何故自言我是凡夫，从贪欲起、瞋恚起、愚痴起？”

文殊师利言：“是贪欲、瞋恚、愚痴性，十方求之不可得。我以不住法住是性中故，说我是凡夫三毒所覆。”

“文殊师利，汝云何名外道？”

文殊师利言：“我终不到外道，诸道性不可得故。我于一切道为外！”

诸天子言：“汝云何是邪行人？”

文殊师利言：“我已知一切法皆是邪，虚妄不实，是故我是邪行人。”

说是法时，万天子得闻是语，皆得无生法忍，各作是言：“是诸众生皆得大利，得闻真正金刚语句，何况闻已信解、受持读诵、为人解说、如说修行！当得无碍辩才，一切法中得真慧照明，巧说诸法一相一门，能示众生一切诸法皆是佛法。”

尔时，华戏慧菩萨白佛言：“世尊，愿说入音声慧法门，令当来菩萨闻如是法不惊不怖，亦知一切音声究竟之性不疑不悔，于诸音声无所障碍。”

佛言：“止！止！用问是事。为是入音声慧法门，不应于新发意菩萨前说。所以者何？新发意者不能解、不能知、不能思。若菩萨摩诃萨入是音声慧法门者，假使有人于恒河沙劫，恶口骂詈诽谤毁呰，是人不生恚恨。若人于恒河沙劫，以一切乐具供养不生爱心譬如漏尽阿罗汉，一切爱处不生爱心，一切瞋处不生瞋心。善男子，是音声慧法门菩萨，于利衰毁誉称讥苦乐等八法已过，心不倾动譬如须弥山王。”

尔时，华戏慧菩萨复白佛言：“愿必为说入音声慧法门！当来菩萨得闻是法门，当自知过咎亦教余人。”

尔时，佛告华戏慧菩萨：“善男子，汝今谛听，善思念之，当为汝说。”

“唯然世尊。”

佛告华戏慧菩萨：“若菩萨闻贪欲音声生过罪想，闻离贪欲音声生利益想，即是不学佛法。若闻瞋恚音声生过罪想，闻离瞋恚音声生利益想；若闻愚痴音声生过罪想，于离愚痴音声生利益想，则是不学佛法。若于少欲音声生喜想，于多欲音声生碍想，即是不行音声法门。于知足音声生喜想，于不知足音声生碍想，则是不行音声法门。若于细行音声生喜想，于粗行音声生碍想，则是不行音声法门。若于乐静音声则喜，于愦闹音声则碍，则是不学佛法。若于忍辱音声生利想，于瞋恚音声生碍想，则是不学佛法。若于精进音声生利想，于懈怠音声生碍想，则是不学佛法。于禅定音声生利想，于散乱音声生碍想，则是不学佛法。于智慧音声生利想，于愚痴音声生碍想，则是不学佛法。若于近道音声则喜，于远道音声则碍，则是不学音声法门。于生死见过咎，于涅槃见利益，则是不入音声法门。于彼岸则喜，于此岸则碍，则是不学音声法门。于聚落音声生碍想，于空闲音声生喜想，则是不学音声法门。若于独行音声生喜想，于众行音声生碍想，则是不学音声法门。于比丘所行音声生喜想，于白衣所行音声生碍想，则是不学音声法门。于有威仪则喜，于无威仪则碍，则是不学佛法。于清净行则喜，于不清净行则碍，则是不学佛法。于一行则喜，于杂行则碍，则是不学佛法。于离欲行则喜，于淫欲行则碍，则是不学佛法。于离瞋想则喜，于瞋想则碍，则是不学佛法。于离痴想则喜，于痴想则碍，则是不学佛法。于空则喜，于有则碍，则是不学佛法。于无相则喜，于有相则碍，则是不学佛法。于无作则喜，于有作则碍，则是不学佛法。于菩萨行则喜，于声闻、辟支佛行则碍，则是不学佛法。若说菩萨过咎，则远阿耨多罗三藐三菩提，亦受业障罪。若说菩萨威仪过罪，则远阿耨多罗三藐三菩提。若菩萨，于他菩萨生下想，于己生胜想则为自伤，亦受业障罪。若菩萨欲教余菩萨，当生佛想然后教之。菩萨若欲不舍阿耨多罗三藐三菩提，不应生心轻恚余菩萨。善男子，无有灭失功德，如轻恚余菩萨者。是故菩萨多欲守护功德善根，亦于一切法中得无障碍慧，当昼夜各三时礼一切求佛道菩萨。”

尔时，文殊师利法王子白佛言：“世尊，如我知佛所说义，贪欲音声、佛音声等无有异，瞋恚音声、佛音声等。愚痴音声、佛音声等，外道音声、佛音声等，少欲音声、多欲音声等，知足音声、不知足音声等，细音声、粗音声等，乐独音声、乐众音声等，此岸音声、彼岸音声等，远音声、近音声等，生死音声、涅槃音声等，聚落音声、空闲音声等，布施音声、悭音声等，持戒音声、毁戒音声等，忍辱音声、瞋恚音声等，精进音声、懈怠音声等，禅定音声、乱意音声等，智慧音声、愚痴音声等。”

尔时，华戏慧菩萨，问文殊师利法王子：“以何因缘故皆等？”

文殊师利言：“天子，于意云何？贪欲音声何者为是？”

天子言：“贪欲声空如响。”

文殊师利言：“汝知佛音声亦复云何？”

天子言：“不出于空亦如响法。”

文殊师利言：“以是因缘故，我说二声皆是平等。”

尔时，佛告文殊师利：“汝先世住初发意地，未入如是诸法相时，为起何障碍罪，汝今说之。当来世假名菩萨，闻汝所说障碍之罪，当自守护。”

文殊师利白佛言：“唯然世尊，我当自说障碍之罪，唯闻之者当有忧怖！然其能灭业障之罪，亦于一切法中得无碍慧。世尊，过去无量无边不可思议阿僧祇劫，尔时有佛，号师子吼鼓音王如来、应供、正遍知、明行足、善逝、世间解、无上士、调御丈夫、天人师、佛世尊。其佛寿命十万亿那由他岁，以三乘法而度众生。国名千光明，其国树木皆七宝成。其树皆出如是法音，所谓空音、无相音、无作音、无生音、无所有音、无取相音，以是诸法之音令众生得道。其师子吼鼓音王佛初会说法，九十九亿声闻弟子皆得阿罗汉，诸漏已尽舍诸重担，逮得己利尽诸有结，以正智得解脱。菩萨众亦九十九亿，皆得无生法忍，能善入种种法门，亲近供养若干百千万亿诸佛，亦为若干百千万亿诸佛之所称叹，能度若干百千万亿无量众生，能生无量陀罗尼门，能起无量百千万亿三昧门。及余新发菩萨意者不可称数。其佛国土无量庄严说不可尽。彼佛住世教化已讫入无余涅槃，灭度之后法住六万岁，诸树法音皆不复出。

“尔时，有菩萨比丘名曰喜根，时为法师质直端正，不坏威仪不舍世法。尔时，众生普皆利根乐闻深论。其喜根法师于众人前，不称赞少欲知足细行独处，但教众人诸法实相，所谓一切法性即贪欲之性，贪欲性即是诸法性，瞋恚性即是诸法性，愚痴性即是诸法性。其喜根法师以是方便教化众生，众生所行皆是一相各不相是非，所行之道心无瞋痴，以无瞋碍因缘故疾得法忍，于佛法中决定不坏。

“世尊，尔时复有比丘法师行菩萨道，名曰胜意。其胜意比丘护持禁戒，得四禅、四无色定，行十二头陀。世尊，是胜意比丘有诸弟子，其心轻动乐见他过。世尊，后于一时，胜意菩萨入聚落乞食，误到喜根弟子家，见舍主居士子，即到其所敷座而坐，为居士子称赞少欲知足细行，说无利语过，赞叹远众乐独行者。又于居士子前说喜根法师过失：‘是比丘不实以邪见道教化众生，是杂行者，说淫欲无障碍、瞋恚无障碍、愚痴无障碍，一切诸法皆无障碍。’是居士子利根得无生法忍，即语胜意比丘：‘大德，汝知贪欲为是何法？’胜意言：‘居士，我知贪欲是烦恼。’居士子言：‘大德，是烦恼为在内在外耶？’胜意言：‘不在内，不在外。’‘大德，若贪欲不在内、不在外，不在东西南北、四维、上、下十方者即是无生，若无生者云何言若垢若净？’

“尔时，胜意比丘瞋恚不喜，从座起去作如是言：‘是喜根比丘以妄语法多惑众人！’是人以不学入音声法门故，闻佛音声则喜，闻外道音声则瞋；于梵行音声则喜，于非梵行音声则瞋。以不学入音声法门故，于净音声则喜，于垢音声则瞋。以不学入音声法门故，于圣道音声则喜，于凡夫音声则碍。以不学入音声法门故，于乐音声则喜，于苦音声则碍。以不学入音声法门故，于出家音声则喜，于在家音声则碍。以不学入音声法门故，于出世间音声则喜，于世间音声则碍。以不学入音声法门故，于布施则生利想，于悭则生碍想，以不学佛法故；于持戒则生利想，于毁戒则生碍想，以不学佛法故。

“是时，胜意比丘出其舍已，还到所止众僧中，见喜根菩萨，语众人言：‘是比丘多以虚妄邪见教化众生，所谓淫欲非障碍、瞋恚非障碍、愚痴非障碍，一切法非障碍。’尔时，喜根菩萨作是念：‘是比丘今者必当起于障碍罪业，我今当为说如是深法，乃至令作修助菩提道法因缘。’尔时，喜根菩萨于众僧前，说是诸偈：

&nbsp;&nbsp;&nbsp;&nbsp;“‘贪欲是涅槃，&nbsp;&nbsp;&nbsp;&nbsp;恚痴亦如是，

&nbsp;&nbsp;&nbsp;&nbsp;如此三事中，&nbsp;&nbsp;&nbsp;&nbsp;有无量佛道。

&nbsp;&nbsp;&nbsp;&nbsp;若有人分别，&nbsp;&nbsp;&nbsp;&nbsp;贪欲瞋恚痴，

&nbsp;&nbsp;&nbsp;&nbsp;是人去佛远，&nbsp;&nbsp;&nbsp;&nbsp;譬如天与地。

&nbsp;&nbsp;&nbsp;&nbsp;菩提与贪欲，&nbsp;&nbsp;&nbsp;&nbsp;是一而非二，

&nbsp;&nbsp;&nbsp;&nbsp;皆入一法门，&nbsp;&nbsp;&nbsp;&nbsp;平等无有异。

&nbsp;&nbsp;&nbsp;&nbsp;凡夫闻怖畏，&nbsp;&nbsp;&nbsp;&nbsp;去佛道甚远，

&nbsp;&nbsp;&nbsp;&nbsp;贪欲不生灭，&nbsp;&nbsp;&nbsp;&nbsp;不能令心恼。

&nbsp;&nbsp;&nbsp;&nbsp;若人有我心，&nbsp;&nbsp;&nbsp;&nbsp;及有得见者，

&nbsp;&nbsp;&nbsp;&nbsp;是人为贪欲，&nbsp;&nbsp;&nbsp;&nbsp;将入于地狱。

&nbsp;&nbsp;&nbsp;&nbsp;贪欲之实性，&nbsp;&nbsp;&nbsp;&nbsp;即是佛法性，

&nbsp;&nbsp;&nbsp;&nbsp;佛法之实性，&nbsp;&nbsp;&nbsp;&nbsp;亦是贪欲性；

&nbsp;&nbsp;&nbsp;&nbsp;是二法一相，&nbsp;&nbsp;&nbsp;&nbsp;所谓是无相，

&nbsp;&nbsp;&nbsp;&nbsp;若能如是知，&nbsp;&nbsp;&nbsp;&nbsp;则为世间导。

&nbsp;&nbsp;&nbsp;&nbsp;若有人分别，&nbsp;&nbsp;&nbsp;&nbsp;是持戒毁戒，

&nbsp;&nbsp;&nbsp;&nbsp;以持戒狂故，&nbsp;&nbsp;&nbsp;&nbsp;轻蔑于他人；

&nbsp;&nbsp;&nbsp;&nbsp;是人无菩提，&nbsp;&nbsp;&nbsp;&nbsp;亦无有佛法，

&nbsp;&nbsp;&nbsp;&nbsp;但自安住立，&nbsp;&nbsp;&nbsp;&nbsp;有所得见中。

&nbsp;&nbsp;&nbsp;&nbsp;若住空闲处，&nbsp;&nbsp;&nbsp;&nbsp;自贵而贱人，

&nbsp;&nbsp;&nbsp;&nbsp;尚不得生天，&nbsp;&nbsp;&nbsp;&nbsp;何况于菩提？

&nbsp;&nbsp;&nbsp;&nbsp;皆由著空闲，&nbsp;&nbsp;&nbsp;&nbsp;住于邪见故，

&nbsp;&nbsp;&nbsp;&nbsp;邪见与菩提，&nbsp;&nbsp;&nbsp;&nbsp;皆等无有异，

&nbsp;&nbsp;&nbsp;&nbsp;但以名字数，&nbsp;&nbsp;&nbsp;&nbsp;语言故别异，

&nbsp;&nbsp;&nbsp;&nbsp;若人通达此，&nbsp;&nbsp;&nbsp;&nbsp;则为近菩提。

&nbsp;&nbsp;&nbsp;&nbsp;分别烦恼垢，&nbsp;&nbsp;&nbsp;&nbsp;即是著净见；

&nbsp;&nbsp;&nbsp;&nbsp;无菩提佛法，&nbsp;&nbsp;&nbsp;&nbsp;住有得见中。

&nbsp;&nbsp;&nbsp;&nbsp;若贪著佛法，&nbsp;&nbsp;&nbsp;&nbsp;是则远佛法，

&nbsp;&nbsp;&nbsp;&nbsp;贪无碍法故，&nbsp;&nbsp;&nbsp;&nbsp;则还受苦恼。

&nbsp;&nbsp;&nbsp;&nbsp;若人无分别，&nbsp;&nbsp;&nbsp;&nbsp;贪欲瞋恚痴，

&nbsp;&nbsp;&nbsp;&nbsp;入三毒性故，&nbsp;&nbsp;&nbsp;&nbsp;则为见菩提，

&nbsp;&nbsp;&nbsp;&nbsp;是人近佛道，&nbsp;&nbsp;&nbsp;&nbsp;疾得无生忍。

&nbsp;&nbsp;&nbsp;&nbsp;若见有为法，&nbsp;&nbsp;&nbsp;&nbsp;与无为法异，

&nbsp;&nbsp;&nbsp;&nbsp;是人终不得，&nbsp;&nbsp;&nbsp;&nbsp;脱于有为法；

&nbsp;&nbsp;&nbsp;&nbsp;若知二性同，&nbsp;&nbsp;&nbsp;&nbsp;必为人中尊。

&nbsp;&nbsp;&nbsp;&nbsp;佛不见菩提，&nbsp;&nbsp;&nbsp;&nbsp;亦不见佛法，

&nbsp;&nbsp;&nbsp;&nbsp;不著诸法故，&nbsp;&nbsp;&nbsp;&nbsp;降魔成佛道。

&nbsp;&nbsp;&nbsp;&nbsp;若欲度众生，&nbsp;&nbsp;&nbsp;&nbsp;勿分别其性，

&nbsp;&nbsp;&nbsp;&nbsp;一切诸众生，&nbsp;&nbsp;&nbsp;&nbsp;皆同于涅槃；

&nbsp;&nbsp;&nbsp;&nbsp;若能如是见，&nbsp;&nbsp;&nbsp;&nbsp;是则得成佛。

&nbsp;&nbsp;&nbsp;&nbsp;其心不闲寂，&nbsp;&nbsp;&nbsp;&nbsp;而现闲静相，

&nbsp;&nbsp;&nbsp;&nbsp;是于天人中，&nbsp;&nbsp;&nbsp;&nbsp;则为是大贼；

&nbsp;&nbsp;&nbsp;&nbsp;是人无菩提，&nbsp;&nbsp;&nbsp;&nbsp;亦无有佛法。

&nbsp;&nbsp;&nbsp;&nbsp;若作如是愿，&nbsp;&nbsp;&nbsp;&nbsp;我当得作佛，

&nbsp;&nbsp;&nbsp;&nbsp;如是之凡夫，&nbsp;&nbsp;&nbsp;&nbsp;无明力所牵。

&nbsp;&nbsp;&nbsp;&nbsp;佛法湛清净，&nbsp;&nbsp;&nbsp;&nbsp;其喻如虚空，

&nbsp;&nbsp;&nbsp;&nbsp;此中无可取，&nbsp;&nbsp;&nbsp;&nbsp;亦无有可舍。

&nbsp;&nbsp;&nbsp;&nbsp;佛不得佛道，&nbsp;&nbsp;&nbsp;&nbsp;亦不度众生；

&nbsp;&nbsp;&nbsp;&nbsp;凡夫强分别，&nbsp;&nbsp;&nbsp;&nbsp;作佛度众生；

&nbsp;&nbsp;&nbsp;&nbsp;是人于佛法，&nbsp;&nbsp;&nbsp;&nbsp;则为甚大远。

&nbsp;&nbsp;&nbsp;&nbsp;若见众生苦，&nbsp;&nbsp;&nbsp;&nbsp;则是受苦者；

&nbsp;&nbsp;&nbsp;&nbsp;众生无众生，&nbsp;&nbsp;&nbsp;&nbsp;而说有众生；

&nbsp;&nbsp;&nbsp;&nbsp;住众生相中，&nbsp;&nbsp;&nbsp;&nbsp;则无有菩提。

&nbsp;&nbsp;&nbsp;&nbsp;若人见众生，&nbsp;&nbsp;&nbsp;&nbsp;是毕竟解脱，

&nbsp;&nbsp;&nbsp;&nbsp;无有淫恚痴，&nbsp;&nbsp;&nbsp;&nbsp;知是为世将。

&nbsp;&nbsp;&nbsp;&nbsp;若人见众生，&nbsp;&nbsp;&nbsp;&nbsp;不见非众生，

&nbsp;&nbsp;&nbsp;&nbsp;不得佛法实；&nbsp;&nbsp;&nbsp;&nbsp;佛同众生性，

&nbsp;&nbsp;&nbsp;&nbsp;若能如是知，&nbsp;&nbsp;&nbsp;&nbsp;则为世间将。

&nbsp;&nbsp;&nbsp;&nbsp;若人欲成佛，&nbsp;&nbsp;&nbsp;&nbsp;莫坏贪欲性，

&nbsp;&nbsp;&nbsp;&nbsp;贪欲性即是，&nbsp;&nbsp;&nbsp;&nbsp;诸佛之功德。

&nbsp;&nbsp;&nbsp;&nbsp;若人欲发心，&nbsp;&nbsp;&nbsp;&nbsp;随顺菩提道，

&nbsp;&nbsp;&nbsp;&nbsp;莫自有分别，&nbsp;&nbsp;&nbsp;&nbsp;心异于菩提；

&nbsp;&nbsp;&nbsp;&nbsp;发心即菩提，&nbsp;&nbsp;&nbsp;&nbsp;知是为世将。

&nbsp;&nbsp;&nbsp;&nbsp;若说外道恶，&nbsp;&nbsp;&nbsp;&nbsp;称佛世中尊，

&nbsp;&nbsp;&nbsp;&nbsp;是二说非异，&nbsp;&nbsp;&nbsp;&nbsp;知是为世将。

&nbsp;&nbsp;&nbsp;&nbsp;若人求菩提，&nbsp;&nbsp;&nbsp;&nbsp;是人无菩提；

&nbsp;&nbsp;&nbsp;&nbsp;若见菩提相，&nbsp;&nbsp;&nbsp;&nbsp;是则远菩提。

&nbsp;&nbsp;&nbsp;&nbsp;菩提非菩提，&nbsp;&nbsp;&nbsp;&nbsp;佛以及非佛，

&nbsp;&nbsp;&nbsp;&nbsp;若知是一相，&nbsp;&nbsp;&nbsp;&nbsp;是为世间导。

&nbsp;&nbsp;&nbsp;&nbsp;若人作是念，&nbsp;&nbsp;&nbsp;&nbsp;我当度众生，

&nbsp;&nbsp;&nbsp;&nbsp;即著众生相，&nbsp;&nbsp;&nbsp;&nbsp;是人无菩提，

&nbsp;&nbsp;&nbsp;&nbsp;亦无有佛法，&nbsp;&nbsp;&nbsp;&nbsp;住于有见中。

&nbsp;&nbsp;&nbsp;&nbsp;贪欲无内外，&nbsp;&nbsp;&nbsp;&nbsp;亦不在诸方，

&nbsp;&nbsp;&nbsp;&nbsp;分别是空法，&nbsp;&nbsp;&nbsp;&nbsp;凡夫为所烧。

&nbsp;&nbsp;&nbsp;&nbsp;如幻如焰响，&nbsp;&nbsp;&nbsp;&nbsp;如梦石女儿，

&nbsp;&nbsp;&nbsp;&nbsp;诸烦恼如是，&nbsp;&nbsp;&nbsp;&nbsp;决定不可得；

&nbsp;&nbsp;&nbsp;&nbsp;不知是空故，&nbsp;&nbsp;&nbsp;&nbsp;凡夫为狂惑。

&nbsp;&nbsp;&nbsp;&nbsp;若求烦恼性，&nbsp;&nbsp;&nbsp;&nbsp;烦恼即是道；

&nbsp;&nbsp;&nbsp;&nbsp;若有人分别，&nbsp;&nbsp;&nbsp;&nbsp;是道是非道，

&nbsp;&nbsp;&nbsp;&nbsp;是人终不得，&nbsp;&nbsp;&nbsp;&nbsp;无分别菩提。

&nbsp;&nbsp;&nbsp;&nbsp;凡夫畏佛法，&nbsp;&nbsp;&nbsp;&nbsp;去佛法甚远；

&nbsp;&nbsp;&nbsp;&nbsp;若不疑空法，&nbsp;&nbsp;&nbsp;&nbsp;是人得菩提。

&nbsp;&nbsp;&nbsp;&nbsp;一切有为法，&nbsp;&nbsp;&nbsp;&nbsp;即是无为法，

&nbsp;&nbsp;&nbsp;&nbsp;是数不可得，&nbsp;&nbsp;&nbsp;&nbsp;无数故无为。

&nbsp;&nbsp;&nbsp;&nbsp;若以菩提心，&nbsp;&nbsp;&nbsp;&nbsp;自高无所畏，

&nbsp;&nbsp;&nbsp;&nbsp;自念当作佛，&nbsp;&nbsp;&nbsp;&nbsp;是人无菩提，

&nbsp;&nbsp;&nbsp;&nbsp;亦无有佛法，&nbsp;&nbsp;&nbsp;&nbsp;离菩提宝印。

&nbsp;&nbsp;&nbsp;&nbsp;若有但诵经，&nbsp;&nbsp;&nbsp;&nbsp;忆想作分别，

&nbsp;&nbsp;&nbsp;&nbsp;不深思义趣，&nbsp;&nbsp;&nbsp;&nbsp;但为贪名利，

&nbsp;&nbsp;&nbsp;&nbsp;自念当作佛，&nbsp;&nbsp;&nbsp;&nbsp;必成无有疑，

&nbsp;&nbsp;&nbsp;&nbsp;唯贪于名利，&nbsp;&nbsp;&nbsp;&nbsp;读经住闲静，

&nbsp;&nbsp;&nbsp;&nbsp;分别少欲行，&nbsp;&nbsp;&nbsp;&nbsp;还为贪心牵。

&nbsp;&nbsp;&nbsp;&nbsp;若欲舍远贪，&nbsp;&nbsp;&nbsp;&nbsp;不得远于贪；

&nbsp;&nbsp;&nbsp;&nbsp;若达贪实法，&nbsp;&nbsp;&nbsp;&nbsp;是人能离贪。

&nbsp;&nbsp;&nbsp;&nbsp;不得法实际，&nbsp;&nbsp;&nbsp;&nbsp;虽长夜持戒，

&nbsp;&nbsp;&nbsp;&nbsp;得诸无碍禅，&nbsp;&nbsp;&nbsp;&nbsp;不入佛法味。

&nbsp;&nbsp;&nbsp;&nbsp;知法无有性，&nbsp;&nbsp;&nbsp;&nbsp;不坏一切法，

&nbsp;&nbsp;&nbsp;&nbsp;不言戒非戒，&nbsp;&nbsp;&nbsp;&nbsp;得脱有见中。

&nbsp;&nbsp;&nbsp;&nbsp;以无持戒性，&nbsp;&nbsp;&nbsp;&nbsp;知于持戒法，

&nbsp;&nbsp;&nbsp;&nbsp;如是知戒相，&nbsp;&nbsp;&nbsp;&nbsp;终不毁于戒。

&nbsp;&nbsp;&nbsp;&nbsp;诸佛之法王，&nbsp;&nbsp;&nbsp;&nbsp;法藏叵思议，

&nbsp;&nbsp;&nbsp;&nbsp;无量方便力，&nbsp;&nbsp;&nbsp;&nbsp;引导诸众生，

&nbsp;&nbsp;&nbsp;&nbsp;以一相法门，&nbsp;&nbsp;&nbsp;&nbsp;令入寂灭道。

&nbsp;&nbsp;&nbsp;&nbsp;凡夫闻佛说，&nbsp;&nbsp;&nbsp;&nbsp;无我无有法，

&nbsp;&nbsp;&nbsp;&nbsp;一相自性空，&nbsp;&nbsp;&nbsp;&nbsp;不信堕深坑。

&nbsp;&nbsp;&nbsp;&nbsp;虽白衣受欲，&nbsp;&nbsp;&nbsp;&nbsp;闻是法不畏，

&nbsp;&nbsp;&nbsp;&nbsp;胜于头陀者，&nbsp;&nbsp;&nbsp;&nbsp;住在有见中。

&nbsp;&nbsp;&nbsp;&nbsp;现在十方佛，&nbsp;&nbsp;&nbsp;&nbsp;利益诸世间，

&nbsp;&nbsp;&nbsp;&nbsp;知法如虚空，&nbsp;&nbsp;&nbsp;&nbsp;皆以得菩提。

&nbsp;&nbsp;&nbsp;&nbsp;若有无智者，&nbsp;&nbsp;&nbsp;&nbsp;乐于分别法，

&nbsp;&nbsp;&nbsp;&nbsp;闻是实法者，&nbsp;&nbsp;&nbsp;&nbsp;则生疑怖畏，

&nbsp;&nbsp;&nbsp;&nbsp;是人无量劫，&nbsp;&nbsp;&nbsp;&nbsp;备受诸苦分！’

“说是诸偈法时，三万诸天子得无生法忍，万八千人漏尽解脱。即时地裂，胜意比丘堕大地狱，以是业障罪因缘故，百千亿那由他劫，于大地狱受诸苦毒；从地狱出，七十四万世常被诽谤，若干百千劫乃至不闻佛之名字；自是已后还得值佛，出家学道而无志乐，于六十三万世常反道入俗；亦以业障余罪故，于若干百千世诸根闇钝。

“世尊，尔时喜根法师于今东方，过十万亿佛土，有国名宝庄严，于中得阿耨多罗三藐三菩提，号胜曰光明威德王如来应供正遍知，于今现在。其胜意比丘，今我身是！世尊，我未入如是法相门时，受如是苦、分别苦、颠倒苦。是故若发菩提心者，若发小乘心者，不欲起如是业障罪，不欲受如是苦恼者，不应拒逆佛法，无有处所可生瞋碍。”

佛告文殊师利：“汝闻是诸偈得何等利？”

“世尊，我毕是业障罪已，闻是偈因缘故，在所生处利根智慧，得深法忍，得决定忍，巧说深法。”

“文殊师利，为谁力故，能忆如是无量阿僧祇劫罪业因缘？”

“世尊，诸菩萨有所念、有所说、有所思惟，皆是佛之神力。所以者何？一切诸法皆从佛出。”

佛告文殊师利：“若得佛十力，若有闻是经者，等无有异。若得无生法忍，闻是经者，亦等无异。”

文殊师利言：“如我知佛所说义，闻此经者，得无量不可思议功德之利。”

“文殊师利，如是，如是，闻是经得无量不可思议功德之利，但佛不广说。何以故？不修道不精进者，如是恶人闻说是利则不能信受。”

尔时，文殊师利法王子，及弥勒菩萨，白佛言：“世尊，护念是经于未来世后五百岁，当令此经普宣流布皆得受持，魔若魔天不得其便。”

尔时，佛欲护念是法故左右顾视，即时十方恒河沙无量国土六种震动。如是则为护念是经，及十方恒河沙诸佛亦护念是经。说是经时，十方国土中恒河沙等无量众生得无生法忍，何况得声闻无学者！何况住学地者！

尔时，阿难即从座起，偏袒右肩，白佛言：“世尊，当以何名此经？云何奉持？”

佛告阿难：“是经名为《诸法无行》。”

说是经已，文殊师利法王子、弥勒菩萨摩诃萨、师子游步菩萨摩诃萨、华戏慧天子等一切菩萨众，及阿难、天、人、阿修罗等，闻佛所说，皆大欢喜。