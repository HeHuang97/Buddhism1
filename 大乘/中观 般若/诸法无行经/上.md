## 《诸法无行经》上卷

如是我闻：一时，佛在王舍城耆阇崛山中，共大比丘僧五百人俱。菩萨九万二千人，其名曰：众德庄严菩萨摩诃萨、师子游步菩萨、光无障净王菩萨、高山顶自在王菩萨、爱喜净光菩萨、光蔽日月菩萨、妙净须菩萨、身出莲华光菩萨、梵自在王音菩萨、游戏世师子王音菩萨、金色净光威德菩萨、柔软身菩萨、金色相庄严身菩萨、十光破魔力菩萨、诸根威仪善寂菩萨、德如高山菩萨、天音声菩萨、法力自在游行菩萨、山德净身菩萨、妙德菩萨摩诃萨，如是等九万二千人。

尔时，师子游步菩萨，见是大会，即从座起，偏袒右肩，右膝著地，合掌向佛，以偈问曰：

&nbsp;&nbsp;&nbsp;&nbsp;“世尊大导师，&nbsp;&nbsp;&nbsp;&nbsp;名德称无量，

&nbsp;&nbsp;&nbsp;&nbsp;今此大众集，&nbsp;&nbsp;&nbsp;&nbsp;愿说寂灭法。

&nbsp;&nbsp;&nbsp;&nbsp;邪见诸爱慢，&nbsp;&nbsp;&nbsp;&nbsp;嫉妒瞋恚性，

&nbsp;&nbsp;&nbsp;&nbsp;云何即是道？&nbsp;&nbsp;&nbsp;&nbsp;大音方便说！

&nbsp;&nbsp;&nbsp;&nbsp;云何涅槃相，&nbsp;&nbsp;&nbsp;&nbsp;与世法无异，

&nbsp;&nbsp;&nbsp;&nbsp;诸法无有二？&nbsp;&nbsp;&nbsp;&nbsp;大悲为演说！

&nbsp;&nbsp;&nbsp;&nbsp;云何诸法性，&nbsp;&nbsp;&nbsp;&nbsp;毕竟无有碍，

&nbsp;&nbsp;&nbsp;&nbsp;其性如涅槃，&nbsp;&nbsp;&nbsp;&nbsp;亦同于解脱，

&nbsp;&nbsp;&nbsp;&nbsp;无缚亦无解，&nbsp;&nbsp;&nbsp;&nbsp;亦复如虚空？

&nbsp;&nbsp;&nbsp;&nbsp;迦罗频伽音，&nbsp;&nbsp;&nbsp;&nbsp;大梵清净声，

&nbsp;&nbsp;&nbsp;&nbsp;身色喻天金，&nbsp;&nbsp;&nbsp;&nbsp;净命无量德，

&nbsp;&nbsp;&nbsp;&nbsp;演说实相法，&nbsp;&nbsp;&nbsp;&nbsp;毕竟无缚解。

&nbsp;&nbsp;&nbsp;&nbsp;云何此五盖，&nbsp;&nbsp;&nbsp;&nbsp;而等于菩提？

&nbsp;&nbsp;&nbsp;&nbsp;云何是菩提，&nbsp;&nbsp;&nbsp;&nbsp;即同诸业性？

&nbsp;&nbsp;&nbsp;&nbsp;是法是非法，&nbsp;&nbsp;&nbsp;&nbsp;云何同一相？

&nbsp;&nbsp;&nbsp;&nbsp;如是毕竟净，&nbsp;&nbsp;&nbsp;&nbsp;唯愿为演说！

&nbsp;&nbsp;&nbsp;&nbsp;无数无非数，&nbsp;&nbsp;&nbsp;&nbsp;诸法毕竟灭，

&nbsp;&nbsp;&nbsp;&nbsp;一切种智相，&nbsp;&nbsp;&nbsp;&nbsp;及以菩提道，

&nbsp;&nbsp;&nbsp;&nbsp;二法云何无？&nbsp;&nbsp;&nbsp;&nbsp;唯愿为演说！

&nbsp;&nbsp;&nbsp;&nbsp;无作无非作，&nbsp;&nbsp;&nbsp;&nbsp;无著无非著，

&nbsp;&nbsp;&nbsp;&nbsp;毕竟无众生，&nbsp;&nbsp;&nbsp;&nbsp;诸法中无碍，

&nbsp;&nbsp;&nbsp;&nbsp;无戒无忍辱，&nbsp;&nbsp;&nbsp;&nbsp;亦无有毁戒，

&nbsp;&nbsp;&nbsp;&nbsp;无智亦无慧，&nbsp;&nbsp;&nbsp;&nbsp;亦无非智慧，

&nbsp;&nbsp;&nbsp;&nbsp;是法常清净，&nbsp;&nbsp;&nbsp;&nbsp;唯愿为演说！

&nbsp;&nbsp;&nbsp;&nbsp;云何一切法，&nbsp;&nbsp;&nbsp;&nbsp;寂灭如虚空，

&nbsp;&nbsp;&nbsp;&nbsp;无心心数法，&nbsp;&nbsp;&nbsp;&nbsp;无见断证修？

&nbsp;&nbsp;&nbsp;&nbsp;一切诸众生，&nbsp;&nbsp;&nbsp;&nbsp;同如虚空相，

&nbsp;&nbsp;&nbsp;&nbsp;一相法亦无，&nbsp;&nbsp;&nbsp;&nbsp;心行亦叵得。

&nbsp;&nbsp;&nbsp;&nbsp;诸法无生灭，&nbsp;&nbsp;&nbsp;&nbsp;无学无罗汉，

&nbsp;&nbsp;&nbsp;&nbsp;亦无辟支佛，&nbsp;&nbsp;&nbsp;&nbsp;亦无求菩萨。

&nbsp;&nbsp;&nbsp;&nbsp;无住无休止，&nbsp;&nbsp;&nbsp;&nbsp;无来亦无去，

&nbsp;&nbsp;&nbsp;&nbsp;诸法无动相，&nbsp;&nbsp;&nbsp;&nbsp;常住如须弥。

&nbsp;&nbsp;&nbsp;&nbsp;无相亦无色，&nbsp;&nbsp;&nbsp;&nbsp;色性即是道，

&nbsp;&nbsp;&nbsp;&nbsp;色性佛道一，&nbsp;&nbsp;&nbsp;&nbsp;如是法愿说！

&nbsp;&nbsp;&nbsp;&nbsp;云何无佛法，&nbsp;&nbsp;&nbsp;&nbsp;亦无有众僧，

&nbsp;&nbsp;&nbsp;&nbsp;是三宝一相？&nbsp;&nbsp;&nbsp;&nbsp;唯愿为演说！

&nbsp;&nbsp;&nbsp;&nbsp;无空无无相，&nbsp;&nbsp;&nbsp;&nbsp;亦无有无作，

&nbsp;&nbsp;&nbsp;&nbsp;不合亦不散，&nbsp;&nbsp;&nbsp;&nbsp;名相法亦无。

&nbsp;&nbsp;&nbsp;&nbsp;诸法毕竟空，&nbsp;&nbsp;&nbsp;&nbsp;如响无作者，

&nbsp;&nbsp;&nbsp;&nbsp;无生无无生，&nbsp;&nbsp;&nbsp;&nbsp;无灭无往来，

&nbsp;&nbsp;&nbsp;&nbsp;无天无龙神，&nbsp;&nbsp;&nbsp;&nbsp;夜叉紧那等，

&nbsp;&nbsp;&nbsp;&nbsp;无人无地狱，&nbsp;&nbsp;&nbsp;&nbsp;无饿鬼畜生，

&nbsp;&nbsp;&nbsp;&nbsp;无众生五道，&nbsp;&nbsp;&nbsp;&nbsp;愿说如是法！

&nbsp;&nbsp;&nbsp;&nbsp;如导世师人，&nbsp;&nbsp;&nbsp;&nbsp;外道非见者，

&nbsp;&nbsp;&nbsp;&nbsp;其有所演说，&nbsp;&nbsp;&nbsp;&nbsp;云何等无二？

&nbsp;&nbsp;&nbsp;&nbsp;诸文字语言，&nbsp;&nbsp;&nbsp;&nbsp;是法皆一相，

&nbsp;&nbsp;&nbsp;&nbsp;世尊大慈愍，&nbsp;&nbsp;&nbsp;&nbsp;愿开是法门！”

尔时，世尊赞师子游步菩萨摩诃萨言：“善哉！善哉！善男子，汝所问者甚为希有，一切世间之所难信。善男子，止！止！勿问。所以者何？新发意菩萨，于此空见、无相见、无作见、无生见、无所有见、无取相见、佛见、菩提见，所不能及。善男子，如此法者，不应在新学菩萨前说。何以故？若闻是法或断善业，于佛道中则行邪道——若堕断灭、若堕计常，不知如来以何方便随宜所说。”

尔时，师子游步菩萨摩诃萨白佛言：“世尊，哀愍世间，愿必为说！当来世中有菩萨空见、无相见、无作见、无生见、无所有见、无取相见、佛见、菩提见者，分别是空是无相无作好常赞学，勤于事业乐著文辞，以辩说为妙贵于名利，如是之人闻如来说是无文字法毕竟清净，当舍是诸见。是诸菩萨随众生所能信解，以方便力而为说法，虽说少欲知足而不以为最，虽说经戒亦不以为最，虽说在众过恶亦知一切法远离相，常称赞独处不在愦闹而不以为最，虽赞发菩提心而知心性即是菩提，虽赞大乘经而知一切诸法皆是大相，虽说菩萨道而不分别阿罗汉、辟支佛、诸佛，虽赞布施而通达布施平等相，虽赞持戒而了知诸法同是戒性，虽赞忍辱而知诸法无生无灭无尽相，虽赞精进而知诸法不发不行相，虽种种赞叹禅定而知一切法常定相，虽种种赞于智慧而了智慧之实性，虽说贪欲之过而不见法有可贪者，虽说瞋恚之过而不见法有可瞋者，虽说愚痴之过而知诸法无痴无碍，虽示众生堕三恶道怖畏之苦而不得地狱、饿鬼、畜生之相。如是诸菩萨，虽随众生所能信解，以方便力而为说法，而自信解一相之法，所谓空、无相、无作、无生、无所有、无取相。世尊，唯愿说是不可思议方便之法，一切声闻、辟支佛与新发意菩萨所不能及，但为信解甚深一相法者说之。”

尔时，佛告师子游步菩萨摩诃萨言：“善男子，汝今谛听，善思念之，吾当为汝解说此义。”

“唯然，世尊，我当受之。”

尔时，世尊以偈答曰：

&nbsp;&nbsp;&nbsp;&nbsp;“若人欲成佛，&nbsp;&nbsp;&nbsp;&nbsp;勿坏于贪欲，

&nbsp;&nbsp;&nbsp;&nbsp;诸法即贪欲，&nbsp;&nbsp;&nbsp;&nbsp;知是则成佛。

&nbsp;&nbsp;&nbsp;&nbsp;贪欲及恚痴，&nbsp;&nbsp;&nbsp;&nbsp;无有能得者，

&nbsp;&nbsp;&nbsp;&nbsp;是法皆如空，&nbsp;&nbsp;&nbsp;&nbsp;知是则成佛。

&nbsp;&nbsp;&nbsp;&nbsp;见非见一相，&nbsp;&nbsp;&nbsp;&nbsp;著不著亦然，

&nbsp;&nbsp;&nbsp;&nbsp;此无佛无法，&nbsp;&nbsp;&nbsp;&nbsp;知是名大智。

&nbsp;&nbsp;&nbsp;&nbsp;如人于梦中，&nbsp;&nbsp;&nbsp;&nbsp;得道度众生，

&nbsp;&nbsp;&nbsp;&nbsp;无道无众生，&nbsp;&nbsp;&nbsp;&nbsp;佛法性亦然。

&nbsp;&nbsp;&nbsp;&nbsp;道场无所得，&nbsp;&nbsp;&nbsp;&nbsp;若得则不有，

&nbsp;&nbsp;&nbsp;&nbsp;明无明一相，&nbsp;&nbsp;&nbsp;&nbsp;知是为世尊。

&nbsp;&nbsp;&nbsp;&nbsp;众生即菩提，&nbsp;&nbsp;&nbsp;&nbsp;菩提即众生，

&nbsp;&nbsp;&nbsp;&nbsp;菩提众生一，&nbsp;&nbsp;&nbsp;&nbsp;知是为世尊。

&nbsp;&nbsp;&nbsp;&nbsp;譬如巧幻师，&nbsp;&nbsp;&nbsp;&nbsp;幻作种种事，

&nbsp;&nbsp;&nbsp;&nbsp;所见无有实，&nbsp;&nbsp;&nbsp;&nbsp;无智数若干；

&nbsp;&nbsp;&nbsp;&nbsp;贫瞋痴如幻，&nbsp;&nbsp;&nbsp;&nbsp;幻不异三毒，

&nbsp;&nbsp;&nbsp;&nbsp;凡夫自分别，&nbsp;&nbsp;&nbsp;&nbsp;我贪我瞋恚，

&nbsp;&nbsp;&nbsp;&nbsp;如是愚痴人，&nbsp;&nbsp;&nbsp;&nbsp;则堕三恶道。

&nbsp;&nbsp;&nbsp;&nbsp;实相无贪恚，&nbsp;&nbsp;&nbsp;&nbsp;痴亦不可得，

&nbsp;&nbsp;&nbsp;&nbsp;分别如幻法，&nbsp;&nbsp;&nbsp;&nbsp;自性烦恼热。

&nbsp;&nbsp;&nbsp;&nbsp;实相无烦恼，&nbsp;&nbsp;&nbsp;&nbsp;无众生无佛，

&nbsp;&nbsp;&nbsp;&nbsp;分别无生法，&nbsp;&nbsp;&nbsp;&nbsp;凡夫愿作佛。

&nbsp;&nbsp;&nbsp;&nbsp;不见诸佛法，&nbsp;&nbsp;&nbsp;&nbsp;亦不见众生，

&nbsp;&nbsp;&nbsp;&nbsp;知是法相者，&nbsp;&nbsp;&nbsp;&nbsp;疾成众生尊。

&nbsp;&nbsp;&nbsp;&nbsp;若人求菩提，&nbsp;&nbsp;&nbsp;&nbsp;则无有菩提；

&nbsp;&nbsp;&nbsp;&nbsp;是人远菩提，&nbsp;&nbsp;&nbsp;&nbsp;譬如天与地。

&nbsp;&nbsp;&nbsp;&nbsp;知诸法如幻，&nbsp;&nbsp;&nbsp;&nbsp;速成人中上！

&nbsp;&nbsp;&nbsp;&nbsp;若人分别戒，&nbsp;&nbsp;&nbsp;&nbsp;是则无有戒；

&nbsp;&nbsp;&nbsp;&nbsp;若有见戒者，&nbsp;&nbsp;&nbsp;&nbsp;是则为失戒；

&nbsp;&nbsp;&nbsp;&nbsp;戒非戒一相，&nbsp;&nbsp;&nbsp;&nbsp;知是为导师。

&nbsp;&nbsp;&nbsp;&nbsp;如梦受五欲，&nbsp;&nbsp;&nbsp;&nbsp;娱乐自快乐，

&nbsp;&nbsp;&nbsp;&nbsp;分别见女色，&nbsp;&nbsp;&nbsp;&nbsp;此中实无女；

&nbsp;&nbsp;&nbsp;&nbsp;戒毁戒如梦，&nbsp;&nbsp;&nbsp;&nbsp;凡夫分别二，

&nbsp;&nbsp;&nbsp;&nbsp;实无戒毁戒，&nbsp;&nbsp;&nbsp;&nbsp;知是为导师。

&nbsp;&nbsp;&nbsp;&nbsp;凡夫著名字，&nbsp;&nbsp;&nbsp;&nbsp;不知语言性，

&nbsp;&nbsp;&nbsp;&nbsp;名字非名字，&nbsp;&nbsp;&nbsp;&nbsp;知是得无生。

&nbsp;&nbsp;&nbsp;&nbsp;自谓是菩萨，&nbsp;&nbsp;&nbsp;&nbsp;读诵为人说，

&nbsp;&nbsp;&nbsp;&nbsp;己身无所行，&nbsp;&nbsp;&nbsp;&nbsp;但依恃种性，

&nbsp;&nbsp;&nbsp;&nbsp;但读经求道，&nbsp;&nbsp;&nbsp;&nbsp;常见他人过，

&nbsp;&nbsp;&nbsp;&nbsp;著威仪文颂，&nbsp;&nbsp;&nbsp;&nbsp;见人敬自贵，

&nbsp;&nbsp;&nbsp;&nbsp;恃种性文颂，&nbsp;&nbsp;&nbsp;&nbsp;不知法实相，

&nbsp;&nbsp;&nbsp;&nbsp;如是之人等，&nbsp;&nbsp;&nbsp;&nbsp;终不能得佛。

&nbsp;&nbsp;&nbsp;&nbsp;为说诸法空，&nbsp;&nbsp;&nbsp;&nbsp;恶心好诤讼，

&nbsp;&nbsp;&nbsp;&nbsp;是人无佛法，&nbsp;&nbsp;&nbsp;&nbsp;亦无有菩提。

&nbsp;&nbsp;&nbsp;&nbsp;知瞋忍同相，&nbsp;&nbsp;&nbsp;&nbsp;达是终不瞋；

&nbsp;&nbsp;&nbsp;&nbsp;不了众生性，&nbsp;&nbsp;&nbsp;&nbsp;是则生瞋恚。

&nbsp;&nbsp;&nbsp;&nbsp;自言菩萨者，&nbsp;&nbsp;&nbsp;&nbsp;复作如是说：

&nbsp;&nbsp;&nbsp;&nbsp;我慈悲一切，&nbsp;&nbsp;&nbsp;&nbsp;成佛度众生。

&nbsp;&nbsp;&nbsp;&nbsp;他恼生瞋恚，&nbsp;&nbsp;&nbsp;&nbsp;怀忿不与语，

&nbsp;&nbsp;&nbsp;&nbsp;常求他人过，&nbsp;&nbsp;&nbsp;&nbsp;乐于斗诤讼，

&nbsp;&nbsp;&nbsp;&nbsp;亦称叹忍辱，&nbsp;&nbsp;&nbsp;&nbsp;及说诸法空，

&nbsp;&nbsp;&nbsp;&nbsp;我心多憍慢，&nbsp;&nbsp;&nbsp;&nbsp;常观他人过，

&nbsp;&nbsp;&nbsp;&nbsp;贪著于美味，&nbsp;&nbsp;&nbsp;&nbsp;昼夜念五欲。

&nbsp;&nbsp;&nbsp;&nbsp;是人入城邑，&nbsp;&nbsp;&nbsp;&nbsp;自说度人者，

&nbsp;&nbsp;&nbsp;&nbsp;悲念于众生，&nbsp;&nbsp;&nbsp;&nbsp;常为求饶益，

&nbsp;&nbsp;&nbsp;&nbsp;口虽如是说，&nbsp;&nbsp;&nbsp;&nbsp;而心好恼他；

&nbsp;&nbsp;&nbsp;&nbsp;我未曾见闻，&nbsp;&nbsp;&nbsp;&nbsp;慈悲而行恼，

&nbsp;&nbsp;&nbsp;&nbsp;互共相瞋恼，&nbsp;&nbsp;&nbsp;&nbsp;愿生阿弥陀。

&nbsp;&nbsp;&nbsp;&nbsp;若人如恒沙，&nbsp;&nbsp;&nbsp;&nbsp;恶口加刀杖，

&nbsp;&nbsp;&nbsp;&nbsp;如是皆能忍，&nbsp;&nbsp;&nbsp;&nbsp;则生清净土。

&nbsp;&nbsp;&nbsp;&nbsp;佛土非佛土，&nbsp;&nbsp;&nbsp;&nbsp;知如虚空相，

&nbsp;&nbsp;&nbsp;&nbsp;不分别国土，&nbsp;&nbsp;&nbsp;&nbsp;及国土功德，

&nbsp;&nbsp;&nbsp;&nbsp;如是之人等，&nbsp;&nbsp;&nbsp;&nbsp;能生诸佛国。

&nbsp;&nbsp;&nbsp;&nbsp;自言忍众恶，&nbsp;&nbsp;&nbsp;&nbsp;见菩萨如佛，

&nbsp;&nbsp;&nbsp;&nbsp;我未曾见闻，&nbsp;&nbsp;&nbsp;&nbsp;佛相而瞋者。

&nbsp;&nbsp;&nbsp;&nbsp;各自美毁他，&nbsp;&nbsp;&nbsp;&nbsp;乐檀越知识，

&nbsp;&nbsp;&nbsp;&nbsp;言我所教化，&nbsp;&nbsp;&nbsp;&nbsp;护使令如法，

&nbsp;&nbsp;&nbsp;&nbsp;汝应我所度，&nbsp;&nbsp;&nbsp;&nbsp;莫亲近余人！

&nbsp;&nbsp;&nbsp;&nbsp;彼人行不纯，&nbsp;&nbsp;&nbsp;&nbsp;常处于愦闹，

&nbsp;&nbsp;&nbsp;&nbsp;是人于佛道，&nbsp;&nbsp;&nbsp;&nbsp;不能勤修行。

&nbsp;&nbsp;&nbsp;&nbsp;真求佛道者，&nbsp;&nbsp;&nbsp;&nbsp;昼夜各三时，

&nbsp;&nbsp;&nbsp;&nbsp;顶礼诸菩萨，&nbsp;&nbsp;&nbsp;&nbsp;应生恭敬心，

&nbsp;&nbsp;&nbsp;&nbsp;随其所行道，&nbsp;&nbsp;&nbsp;&nbsp;不说其过失。

&nbsp;&nbsp;&nbsp;&nbsp;若见著五欲，&nbsp;&nbsp;&nbsp;&nbsp;不说其过恶，

&nbsp;&nbsp;&nbsp;&nbsp;应当念彼人，&nbsp;&nbsp;&nbsp;&nbsp;久后亦得道，

&nbsp;&nbsp;&nbsp;&nbsp;次第行业道，&nbsp;&nbsp;&nbsp;&nbsp;不可顿成佛，

&nbsp;&nbsp;&nbsp;&nbsp;或非久发心，&nbsp;&nbsp;&nbsp;&nbsp;是以行此事。

&nbsp;&nbsp;&nbsp;&nbsp;勿分别贪欲，&nbsp;&nbsp;&nbsp;&nbsp;贪欲性是道，

&nbsp;&nbsp;&nbsp;&nbsp;烦恼先自无，&nbsp;&nbsp;&nbsp;&nbsp;未来亦无有，

&nbsp;&nbsp;&nbsp;&nbsp;能如是信解，&nbsp;&nbsp;&nbsp;&nbsp;便得无生忍。

&nbsp;&nbsp;&nbsp;&nbsp;观好恶音声，&nbsp;&nbsp;&nbsp;&nbsp;知非音声性，

&nbsp;&nbsp;&nbsp;&nbsp;当入无文字，&nbsp;&nbsp;&nbsp;&nbsp;实相之法门。

&nbsp;&nbsp;&nbsp;&nbsp;若能信是法，&nbsp;&nbsp;&nbsp;&nbsp;则无淫怒痴，

&nbsp;&nbsp;&nbsp;&nbsp;观贪欲愚痴，&nbsp;&nbsp;&nbsp;&nbsp;即是无量相。

&nbsp;&nbsp;&nbsp;&nbsp;是二无文字，&nbsp;&nbsp;&nbsp;&nbsp;以文字故说，

&nbsp;&nbsp;&nbsp;&nbsp;诸有文字处，&nbsp;&nbsp;&nbsp;&nbsp;是皆无有实。

&nbsp;&nbsp;&nbsp;&nbsp;一切诸音声，&nbsp;&nbsp;&nbsp;&nbsp;观是一音性，

&nbsp;&nbsp;&nbsp;&nbsp;佛说及邪说，&nbsp;&nbsp;&nbsp;&nbsp;是皆无分别。

&nbsp;&nbsp;&nbsp;&nbsp;法虽以言说，&nbsp;&nbsp;&nbsp;&nbsp;实无法无说，

&nbsp;&nbsp;&nbsp;&nbsp;能入一相门，&nbsp;&nbsp;&nbsp;&nbsp;则得无上忍。

&nbsp;&nbsp;&nbsp;&nbsp;是忍是非忍，&nbsp;&nbsp;&nbsp;&nbsp;勿作是分别，

&nbsp;&nbsp;&nbsp;&nbsp;于欲瞋恚心，&nbsp;&nbsp;&nbsp;&nbsp;勿计其中利，

&nbsp;&nbsp;&nbsp;&nbsp;知是二无生，&nbsp;&nbsp;&nbsp;&nbsp;当为世中尊。

&nbsp;&nbsp;&nbsp;&nbsp;东西南北方，&nbsp;&nbsp;&nbsp;&nbsp;如恒河沙土，

&nbsp;&nbsp;&nbsp;&nbsp;皆碎为微尘，&nbsp;&nbsp;&nbsp;&nbsp;一尘为一国，

&nbsp;&nbsp;&nbsp;&nbsp;满中诸珍宝，&nbsp;&nbsp;&nbsp;&nbsp;于无央数劫，

&nbsp;&nbsp;&nbsp;&nbsp;供养诸如来，&nbsp;&nbsp;&nbsp;&nbsp;其所得功德；

&nbsp;&nbsp;&nbsp;&nbsp;若人闻是经，&nbsp;&nbsp;&nbsp;&nbsp;过彼百千倍！

&nbsp;&nbsp;&nbsp;&nbsp;若有出家人，&nbsp;&nbsp;&nbsp;&nbsp;一心求佛道，

&nbsp;&nbsp;&nbsp;&nbsp;我嘱累是人，&nbsp;&nbsp;&nbsp;&nbsp;此秘密要法。

&nbsp;&nbsp;&nbsp;&nbsp;若有诵是经，&nbsp;&nbsp;&nbsp;&nbsp;及以解其义，

&nbsp;&nbsp;&nbsp;&nbsp;无量总持辩，&nbsp;&nbsp;&nbsp;&nbsp;自然皆当得。

&nbsp;&nbsp;&nbsp;&nbsp;利根无尽慧，&nbsp;&nbsp;&nbsp;&nbsp;乐说之辩才，

&nbsp;&nbsp;&nbsp;&nbsp;无量亿诸佛，&nbsp;&nbsp;&nbsp;&nbsp;皆亦与是人，

&nbsp;&nbsp;&nbsp;&nbsp;诸经妙法宝，&nbsp;&nbsp;&nbsp;&nbsp;自然皆能说！”

尔时，师子游步菩萨白佛言：“世尊，今说是偈，有几所人得自利益？”

佛言：“善男子，汝见是大众不？”

“唯然，已见。”

佛言：“今说此法时，会中有无量无数众生共集，与天、龙、夜叉、乾闼婆、阿修罗、紧那罗、迦楼罗、摩睺罗伽等满在虚空。以说法之明，乃至他方世界多所饶益。九万二千夜叉神皆发阿耨多罗三藐三菩提心。增上慢比丘有五百人未得谓得，闻是法无增上慢，得真法信，解一切法皆是一相，不受诸法故漏尽得解脱。于是菩萨众中六万二千人，信解诸法无障碍相，得无生法忍。何以故？如是说法，于诸说法中最为第一。

“善男子，如我于燃灯佛所，信解诸法一相无碍，然后乃得无生法忍，具足六波罗蜜。所以者何？若菩萨于恒河沙劫，布施、持戒、忍辱、精进、禅定、智慧，若不知如是法相，是人或能断灭一切善根。善男子，汝见提婆达多有大功德善根，成就三十二大人相，有如是功德，不知如是法相故，断灭善根堕大地狱。

“善男子，当知虽久发心有大功德，不入是法门，皆能断灭善根功德。善男子，如过去无量无边不可思议阿僧祇劫，有佛名高须弥山王如来、应供、正遍知、明行足、善逝、世间解、无上士、道法御、天人师、佛世尊，寿命九千九百千万亿那由他岁。国土名金焰明，其国皆以黄金为地，其所说法亦以三乘度脱众生。其佛初会有八十百千万亿那由他声闻弟子，次第二会七十百千万亿那由他声闻弟子，第三会六十百千万亿那由他声闻弟子，第四会五十百千万亿那由他声闻弟子，皆得阿罗汉，舍诸重担逮得己利，尽诸有结正智得解脱。比丘尼众倍于上数，优婆塞众亦倍上数，优婆夷众亦倍上数，菩萨众亦倍上数，皆得阿惟越致无生法忍，皆得无量无边陀罗尼门三昧门，能转不退法轮，何况新发菩萨意者！又发辟支佛道心者亦无量无边。善男子，尔时彼佛会中弟子众数无量无边。彼金焰国中皆以七宝为树，于其宝树常出法音，所谓一切诸法空音、无相音、无作音、无生音、无所有音、无取相音。其国人民闻是法音，自然皆得诸法实相心得解脱。其佛灭后，法住千岁，诸宝树音亦不复出。

“善男子，是高须弥山王佛，以法嘱累净威仪菩萨令守护法，嘱累已后便入无余涅槃。时有比丘名有威仪，持戒不净得四禅、四无色定及五神通，善诵毗尼藏乐于苦行，不能善知他心。其弟子众亦皆苦行贵头陀法。是净威仪法师，持戒清净，于无所有法中得巧方便。复于一时，净威仪法师将诸弟子，到有威仪比丘住处与共同止。净威仪法师怜愍众生故，从所住处常入聚落食讫而还，教化百千万家皆作弟子，令发阿耨多罗三藐三菩提心。其弟子众亦善教化，到诸聚落而为说法，令若干百千众生皆发阿耨多罗三藐三菩提心。有威仪比丘常乐住塔寺，其弟子众不持净戒而乐行头陀。有威仪比丘勤行精进其心决定，自以所行化诸弟子，贪著善法有所见得，所谓说一切有为法皆无常、皆苦、一切法无我，不能善行诸禅定法，亦不能善于菩萨所行之道，本心不纯故。

“净威仪法师善知众生诸根利钝，知有威仪比丘心故，不复常入聚落；其诸弟子如本不异。有威仪比丘见净威仪法师诸弟子众常入聚落，生不净心，即鸣揵椎集众立制：‘汝等自今已去不应入于聚落！不能一心徐行静默，数入聚落得何等利？佛所称赞阿练若住处，汝等当行禅乐，莫好入他家。’净威仪法师诸弟子众，不受其语犹入聚落；后于一时，有威仪比丘见从聚落中出，更鸣揵椎集众，说如是言：‘若复更入聚落者，不复得住于此。”尔时，净威仪法师将护有威仪比丘故，告诸弟子：‘汝等从今已去勿入聚落。’即如师教不入聚落。尔时，诸人民众不见其师及诸弟子故，皆怀忧恼善根退失。净威仪法师过三月自恣竟，从是中出至余僧坊，于其所止师徒还入城邑聚落为人说法。后时有威仪比丘，见净威仪法师还入他家，见其弟子毁失常仪，复生不净恶心作是念：‘是比丘破戒毁戒，何有菩提？’便语众人：‘是比丘杂行，去佛道甚远。’

“有威仪比丘起是业已，后时命终，是业果报故，堕阿鼻大地狱，九百千亿劫受诸苦恼。从地狱出，六十三万世常被诽谤。其罪渐薄，后作比丘三十二万世，出家之后是业因缘反道入俗。又余罪业因缘故，于净明佛所出家入道，殷勤精进如救头燃，千万亿岁中乃至不得柔顺法忍，无量千万世诸根闇钝。师子游步，于汝意云何？尔时有威仪比丘，岂异人乎？勿造斯观，则我身是。我时起是微细不净心，受此罪业堕于地狱。

“师子游步，若人不欲起是微细罪业者，于彼菩萨不应起于恶心。菩萨诸所行道皆当信解，不应起于瞋恨之心，应作是念：‘我不能善知他人心，众生所行是亦难知。’善男子，如来见是利故常说是法。是故行者不应平量于人，唯有如来及似如来者乃能知是。是故行者若欲自护其身，慎莫平量于人而相违逆。菩萨若欲修集佛法，常当昼夜勤心专念。深发菩萨心者，不当好求人长短。菩萨若能教三千大千世界中众生令行十善，不如菩萨如一食顷一心静处念一相法门，乃至闻受读诵解说，是人福德胜彼甚多！何以故？诸菩萨用是法门能灭一切业障罪，亦于一切众生之中离憎爱心，便能疾得一切种智。”

尔时，文殊师利法王子白佛言：“世尊，如佛所说灭业障罪，云何灭业障罪？”

佛告文殊师利：“若菩萨见一切法性无业无报，则能毕灭业障之罪。又文殊师利，若菩萨见贪欲际即是真际，见瞋恚际即是真际，见愚痴际即是真际，则能毕灭业障之罪。又文殊师利，若菩萨能见一切众生性即是涅槃性，则能毕灭业障之罪。所以者何？若人自有所见即能起业。无知无闻凡夫愚人，不知诸法毕竟灭相，故自见其身亦见他人，以是见故便起身口意业。是人妄见忆想分别，作是念：‘我是贪欲、瞋恚、愚痴。’如是分别故，于佛法中出家学道，复作是念：‘我是持戒修梵行人，我当越度生死，得于涅槃免诸苦恼。’是人分别诸法，是善、是不善，是应知、是应断，是应证、是应修，所谓苦应见、集应断、灭应证、道应修，而复分别：‘一切诸行皆悉无常，一切诸行皆悉是苦，一切诸行皆三毒炽然，我当疾舍此有为法。’常作如是思惟，于诸行中种种取相而生厌心，尔时便作是念：‘见诸行如是，是名见苦；恶厌诸行，是名断集；分别诸行，见于灭谛。’即作是念：‘我今见灭，是名证灭。我当修道！’便至静处念如是法，作是念已摄心定住。是人先得厌心，今得定心故于诸行中心便舍离，而自愧厌不喜不乐，复作是念：‘我今于一切法中已得解脱，更无所作。我身已得阿罗汉道！’是人命终之时见受生处，即菩提中心生疑悔，以此疑故命终之后堕大地狱。何以故？是人于无生法中而分别故。”

尔时，文殊师利法王子白佛言：“世尊，今云何应观四圣谛？”

佛告文殊师利：“若行者能见一切法即是无生性，是名见苦。若能见一切法不集不起，是名断集。若能见一切法毕竟灭相，是名证灭。若能见一切法无所有性，是名修道。文殊师利，若行者能如是见四圣谛，是人不作如是分别：是法善、是法不善，是法应见、是法应断，是法应证、是法应修，所谓苦应见、集应断、灭应证、道应修。所以者何？凡夫所行贪欲、瞋恚、愚痴，行者见是法皆空、无生、无所有、不可分别，但积集虚妄。尔时于法无所取无所舍，于三界中心无所碍，见一切三界毕竟不生，见一切善不善法虚诳不实，如幻如梦如影如响如焰。行者见贪欲性即是涅槃性，瞋恚性即是涅槃性，愚痴性即是涅槃性。若能见一切法性如是，便于一切众生之中不起憎爱。所以者何？是行者不得是法，若生爱处、若生憎处，安住虚空心中，乃至不见佛、不见法、不见僧，是则不见一切法。若不见一切法于诸法中则不生疑，不生疑故则不受一切法，不受一切法故则自寂灭。文殊师利，长老须菩提，知如是法故不来礼佛足。须菩提尚不得自身，何况得如来身？不得自身而得如来身者，无有是处。”

文殊师利复白佛言：“世尊，行者云何应观四念处？”

佛告文殊师利：“当来世有比丘如是说：观内身处，若观不净是身念处，观乐皆苦是受念处，观心生灭性是心念处，观坏和合相但得法相是法念处。”

文殊师利白佛言：“世尊，今云何真观四念处？”

佛言：“止！止！文殊师利，不须问也。如来随宜说法难可得解！”

文殊师利言：“世尊，愍念众生故，愿必为说。”

佛告文殊师利：“若行者见身如虚空，是为身念处。若行者见受不得内、外、两间，是为受念处。若行者知心唯有名字，是为心念处。若行者不得善法、不得不善法，是为法念处。文殊师利，应如是观四念处。”

文殊师利复白佛言：“世尊，行者云何应观八圣道分？”

佛告文殊师利：“若行者见一切法平等无二无分别，是名正见。见一切法无思惟无分别，以是见故是名正思惟。见一切法无言说相，善修语言平等相故，是名正语。见一切法不作相，作者不可得故，是名正业。不分别正命邪命，善修习平等命故，是名正命。不发不起一切法，以无所行故，是名正精进。于一切法无所忆念，诸忆念性离故，是名正念。见一切法性常定，以不散不缘不可得故，是名正定。文殊师利，行者应如是观八圣道分。”

文殊师利复白佛言：“世尊，行者云何应观五根？”

佛告文殊师利：“若行者信一切法毕竟不生，从本已来常自尔故，是名信根。于一切法中心无所住，远近相离故，是名精进根。于一切法无所忆念，缘性离故不系念于缘，是名念根。于一切法无所思惟，二法不可得故，是名定根。见一切法常空离于生相，是名慧根。文殊师利，行者应如是观五根。”

文殊师利复白佛言：“世尊，行者云何应观七菩提分？”

佛言：“文殊师利，行者能见一切法无忆念，是名念菩提分。若一切法若善、若不善、若无记，不可选择不可得无决定故，是名择菩提分。若不取一切三界相，善坏三界故，是名精进菩提分。若一切有为法中不生喜相，善坏有喜相故，是名喜菩提分。若一切法中除却其心，缘相不可得故，是名除菩提分。若一切法不可得，善修坏相故，是名定菩提分。若于一切法无所依止，不贪不著，不见一切法故得舍心，是名舍菩提分。文殊师利，行者应如是观七菩提分。

“若行者能如是见四圣谛、四念处、八圣道分、五根、七菩提分，我说是人名为已得度者，到于彼岸，出在陆地无畏之处，已离重担除诸尘垢。是人名为无所有者、无所忧者、无所受者，是名阿罗汉，是名沙门，是名婆罗门，是名比丘，是名澡浴洁净者，是名智者，是名解者，是名闻者，是名佛子，是名释子，是名破刺棘者，是名却关键者，是名已度堑者，是名出欲求者，是名开门扇者，是名贤圣胜相者。文殊师利，若有比丘成就如是法者，于天人世间名为福田应受供养。文殊师利，是比丘若欲不虚食国中施者，破坏魔网者，欲度生死海者，欲得涅槃者，欲脱一切苦恼者，欲为一切天人世间作福田者，应当勤修习如是之法。”

说是法时，三万二千诸天得诸法实相，各以天曼陀罗华而散佛上，白言：“世尊，若人得闻如是之法，是人名为善出家者，何况信受读诵如所说行！世尊，若有须臾闻是法者，是则名为无增上慢。”

尔时，文殊师利法王子白佛言：“唯愿世尊，当说陀罗尼！以是陀罗尼故，令诸菩萨得无碍辩才，于诸音声无所怖畏，能令诸法皆作佛法，又信解诸法皆是一相。”

佛告文殊师利：“汝今谛听，当为汝说不动种性法门。诸菩萨得入是法门者，能以智慧光明照一切法，疾得无生法忍。”

文殊师利白佛言：“世尊，云何名不动处种性法门？”

佛告文殊师利：“一切众生其心皆一，是名种性。”

“世尊，云何是事名为种性？”

佛告文殊师利：“一切众生皆无有心，缘性不可得故，是名种性。文殊师利，一切众生皆同一量，是名种子。”

“世尊，云何是事名为种性？”

佛言：“一切众生皆如虚空量，终归无障碍，是名种子。文殊师利，一切众生皆是一众生，是名种子。”

“世尊，云何是事名为种性？”

“文殊师利，一切众生皆是一相，毕竟不生，离诸名字，一异不可得故，是名种性。文殊师利，贪欲是不动相。”

“世尊，云何是事名不动相？”

佛言：“文殊师利，贪欲是不动相，安住法性中以不住故。是贪欲不可得，性常离故，是名不动相。文殊师利，瞋恚是金刚。”

“世尊，云何是事名为金刚？”

“文殊师利，瞋恚不可断不可坏，亦如金刚不可断不可坏。一切法亦如是不可断不可坏，诸法本不决定故，是名如金刚。文殊师利，愚痴是智慧性。”

“世尊，云何是事名智慧性？”

“文殊师利，一切法离智慧亦离愚痴。譬如虚空无有智慧亦无愚痴，一切法亦如是，无有智慧亦无愚痴。智慧、愚痴智可知法，从本已来俱寂灭故，是名愚痴、智慧处。文殊师利，色阴是不动处。”

“世尊，云何是事名不动处？”

“文殊师利，如天帝之幢深根安固不可动摇，一切法亦如是，以不住法故安住法性中。是法无来处无去处，无取无舍，安住无住处故，是故色名不动相。文殊师利，受阴是灭性。”

“世尊，云何是事名为灭性？”

“文殊师利，一切诸受相性常寂灭故。诸受非内外，非东方、非南西北方、四维、上、下来。何以故？若乐受在内，一切众生常应受乐；若苦受在内，一切众生常应受苦；若不苦不乐受在内，一切众生应受不苦不乐。文殊师利，今一切诸受实不在内、不在外、不在两中间，不在东方、南西北方、四维、上、下，是故一切诸受如草木瓦石，毕竟不生不灭无相，是故受名寂灭相。文殊师利，想阴是种性。”

“世尊，云何是事名为种性？”

“文殊师利，是想皆忆想分别起，从虚妄中生，如空拳，如野马，本性自离，是故想阴名种性。文殊师利，行阴是种性。”

“世尊，云何是事名为种性？”

“文殊师利，一切诸行离数无数入平等数。譬如芭蕉毕竟无实，本性自尔；一切法亦如是，无名字无性故，是故行阴名为种性。文殊师利，识阴是种性。”

“世尊，云何是事名为种性？”

“文殊师利，是识如幻，无实无起无生，空无相无性。如五指涂空，空无相现，是故识阴名为种性。文殊师利，色是种性。”

“世尊，云何色为种性？”

“文殊师利，譬如镜中像，虽可目见而无有实；一切色亦如是，虽见无实，但诳眼诳心虚妄不实，是故色名种性。文殊师利，声是种性。”

“世尊，云何声为种性？”

“文殊师利，一切法无别异相，毕竟空如山中响，是故声为种性。文殊师利，香是种性。”

“世尊，云何香是种性？”

“文殊师利，一切法无香相，性无知故空如虚空，鼻、香、识者皆不可得，是故香为种性。文殊师利，味是种性。”

“世尊，云何味为种性？”

“文殊师利，味性即是不可思议性，不可知离于知故，自性常离故，是故味名种性。文殊师利，触是种性。”

“世尊，云何触为种性？”

“文殊师利，触如虚空，其性自离无触无合。一切法亦如是，善坏身故，离于触相、触者不可得故，是故触是种性。文殊师利，法是种性。”

“世尊，云何法为种性？”

“文殊师利，一切法无相无心，离心性，离名字，无决定故皆是法性相，是故法是种性。文殊师利，地是种性。”

“世尊，云何地为种性？”

“文殊师利，一切法无坚相无软相，虚妄和合人以为坚，是故地为种性。文殊师利，水是种性。”

“世尊，云何水为种性？”

“文殊师利，一切法无湿无合，如野马无水，是故水为种性。文殊师利，火是种性。”

“世尊，云何火是种性？”

“文殊师利，一切法无热，离虚妄热相，本性寂灭离颠倒故，分别其实无定无生，是故火名种性。文殊师利，风是种性。”

“世尊，云何风为种性？”

“文殊师利，一切法无障无碍无相无性，不动摇故，离风相故，是故风名种性。文殊师利，佛是种性。”

“世尊，云何佛为种性？”

“文殊师利，一切法无觉无知，离知相故，是故佛名种性。文殊师利，法是种性。”

“世尊，云何法为种性？”

“文殊师利，诸法不可坏不可断，离坏断故，无相无名无性出言语道，是故法名种性。文殊师利，僧是不动相。”

“世尊，云何僧为不动相？”

“文殊师利，圣众安住如法性、实际、定乱平等中，安住智慧愚痴、解脱烦恼平等一切法中，心无所住，住不可得故，是故僧名不动性。文殊师利，一切法行处名为不动。”

“世尊，云何是事名为不动相？”

“文殊师利，一切虚空行处、不可思议行处、断行处，无根本无别异，不可得故，是故一切法行处名不动相。文殊师利，一切法无缘名不动相。”

“世尊，云何是事名不动相？”

“文殊师利，一切法无依止无住处，无缘无顺，离诸缘故，是故一切法无缘名不动相。文殊师利，一切法不取不舍相名不动相。”

“世尊，云何是事名不动相？”

“文殊师利，一切法皆归于如，同于法性。是法不可取不可舍，无求无愿诸愿断故，从本已来常寂灭相同于虚空，是故不取不舍名不动相。文殊师利，一切法无咎名不动相。”

“世尊，云何是事名不动相？”

“文殊师利，一切法无垢无所有，清净显曜如虚空无翳，诸罪定相不可得故，是故一切法无咎名不动相。文殊师利，一切法无归处名不动相。”

“世尊，云何是事名不动相？”

“文殊师利，一切法空无根本故无归处，是故无归处名不动相。文殊师利，一切法无学名不动相。”

“世尊，云何是事名不动相？”

“文殊师利，一切法性无学、不应学，不应修、不应思，不应念、不应住，不应发、不应行，不应断、不应证，不应语、不应言，不应求、不应说，不应取、不应舍，不应离、不应除。何以故？文殊师利，一切诸相毕竟离故，从本已来无所取常是舍相，诸法非智慧所及、非愚痴所及，是故无学名不动相。”
