## 月灯三昧经卷第一

高齐天竺三藏那连提耶舍译

如是我闻。一时婆伽婆住王舍城耆阇崛山。与大比丘众百千人俱。 

菩萨八十那由他皆一生补处。阿氏多菩萨摩诃萨而为上首。四天王释天王。娑婆世界主大梵天王。及余增上福德诸天。增上威势阿修罗王。龙王夜叉。干闼婆紧陀罗摩睺罗伽人非人等。前后围绕瞻仰如来。时此众中有菩萨。名月光童子。已于过去供养诸 佛。殖众善根自识宿命。信乐 大乘安住大乘大悲相应。从坐而起偏袒右肩右膝着地而白佛言。 世尊。我今于佛欲有所问。惟愿听许除我疑结。佛言。童子随汝所乐。于彼彼问当为汝说令得欢喜。我一切智一切知见。于一切法有力无畏而得自在。与无障碍解脱知见相应。童子。如来无所不知无所不见。无所不证无不选择。觉知无量无边世界。童子。诸佛世尊。于彼彼问悉能随答皆令心喜。尔时童子以偈问曰。

&nbsp;&nbsp;&nbsp;&nbsp;诸佛行于何等行&nbsp;&nbsp;&nbsp;&nbsp;能为世亲作光明

&nbsp;&nbsp;&nbsp;&nbsp;能得不可思议智&nbsp;&nbsp;&nbsp;&nbsp;惟愿救护解说之

&nbsp;&nbsp;&nbsp;&nbsp;何行得斯说法上&nbsp;&nbsp;&nbsp;&nbsp;人中牛王天敬奉

&nbsp;&nbsp;&nbsp;&nbsp;不可称量最上智&nbsp;&nbsp;&nbsp;&nbsp;惟愿为我善分别

&nbsp;&nbsp;&nbsp;&nbsp;我以深信故咨问&nbsp;&nbsp;&nbsp;&nbsp;真实无有谄曲心

&nbsp;&nbsp;&nbsp;&nbsp;余更无能证知我&nbsp;&nbsp;&nbsp;&nbsp;唯是人尊所照见

&nbsp;&nbsp;&nbsp;&nbsp;我有广大胜乐心&nbsp;&nbsp;&nbsp;&nbsp;释种师子知我行

&nbsp;&nbsp;&nbsp;&nbsp;我心不为语言故&nbsp;&nbsp;&nbsp;&nbsp;唯愿为我说助道

&nbsp;&nbsp;&nbsp;&nbsp;何法能将诸佛来&nbsp;&nbsp;&nbsp;&nbsp;而得增长无边智

&nbsp;&nbsp;&nbsp;&nbsp;于一切法到彼者&nbsp;&nbsp;&nbsp;&nbsp;唯愿为我善宣说

&nbsp;&nbsp;&nbsp;&nbsp;愿说长养我行法&nbsp;&nbsp;&nbsp;&nbsp;令得修成明利智

&nbsp;&nbsp;&nbsp;&nbsp;深心持戒不毁犯&nbsp;&nbsp;&nbsp;&nbsp;远离一切诸怖畏

&nbsp;&nbsp;&nbsp;&nbsp;云何于戒而不弃&nbsp;&nbsp;&nbsp;&nbsp;云何于慧而不减

&nbsp;&nbsp;&nbsp;&nbsp;云何安住阿兰若&nbsp;&nbsp;&nbsp;&nbsp;云何而得增智慧

&nbsp;&nbsp;&nbsp;&nbsp;云何能入胜妙法&nbsp;&nbsp;&nbsp;&nbsp;乐护禁戒无悔恨

&nbsp;&nbsp;&nbsp;&nbsp;云何于戒而不缺&nbsp;&nbsp;&nbsp;&nbsp;云何能知有为性

&nbsp;&nbsp;&nbsp;&nbsp;云何得斯三业净&nbsp;&nbsp;&nbsp;&nbsp;无染秽心趣佛道

&nbsp;&nbsp;&nbsp;&nbsp;云何能得身业净&nbsp;&nbsp;&nbsp;&nbsp;云何能除口意恶

&nbsp;&nbsp;&nbsp;&nbsp;云何得离杂染心&nbsp;&nbsp;&nbsp;&nbsp;唯愿世尊随问说

尔时佛告月光童子。菩萨摩诃萨若与一法相应。速得阿耨多罗三藐三菩提。如是诸法悉皆克获。云何一法。若菩萨摩诃萨于 众生所。起平等心。救护心。无碍心。无毒心。是为一法相应。速成阿耨多罗三藐三菩提。能获如是功德之利。尔时世尊。而说偈言。

&nbsp;&nbsp;&nbsp;&nbsp;若有受持是一法&nbsp;&nbsp;&nbsp;&nbsp;能顺菩萨正修行

&nbsp;&nbsp;&nbsp;&nbsp;因此一法功德故&nbsp;&nbsp;&nbsp;&nbsp;速得成于无上道

&nbsp;&nbsp;&nbsp;&nbsp;于一切处心无碍&nbsp;&nbsp;&nbsp;&nbsp;勇猛菩萨所能行

&nbsp;&nbsp;&nbsp;&nbsp;初不起于憎爱想&nbsp;&nbsp;&nbsp;&nbsp;如是则获妙功德

&nbsp;&nbsp;&nbsp;&nbsp;若能如是修等心&nbsp;&nbsp;&nbsp;&nbsp;则得证于平等果

&nbsp;&nbsp;&nbsp;&nbsp;如是法行俱平等&nbsp;&nbsp;&nbsp;&nbsp;则得足下安平相

&nbsp;&nbsp;&nbsp;&nbsp;修于平等离嗔心&nbsp;&nbsp;&nbsp;&nbsp;能除一切烦恼覆

&nbsp;&nbsp;&nbsp;&nbsp;以是因缘足下平&nbsp;&nbsp;&nbsp;&nbsp;故获足下莲花色

&nbsp;&nbsp;&nbsp;&nbsp;彼能独显于十方&nbsp;&nbsp;&nbsp;&nbsp;福德光明遍佛土

&nbsp;&nbsp;&nbsp;&nbsp;既得登于寂灭地&nbsp;&nbsp;&nbsp;&nbsp;调伏无量诸众生

童子。菩萨摩诃萨于一切众生起平等心。救护心。无碍心。无毒心。为世间眼。证得三昧。名为诸法体性平等无戏论三昧。从彼三昧成就十法。何者为十。一身戒。二口戒。三意戒。四业清净。五渡诸因缘。六悟解诸阴。七得界平等。八除诸入相。九断灭诸爱。十证于无生。复有十法。一入诸法性。二显示诸因。三不坏于果。四现见诸法。五修集于道。六与佛俱生。七智慧明利。八入诸众生乐欲之智。九得于法智。十入无碍辩智。复有十法。一善知文字智。二已渡诸事。三得音声智。四于界平等。五得界平等心生踊悦。六得于喜分。七得不曲心。八威仪调伏。九得质直心。十色无嗔变。复有十法。一面常怡悦。二言词和雅。三恒先慰问。四常不懈怠。五恭敬尊长。六供养尊长。七生处知足。八修善无厌。九邪命清净。十安住阿兰若。复有十法。一地地安住智。二正念不忘。三得阴方便智。四界方便智。五入方便智。六证诸神通。七灭诸烦恼。八断除习气。九心常勇猛。十住不净观。复有十法。一知犯方便。二灭诸有流。三断诸结使。四已渡诸有。五善识宿命。六于业果无疑。七于法思惟。八求于多闻。九得于利智。十得调伏地。复有十法。一不恃持戒。二不妄想分别。三无有轻躁。四住不退相。五出生善法。六厌离恶法。七不行烦恼。八不舍于学。九分别诸禅。十得一切众生乐欲之智。复有十法。一善分别生处。二得于尽智。三善知语言智。四弃舍俗缘。五厌离 三界。六不起下心。七不着诸法。八摄受正法。九守护正法。十知律方便。复有十法。一灭诸诤。二不相违。三不斗讼。四忍平等。五得忍地。六自摄于忍。七善择诸法。八心乐具戒。九决定方便善于问答。十善分别句义智。复有十法。一于法出生方便智。二善知义非义出生智。三前际智。四后际智。五现在智。六三世平等智。七善解三轮智。八心安住。九身安住。十善护威仪。复有十法。一不坏威仪。二分别威仪。三威仪端雅。四善解说谊。五得世智。六好施不悭。七恒舒施手。八常施不绝。九无物不施。十有惭。复有十法。一有愧。二弃舍恶心。三不舍头陀。四于信无爽。五常行喜行。六舍所坐处施诸尊长。七舍于憍慢。八善摄于心。九善知心相应。十善知心起。复有十法。一善知义智。二善知法智。三远离无智。四善入微细心。五识心自性。六善知法去来方便。七善知一切语言智。八善得词无碍差别。九得义决定方便智。十弃舍非义。复有十法。一亲近善人。二与之同事。三听受其教。四远离恶人。五修禅起通。六不着禅味。七游戏神通。八得于世智。九远离施设假名。十不厌有为。复有十法。一得利不忻。二逢衰不戚。三称而不悦。四讥而不忧。五誉之不增。六毁之不减。七不苦。八不乐。九不亲在家。十不在 僧众。复有十法。一舍不恭敬。二行于恭敬。三礼仪具足。四舍无礼仪。五不污俗家。六守护佛法。七宴默少言。八言行不粗。九与彼言谈善能方便。十降伏诸怨。复有十法。一善知时节。二于诸凡夫不可知想。三于诸贫贱不起轻心。四有乞即施。五于诸贫者任乞不障。六于诸破戒不起嫌心。七念欲救彼。八善知所作。九摄受正法。十舍于财食。复有十法。一不营积聚。二赞叹持戒。三诃责犯戒。四敬奉持戒无有谄心。五一切所有悉皆能施。六诚心劝请。七如说而行。八承事智人。九于诸法决定深乐修行。十得譬喻智。复有十法。一于前际方便。二修善为首。三有诸方便。四断除诸相。五弃舍诸想。六善知事相。七能演诸经。八于诸违顺善得方便。九于谛决定。十证于解脱。复有十法。一所言真直。二显自性智。三言说无疑。四系想于 空。五修于无相。六知无愿性。七得 四无畏。八于戒坚固。九入正具足。十得于智慧。复有十法。一系想一缘。二少结亲知。三不起浊心。四弃舍诸见。五得陀罗尼。六得智。七得明。八安住。九住持。十正勤。童子。是名菩萨摩诃萨从彼诸法体性平等无戏论三昧成就如是诸功德利。童子。如是三昧名为因。名为相应。名为教。名为门。名为作。名为道行。名为无疑。名为师导。名为行顺忍。名为忍地。名为除去不忍。名为智地。名为远离无知。名为建立于智。名为方便地。名为菩萨游行。名为亲近胜丈夫。名为远离恶丈夫。名为如来所说佛地。名为智者随喜。名为愚者所弃。名为 声闻难知。名为非外道地。名为如来所摄。名为 十力所知。名为诸天供养。名为梵王礼拜。名为帝释随后行。名为龙神曲躬。名为夜叉随喜。名为紧陀罗所赞。名为摩睺罗伽叹美。名为菩萨所修。名为智者所求。名为得无上道物。名为非财食施。名为除诸众生烦恼病药。名为智藏。名为无尽辩才。名为出生诸教。名为除诸痛苦。名为知三界。名为渡筏。名为渡四流船。名为出生名誉。名为赞显如来。名为如来利益。名为光赞十力。名为出生菩萨道德。名为慈灭恚怒。名为悲除恼害。名为欢喜寂静于心。名为舍所悲人。名为稣息大乘人。名为能师子吼。名为佛道。名为一切法印。名为引导一切智。名为菩萨游戏园苑名为散坏 魔军。名为善逝衢术。名为成诸吉义。名为防捍仇敌。名为以法降怨。名为真实无畏。名为如实不妄求力。名为 十八不共法根本。名为庄严法身。名为诸行威势。名为庄严佛慧。名为弃诸爱着。名为悦佛长子。名为满足佛智。名为非辟支佛地。名为清净心。名为清净身。名为成就解脱。名为无诸杂欲。名为无诸杂恚。名为非愚痴地。名为阿含智。名为能起诸术。名为除诸无明。名为满足解脱。名为踊悦禅人。名为须见者眼。名为游戏神通。名为能现神足。名为闻持陀罗尼。名为念持不忘。名为诸佛所加。名为导师方便。名为微细难知无相应者。名为舍于文字。名为深知义智。名为知见智。名为分别智。名为不可言说智。名为能调非智。名为质直者智。名为少欲者智。名为摄持精进。名为能持不忘。名为能销诸苦。名为诸法无生。名为一言演说能知所有生灭诸趣。是名一切法体性平等无戏论三昧。说是法门时。会中有八十那由他人天得无生法忍。九十二那由他人天得随音声忍。七十六那由他人天得于顺忍。六万人天远尘离垢得法眼净。一千比丘尽诸有漏心得解脱。一百五十比丘尼尽诸有漏心得解脱。五百优婆塞得阿那含果。八百优婆夷得斯陀含果。是时三千 大千世界六种震动。所谓。动遍动等遍动。踊遍踊等遍踊。起遍起等遍起。吼遍吼等遍吼。震遍震等遍震。觉遍觉等遍觉。东踊西没。西踊东没。南踊北没。北踊南没。中踊边没。边踊中没。以法力故忽然而起未曾有光。悉能晖照幽冥边远。乃至阿鼻地狱无不大明。是时世界铁围之间。黑闇众生更相瞻睹。咸各惊言。何忽在此有斯人辈。尔时世尊。而说偈言。

&nbsp;&nbsp;&nbsp;&nbsp;我念往劫六亿佛&nbsp;&nbsp;&nbsp;&nbsp;本生皆在耆阇山

&nbsp;&nbsp;&nbsp;&nbsp;我于过去求道时&nbsp;&nbsp;&nbsp;&nbsp;从彼诸尊闻斯定

&nbsp;&nbsp;&nbsp;&nbsp;时彼六亿最后佛&nbsp;&nbsp;&nbsp;&nbsp;为世间亲作光明

&nbsp;&nbsp;&nbsp;&nbsp;号曰娑罗树王佛&nbsp;&nbsp;&nbsp;&nbsp;我从彼尊问是定

&nbsp;&nbsp;&nbsp;&nbsp;我时生在刹利种&nbsp;&nbsp;&nbsp;&nbsp;于诸王中最尊胜

&nbsp;&nbsp;&nbsp;&nbsp;有子满于五百数&nbsp;&nbsp;&nbsp;&nbsp;具足一切诸伎能

&nbsp;&nbsp;&nbsp;&nbsp;我时为彼无上尊&nbsp;&nbsp;&nbsp;&nbsp;建立伽蓝满一亿

&nbsp;&nbsp;&nbsp;&nbsp;纯用胜妙大栴檀&nbsp;&nbsp;&nbsp;&nbsp;糅以金银及众宝

&nbsp;&nbsp;&nbsp;&nbsp;我时为王人爱乐&nbsp;&nbsp;&nbsp;&nbsp;号曰毗沙谟达王

&nbsp;&nbsp;&nbsp;&nbsp;为佛广设诸供养&nbsp;&nbsp;&nbsp;&nbsp;满足万八百亿岁

&nbsp;&nbsp;&nbsp;&nbsp;彼时最胜两足尊&nbsp;&nbsp;&nbsp;&nbsp;号曰娑罗树王者

&nbsp;&nbsp;&nbsp;&nbsp;于其七亿六千年&nbsp;&nbsp;&nbsp;&nbsp;住寿世间弘道化

&nbsp;&nbsp;&nbsp;&nbsp;有八十亿诸声闻&nbsp;&nbsp;&nbsp;&nbsp;三明六通常在定

&nbsp;&nbsp;&nbsp;&nbsp;住于漏尽最后身&nbsp;&nbsp;&nbsp;&nbsp;如是圣众无讥毁

&nbsp;&nbsp;&nbsp;&nbsp;我备种种胜供具&nbsp;&nbsp;&nbsp;&nbsp;供养渡诸恶趣者

&nbsp;&nbsp;&nbsp;&nbsp;为欲利益诸人天&nbsp;&nbsp;&nbsp;&nbsp;是以求于此三昧

&nbsp;&nbsp;&nbsp;&nbsp;我与妻子俱出家&nbsp;&nbsp;&nbsp;&nbsp;持彼佛教无与比

&nbsp;&nbsp;&nbsp;&nbsp;于千四万亿岁中&nbsp;&nbsp;&nbsp;&nbsp;我常咨问是三昧

&nbsp;&nbsp;&nbsp;&nbsp;八万那由偈称赞&nbsp;&nbsp;&nbsp;&nbsp;异异偈颂八亿兆

&nbsp;&nbsp;&nbsp;&nbsp;彼佛以此为他说&nbsp;&nbsp;&nbsp;&nbsp;惟论此定之一品

&nbsp;&nbsp;&nbsp;&nbsp;头目手足并妻子&nbsp;&nbsp;&nbsp;&nbsp;种种珍宝及饮食

&nbsp;&nbsp;&nbsp;&nbsp;一切财货无不舍&nbsp;&nbsp;&nbsp;&nbsp;为求如是三昧故

&nbsp;&nbsp;&nbsp;&nbsp;念昔百亿诸如来&nbsp;&nbsp;&nbsp;&nbsp;复有恒河沙数佛

&nbsp;&nbsp;&nbsp;&nbsp;是等皆住耆阇山&nbsp;&nbsp;&nbsp;&nbsp;宣说如是胜寂定

&nbsp;&nbsp;&nbsp;&nbsp;皆同释迦一名号&nbsp;&nbsp;&nbsp;&nbsp;佛子同字罗睺罗

&nbsp;&nbsp;&nbsp;&nbsp;给侍同名为欢喜&nbsp;&nbsp;&nbsp;&nbsp;王城同号迦毗罗

&nbsp;&nbsp;&nbsp;&nbsp;最第一只世知者&nbsp;&nbsp;&nbsp;&nbsp;同名目连舍利弗

&nbsp;&nbsp;&nbsp;&nbsp;世界同名为娑婆&nbsp;&nbsp;&nbsp;&nbsp;彼佛俱出浊恶世

&nbsp;&nbsp;&nbsp;&nbsp;我以诸供奉人尊&nbsp;&nbsp;&nbsp;&nbsp;为欲行于菩提行

&nbsp;&nbsp;&nbsp;&nbsp;诸供养具皆奉上&nbsp;&nbsp;&nbsp;&nbsp;为欲诵持此定故

&nbsp;&nbsp;&nbsp;&nbsp;发修胜行得此定&nbsp;&nbsp;&nbsp;&nbsp;得斯定行无量种

&nbsp;&nbsp;&nbsp;&nbsp;安住一切德行者&nbsp;&nbsp;&nbsp;&nbsp;得是三昧则不难

&nbsp;&nbsp;&nbsp;&nbsp;不着诸味离躁扰&nbsp;&nbsp;&nbsp;&nbsp;不涉世俗无嫉妒

&nbsp;&nbsp;&nbsp;&nbsp;安住大悲离嗔恚&nbsp;&nbsp;&nbsp;&nbsp;得是三昧则不难

&nbsp;&nbsp;&nbsp;&nbsp;远俗不怖于世利&nbsp;&nbsp;&nbsp;&nbsp;邪命清净无烦恼

&nbsp;&nbsp;&nbsp;&nbsp;于戒皎然无所畏&nbsp;&nbsp;&nbsp;&nbsp;得是三昧则不难

&nbsp;&nbsp;&nbsp;&nbsp;勇猛精进常不息&nbsp;&nbsp;&nbsp;&nbsp;爱乐闲寂行头陀

&nbsp;&nbsp;&nbsp;&nbsp;安住无我妙法忍&nbsp;&nbsp;&nbsp;&nbsp;得是三昧则不难

&nbsp;&nbsp;&nbsp;&nbsp;善调伏心无戏论&nbsp;&nbsp;&nbsp;&nbsp;安住威仪诸行等

&nbsp;&nbsp;&nbsp;&nbsp;乐行舍施无悭吝&nbsp;&nbsp;&nbsp;&nbsp;得是三昧则不难

&nbsp;&nbsp;&nbsp;&nbsp;如来所有诸相好&nbsp;&nbsp;&nbsp;&nbsp;及以十八不共法

&nbsp;&nbsp;&nbsp;&nbsp;力无畏等得不难&nbsp;&nbsp;&nbsp;&nbsp;以能受持此定故

&nbsp;&nbsp;&nbsp;&nbsp;佛眼所见诸众生&nbsp;&nbsp;&nbsp;&nbsp;假使一时俱成佛

&nbsp;&nbsp;&nbsp;&nbsp;彼佛一一各寿命&nbsp;&nbsp;&nbsp;&nbsp;千万亿数难思劫

&nbsp;&nbsp;&nbsp;&nbsp;彼佛各有无量头&nbsp;&nbsp;&nbsp;&nbsp;犹如大海诸沙数

&nbsp;&nbsp;&nbsp;&nbsp;一头各有无量舌&nbsp;&nbsp;&nbsp;&nbsp;其数亦如大海沙

&nbsp;&nbsp;&nbsp;&nbsp;彼一一舌各称扬&nbsp;&nbsp;&nbsp;&nbsp;持定一偈之功德

&nbsp;&nbsp;&nbsp;&nbsp;说其少分不能尽&nbsp;&nbsp;&nbsp;&nbsp;何况书写及受持

&nbsp;&nbsp;&nbsp;&nbsp;若有顺定头陀德&nbsp;&nbsp;&nbsp;&nbsp;天修罗鬼所爱护

&nbsp;&nbsp;&nbsp;&nbsp;为诸王等常顺从&nbsp;&nbsp;&nbsp;&nbsp;受持难见寂定故

&nbsp;&nbsp;&nbsp;&nbsp;彼有无边无碍辩&nbsp;&nbsp;&nbsp;&nbsp;宣说无量百千经

&nbsp;&nbsp;&nbsp;&nbsp;于一切时常不断&nbsp;&nbsp;&nbsp;&nbsp;以持此经闻持藏

&nbsp;&nbsp;&nbsp;&nbsp;若欲得见弥陀佛&nbsp;&nbsp;&nbsp;&nbsp;及彼安乐世界等

&nbsp;&nbsp;&nbsp;&nbsp;后大怖畏恶世时&nbsp;&nbsp;&nbsp;&nbsp;应当闻持是三昧

&nbsp;&nbsp;&nbsp;&nbsp;我今于汝有付嘱&nbsp;&nbsp;&nbsp;&nbsp;我人中尊自劝汝

&nbsp;&nbsp;&nbsp;&nbsp;我 涅槃后末世时&nbsp;&nbsp;&nbsp;&nbsp;应当闻持是三昧

&nbsp;&nbsp;&nbsp;&nbsp;十方所有一切佛&nbsp;&nbsp;&nbsp;&nbsp;过去世中及现在

&nbsp;&nbsp;&nbsp;&nbsp;彼佛皆学是三昧&nbsp;&nbsp;&nbsp;&nbsp;得到无为佛菩提

童子。以是义故。若有菩萨摩诃萨欲于如来真实功德开示辩说。义味名号无有穷尽。一切所说为佛所记。汝今应当读诵受持。为他广说如是三昧。童子。何者如来实德名号。若菩萨摩诃萨住阿兰若树下空闲静默独坐。当如是学。谓如来应供正遍知明行足善逝世间解无上士调御丈夫 天人师佛世尊。积集如来胜妙功德。修诸善根而不坏失。以大忍力得诸相花及随形好而自庄严。可爱色中最为增上。睹者无厌敬信爱乐。于诸智慧无能夺者。不可坏力化诸众生。为菩萨之父。为贤圣之王。为向涅槃导师。无边智慧无量辩才。梵音清雅言声辩畅。相好希奇有目瞻仰。随所观处欲舍不能。得无比身。不为欲染。不为色染。过无色界。远离诸苦弃舍诸法。解脱诸界非入相应。断除诸结尽诸渴爱。渡于四流满足智慧。安处涅槃住于实际。童子。此显如来真实功德。是名菩萨摩诃萨住彼三昧。能获如来真实功德。开说名义无有穷尽。一切所说诸佛所记。尔时世尊。而说偈言。

&nbsp;&nbsp;&nbsp;&nbsp;于无量数千劫中&nbsp;&nbsp;&nbsp;&nbsp;不能说尽如来德

&nbsp;&nbsp;&nbsp;&nbsp;久集一切妙善根&nbsp;&nbsp;&nbsp;&nbsp;为求如是胜定故

&nbsp;&nbsp;&nbsp;&nbsp;庄严美女姝妙身&nbsp;&nbsp;&nbsp;&nbsp;最上希奇可乐色

&nbsp;&nbsp;&nbsp;&nbsp;我本决施无悔心&nbsp;&nbsp;&nbsp;&nbsp;为求如是胜定故

&nbsp;&nbsp;&nbsp;&nbsp;舍所重财及僮仆&nbsp;&nbsp;&nbsp;&nbsp;摩尼大宝与金银

&nbsp;&nbsp;&nbsp;&nbsp;以胜上心而施彼&nbsp;&nbsp;&nbsp;&nbsp;为求如是三昧故

&nbsp;&nbsp;&nbsp;&nbsp;以摩尼宝珠璎珞&nbsp;&nbsp;&nbsp;&nbsp;天冠臂印及金绳

&nbsp;&nbsp;&nbsp;&nbsp;昔曾奉施诸尊师&nbsp;&nbsp;&nbsp;&nbsp;为求如是胜定故

&nbsp;&nbsp;&nbsp;&nbsp;诸妙香花无量果&nbsp;&nbsp;&nbsp;&nbsp;皆是犍陀婆师香

&nbsp;&nbsp;&nbsp;&nbsp;我以此花散佛塔&nbsp;&nbsp;&nbsp;&nbsp;增上淳至胜妙心

&nbsp;&nbsp;&nbsp;&nbsp;我以无量诸法施&nbsp;&nbsp;&nbsp;&nbsp;欢喜开导诸众生

&nbsp;&nbsp;&nbsp;&nbsp;于诸名闻及利养&nbsp;&nbsp;&nbsp;&nbsp;我初不起如是心

&nbsp;&nbsp;&nbsp;&nbsp;我本集于头陀德&nbsp;&nbsp;&nbsp;&nbsp;独在树下默无言

&nbsp;&nbsp;&nbsp;&nbsp;无量慈悲愍众生&nbsp;&nbsp;&nbsp;&nbsp;为求无上菩提果

&nbsp;&nbsp;&nbsp;&nbsp;共住同戒无违诤&nbsp;&nbsp;&nbsp;&nbsp;爱语常流润泽音

&nbsp;&nbsp;&nbsp;&nbsp;言词柔软人乐闻&nbsp;&nbsp;&nbsp;&nbsp;一切见之无厌舍

&nbsp;&nbsp;&nbsp;&nbsp;住于他舍离家悭&nbsp;&nbsp;&nbsp;&nbsp;无量亿生不嫉妒

&nbsp;&nbsp;&nbsp;&nbsp;欢喜常自行乞食&nbsp;&nbsp;&nbsp;&nbsp;于诸请召皆弃舍

&nbsp;&nbsp;&nbsp;&nbsp;若有多闻能受持&nbsp;&nbsp;&nbsp;&nbsp;于此三昧四句偈

&nbsp;&nbsp;&nbsp;&nbsp;如是便为供养我&nbsp;&nbsp;&nbsp;&nbsp;以胜上心而尊敬

&nbsp;&nbsp;&nbsp;&nbsp;我昔行于种种施&nbsp;&nbsp;&nbsp;&nbsp;长夜于戒而不犯

&nbsp;&nbsp;&nbsp;&nbsp;以无量种供养佛&nbsp;&nbsp;&nbsp;&nbsp;为求如是寂定故

&nbsp;&nbsp;&nbsp;&nbsp;我于无量世界中&nbsp;&nbsp;&nbsp;&nbsp;满中摩尼而广施

&nbsp;&nbsp;&nbsp;&nbsp;闻是三昧持一偈&nbsp;&nbsp;&nbsp;&nbsp;此福过彼不可量

&nbsp;&nbsp;&nbsp;&nbsp;一切所有种种花&nbsp;&nbsp;&nbsp;&nbsp;及诸妙香甚希有

&nbsp;&nbsp;&nbsp;&nbsp;供养一切诸如来&nbsp;&nbsp;&nbsp;&nbsp;乐修善根无量劫

&nbsp;&nbsp;&nbsp;&nbsp;世间所有诸伎乐&nbsp;&nbsp;&nbsp;&nbsp;胜妙饮食及宝衣

&nbsp;&nbsp;&nbsp;&nbsp;无量劫中增上心&nbsp;&nbsp;&nbsp;&nbsp;常以供养诸十力

&nbsp;&nbsp;&nbsp;&nbsp;若人兴于菩提愿&nbsp;&nbsp;&nbsp;&nbsp;当获无上大法王

&nbsp;&nbsp;&nbsp;&nbsp;若人于此三昧经&nbsp;&nbsp;&nbsp;&nbsp;闻说一偈福过彼

&nbsp;&nbsp;&nbsp;&nbsp;于恒河中所有沙&nbsp;&nbsp;&nbsp;&nbsp;尔所劫数说其利

&nbsp;&nbsp;&nbsp;&nbsp;敷演彼德不能尽&nbsp;&nbsp;&nbsp;&nbsp;以持无量福定故

童子。以是义故。菩萨摩诃萨于是三昧。应当至心受持读诵。为他演说分别显示。广化众生修是三昧。尔时世尊。即说偈言。

&nbsp;&nbsp;&nbsp;&nbsp;于彼佛所闻如是&nbsp;&nbsp;&nbsp;&nbsp;无上胜妙之利益

&nbsp;&nbsp;&nbsp;&nbsp;是故我今为汝说&nbsp;&nbsp;&nbsp;&nbsp;诸佛所说胜三昧

&nbsp;&nbsp;&nbsp;&nbsp;七亿三千万佛所&nbsp;&nbsp;&nbsp;&nbsp;我于过去曾供养

&nbsp;&nbsp;&nbsp;&nbsp;彼诸一切如来等&nbsp;&nbsp;&nbsp;&nbsp;亦说如是修多罗

&nbsp;&nbsp;&nbsp;&nbsp;由此能入大悲心&nbsp;&nbsp;&nbsp;&nbsp;是故显说此三昧

&nbsp;&nbsp;&nbsp;&nbsp;若有习学多闻者&nbsp;&nbsp;&nbsp;&nbsp;得如来智则不难

&nbsp;&nbsp;&nbsp;&nbsp;若能于彼末世时&nbsp;&nbsp;&nbsp;&nbsp;世间导师灭度后

&nbsp;&nbsp;&nbsp;&nbsp;有诸毁法恶比丘&nbsp;&nbsp;&nbsp;&nbsp;于彼多闻不悕乐

&nbsp;&nbsp;&nbsp;&nbsp;虽说戒法而得活&nbsp;&nbsp;&nbsp;&nbsp;自于戒法不乐行

&nbsp;&nbsp;&nbsp;&nbsp;虽说禅定而得活&nbsp;&nbsp;&nbsp;&nbsp;自于禅定不乐行

&nbsp;&nbsp;&nbsp;&nbsp;虽说智慧而得活&nbsp;&nbsp;&nbsp;&nbsp;自于智慧不乐行

&nbsp;&nbsp;&nbsp;&nbsp;虽说解脱而得活&nbsp;&nbsp;&nbsp;&nbsp;自于解脱不乐行

&nbsp;&nbsp;&nbsp;&nbsp;虽说知见而得活&nbsp;&nbsp;&nbsp;&nbsp;自于知见不乐行

&nbsp;&nbsp;&nbsp;&nbsp;如人口说栴檀香&nbsp;&nbsp;&nbsp;&nbsp;于诸香中最为上

&nbsp;&nbsp;&nbsp;&nbsp;有人问彼说香者&nbsp;&nbsp;&nbsp;&nbsp;汝所说香自有不

&nbsp;&nbsp;&nbsp;&nbsp;答云我实不闻香&nbsp;&nbsp;&nbsp;&nbsp;但由说香而得活

&nbsp;&nbsp;&nbsp;&nbsp;于佛灭后末恶世&nbsp;&nbsp;&nbsp;&nbsp;有不应式诸比丘

&nbsp;&nbsp;&nbsp;&nbsp;虽说戒法而得活&nbsp;&nbsp;&nbsp;&nbsp;不能自行于戒法

&nbsp;&nbsp;&nbsp;&nbsp;于佛灭后末恶世&nbsp;&nbsp;&nbsp;&nbsp;有不应式诸比丘

&nbsp;&nbsp;&nbsp;&nbsp;虽说定法而得活&nbsp;&nbsp;&nbsp;&nbsp;不能自行于定法

&nbsp;&nbsp;&nbsp;&nbsp;于佛灭后末恶世&nbsp;&nbsp;&nbsp;&nbsp;有不应式诸比丘

&nbsp;&nbsp;&nbsp;&nbsp;虽说慧法而得活&nbsp;&nbsp;&nbsp;&nbsp;不能自行于慧法

&nbsp;&nbsp;&nbsp;&nbsp;于佛灭后末恶世&nbsp;&nbsp;&nbsp;&nbsp;有不应式诸比丘

&nbsp;&nbsp;&nbsp;&nbsp;虽说解脱而得活&nbsp;&nbsp;&nbsp;&nbsp;不能自行解脱法

&nbsp;&nbsp;&nbsp;&nbsp;于佛灭后末恶世&nbsp;&nbsp;&nbsp;&nbsp;有不应式诸比丘

&nbsp;&nbsp;&nbsp;&nbsp;虽说知见而得活&nbsp;&nbsp;&nbsp;&nbsp;不能自行知见法

&nbsp;&nbsp;&nbsp;&nbsp;譬如贫贱为他欺&nbsp;&nbsp;&nbsp;&nbsp;后时富贵人所敬

&nbsp;&nbsp;&nbsp;&nbsp;人天龙鬼鸠槃荼&nbsp;&nbsp;&nbsp;&nbsp;终不供养无定者

&nbsp;&nbsp;&nbsp;&nbsp;若得三昧微妙地&nbsp;&nbsp;&nbsp;&nbsp;智者便得广智藏

&nbsp;&nbsp;&nbsp;&nbsp;为彼人天之所敬&nbsp;&nbsp;&nbsp;&nbsp;能以上施施众生

&nbsp;&nbsp;&nbsp;&nbsp;我闻如是之利益&nbsp;&nbsp;&nbsp;&nbsp;最为胜上佛所演

&nbsp;&nbsp;&nbsp;&nbsp;亲属资财皆悉舍&nbsp;&nbsp;&nbsp;&nbsp;为欲闻说是三昧

&nbsp;&nbsp;&nbsp;&nbsp;月光童子心欢喜&nbsp;&nbsp;&nbsp;&nbsp;合掌向佛说是言

&nbsp;&nbsp;&nbsp;&nbsp;我于佛仙灭度后&nbsp;&nbsp;&nbsp;&nbsp;当护持此佛胜法

&nbsp;&nbsp;&nbsp;&nbsp;于自身命能弃舍&nbsp;&nbsp;&nbsp;&nbsp;及诸世间种种乐

&nbsp;&nbsp;&nbsp;&nbsp;于后恶世怖畏时&nbsp;&nbsp;&nbsp;&nbsp;当护持是胜妙定

&nbsp;&nbsp;&nbsp;&nbsp;我见世间无量苦&nbsp;&nbsp;&nbsp;&nbsp;兴大悲心而欲拔

&nbsp;&nbsp;&nbsp;&nbsp;于彼复起大慈心&nbsp;&nbsp;&nbsp;&nbsp;而为说此胜三昧

&nbsp;&nbsp;&nbsp;&nbsp;众中五百人咸起&nbsp;&nbsp;&nbsp;&nbsp;亦愿护持是三昧

&nbsp;&nbsp;&nbsp;&nbsp;童子于彼为上首&nbsp;&nbsp;&nbsp;&nbsp;亦共持此胜三昧

尔时月光童子白佛言。世尊。所言三昧何者是也。佛言。童子。谛听谛听。当为汝说。谓一能寂灭于心。二无所起。三无和合智。四弃舍重担。五得如来智。六成佛威力。七治其欲着。八灭除嗔恚。九断离愚痴。十住心相应。十一舍不住心。十二乐欲善法。十三欲夺有为。十四安住正信。十五夜常觉悟。十六不舍禅定。十七增已生善。十八于生不乐。十九不造诸业。二十不计内入。二十一不计外入。二十二不赞自身。二十三不毁他人。二十四不在俗家。二十五戒行淳熟。二十六无能轻欺。二十七有大福德。二十八自知。二十九不轻躁。三十安住威仪。三十一舍粗恶言。三十二无怒恚心。三十三救护于彼。三十四护善知识。三十五护持密语。三十六于诸众生不起害心。三十七不恼持戒。三十八恒柔软语。三十九不依三界。四十于一切智而得顺忍。尔时世尊。而说偈言。

&nbsp;&nbsp;&nbsp;&nbsp;我已开于甘露门&nbsp;&nbsp;&nbsp;&nbsp;我已说诸法自性

&nbsp;&nbsp;&nbsp;&nbsp;我已示于 生死过&nbsp;&nbsp;&nbsp;&nbsp;我已开显涅槃利

&nbsp;&nbsp;&nbsp;&nbsp;我已教离恶知识&nbsp;&nbsp;&nbsp;&nbsp;常当亲近善知识

&nbsp;&nbsp;&nbsp;&nbsp;离诸愦众住寂静&nbsp;&nbsp;&nbsp;&nbsp;常修慈心而不绝

&nbsp;&nbsp;&nbsp;&nbsp;于清净戒常护持&nbsp;&nbsp;&nbsp;&nbsp;欢喜乐于头陀行

&nbsp;&nbsp;&nbsp;&nbsp;若能常习于舍慧&nbsp;&nbsp;&nbsp;&nbsp;得是三昧则不难

&nbsp;&nbsp;&nbsp;&nbsp;此能得于寂灭地&nbsp;&nbsp;&nbsp;&nbsp;终不堕在声闻地

&nbsp;&nbsp;&nbsp;&nbsp;必当证于佛智慧&nbsp;&nbsp;&nbsp;&nbsp;克获诸佛无量德

&nbsp;&nbsp;&nbsp;&nbsp;见诸众生有智器&nbsp;&nbsp;&nbsp;&nbsp;为说佛慧以示之

&nbsp;&nbsp;&nbsp;&nbsp;若能发求无上智&nbsp;&nbsp;&nbsp;&nbsp;得是三昧则不难

&nbsp;&nbsp;&nbsp;&nbsp;若为食起嫉妒心&nbsp;&nbsp;&nbsp;&nbsp;当观食已无有净

&nbsp;&nbsp;&nbsp;&nbsp;用功无量乃得成&nbsp;&nbsp;&nbsp;&nbsp;若深观此能得定

&nbsp;&nbsp;&nbsp;&nbsp;无物能将此定来&nbsp;&nbsp;&nbsp;&nbsp;必由净戒之所起

&nbsp;&nbsp;&nbsp;&nbsp;诸法体性常寂然&nbsp;&nbsp;&nbsp;&nbsp;凡夫无智不能会

&nbsp;&nbsp;&nbsp;&nbsp;若能心住于寂定&nbsp;&nbsp;&nbsp;&nbsp;是人一切常有佛

&nbsp;&nbsp;&nbsp;&nbsp;人尊恒见诸众生&nbsp;&nbsp;&nbsp;&nbsp;常修如是寂灭定

&nbsp;&nbsp;&nbsp;&nbsp;念佛相好及德行&nbsp;&nbsp;&nbsp;&nbsp;能使诸根不乱动

&nbsp;&nbsp;&nbsp;&nbsp;心无迷惑与法合&nbsp;&nbsp;&nbsp;&nbsp;得闻得智如大海

&nbsp;&nbsp;&nbsp;&nbsp;智者住于此三昧&nbsp;&nbsp;&nbsp;&nbsp;摄念行于经行所

&nbsp;&nbsp;&nbsp;&nbsp;能见千亿诸如来&nbsp;&nbsp;&nbsp;&nbsp;亦值无量恒沙佛

&nbsp;&nbsp;&nbsp;&nbsp;若人心有迷惑者&nbsp;&nbsp;&nbsp;&nbsp;于佛法中取限量

&nbsp;&nbsp;&nbsp;&nbsp;于无量中无有量&nbsp;&nbsp;&nbsp;&nbsp;如来诸德不思议

&nbsp;&nbsp;&nbsp;&nbsp;一切世间无与比&nbsp;&nbsp;&nbsp;&nbsp;何况而能有过者

&nbsp;&nbsp;&nbsp;&nbsp;诸智诸德皆相应&nbsp;&nbsp;&nbsp;&nbsp;于此不疑定成佛

&nbsp;&nbsp;&nbsp;&nbsp;得如来身紫金色&nbsp;&nbsp;&nbsp;&nbsp;一切端妙为世亲

&nbsp;&nbsp;&nbsp;&nbsp;缘于如是心安住&nbsp;&nbsp;&nbsp;&nbsp;乃名得定之菩萨

&nbsp;&nbsp;&nbsp;&nbsp;此缘佛相是有作&nbsp;&nbsp;&nbsp;&nbsp;能除一切有相想

&nbsp;&nbsp;&nbsp;&nbsp;然后安住于无相&nbsp;&nbsp;&nbsp;&nbsp;乃能达于诸法空

&nbsp;&nbsp;&nbsp;&nbsp;能得安住于法身&nbsp;&nbsp;&nbsp;&nbsp;知一切有而无有

&nbsp;&nbsp;&nbsp;&nbsp;无有之相修习已&nbsp;&nbsp;&nbsp;&nbsp;然后观佛非色身

&nbsp;&nbsp;&nbsp;&nbsp;我今为汝善说之&nbsp;&nbsp;&nbsp;&nbsp;彼彼趣于如是处

&nbsp;&nbsp;&nbsp;&nbsp;所谓觉知诸缘事&nbsp;&nbsp;&nbsp;&nbsp;无量思量常不断

&nbsp;&nbsp;&nbsp;&nbsp;若有能生如是心&nbsp;&nbsp;&nbsp;&nbsp;念佛相好及智慧

&nbsp;&nbsp;&nbsp;&nbsp;彼人能修如是念&nbsp;&nbsp;&nbsp;&nbsp;一心趣向无退转

&nbsp;&nbsp;&nbsp;&nbsp;若行若坐若经行&nbsp;&nbsp;&nbsp;&nbsp;于诸佛智无疑惑

&nbsp;&nbsp;&nbsp;&nbsp;得无疑已作是愿&nbsp;&nbsp;&nbsp;&nbsp;令我得佛三界尊

&nbsp;&nbsp;&nbsp;&nbsp;必当得见诸如来&nbsp;&nbsp;&nbsp;&nbsp;入佛法中能选择

&nbsp;&nbsp;&nbsp;&nbsp;于此三昧而起已&nbsp;&nbsp;&nbsp;&nbsp;稽首礼于十方佛

&nbsp;&nbsp;&nbsp;&nbsp;身口及意皆清净&nbsp;&nbsp;&nbsp;&nbsp;赞叹诸佛常不断

&nbsp;&nbsp;&nbsp;&nbsp;常修如是念佛相&nbsp;&nbsp;&nbsp;&nbsp;日夜恒见诸如来

&nbsp;&nbsp;&nbsp;&nbsp;若遇垂死最重疾&nbsp;&nbsp;&nbsp;&nbsp;痛恼逼迫极无聊

&nbsp;&nbsp;&nbsp;&nbsp;念佛三昧常不舍&nbsp;&nbsp;&nbsp;&nbsp;不令苦切夺此心

&nbsp;&nbsp;&nbsp;&nbsp;彼人自解是法故&nbsp;&nbsp;&nbsp;&nbsp;则知一切诸法空

&nbsp;&nbsp;&nbsp;&nbsp;以住如是诸教门&nbsp;&nbsp;&nbsp;&nbsp;于菩萨行不厌恶

&nbsp;&nbsp;&nbsp;&nbsp;得闻如是利益已&nbsp;&nbsp;&nbsp;&nbsp;求于如来无等智

&nbsp;&nbsp;&nbsp;&nbsp;于后不生追悔心&nbsp;&nbsp;&nbsp;&nbsp;最上菩提难得故

&nbsp;&nbsp;&nbsp;&nbsp;我今为汝无量说&nbsp;&nbsp;&nbsp;&nbsp;汝于此法若不行

&nbsp;&nbsp;&nbsp;&nbsp;如人虽持良妙药&nbsp;&nbsp;&nbsp;&nbsp;于自身病不能治

&nbsp;&nbsp;&nbsp;&nbsp;是故应当知选择&nbsp;&nbsp;&nbsp;&nbsp;所谓求于胜三昧

&nbsp;&nbsp;&nbsp;&nbsp;戒闻布施常修习&nbsp;&nbsp;&nbsp;&nbsp;得是三昧则不难