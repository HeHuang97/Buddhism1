## 《大智度论》第九卷

### 释初品中现普身

【经】尔时，世尊在师子座上坐，于三千大千世界中其德特尊，光明色像威德巍巍，遍至十方如恒河沙等诸佛世界；譬如须弥山王，光色殊特，众山无能及者。

【论】问曰：佛以何力故，于一切众生中，其德特尊，光明威德巍巍，乃如是耶？如转轮圣王、诸天、圣人，亦有大力光明威德，何以独言佛德特尊？

答曰：此诸贤圣虽有光明威德，有量有限。譬如众星，日光既出，则没不现。佛从无量阿僧祇劫，集大功德，一切具足，因缘大故，果报亦大，余人无此。

复次，佛世世修诸苦行，无量无数头目髓脑常施众生，岂唯国财、妻子而已！一切种种戒、种种忍、种种精进、种种禅定，及无比清净，不可坏不可尽智慧，世世修行，已具足满。此果力故，得不可称量殊特威神。以是故，言因缘大故，果报亦大。

问曰：若佛神力无量，威德巍巍，不可称说，何以故受九罪报：一者、梵志女孙陀利谤，五百阿罗汉亦被谤；二者、旃遮婆罗门女，系木盂作腹谤佛；三者、提婆达推山压佛，伤足大指；四者、迸木刺脚；五者、毗楼璃王兴兵杀诸释子，佛时头痛；六者、受阿耆达多婆罗门请而食马麦；七者、冷风动故脊痛；八者、六年苦行；九者、入婆罗门聚落乞食不得，空钵而还。复有冬至前后八夜，寒风破竹，索三衣御寒；又复患热，阿难在后扇佛。如是等世界小事，佛皆受之。若佛神力无量，三千大千世界，乃至东方恒河沙等诸世界，南西北方、四维、上、下，光明色像，威德巍巍，何以故受诸罪报？

答曰：佛在人中生，有父母，受人身力，一指节力胜千万亿那由他白象力，神通力无量无数，不可思议。是净饭王子，厌老病死苦，出家得佛道，是人岂受罪报，为寒热等所困？如佛神力不可思议，不可思议法中，何有寒热诸患？

复次，佛有二种身：一者、法性身，二者、父母生身。是法性身满十方虚空，无量无边，色像端正，相好庄严，无量光明，无量音声，听法众亦满虚空。此众亦是法性身，非生死人所得见。常出种种身、种种名号、种种生处、种种方便度众生，常度一切，无须臾息时。如是法性身佛，能度十方众生。受诸罪报者，是生身佛；<sup>此中之法性身即是将前文所述的以法性为体之法身与佛之功德色身（报身）合在一起谈的，从中可以看到佛陀报身之一些品质，如妙色、光明、音声皆周遍十方，寿量无尽等</sup>生身佛，次第说法如人法。以有二种佛故，受诸罪无咎。

复次，佛即得道时，一切不善法尽断，一切善法皆成就，云何今实有不善法报可受？但怜愍未来世众生故，现方便受此诸罪。

复次，如阿泥卢豆，与一辟支佛食故，受无量世乐，心念饮食，应意即得；何况佛世世割肉出髓以施众生，而乞食不得，空钵而还？以是事故，知佛方便，为度众生故，受此诸罪。云何方便怜愍未来世？五众佛弟子施福薄故，乞种种自活之具不能得。诸白衣言：“汝衣食不能得，有病不能除，何能得道以益于人？”是五众当答：“我等虽无活身小事，有行道福德。我等今日众苦，是先身罪报；今之功德，利在将来。我等大师佛入婆罗门聚落乞食，尚亦不得，空钵而还。佛亦有诸病，释子毕罪时，佛亦头痛，何况我等薄福下人！”诸白衣闻已，瞋心则息，便以四种供养供给比丘，身得安隐，坐禅得道。是为方便故，非实受罪。如毗摩罗诘经中说：佛在毗耶离国，是时佛语阿难：“我身中热风气发，当用牛乳，汝持我钵乞牛乳来！”阿难持佛钵，晨朝入毗耶离，至一居士门下立。是时毗摩罗诘在是中行，见阿难持佛钵而立，问阿难：“汝何以晨朝持钵立此？”阿难答曰：“佛身小疾，当用牛乳，故我到此。”毗摩罗诘言：“止！止！阿难，勿谤如来！佛为世尊，已过一切诸不善法，当有何病？勿使外道闻此粗语，彼当轻佛！便言佛自疾不能救，安能救人？”阿难言：“此非我意，面受佛敕，当须牛乳！”毗摩罗诘言：“此虽佛敕，是为方便，以今五恶之世故，以是像度脱一切。若未来世有诸病比丘，当从白衣求诸汤药。白衣言：‘汝自疾不能救，安能救余人？’诸比丘言：‘我等大师犹尚有病，况我等身如草芥，能不病耶？’以是事故，诸白衣等以诸汤药供给比丘，使得安隐，坐禅行道。有外道仙人，能以药草、咒术除他人病，何况如来一切智德，自身有病而不能除？汝且默然！持钵取乳，勿令余人异学得闻知也。”以是故，知佛为方便，非实病也。诸罪因缘，皆亦如是。以是故，言佛其德特尊，光明色像，威德巍巍。

【经】尔时，世尊以常身示此三千大千世界一切众生。是时，首陀会天、梵众天、他化自在天、化自乐天、兜率陀天、夜摩天、三十三天、四天王天，及三千大千世界人与非人，以诸天华、天缨络、天泽香、天末香、天青莲华、赤莲华、白莲华、红莲华、天树叶香，持诣佛所。

【论】问曰：佛何以故以常身示此三千大千世界中一切众生？

答曰：佛欲说摩诃般若波罗蜜，入三昧王三昧，从足下相轮光明，上至肉髻光炎大明。譬如劫尽烧时，诸须弥山王随次燃尽。是光明遍满三千大千世界，乃至十方恒河沙等诸佛世界，皆悉大明。众生见者，毕至阿耨多罗三藐三菩提，是佛欲说般若波罗蜜初神力。第二、一切毛孔皆悉微笑。第三、放常光明，面各一丈。第四、舌相遍覆三千大千世界而笑。第五、入师子游戏三昧，三千大千世界六反震动。第六、佛坐师子座，现最胜身，光明色像，威德巍巍。以此神力，感动众生。其有信者，皆至阿耨多罗三藐三菩提。其中疑者，示常身，便得信解而各说言：“今所见者，是佛真身。”以佛力故，此三千大千世界中人，见佛常身，远近无碍。是时，三千大千世界众生，皆大欢喜言：“此真是佛身！”佛初生时，初成佛时，初转法轮时，皆以此身；如是思惟，此真是佛身。

问曰：何以故名为净居天、梵世天？

答曰：四禅有八种：五种是阿那含住处，是名净居；三种凡夫、圣人共住。过是八处，有十住菩萨住处，亦名净居，号大自在天王。梵世天者，生处有三种：一者、梵众天，诸小梵生处；二者、梵辅天，贵梵生处；三者、大梵天，是名中间禅生处。

问曰：离欲是同，何以故有贵贱异处？

答曰：初禅三种：下、中、上。若修下禅，生梵众；若修中禅，生梵辅；若修上禅，生大梵。慈行亦如是。如妙眼师念言：“我为众人说法，皆生梵天中。我今不应与弟子同处，当修上慈。”修上慈故，生大梵天中。

复次，第一清净心故，生大梵天中。

问曰：何以故于四禅中但说初、后，不说中间？

答曰：初门离欲难故，最后微妙难得故，中间易入故不说。

复次，言梵世已摄色界，以第四禅第一妙故别说。

复次，以人多识梵天，不识余天，是故但说梵天。以净居天常怜愍众生，常劝请佛故。

复次，佛说法声至梵天。佛得道时，诸天展转唱告，乃至净居天。以是故，说初、后，不说中。

复次，梵天近欲界故应闻，净居天是色界主，是故应闻。譬如守门人识客；客至其主，主则识之，中间无事故不说。

复次，二禅大喜，三禅大乐，喜、乐放逸，是故不说。

问曰：何以名他化自在？

答曰：此天夺他所化而自娱乐，故言他化自在。化自乐者，自化五尘而自娱乐，故言化自乐。兜率名知足天，夜摩名善分天，第二名三十三天，最下天是四天王诸天。须弥山高八万四千由旬，上有三十三天城。须弥山边有山，名由揵陀罗，高四万二千由旬。此山有四头，头各有城，四天王各居一城。夜摩等诸天，七宝地在虚空中，有风持之令住；乃至净居亦复如是。如是诸天见佛身清净，大光明净，持诸供具水陆诸华，陆地生华，须曼提为第一；水中生华，青莲华为第；若树生华；若蔓生华。是诸名华，种种异色，种种香薰，各持天华来诣佛所。以此诸华，色好多香，柔软细滑，是故以此为供养具。云何为天华？天华芬薰，香气逆风。诸天缨络，悬在佛上。天泽香以途佛地，天末香以散佛上。天莲华青、赤、红、白，何以无黄？黄属火，火非水华所宜故。天宝莲华，琉璃为茎，金刚为台，阎浮那陀金为叶，柔软且香；并天树叶香，持诣佛所。

问曰：若诸天供养，应持天华，人及非人，云何得天华？

答曰：佛以神足放大光明，地六种震动，诸天雨种种妙华，满三千大千世界，以供养佛；是人非人，或取此华而以供养。

复次，天竺国法，名诸好物，皆名天物。是人华、非人华，虽非天上华，以其妙好故，名为天华。是故言人非人持诸天华，是则无咎。

【经】是诸天华乃至天树叶香，以散佛上。

【论】问曰：何以以华散佛身上？

答曰：恭敬供养故。又佛光照，皆遥见佛，心大欢喜。供养佛故，皆以诸华而散佛上。

复次，佛于三界第一福田，以是故华散佛上。

【经】所散宝华，于此三千大千世界上，在虚空中化成大台。

【论】问曰：何以化作此台在虚空中？

答曰：所散华少而化为大台，以示众生因少果多。

问曰：何以故台在虚空中住而不堕落？

答曰：佛以神力欲示众生，令知佛为福田，得报不失，乃至成佛，其福不灭。

【经】是华台四边垂诸缨络，杂色华盖五色缤纷，是诸华盖、缨络遍满三千大千世界。

【论】问曰：若佛自有神力，何以因所散华而变为台？

答曰：欲令人心信清净故，是人见所供养变成此台，心大欢喜，因欢喜故，大得福德。

【经】以是华盖、缨络严饰故，此三千大千世界皆作金色，及十方如恒河沙等诸佛世界，皆亦如是。

【论】有人言：“转轮圣王四世界主，梵天王千世界主，佛三千大千世界主，是语非实！以是故佛所变化，乃至十方恒河沙等诸佛世界。”

【经】尔时，三千大千世界及十方众生，各各自念：“佛独为我说法，不为余人。”

【论】问曰：佛以一身示三千大千世界及十方，今诸众生何以各各见佛在前说法？

答曰：佛有二种神力：一者、一处坐说法，令诸众生远处皆见，远处皆闻；二者、佛在一处说法，能令一一众生，各自见佛在前说法，譬如日出影现众水。

复次，众生不同。有人见佛身遍三千大千世界而得净信；有人各各见佛在前说法，得心清净，信乐欢喜。以是故，佛今各各在前而为说法。

【经】尔时，世尊在师子座，熙怡而笑，笑光遍照三千大千世界。以此光故，此间三千大千世界中众生，皆见东方如恒河沙诸佛及僧；彼间如恒河沙等世界中众生，皆见此间三千大千世界中释迦牟尼佛及诸大众；南西北方、四维、上、下，亦复如是。

【论】问曰：佛上已多放光明，今以何故复放斯光？

答曰：先放光明，各各有事，如先说。今以彼此众会，两未相见故，以光明神力，令彼此世界一切大会，两得相见。

问曰：如弟子中天眼第一，大阿罗汉长老阿泥卢豆，暂观见小千世界，谛观见二千世界；大辟支佛暂观见二千世界，谛观见三千大千世界。今一切人，云何能见东方恒河沙等诸佛世界？

答曰：是佛神力令彼得见，非众生力也。设阿罗汉及余处辟支佛等，亦以佛力故，所见无限。譬如转轮圣王飞行，一切营从及诸象马众畜，皆亦随去。今佛神力故，众生虽在远处，亦得相见。又如般舟三昧力故，虽不得天眼，而见十方佛，眼耳（耳乃见字之形误）无碍。亦如劫尽烧时，一切众生自然皆得禅定、得天眼、天耳。佛以神力令一切众生皆得远见，亦复如是。尔时，世尊在师子座而笑，笑如先说，余未说者今当说。

问曰：此间众生远见彼方，是佛神力。彼间众生亦见此方，是谁力耶？

答曰：是释迦牟尼佛力，令彼得见此间三千大千世界，及见释迦牟尼佛，并一切众会；南西北方、四维、上、下，亦复如是。

### 释初品中十方诸菩萨来

【经】是时，东方过如恒河沙等诸佛世界，其世界最在边，世界名多宝，佛号宝积，今现在为诸菩萨摩诃萨说般若波罗蜜。

【论】问曰：如佛所说一切世界，无量无边，云何言其世界最在边？最在边者，是堕有边相；若世界有边，众生应尽。何以故？无量诸佛，一一佛度无量阿僧祇众生，令入无余涅槃，更无新众生，故者应尽！

答曰：佛经虽言世界无量，此方便说，非是实教。如实无神，方便故说言有神。此十四难，世界有边、无边，俱为邪见。若无边，佛不应有一切智。何以故？智慧普知，无物不尽，是名一切智。若世界无边，是有所不尽；若有边，如先说咎。此二俱邪见。何以故？依无边以破有边故。是多宝世界，非一切世界边，是释迦牟尼佛因缘众生可应度者最在边。譬如一国中最在边，不言一阎浮提最在边。若无边，佛不应一切知者。如上佛义中答，佛智无量故应知，譬如函大故盖亦大。

问曰：世界名多宝，宝有二种：财宝、法宝。何等宝多，名为多宝世界？

答曰：二种皆有。又多菩萨照法性等诸宝（言此宝大菩萨所有，以为宝冠。宝冠中皆见诸佛，又了达一切诸法之性）多故名为多宝。是中有佛名宝积，以无漏根、力、觉、道等法宝集故，名为宝积。

问曰：若尔者，一切佛皆应号宝积，何以独称彼佛为宝积？

答曰：虽一切诸佛皆有此宝，但彼佛即以此宝为名。如弥勒名为慈氏，诸佛虽皆有慈，但弥勒即以慈为名。

复次，如宝华佛生时，一切身边有种种华色光明故，名宝华太子。如燃灯佛生时，一切身边如灯故，名燃灯太子，作佛亦名燃灯，旧名锭光佛。宝积佛亦如是，应当初生时，亦多诸宝物生，或地生，或天雨种种宝集，故名为宝积。

问曰：唯有释迦牟尼一佛，无十方佛。何以故？是释迦牟尼佛无量威力，无量神通，能度一切众生，更无余佛。如说：阿难一心思惟过去诸佛：“宝华、燃灯等皆生好世，寿命极长，能度一切众生。今释迦牟尼佛恶世生，寿命短，将无不能度一切弟子耶？”如是心疑，佛时即知阿难心之所念，即以日出时，入日出三昧。尔时，佛身一切毛孔出诸光明，亦如日边出诸光明，其光遍照阎浮提内；其明满已，照四天下；照四天下满已，照三千大千世界；三千大千世界满已，照十方无量世界。尔时，世尊从脐边出诸宝莲华，如偈说：

&nbsp;&nbsp;&nbsp;&nbsp;“青光琉璃茎，&nbsp;&nbsp;&nbsp;&nbsp;千叶黄金色，&nbsp;&nbsp;&nbsp;&nbsp;金刚为华台，&nbsp;&nbsp;&nbsp;&nbsp;琥珀为华饰。

&nbsp;&nbsp;&nbsp;&nbsp;茎软不粗曲，&nbsp;&nbsp;&nbsp;&nbsp;其高十余丈，&nbsp;&nbsp;&nbsp;&nbsp;真青琉璃茎，&nbsp;&nbsp;&nbsp;&nbsp;在佛脐中立。

&nbsp;&nbsp;&nbsp;&nbsp;其叶广而长，&nbsp;&nbsp;&nbsp;&nbsp;白光间妙色，&nbsp;&nbsp;&nbsp;&nbsp;无量宝庄严，&nbsp;&nbsp;&nbsp;&nbsp;其华有千叶。

&nbsp;&nbsp;&nbsp;&nbsp;妙华色如是，&nbsp;&nbsp;&nbsp;&nbsp;从佛脐中出。&nbsp;&nbsp;&nbsp;&nbsp;是四华台上，&nbsp;&nbsp;&nbsp;&nbsp;宝座曜天日，

&nbsp;&nbsp;&nbsp;&nbsp;一一诸宝座，&nbsp;&nbsp;&nbsp;&nbsp;座各有坐佛。&nbsp;&nbsp;&nbsp;&nbsp;如金山四首，&nbsp;&nbsp;&nbsp;&nbsp;光曜等如一。

&nbsp;&nbsp;&nbsp;&nbsp;从四佛脐中，&nbsp;&nbsp;&nbsp;&nbsp;各出妙宝华；&nbsp;&nbsp;&nbsp;&nbsp;华上有宝座，&nbsp;&nbsp;&nbsp;&nbsp;其座各有佛。

&nbsp;&nbsp;&nbsp;&nbsp;从是佛脐中，&nbsp;&nbsp;&nbsp;&nbsp;展转出宝华，&nbsp;&nbsp;&nbsp;&nbsp;华华皆有座，&nbsp;&nbsp;&nbsp;&nbsp;座座各有佛。

&nbsp;&nbsp;&nbsp;&nbsp;如是展转化，&nbsp;&nbsp;&nbsp;&nbsp;乃至净居天，&nbsp;&nbsp;&nbsp;&nbsp;若欲知近远，&nbsp;&nbsp;&nbsp;&nbsp;当以譬喻说。

&nbsp;&nbsp;&nbsp;&nbsp;有一大方石，&nbsp;&nbsp;&nbsp;&nbsp;纵广如大山，&nbsp;&nbsp;&nbsp;&nbsp;从上放令下，&nbsp;&nbsp;&nbsp;&nbsp;直过无所碍。

&nbsp;&nbsp;&nbsp;&nbsp;万八千三百，&nbsp;&nbsp;&nbsp;&nbsp;八十有三岁，&nbsp;&nbsp;&nbsp;&nbsp;如是年岁数，&nbsp;&nbsp;&nbsp;&nbsp;尔乃得到地。

&nbsp;&nbsp;&nbsp;&nbsp;于是两中间，&nbsp;&nbsp;&nbsp;&nbsp;化佛满其中，&nbsp;&nbsp;&nbsp;&nbsp;其光大盛明，&nbsp;&nbsp;&nbsp;&nbsp;逾于火日月。

&nbsp;&nbsp;&nbsp;&nbsp;有佛身出水，&nbsp;&nbsp;&nbsp;&nbsp;亦有身出火，&nbsp;&nbsp;&nbsp;&nbsp;或复现经行，&nbsp;&nbsp;&nbsp;&nbsp;有时静默坐，

&nbsp;&nbsp;&nbsp;&nbsp;有佛行乞食，&nbsp;&nbsp;&nbsp;&nbsp;以此福众生。&nbsp;&nbsp;&nbsp;&nbsp;或复说经法，&nbsp;&nbsp;&nbsp;&nbsp;有时放光明，

&nbsp;&nbsp;&nbsp;&nbsp;或到三恶趣，&nbsp;&nbsp;&nbsp;&nbsp;冰暗火地狱。&nbsp;&nbsp;&nbsp;&nbsp;和气济寒冰，&nbsp;&nbsp;&nbsp;&nbsp;光明照暗狱，

&nbsp;&nbsp;&nbsp;&nbsp;热处施凉风，&nbsp;&nbsp;&nbsp;&nbsp;随事救其苦，&nbsp;&nbsp;&nbsp;&nbsp;安之以无患，&nbsp;&nbsp;&nbsp;&nbsp;度之以法乐！”

如是种种方便，一时顿能度十方无量众生；度众生已，还入本处住佛脐中。尔时，世尊从日出三昧起，问阿难言：“汝见此三昧神通力不？”阿难白佛：“唯然！已见！”重白佛言：“若佛住世，一日之中所度弟子，可满虚空，何况在世八十余年！”以是故，言一佛功德神力无量，现化十方，无异佛也。

复次，如佛所言：“女人不得作转轮圣王，不得作天帝释、魔天王、梵天王，不得作佛。转轮圣王不得一处并治，十力世尊亦无一世二佛。”又佛说言：“佛言不虚，世无二佛；一法难值，佛世尊也，无量亿劫时时一有。是九十一劫中，三劫有佛。贤劫之前九十一劫，初有佛名鞞婆尸（此言种种见）。第三十一劫中有二佛：一名尸弃（此言火），二名鞞恕婆附（此言一切胜）。是贤劫中有四佛：一名迦罗鸠飧陀，二名迦那伽牟尼（此言金仙人也），三名迦葉，四名释迦牟尼。除此余劫皆空无佛，甚可怜愍。”若有十方佛，何以故言余劫无佛，甚可怜愍？

答曰：虽释迦牟尼佛有无量神力，能变化作佛在十方说法，放光明度众生，亦不能尽度一切众生，堕有边故，则无未来世佛故。然众生不尽，以是故应更有余佛。

复次，汝言佛自说女人不得作五事，二转轮圣王不得同时出世；佛亦如是，同时一世亦无二佛。汝不解此义。佛经有二义：有易了义，有深远难解义。如佛欲入涅槃时，语诸比丘：“从今日，应依法不依人，应依义不依语，应依智不依识，应依了义经不依未了义。”依法者，法有十二部，应随此法，不应随人。依义者，义中无诤好恶、罪福、虚实故，语以得义，义非语也。如人以指指月，以示惑者，惑者视指而不视月。人语之言：“我以指指月，令汝知之，汝何看指而不视月？”此亦如是，语为义指，语非义也。以是故，不应依语。依智者，智能筹量分别善恶，识常求乐，不入正要，是故言不应依识。依了义经者，有一切智人，佛第一；一切诸经书中，佛法第一；一切众中，比丘僧第一；布施得大富，持戒得生天，如是等是了义经。如说法师说法有五种利：一者、大富，二者、人所爱，三者、端正，四者、名声，五者、后得涅槃，是为未了义。云何未了？施得大富，是为了了可解。说法无财施而言得富，得富者说法人种种赞施，破人悭心，亦自除悭，以是因缘得富，是故言未了。是多持经方便说，非实义。是经中佛虽言世无二佛俱出，不言一切十方世界；虽言世无二转轮圣王，亦不言一切三千大千世界无，但言四天下世界中无二转轮圣王。作福清净故，独王一世，无诸怨敌；若有二王，不名清净。虽佛无嫉妒心，然以行业世世清净故，亦不一世界有二佛出。百亿须弥山，百亿日月，名为三千大千世界。如是十方恒河沙三千大千世界，是名为一佛世界，是中更无余佛，实一释迦牟尼佛。是一佛世界中常化作诸佛，种种法门、种种身、种种因缘、种种方便，以度众生。以是故，多持经中一时一世界无二佛，不言十方无佛。

复次，如汝言：佛言一事难值，是佛世尊。又言：九十一劫，三劫有佛，余劫皆空无佛，甚可怜愍。佛为此重罪不种见佛善根人，说言佛世难值，如优昙波罗树华，时时一有。如是罪人，轮转三恶道，或在人天中，佛出世时，其人不见。如说舍卫城中九亿家：三亿家眼见佛；三亿家耳闻，有佛而眼不见；三亿家不闻不见。佛在舍卫二十五年，而此众生不闻不见，何况远者？

复次，佛与阿难入舍卫城乞食，是时有一贫老母立在道头，阿难白佛：“此人可愍，佛应当度！”佛语阿难：“是无因缘！”阿难言：“佛往近之，此人见佛相好光明，发欢喜心，为作因缘。”佛往近之，回身背佛；佛从四边往，便四向背佛，仰面上向；佛从上来，低头下向；佛从地出，两手覆眼不肯视佛。佛语阿难：“复欲作何因缘？有如是人，无度因缘，不得见佛。”以是故佛言：“阿难，佛难得值，如优昙波罗树华。譬如水雨虽多，处处易得，饿鬼常渴，不能得饮。”汝言九十一劫，三劫有佛，为一佛世界故，不为一切余诸世界。是处劫空无有佛出，甚可怜愍者，亦是此间一佛世界，非为一切余诸世界也。以是故，知有十方佛。

复次，声闻法中有十方佛，汝自不解。如杂阿含经中说：“譬如大雨连注，渧渧无间，不可知数，诸世界亦如是。我见东方无量世界，有成、有住、有坏，其数甚多，不可分别；如是乃至十方。是十方世界中无量众生，有三种身苦：老、病、死；三种心苦：淫、瞋、痴；三种后世苦：地狱、饿鬼、畜生。一切世界皆有三种人：下、中、上。下人，著现世乐；中人，求后世乐；上人，求道，有慈悲心，怜愍众生。有因缘，云何无果报？”佛言：“若无老病死，佛不出世。是人见老病死苦恼众生，心中作愿：‘我当作佛，以度脱之，拔其心病，济后世苦。’”如是十方世界皆有佛出因缘，何以故独言此间有佛，余处无耶？譬如有人言，有木无火，有湿地而无水，是不可信。佛亦如是，众生身有老、病、死苦，心有淫、瞋、痴病，佛为断此三苦，令得三乘故出世。一切世界中皆有此苦，云何无佛？

复次，盲人无量，而言唯须一医，此亦不然。以是故，应更有十方佛。

复次，长阿含中有经言：有鬼神王守北方，与众多百千万鬼神后夜到佛所，头面礼佛足，一面住，放清净光，普照祇桓，皆令大明；合掌赞佛，说此二偈：

&nbsp;&nbsp;&nbsp;&nbsp;“大精进人我归命！&nbsp;&nbsp;&nbsp;&nbsp;佛二足中尊最上，&nbsp;&nbsp;&nbsp;&nbsp;智慧眼人能知见，&nbsp;&nbsp;&nbsp;&nbsp;诸天不解此慧事。

&nbsp;&nbsp;&nbsp;&nbsp;过去未来今诸佛，&nbsp;&nbsp;&nbsp;&nbsp;一切我皆稽首礼！&nbsp;&nbsp;&nbsp;&nbsp;如是我今归命佛，&nbsp;&nbsp;&nbsp;&nbsp;亦如恭敬三世尊。”

如是偈中有十方佛，鬼神王稽首三世佛，然后别归命释迦牟尼佛。若无十方现在佛，当应但归命释迦牟尼佛，不应言过去、未来、现在诸佛！是故知有十方佛。

复次，过去世，有无量佛；未来世，亦有无量佛；以是故，现在亦应有无量佛。

复次，若佛于声闻法中，言有十方无数无量佛，众生当言佛易可遇，不勤求脱。若不值此佛，当遇彼佛，如是懈怠不勤求度。譬如鹿未被箭时，不知怖畏，既被箭已，踔围而出；人亦如是，有老病死苦，闻唯有一佛，甚难可遇，心便怖畏，勤行精进，疾得度苦。以是故，佛于声闻法中不言有十方佛，亦不言无。若有十方佛，汝言无，得无限罪。若无十方佛而我言有，生无量佛想，得恭敬福。所以者何？善心因缘福德力大故。譬如慈心三昧力，观一切众生皆见受乐，虽无实益，以慈观，故是人得无量福；十方佛想，亦复如是。若实有十方佛而言无，得破十方佛无量重罪。何以故？破实事故。肉眼人虽俱不知，但心信言有，其福无量！若实有佛而意谓无，其罪甚重！人自用心，尚应信有，何况佛自说摩诃衍中，言实有十方佛而不信耶？

问曰：若有十方无量诸佛及诸菩萨，今此众生多堕三恶道中，何以不来？

答曰：众生罪重故，诸佛菩萨虽来不见。又法身佛常放光明，常说法，而以罪故不见不闻。譬如日出，盲者不见；雷霆震地，聋者不闻。如是法身常放光明，常说法，众生有无量劫罪垢厚重，不见不闻。如明镜净水，照面则见，垢翳不净，则无所见。如是众生心清净则见佛，若心不净，则不见佛。今虽实有十方佛及诸菩萨来度众生，而不得见。

复次，如释迦牟尼佛在阎浮提中，生在迦毗罗国，多游行东天竺六大城。有时飞到南天竺，亿耳居士舍，受供养。有时暂来北天竺月氏国，降阿波罗罗龙王。又至月氏国西，降女罗刹。佛在彼石窟中一宿，于今佛影犹在，有人就内看之则不见，出孔遥观光明相如佛。有时暂飞至罽宾隶跋陀仙人山上，住虚空中，降此仙人。仙人言：“我乐住此中，愿佛与我佛发、佛爪，起塔供养。”塔于今现存（此山下有离越寺，离越应云隶跋陀也）。人与佛同国而生，犹不遍见，何况异处？以是故，不可以不见十方佛故而言无也。

复次，弥勒菩萨有大慈悲，而在天宫，不来此间；可以不来故，便谓无弥勒耶？弥勒近而不来，不以为怪，十方佛远，何足怪也！

复次，十方佛不来者，以众生罪垢深重，不种见佛功德，是故不来。

复次，佛知一切众生善根熟，结使薄，然后来度。如偈说：

&nbsp;&nbsp;&nbsp;&nbsp;“诸佛先观知有人，&nbsp;&nbsp;&nbsp;&nbsp;一切方便不可度，&nbsp;&nbsp;&nbsp;&nbsp;或有难度或易化，&nbsp;&nbsp;&nbsp;&nbsp;或复有迟或有疾。

&nbsp;&nbsp;&nbsp;&nbsp;或以光明或神足，&nbsp;&nbsp;&nbsp;&nbsp;种种因缘度众生；&nbsp;&nbsp;&nbsp;&nbsp;有欲作逆佛愍除，&nbsp;&nbsp;&nbsp;&nbsp;或欲作逆佛不遮。

&nbsp;&nbsp;&nbsp;&nbsp;刚强难化用粗言，&nbsp;&nbsp;&nbsp;&nbsp;心柔易度用软言；&nbsp;&nbsp;&nbsp;&nbsp;虽有慈悲平等心，&nbsp;&nbsp;&nbsp;&nbsp;知时智慧用方便。”

以是故，十方佛虽不来，不应言无。

复次，佛智慧、力、方便、神通，舍利弗等大阿罗汉，大菩萨弥勒等尚不能知，何况凡人？

复次，诸佛大菩萨，有时众生恐惧急难，一心念，或时来度之。如大月氏西，佛肉髻住处，国一佛图中，有人癞风病，来至遍吉菩萨像边，一心自归，念遍吉菩萨功德，愿除此病！是时遍吉菩萨像，即以右手宝渠光明摩其身，病即除愈。复一国中有一阿兰若比丘，大读摩诃衍，其国王常布发令蹈上而过。有比丘语王言：“此人摩诃罗，不多读经，何以大供养如是？”王言：“我一日夜半欲见此比丘，即往到其住处，见此比丘在窟中读法华经，见一金色光明人，骑白象，合掌供养，我转近便灭。”我即问大德：“以我来故，金色光明人灭？”比丘言：“此即遍吉菩萨。遍吉菩萨自言：‘若有人读诵法华经者，我当乘白象来教导之。’我诵法华经故，遍吉自来（遍吉法华经名为普贤）。”复一国有一比丘，诵阿弥陀佛经，及摩诃般若波罗蜜。是人欲死时，语弟子言：“阿弥陀佛与彼大众俱来。”即时动身自归，须臾命终。命终之后，弟子积薪烧之，明日灰中见舌不烧。诵阿弥陀佛经故，见佛自来；诵般若波罗蜜故，舌不可烧。此皆今世现事，如经中说诸佛、菩萨来者甚多。如是处处，有人罪垢结薄，一心念佛，信净不疑，必得见佛，终不虚也。以是诸因缘故，知实有十方佛。

【经】尔时，彼世界有菩萨，名曰普明。

【论】菩萨义，如赞菩萨品中已说。

问曰：云何名普明？

答曰：其明常照一切世界，是故名普明。

【经】见此大光，见地大动，又见佛身，到宝积佛所白佛言：“世尊，今何因缘，有此光明照于世间，地大震动，又见佛身？”

【论】地动，佛身光明，如先说。

问曰：是普明菩萨，于诸菩萨中最尊第一，应自知因缘，何以问佛？

答曰：是普明菩萨虽大，不能知诸佛智慧、神力，譬如月光虽大，日出则灭，以是故问佛。

复次，菩萨常欲见佛，心无厌足，无因缘尚欲见佛，何况有大因缘？

复次，是事不应疑！譬如犊子随母，未足怪也。又如小王朝宗大王，法应尔故。诸大菩萨亦如是，得利大故，常欲随佛。是菩萨见是事，心即觉知，是必大事；见无数无量世界，皆得相见，以是故问。

复次，有人言：“是菩萨自有神力能知，亦是释迦牟尼佛力令知，但为诸小菩萨不知故问佛。诸小菩萨怖难未除，不能问佛，是故为之发问。”是普明菩萨发其世界，与诸小男子、小女人俱，以是故知不能问佛。譬如大象能躄大树，令诸小象得食枝叶，是故问佛：大德，何因何缘有此大光明，大地震动，又见佛身？
