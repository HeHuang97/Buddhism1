## 《大智度论》第六卷

### 释初品中十喻

【经】解了诸法，如幻、如焰、如水中月、如虚空、如响、如揵闼婆城、如梦、如影、如镜中像、如化。

【论】是十喻，为解空法故。

问曰：若一切诸法空如幻，何以故诸法有可见、可闻、可嗅、可尝、可触、可识者？若实无所有，不应有可见乃至可识。

复次，若无而妄见者，何以不见声、闻色？若皆一等空无所有，何以有可见、不可见者？如一指第一甲无，第二甲亦无，何以不见第二甲，独见第一甲？以是故，知第一甲实有，故可见；第二甲实无，故不可见。

答曰：诸法相虽空，亦有分别可见、不可见。譬如幻化象、马及种种诸物，虽知无实，然色可见、声可闻，与六情相对，不相错乱。诸法亦如是，虽空而可见、可闻，不相错乱。

如德女经说：德女白佛言：“世尊，如无明内有不？”佛言：“不！”“外有不？”佛言：“不！”“内外有不？”佛言：“不！”“世尊，是无明从先世来不？”佛言：“不！”“从此世至后世不？”佛言：“不！”“是无明有生者灭者不？”佛言：“不！”“有一法定实性，是名无明不？”佛言：“不！”尔时，德女复白佛言：“若无明无内、无外，亦无内外，不从先世至今世、今世至后世，亦无真实性者，云何从无明缘行乃至众苦集？世尊，譬如有树，若无根者，云何得生茎节枝叶华果？”佛言：“诸法相虽空，凡夫无闻无智故，而于中生种种烦恼、烦恼因缘，作身、口、意业，业因缘作后身，身因缘受苦受乐。是中无有实作烦恼，亦无身、口、意业，亦无有受苦乐者。譬如幻师，幻作种种事。于汝意云何？是幻所作内有不？”答言：“不！”“外有不？”答言：“不！”“内外有不？”答言：“不！”“从先世至今世，今世至后世不？”答言：“不！”“幻所作有生者灭者不？”答言：“不！”“实有一法是幻所作不？”答言：“不！”佛言：“汝颇见颇闻幻所作伎乐不？”答言：“我亦闻亦见。”佛问德女：“若幻空，欺诳无实，云何从幻能作伎乐？”德女白佛言：“世尊，是幻相法尔，虽无根本而可闻见。”佛言：“无明亦如是，虽不内有，不外有，不内外有，不先世至今世、今世至后世，亦无实性，无有生者、灭者，而无明因缘诸行生，乃至众苦集。如幻息，幻所作亦息；无明亦尔，无明尽，行亦尽，乃至众苦集皆尽。”

复次，是幻譬喻示众生，一切有为法空不坚固。如说：一切诸行如幻，欺诳小儿，属因缘，不自在，不久住。是故说诸菩萨知诸法如幻。

如焰者，焰以日光风动尘故，旷野中如野马，无智人初见谓为水。男相、女相亦如是，结使烦恼日光诸行尘，邪忆念风，生死旷野中转，无智慧者谓为一相，为男、为女，是名如焰。

复次，若远见焰，想为水，近则无水相。无智人亦如是，若远圣法，不知无我，不知诸法空，于阴、界、入性空法中，生人相、男相、女相；近圣法，则知诸法实相，是时虚诳种种妄想尽除。以是故，说诸菩萨知诸法如焰。

如水中月者，月在虚空中，影现于水；实法相月，在如、法性、实际虚空中，凡人心水中有我、我所相现。以是故，名如水中月。

复次，如小儿见水中月，欢喜欲取，大人见之则笑。无智人亦如是，身见故，见有吾我；无实智故，见种种法；见已欢喜，欲取诸相，男相、女相等；诸得道圣人笑之。如偈说：

“如水中月焰中水，梦中得财死求生；有人于此实欲得，是人痴惑圣所笑！”

复次，譬如静水中见月影，扰水则不见。无明心静水中，见吾我、憍慢诸结使影；实智慧杖扰心水，则不见吾我等诸结使影。以是故，说诸菩萨知诸法如水中月。

如虚空者，但有名而无实法；虚空非可见法，远视故，眼光转见缥色。诸法亦如是，空无所有，人远无漏实智慧故，弃实相，见彼我、男女、屋舍、城郭等种种杂物心著。如小儿仰视青天，谓有实色，有人飞上极远而无所见，以远视故，谓为青色。诸法亦如是，以是故，说如虚空。

复次，如虚空性常清净，人谓阴曀为不净。诸法亦如是，性常清净，淫欲、瞋恚等曀故，人谓为不净。如偈说：

&nbsp;&nbsp;&nbsp;&nbsp;“如夏月天雷电雨，&nbsp;&nbsp;&nbsp;&nbsp;阴云覆曀不清净；&nbsp;&nbsp;&nbsp;&nbsp;凡夫无智亦如是，&nbsp;&nbsp;&nbsp;&nbsp;种种烦恼常覆心。

&nbsp;&nbsp;&nbsp;&nbsp;如冬天日时一出，&nbsp;&nbsp;&nbsp;&nbsp;常为昏气雪阴曀；&nbsp;&nbsp;&nbsp;&nbsp;虽得初果第二道，&nbsp;&nbsp;&nbsp;&nbsp;犹为欲染之所蔽。

&nbsp;&nbsp;&nbsp;&nbsp;若如春天日欲出，&nbsp;&nbsp;&nbsp;&nbsp;时为阴云所覆曀；&nbsp;&nbsp;&nbsp;&nbsp;虽离欲染第三果，&nbsp;&nbsp;&nbsp;&nbsp;余残痴慢犹覆心。

&nbsp;&nbsp;&nbsp;&nbsp;若如秋日无云曀，&nbsp;&nbsp;&nbsp;&nbsp;亦如大海水清净；&nbsp;&nbsp;&nbsp;&nbsp;所作已办无漏心，&nbsp;&nbsp;&nbsp;&nbsp;罗汉如是得清净。”

复次，虚空无初、无中、无后，诸法亦如是。

复次，如摩诃衍中，佛语须菩提：“虚空无前世，亦无中世，亦无后世，诸法亦如是。”彼经，此中应广说。是故说诸法如虚空。

问曰：虚空实有法。何以故？若虚空无实法者，若举若下，若来若往，若屈若申，若出若入等，有所作应无有，以无动处故。

答曰：若虚空法实有，虚空应有住处。何以故？无住处则无法。若虚空在孔中住，是为虚空在虚空中住，以是故，不应孔中住。若在实中住，是实非空，则不得住，无所受故。

复次，汝言住处是虚空，如石壁实中无有住处，若无住处则无虚空，以虚空无住处，故无虚空。

复次，无相故无虚空。诸法各各有相，相有故知有法，如地坚相、水湿相、火热相、风动相、识识相、慧解相、世间生死相、涅槃永灭相。是虚空，无相故无。

问曰：虚空有相，汝不知故言无，无色处是虚空相。

答曰：不尔！无色是名破色，更无异法，如灯灭。以是故，无有虚空相。

复次，是虚空法无。何以故？汝因色故，以无色处是虚空相。若尔者，色未生时，则无虚空相。

复次，汝谓色是无常法，虚空是有常法；色未有时，应先有虚空法，以有常故。若色未有，则无无色处；若无无色处，则无虚空相；若无相，则无法。以是故，虚空但有名而无实。诸法亦如是，但有假名而无实，以是故，诸菩萨知诸法如虚空。

如响者，若深山狭谷中，若深绝涧中，若空大舍中，若语声，若打声，从声有声，名为响。无智人谓为有人语声，智者心念是声无人作，但以声触故名为响；响事空，能诳耳根。如人欲语时，口中风名忧陀那，还入至脐，触脐响出，响出时触七处退，是名语言。如偈说：

&nbsp;&nbsp;&nbsp;&nbsp;“风名忧陀那，&nbsp;&nbsp;&nbsp;&nbsp;触脐而上去；&nbsp;&nbsp;&nbsp;&nbsp;是风七处触，&nbsp;&nbsp;&nbsp;&nbsp;项及龂齿唇，

&nbsp;&nbsp;&nbsp;&nbsp;舌咽及以胸，&nbsp;&nbsp;&nbsp;&nbsp;是中语言生。&nbsp;&nbsp;&nbsp;&nbsp;愚人不解此，&nbsp;&nbsp;&nbsp;&nbsp;惑著起瞋痴；

&nbsp;&nbsp;&nbsp;&nbsp;中人有智慧，&nbsp;&nbsp;&nbsp;&nbsp;不瞋亦不著，&nbsp;&nbsp;&nbsp;&nbsp;亦复不愚痴，&nbsp;&nbsp;&nbsp;&nbsp;但随诸法相。

&nbsp;&nbsp;&nbsp;&nbsp;曲直及屈伸，&nbsp;&nbsp;&nbsp;&nbsp;去来现语言，&nbsp;&nbsp;&nbsp;&nbsp;都无有作者。&nbsp;&nbsp;&nbsp;&nbsp;是事是幻耶？

&nbsp;&nbsp;&nbsp;&nbsp;为机关木人？&nbsp;&nbsp;&nbsp;&nbsp;为是梦中事？&nbsp;&nbsp;&nbsp;&nbsp;我为热气闷，&nbsp;&nbsp;&nbsp;&nbsp;有是为无是？

&nbsp;&nbsp;&nbsp;&nbsp;是事谁能知？&nbsp;&nbsp;&nbsp;&nbsp;是骨人筋缠，&nbsp;&nbsp;&nbsp;&nbsp;能作言语声，&nbsp;&nbsp;&nbsp;&nbsp;如镕金投水。”

以是故，言诸菩萨知诸法如响。

如揵闼婆城者，日初出时，见城门、楼橹、宫殿、行人出入，日转高转灭；此城但可眼见而无有实，是名揵闼婆城。有人初不见揵闼婆城，晨朝东向见之，意谓实乐；疾行趣之，转近转失，日高转灭；饥渴闷极，见热气如野马，谓之为水，疾走趣之，转近转灭；疲极困厄，至穷山狭谷中，大唤啼哭，闻有响应，谓有居民，求之疲极而无所见；思惟自悟，渴愿心息。无智人亦如是，空众、界、入中，见吾我及诸法，淫瞋心著，四方狂走，求乐自满，颠倒欺诳，穷极懊恼；若以智慧知无我、无实法者，是时颠倒愿息。

复次，揵闼婆城非城，人心想为城；凡夫亦如是，非身想为身，非心想为心。

问曰：一事可知，何以多喻？

答曰：我先已答，是摩诃衍如大海水，一切法尽摄。摩诃衍多因缘故，多譬喻无咎。

复次，是菩萨甚深利智故，种种法门、种种因缘、种种喻坏诸法，为人解故，应多引喻。

复次，一切声闻法中，无揵闼婆城喻，有种种余无常喻：色如聚沫，受如泡，想如野马，行如芭蕉，识如幻，及幻网经中空譬喻。以是揵闼婆城喻异故，此中说。

问曰：声闻法中以城喻身，此中何以说揵闼婆城喻？

答曰：声闻法中，城喻众缘实有，但城是假名；揵闼婆城众缘亦无，如旋火轮，但惑人目。声闻法中为破吾我故，以城为喻；此中菩萨利根深入诸法空中故，以揵闼婆城为喻。以是故说如揵闼婆城。

如梦者，如梦中无实事，谓之有实，觉已知无而还自笑；人亦如是，诸结使眠中，实无而著，得道觉时，乃知无实，亦复自笑。以是故言如梦。

复次，梦者眠力故，无法而见；人亦如是，无明眠力故，种种无而见有，所谓我、我所，男、女等。

复次，梦中无喜事而喜，无瞋事而瞋，无怖事而怖；三界众生亦如是，无明眠故，不应瞋而瞋，不应喜而喜，不应怖而怖。

复次，梦有五种：若身中不调，若热气多，则多梦见火，见黄、见赤；若冷气多，则多见水、见白；若风气多，则多见飞、见黑；又复所闻见事多思惟念故，则梦见；或天与梦，欲令知未来事故。是五种梦，皆无实事而妄见。人亦如是，五道中众生，身见力因缘故，见四种我：色阴是我，色是我所，我中色，色中我。如色，受、想、行、识亦如是：四五二十，得道实智慧觉已，知无实。

问曰：不应言梦无实。何以故？识心得因缘便生；梦中识有种种缘，若无此缘，云何生识？

答曰：无也！不应见而见，梦中见人头有角，或梦见身飞虚空，人实无角，身亦不飞，是故无实。

问曰：实有人头，余处亦实有角，以心惑故，见人头有角。实有虚空，亦实有飞者，以心惑故，自见身飞，非无实也。

答曰：虽实有人头，虽实有角，但人头生角者，是妄见。

问曰：世界广大，先世因缘，种种不同；或有余国，人头生角，或一手一足，有一尺人，有九尺人。人有角，何所怪？

答曰：若余国人有角可尔，但梦见此国所识人有角，则不可得。

复次，若人梦见虚空边、方边、时边，是事云何有实？何处无虚空、无方、无时？以是故，梦中无而见有。汝先言无缘云何生识？虽无五尘缘，自思惟念力转故，法缘生。若人言有二头，因语生想，梦中无而见有，亦复如是。诸法亦尔，诸法虽无而可见、可闻、可知。如偈说：

“如梦如幻，如揵闼婆；一切诸法，亦复如是。”

以是故，说诸菩萨知诸法如梦。

如影者，影但可见而不可捉；诸法亦如是，眼情等见闻觉知，实不可得。如偈说：

&nbsp;&nbsp;&nbsp;&nbsp;“是实智慧，&nbsp;&nbsp;&nbsp;&nbsp;四边叵捉；&nbsp;&nbsp;&nbsp;&nbsp;如大火聚，&nbsp;&nbsp;&nbsp;&nbsp;亦不可触；

&nbsp;&nbsp;&nbsp;&nbsp;法不可受，&nbsp;&nbsp;&nbsp;&nbsp;亦不应受。”

复次，如影映光则现，不映则无；诸结烦恼遮正见光，则有我相、法相影。

复次，如影人去则去，人动则动，人住则住。善恶业影亦如是，后世去时亦去，今世住时亦住，报不断故，罪福熟时则出。如偈说：

&nbsp;&nbsp;&nbsp;&nbsp;“空中亦逐去，&nbsp;&nbsp;&nbsp;&nbsp;山石中亦逐，&nbsp;&nbsp;&nbsp;&nbsp;地底亦随去，&nbsp;&nbsp;&nbsp;&nbsp;海水中亦入！

&nbsp;&nbsp;&nbsp;&nbsp;处处常随逐，&nbsp;&nbsp;&nbsp;&nbsp;业影不相离。”

以是故，说诸法如影。

复次，如影空无，求实不可得；一切法亦如是，空无有实。

问曰：影空无有实，是事不然！何以故？阿毗昙说：云何名色入？青、黄、赤、白、黑、缥、紫、光、明、影等，及身业三种作色，是名可见色入。汝云何言无？

复次，实有影，有因缘故。因为树，缘为明，是二事合有影生，云何言无？若无影，余法因缘有者，亦皆应无！

复次，是影色，可见长短、大小、粗细、曲直，形动影亦动，是事皆可见，以是故应有。

答曰：影实空无，汝言阿毗昙中说者，是释阿毗昙义人所作；说一种法门，人不体其意，执以为实。如鞞婆沙中说：微尘至细，不可破，不可烧，是则常有！复有三世中法，未来中出至现在，从现在入过去，无所失，是则为常！又言：诸有为法，新新生灭不住。若尔者，是则为断灭相！何以故？先有今无故。如是等种种异说，违背佛语，不可以此为证。影今异于色法，色法生必有香、味、触等，影则不尔，是为非有。如瓶二根知，眼根、身根；影若有，亦应二根知，而无是事。以是故，影非有实物，但是诳眼法，如捉火㷮，疾转成轮，非实。若影是有物，应可破可灭；影终不坏，以是故空。

复次，影属形，不自在故空，虽空而心生眼见。以是故，说诸法如影。

如镜中像者，如镜中像非镜作，非面作，非执镜者作，亦非自然作，亦非无因缘。何以非镜作？若面未到，镜则无像，以是故非镜作。何以非面作？无镜则无像。何以非执镜者作？无镜、无面则无像。何以非自然作？若未有镜，未有面，则无像；像待镜、待面然后有。以是故非自然作。何以非无因缘？若无因缘应常有；若常有，若除镜、除面，亦应自出；以是故非无因缘。诸法亦如是，非自作，非彼作，非共作，非无因缘。云何非自作？我不可得故，一切因生法不自在故，诸法属因缘故，是以非自作。亦非他作者，自无故他亦无，若他作则失罪福力。他作有二种：若善、若不善。若善应与一切乐，若不善应与一切苦。若苦乐杂，以何因缘故与乐？以何因缘故与苦？若共，有二过故，自过、他过。若无因缘生苦乐，人应常乐，离一切苦；若无因缘，人不应作乐因、除苦因。一切诸法必有因缘，愚痴故不知。譬如人从木求火，从地求水，从扇求风，如是等种种各有因缘。是苦乐，和合因缘生：先世业因，今世若好行、若邪行缘，从是得苦乐。是苦乐种种因缘，以实求之，无人作，无人受，空五众作，空五众受。无智人得乐，淫心爱著，得苦生瞋恚；是乐灭时，更欲求得。如小儿见镜中像，心乐爱著，失已破镜求索，智人笑之；失乐更求，亦复如是，亦为得道圣人所笑。以是故，说诸法如镜中像。

复次，如镜像实空，不生不灭，诳惑人眼；一切诸法亦复如是空不实，不生不灭，诳惑凡夫人眼。

问曰：镜中像从因缘生，有面、有镜、有持镜人、有明，是事和合故像生；因是像生忧喜，亦作因，亦作果，云何言实空不生不灭？

答曰：从因缘生，不自在故空。若法实有，是不应从因缘生。何以故？若因缘中先有，因缘无所用；若因缘中先无，因缘亦无所用。譬如乳中若先有酪，是乳非酪，因酪先有故；若先无酪，如水中无酪，是乳亦非因；若无因而有酪者，水中何以不生酪？若乳是酪因缘，乳亦不自在，亦从因缘生；乳从牛有，牛从水草有，如是无边，皆有因缘。以是故因缘中果，不得言有，不得言无，不得言有无，不得言非有非无。诸法从因缘生，无自性，如镜中像。如偈说：

&nbsp;&nbsp;&nbsp;&nbsp;“若法因缘生，&nbsp;&nbsp;&nbsp;&nbsp;是法性实空；&nbsp;&nbsp;&nbsp;&nbsp;若此法不空，&nbsp;&nbsp;&nbsp;&nbsp;不从因缘有。

&nbsp;&nbsp;&nbsp;&nbsp;譬如镜中像，&nbsp;&nbsp;&nbsp;&nbsp;非镜亦非面，&nbsp;&nbsp;&nbsp;&nbsp;亦非持镜人，&nbsp;&nbsp;&nbsp;&nbsp;非自非无因。

&nbsp;&nbsp;&nbsp;&nbsp;非有亦非无，&nbsp;&nbsp;&nbsp;&nbsp;亦复非有无，&nbsp;&nbsp;&nbsp;&nbsp;此语亦不受，&nbsp;&nbsp;&nbsp;&nbsp;如是名中道。”

以是故，说诸法如镜中像。

如化者，十四变化心：初禅二，欲界、初禅；二禅三，欲界、初禅、二禅；三禅四，欲界、初禅、二禅、三禅；四禅五，欲界、初禅、二禅、三禅、四禅。是十四变化心，作八种变化：一者、能作小乃至微尘；二者、能作大乃至满虚空；三者、能作轻乃至如鸿毛；四者、能作自在，能以大为小，以长为短，如是种种；五者、能有主力（有大力人无数下，故言有主力）；六者、能远到；七者、能动地；八者、随意所欲尽能得，一身能作多，多身能作一；石壁皆过，履水蹈虚，手扪日月；能转四大，地作水，水作地，火作风，风作火，石作金，金作石。是变化复有四种：欲界药草、宝物、幻术，能变化诸物；诸神通人力故，能变化诸物；天龙鬼神辈得生报力故，能变化诸物；色界生报，修定力故，能变化诸物。如化人无生、老、病、死，无苦无乐，亦异于人生，以是故空无实。一切诸法亦如是，皆无生、住、灭，以是故，说诸法如化。

复次，化生先无定物，但以心生，便有所作，皆无有实；人身亦如是，本无所因，但从先世心，生今世身，皆无有实。以是故，说诸法如化。如变化心灭则化灭；诸法亦如是，因缘灭果亦灭，不自在。如化事虽实空，能令众生生忧苦、瞋恚、喜乐、痴惑；诸法亦如是，虽空无实，能令众生起欢喜、瞋恚、忧怖等。以是故，说诸法如化。

复次，如变化生法，无初、无中、无后；诸法亦如是，如变化，生时无所从来，灭亦无所去，诸法亦如是。

复次，如变化相，清净如虚空，无所染著，不为罪福所污；诸法亦如是，如法性，如如，如真际，自然常净。譬如阎浮提四大河，一河有五百小河属，是水种种不净，入大海中皆清净。

问曰：不应言变化事空。何以故？变化心亦从修定得，从此心作种种变化，若人若法。是化有因有果，云何空？

答曰：如影中已答，今当更答：此因缘虽有，变化果空。如口言无所有，虽心生口言，不可以心口有故，所言无所有便是有。若言有第二头、第三手，虽从心口生，不可言有头、有手。如佛说：“观无生，从有生得脱。依无为，从有为得脱。”虽观无生法无，而可作因缘，无为亦尔；变化虽空，亦能生心因缘。譬如幻、焰等九譬喻虽无，能生种种心。

复次，化事于六因、四缘中求不可得，是中六因、四缘不相应故空。

复次，空不以不见为空，以其无实用故言空。以是故，言诸法如化。

问曰：若诸法十譬喻皆空无异者，何以但以十事为喻，不以山河石壁等为喻？

答曰：诸法虽空而有分别，有难解空，有易解空，今以易解空喻难解空。

复次，诸法有二种：有心著处，有心不著处。以心不著处解心著处。

问曰：此十譬喻，何以是心不著处？

答曰：是十事不久住，易生易灭，以是故，是心不著处。

复次，有人知十喻，诳惑耳目法，不知诸法空，故以此喻诸法。若有人于十譬喻中心著，不解种种难论，以此为有，是十譬喻不为其用，应更为说余法门。

问曰：若诸法都空，不生不灭，是十譬喻等种种譬喻，种种因缘论议，我已悉知为空。若诸法都空，不应说是喻；若说是喻，是为不空。

答曰：我说空，破诸法有。今所说者，若说有，先已破；若说无，不应难！譬如执事比丘举手唱言：“众皆寂静。”是为以声遮声，非求声也。以是故，虽说诸法空，不生不灭，愍念众生故，虽说非有也。以是故，说诸法如化。

【经】得无碍无所畏。

【论】种种众、界、入因缘中，心无碍无尽无灭，是为无碍无所畏。

问曰：如先说诸菩萨于无量众中无所畏，今何以更说无碍无所畏？

答曰：先说无所畏因，今说无所畏果。于诸大众乃至菩萨众中，说法无尽，论议无减，心无疑难，已得无碍无所畏故。

复次，如先说于无量众中无所畏，不知以何等力故无畏，以是故，更说无所畏，以得无碍力故。

问曰：若诸菩萨亦有无碍无所畏，佛与菩萨有何等异？

答曰：如我先说，诸菩萨自有无所畏力故，于诸法中无所畏，非佛无所畏。

复次，无碍法有二种：一者、一切处，二者、非一切处。非一切处者，如入一经书，乃至百千经书中无碍；若入一众、若入百千众中无所畏。诸菩萨亦如是，自智慧中无碍，非佛智慧。如佛放钵时，五百阿罗汉及弥勒等诸菩萨皆不能取。诸菩萨亦如是，自力中无碍，佛智慧力中有碍。以是故，说诸菩萨得无碍无所畏。

【经】悉知众生心行所趣，以微妙慧而度脱之。

【论】问曰：云何悉知众生心行？

答曰：知众生心种种法中处处行，如日光遍照，菩萨悉知众生心行有所趣向而教之。言一切众生趣，有二种：一者、心常求乐；二者、智慧分别，能知好恶。汝莫随著心，当随智慧，当自责心；汝无数劫来，集诸杂业而无厌足，而但驰逐世乐，不觉为苦。汝不见世间贪乐致患，五道受生，皆心所为，谁使尔者？汝如狂象蹈踖残害，无所拘制，谁调汝者？若得善调，则离世患。当知处胎不净，苦厄犹如地狱；既生在世，老病死苦，忧悲万端；若生天上，当复堕落；三界无安，汝何以乐著？如是种种诃责其心，誓不随汝，是为菩萨知众生心行。

问曰：云何名以微妙慧而度脱之？是中云何名微妙慧？云何名粗智慧？

答曰：世界巧慧，是名粗智慧；行施、戒、定，是名微妙慧。

复次，布施智是为粗慧，戒、定智是名微妙慧。

复次，施戒智是为粗慧，禅、定智是名微妙慧。

复次，禅定智是为粗慧，无倚禅是名微妙慧。

复次，取诸法相是为粗慧；于诸法相不取不舍，是名微妙慧。

复次，破无明等诸烦恼，得诸法相，是名粗慧；入如法相者，譬如真金不损不失，亦如金刚不破不坏，又如虚空无染无著，是名微妙慧。如是等无量微妙慧，菩萨自得，复教众生。以是故，说诸菩萨悉知众生心行所趣，以微妙慧而度脱之。

【经】意无挂碍。

【论】云何名意无挂碍？菩萨于一切怨、亲、非怨非亲人中，等心无有碍。

复次，一切世界众生中，若来侵害，心不恚恨；若种种恭敬，亦不喜悦。如偈说：

“诸佛菩萨，心不爱著；外道恶人，心不憎恚。”

如是清净心，名为意无挂碍。

复次，于诸法中心无碍。

问曰：是菩萨未得佛道，未得一切智，云何于诸法中心无碍？

答曰：是菩萨得无量清净智慧故，于诸法中心无碍。

问曰：诸菩萨未得佛道故，不应有无量智；有残结故，不应有清净智。

答曰：是诸菩萨，非三界中结业肉身，皆得法身自在，过老病死；怜愍众生故，在世界中行；为庄严佛土，教化众生；已得自在，欲成佛能成。

问曰：如法身菩萨，则与佛无异，何以名为菩萨？何以礼佛听法？若与佛异，云何有无量清净智？

答曰：是菩萨虽为法身，无老病死，与佛小异。譬如月十四日，众人生疑，若满若不满；菩萨亦如是，虽能作佛，能说法，然未实成佛。佛如月十五日，满足无疑。

复次，无量清净有二种：一者、实有量，于不能量者谓之无量。譬如海水、如恒河沙等，人不能量，名为无量；于诸佛菩萨，非为无量。菩萨无量清净智亦复如是，于诸天人及声闻、辟支佛所不能量，名为无量智；菩萨得无生道时，诸结使断故，得清净智。

问曰：若尔时已断诸结，成佛时复何所断？

答曰：是清净有二种：一者、得佛时余结都尽，得实清净；二者、菩萨舍肉身得法身时，断诸结清净。譬如一灯能除诸暗，得有所作，更有大灯，倍复明了。佛及菩萨断诸结使，亦复如是；菩萨所断，虽曰已断，于佛所断犹为未尽。是名得无量清净智故，于诸法中意无挂碍。

【经】大忍成就。

【论】问曰：先已说等忍、法忍，今何以故复说大忍成就？

答曰：此二忍增长，名为大忍。

复次，等忍在众生中一切能忍；柔顺法忍于深法中忍。此二忍增长作证，得无生忍；最后肉身，悉见十方诸佛化现在前于空中坐，是名大忍成就。譬如声闻法中：暖法增长名为顶法，顶法增长名为忍法，更无异法增长为异。等忍、大忍，亦复如是。

复次，有二种忍：生忍、法忍。生忍名众生中忍，如恒河沙劫等众生种种加恶，心不瞋恚；种种恭敬供养，心不欢喜。

复次，观众生无初，若有初则无因缘，若有因缘则无初。若无初，亦应无后。何以故？初后相待故。若无初、后，中亦应无。如是观时，不堕常、断二边，用安隐道观众生，不生邪见，是名生忍。甚深法中心无挂碍，是名法忍。

问曰：何等甚深法？

答曰：如先甚深法忍中说。

复次，甚深法者，于十二因缘中展转生果，因中非有果，亦非无果，从是中出，是名甚深法。

复次，入三解脱门，空、无相、无作，则得涅槃常乐故，是名甚深法。

复次，观一切法，非空非不空，非有相非无相，非有作非无作。如是观中，心亦不著，是名甚深法。如偈说：

&nbsp;&nbsp;&nbsp;&nbsp;“因缘生法，&nbsp;&nbsp;&nbsp;&nbsp;是名空相，&nbsp;&nbsp;&nbsp;&nbsp;亦名假名，&nbsp;&nbsp;&nbsp;&nbsp;亦说中道。

&nbsp;&nbsp;&nbsp;&nbsp;若法实有，&nbsp;&nbsp;&nbsp;&nbsp;不应还无，&nbsp;&nbsp;&nbsp;&nbsp;今无先有，&nbsp;&nbsp;&nbsp;&nbsp;是名为断。

&nbsp;&nbsp;&nbsp;&nbsp;不常不断，&nbsp;&nbsp;&nbsp;&nbsp;亦不有无，&nbsp;&nbsp;&nbsp;&nbsp;心识处灭，&nbsp;&nbsp;&nbsp;&nbsp;言说亦尽。”

于此深法信心无碍，不悔不没，是名大忍成就。

【经】如实巧度。

【论】有外道法，虽度众生，不如实度。何以故？种种邪见结使残故。二乘虽有所度，不如所应度。何以故？无一切智，方便心薄故。唯有菩萨能如实巧度。譬如渡师，一人以浮囊草栰渡之，一人以方舟而渡，二渡之中相降悬殊；菩萨巧度众生亦如是。

复次，譬如治病，苦药针灸，痛而得差；如有妙药名苏陀扇陀，病人眼见，众疾皆愈；除病虽同，优劣法异。声闻、菩萨教化度人，亦复如是：苦行头陀，初、中、后夜，勤心坐禅，观苦而得道，声闻教也；观诸法相，无缚无解，心得清净，菩萨教也。如文殊师利本缘：文殊师利白佛：“大德，昔我先世过无量阿僧祇劫，尔时有佛名师子音王，佛及众生寿十万亿那由他岁，佛以三乘而度众生。国名千光明，其国中诸树皆七宝成，树出无量清净法音，空、无相、无作、不生不灭、无所有之音，众生闻之，心解得道。时师子音王佛初会说法，九十九亿人得阿罗汉道，菩萨众亦复如是。是诸菩萨，一切皆得无生法忍，入种种法门，见无量诸佛恭敬供养，能度无量无数众生，得无量陀罗尼门，能得无量种种三昧。初发心新入道门菩萨，不可称数。是佛土无量庄严，说不可尽。时佛教化已讫，入无余涅槃；法住六万岁，诸树法音亦不复出。尔时，有二菩萨比丘：一名喜根，二名胜意。是喜根法师，容仪质直，不舍世法，亦不分别善恶。喜根弟子聪明乐法，好闻深义；其师不赞少欲知足，不赞戒行头陀，但说诸法实相清净，语诸弟子：‘一切诸法淫欲相、瞋恚相、愚痴相，此诸法相即是诸法实相，无所挂碍。’以是方便，教诸弟子入一相智。时诸弟子于诸人中无瞋无悔，心不悔故得生忍，得生忍故得法忍，于实法中不动如山。胜意法师持戒清净，行十二头陀，得四禅、四无色定。胜意诸弟子钝根多求，为分别是净是不净，心即动转。胜意异时入聚落中，至喜根弟子家，于坐处坐，赞说持戒、少欲、知足，行头陀行，闲处禅寂；訾毁喜根言：‘是人说法教人入邪见中，是说淫欲、瞋恚、愚痴，无所挂碍相，是杂行人，非纯清净。’是弟子利根得法忍，问胜意言：‘大德，是淫欲法，名何等相？’答言：‘淫欲是烦恼相。’问言：‘是淫欲烦恼，在内耶？在外耶？’答言：‘是淫欲烦恼不在内，不在外。若在内，不应待外因缘生；若在外，于我无事，不应恼我。’居士言：‘若淫欲烦恼非内、非外，非东西南北、四维、上、下来，遍求实相不可得，是法即不生不灭；若无生灭，空无所有，云何能作烦恼？’胜意闻是语已，其心不悦，不能加答，从座而起，说如是言：‘喜根多诳众人，著邪道中。’是胜意菩萨未学音声陀罗尼，闻佛说便欢喜，闻外道语便瞋恚；闻三不善则不欢悦，闻三善则大欢喜；闻说生死则忧，闻涅槃则喜。从居士家至林树间，入精舍中，语诸比丘：‘当知喜根菩萨虚诳，多令人入恶邪中。何以故？其言淫、恚、痴相及一切诸法，皆无碍相。’是时，喜根作是念：‘此人大瞋，为恶业所覆，当堕大罪！我今当为说甚深法，虽今无所得，为作后世佛道因缘。’是时喜根集僧，一心说偈：

&nbsp;&nbsp;&nbsp;&nbsp;“‘淫欲即是道，&nbsp;&nbsp;&nbsp;&nbsp;恚痴亦如是；&nbsp;&nbsp;&nbsp;&nbsp;如此三事中，&nbsp;&nbsp;&nbsp;&nbsp;无量诸佛道。

&nbsp;&nbsp;&nbsp;&nbsp;若有人分别，&nbsp;&nbsp;&nbsp;&nbsp;淫怒痴及道，&nbsp;&nbsp;&nbsp;&nbsp;是人去佛远，&nbsp;&nbsp;&nbsp;&nbsp;譬如天与地。

&nbsp;&nbsp;&nbsp;&nbsp;道及淫怒痴，&nbsp;&nbsp;&nbsp;&nbsp;是一法平等；&nbsp;&nbsp;&nbsp;&nbsp;若人闻怖畏，&nbsp;&nbsp;&nbsp;&nbsp;去佛道甚远。

&nbsp;&nbsp;&nbsp;&nbsp;淫法不生灭，&nbsp;&nbsp;&nbsp;&nbsp;不能令心恼，&nbsp;&nbsp;&nbsp;&nbsp;若人计吾我，&nbsp;&nbsp;&nbsp;&nbsp;淫将入恶道。

&nbsp;&nbsp;&nbsp;&nbsp;见有无法异，&nbsp;&nbsp;&nbsp;&nbsp;是不离有无；&nbsp;&nbsp;&nbsp;&nbsp;若知有无等，&nbsp;&nbsp;&nbsp;&nbsp;超胜成佛道。’

“说如是等七十余偈时，三万诸天子得无生法忍，万八千声闻人不著一切法故皆得解脱。是时，胜意菩萨身即陷入地狱，受无量千万亿岁苦；出生人中，七十四万世常被诽谤，无量劫中不闻佛名。是罪渐薄，得闻佛法，出家为道而复舍戒，如是六万二千世常舍戒；无量世中作沙门，虽不舍戒，诸根暗钝。是喜根菩萨于今东方过十万亿佛土作佛，其土号宝严，佛号光逾日明王。尔时，胜意比丘，我身是也。我观尔时受是无量苦。”文殊师利复白佛：“若有人求三乘道，不欲受诸苦者，不应破诸法相而怀瞋恚。”佛问文殊师利：“汝闻诸偈，得何等利？”答言：“我闻此偈，得毕众苦，世世得利根智慧，能解深法，巧说深义，于诸菩萨中最为第一。”如是等，名巧说诸法相，是名如实巧度。