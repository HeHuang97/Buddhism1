## 《大智度论》第二十二卷

### 释初品中八念之余

念法者，如佛演说，行者应念：“是法巧出，得今世果，无热恼，不待时，能到善处，通达无碍。”

巧出者，二谛不相违故，所谓世谛、第一义谛，智者不能坏，愚者不起诤故。是法亦离二边，所谓若受五欲乐、若受苦行；复离二边，若常、若断，若我、若无我，若有、若无，如是等二边不著，是名巧出。诸外道辈自贵其法，毁贱他法故，不能巧出。

得今世果者，离爱因缘世间种种苦，离邪见因缘种种论议斗诤，身心得安乐。如佛说：

&nbsp;&nbsp;&nbsp;&nbsp;“持戒者安乐，&nbsp;&nbsp;&nbsp;&nbsp;身心不热恼，&nbsp;&nbsp;&nbsp;&nbsp;卧安觉亦安，&nbsp;&nbsp;&nbsp;&nbsp;名声亦远闻。”

复次，此佛法中因缘展转生果，所谓持戒清净故心不悔，心不悔故生法欢喜，法欢喜故身心快乐，身心快乐故能摄心，摄心故如实知，如实知故得厌，得厌故离欲，离欲故得解脱，得解脱果报得涅槃，是名得今世果。外道法空行苦，无所得。如阎浮阿罗汉得道时自说：

“我昔作外道，五十有五年，但食干牛屎，裸形卧棘上。

“我受如是辛苦，竟无所得；不如今得见佛闻法，出家三月，所作事办，得阿罗汉。”

以是故，知佛法得今世果。

问曰：若佛法得今世果，何以故佛诸弟子有无所得者？

答曰：行者能如佛所说，次第修行，无不得报。如病人随良医教，将和治法，病无不差；若不随佛教，不次第行，破戒乱心，故无所得，非法不良也！

复次，诸未得道者，今世虽不得涅槃，后世得受福乐，渐次当得涅槃，终不虚也。如佛所说：“其有出家为涅槃者，若迟若疾，皆当得涅槃。”如是等能得今世果。

无热恼者，热恼有二种：身恼、心恼。身恼者，系缚牢狱，考掠、刑戮等；心恼者，淫欲、瞋恚、悭贪、嫉妒因缘故，生忧愁、怖畏等。此佛法中，持戒清净故，身无是系缚牢狱、考掠、刑戮等恼；心离五欲，除五盖，得实道故，无是淫欲、瞋恚、悭贪、嫉妒、邪疑等恼，无恼故无热。

复次，无漏禅定生喜乐，遍身受故，诸热则除。譬如人大热闷，得入清凉池中，冷然清了，无复热恼。

复次，诸烦恼若属见、若属爱，是名热；佛法中无此故，名无热恼。

不待时者，佛法不待时而行，亦不待时与果。外道法，日未出时受法，日出时不受法；或有日出时受，日未出不受；有昼受、夜不受，有夜受、昼不受。佛法中无受待时，随修八圣道时，便得涅槃。譬如火得薪便燃，无漏智慧生时，便能烧诸烦恼，不待时也。

问曰：如佛说，有时药、时衣、时食；若人善根未熟，待时当得，何以言无时？

答曰：此时者，随世俗法，为佛法久住故，结时戒；若为修道得涅槃，及诸禅定、智慧微妙法，不待时也。诸外道法皆待时节，佛法但待因缘具足。若虽持戒、禅定，而智慧未成就，不能成道；若持戒、禅定、智慧皆成就，便得果，不复待时。

复次，久久得果名为时，即时得不名时。譬如好染一入便成；心净人亦如是，闻法即染，得法眼净，是名不待时。

能到善处者，是三十七无漏道法，能将人到涅槃；譬如入恒河，必得至大海。诸余外道法，非一切智人所说，邪见杂故，将至恶处；或将至天上，还堕受苦，皆无常故，不名善处。

问曰：无有将去者，云何得将至善处？

答曰：虽无将去者，但诸法能将诸法去；无漏善五众断，五众中强名众生，将去入涅槃。如风吹尘，如水漂草；虽无将去者，而可有去。

复次，因缘和合无有作，亦无有将去者，而果报属因缘，不得自在，是即名为去。

通达无碍者，得佛法印故，通达无碍；如得王印，则无所留难。

问曰：何等是佛法印？

答曰：佛法印有三种：一者、一切有为法，念念生灭皆无常；二者、一切法无我；三者、寂灭涅槃。

行者知三界皆是有为，生灭作法，先有今无，今有后无，念念生灭，相续相似生故，可得见知；如流水、灯焰、长风，相似相续故，人以为一。众生于无常法中常颠倒故，谓去者常住，是名一切作法无常印。

一切法无我，诸法内无主、无作者、无知、无见、无生者、无造业者，一切法皆属因缘；属因缘故不自在，不自在故无我，我相不可得故。如破我品中说，是名无我印。

问曰：何以故但作法无常，一切法无我？

答曰：不作法无因无缘故，不生不灭；不生不灭故，不名为无常。

复次，不作法中，不生心著颠倒；以是故，不说是无常，可说言无我。有人说：“神是常遍知相。”以是故，说一切法中无我。

寂灭者是涅槃，三毒、三衰火灭故，名为寂灭印。

问曰：寂灭印中，何以但一法，不多说？

答曰：初印中说五众，二印中说一切法皆无我，第三印中说二印果，是名寂灭印。一切作法无常，则破我所外五欲等；若说无我，破内我法；我、我所破故，是名寂灭涅槃。行者观作法无常，便生厌世苦；既知厌苦，存著观主，谓能作是观，以是故有第二法印，知一切无我。于五众、十二入、十八界、十二因缘中，内外分别推求，观主不可得；不可得故，是一切法无我。作如是知已，不作戏论，无所依止，但归于灭，以是故说寂灭涅槃印。

问曰：摩诃衍中说诸法不生不灭，一相所谓无相，此中云何说一切有为作法无常名为法印？二法云何不相违？

答曰：观无常，即是观空因缘；如观色念念无常，即知为空。过去色灭坏，不可见故，无色相；未来色不生，无作无用，不可见故，无色相；现在色亦无住，不可见、不可分别知故，无色相。无色相即是空，空即是无生无灭。无生无灭及生灭，其实是一，说有广略。

问曰：过去、未来色，不可见故，无色相；现在色住时可见，云何言无色相？

答曰：现在色亦无住时，如四念处中说：若法后见坏相，当知初生时坏相，以随逐微细故不识。如人著屐，若初日新而无有故，后应常新，不应有故。若无故应是常，常故无罪无福，无罪无福故，则道俗法乱。

复次，生灭相常随作法，无有住时；若有住时，则无生灭。以是故，现在色无有住。住中亦有生灭，是一念中住，亦是有为法故，是名通达无碍。如是应念法。

复次，法有二种：一者、佛所演说三藏、十二部、八万四千法聚；二者、佛所说法义，所谓持戒、禅定、智慧、八圣道及解脱果、涅槃等。行者先当念佛所演说，次当念法义。念佛所演说者，佛语美妙，皆真实，有大饶益。佛所演说，亦深亦浅：观实相故深，巧说故浅；重语无失，各各有义故。佛所演说住四处，有四种功德庄严：一、慧处，二、谛处，三、舍处，四、灭处。有四种答，故不可坏：一、定答，二、解答，三、反问答，四、置答。佛所演说，或时听而遮，或时遮而听，或听而不遮，或遮而不听，此四皆顺从无违。佛说得诸法相故，无戏论；有义理说故，破有、无论。佛演说随顺第一义，虽说世间法亦无咎，与二谛不相违故。随顺利益说，于清净人中为美妙；于不净人中为苦恶；于美语、苦语中，亦无过罪。佛语皆随善法，亦不著善法。虽是垢法怨家，亦不以为高；虽种种有所诃，亦无有诃罪；虽种种赞法，亦无所依止。佛言说中，亦无增无减，或略或广。佛语初善，久久研求亦善。佛语虽多，义味不薄：虽种种杂语，义亦不乱；虽能引人心，亦不令人生爱著；虽殊异高显，亦不令人畏难；虽遍有所到，凡小人亦不能解。佛语如是有种种希有事：能令人衣毛为竖，流汗气满，身体战惧；亦能令诸天心厌，声满十方，六种震地；亦能令人于无始世界所坚著者能令舍，所不坚著者能令乐。佛语，罪恶人闻之，自有罪故，忧怖热恼；善一心精进入道人闻，如服甘露味，初亦好，中亦好，后亦好。

复次，多会众中，各各欲有所闻，佛以一言答，各各得解，各各自见佛独为我说。于大众中虽有远近，闻者声无增减，满三千大千世界，乃至十方无量世界，应度者闻，不应度者不闻。譬如雷霆震地，聋者不闻，听者得悟。如是种种念佛言语，何等是法义？信、戒、舍、闻、定、慧等为道诸善法及三法印，如通达中说。一切有为法无常，一切法无我，寂灭涅槃，是名佛法义。是三印，一切论议师所不能坏，虽种种多有所说，亦无能转诸法性者；如冷相无能转令热。诸法性不可坏，假使人能伤虚空，是诸法印如法不可坏。圣人知是三种法相，于一切依止邪见各斗诤处得离。譬如有目人见群盲诤种种色相，愍而笑之，不与共诤。

问曰：佛说声闻法有四种实，摩诃衍中有一实，今何以说三实？

答曰：佛说三种实法印，广说则四种，略说则一种。无常即是苦谛、集谛、道谛；说无我则一切法；说寂灭涅槃，即是尽谛。

复次，有为法无常，念念生灭故，皆属因缘，无有自在；无有自在故无我；无常、无我、无相故心不著，无相不著故，即是寂灭涅槃。以是故，摩诃衍法中，虽说一切法不生不灭，一相所谓无相，无相即寂灭涅槃。是念法三昧，缘智缘尽，诸菩萨及辟支佛功德。

问曰：何以故念佛，但缘佛身中无学诸功德？念僧三昧，缘佛弟子身中诸学无学法？余残善无漏法，皆念法三昧所缘？

答曰：迦旃延尼子如是说。摩诃衍人说：“三世十方诸佛，及诸佛从初发意乃至法尽，于其中间所作功德神力，皆是念佛三昧所缘。”如佛所说及所说法义；从一句一偈，乃至八万四千法聚，信、戒、舍、闻、定、智慧等诸善法，乃至无余涅槃，皆是念法三昧所缘。诸菩萨、辟支佛及声闻众，除佛余残一切圣众及诸功德，是念僧三昧所缘。念僧者，是佛弟子众，戒众具足，禅定众、智慧众、解脱众、解脱知见众具足；四双八辈，应受供养恭敬礼事，是世间无上福田。行者应念如佛所赞僧：若声闻僧，若辟支佛僧，若菩萨僧功德。是圣僧五众具足，如上说。

问曰：先以五众赞佛，云何复以五众赞僧？

答曰：随弟子所得五众而赞具足。具足有二种：一者、实具足，二者、名具足。如弟子所可应得者，尽得而赞，是名具足；如佛所得而赞，是实具足。

复次，为欲异于外道出家众、在家众故，作如是赞。外道在家众，赞其富贵、豪尊、势力；出家众，赞其邪见苦行，染著智慧，执论诤竞。念僧众中，或有持戒、禅定、智慧等，少不足称，以是故佛自赞弟子众，一切功德根本住处，戒众具足，乃至解脱知见众具足。住是戒众中不倾动，引禅定弓，放智慧箭，破诸烦恼贼，得解脱，于是解脱中生知见。譬如健人先安足，挽弓放箭，能破怨敌，得出二怖，免罪于王，拔难于阵；决了知见，贼已破灭，心生欢喜，是故以五众赞。

应供养者，五众功德具足故。如富贵、豪势之人，人所宗敬；佛弟子众亦如是，有净戒、禅定、智慧、财富解脱，解脱知见势力故，应供养恭敬、合掌礼事。世间无上福田者，施主有二种：贫者、富者。贫者礼事、恭敬、迎送而得果报；富者亦能恭敬、礼事、迎送，又以财物供养而得果报，是故名为世间无上福田。譬如良田，耕治调柔，以时下种，溉灌丰渥，所获必多。众僧福田亦复如是，以智慧犁耕，出结使根，以四无量心磨治调柔；诸檀越下信施谷子，溉以念施恭敬、清净心水，若今世、若后世得无量世间乐，及得三乘果。如薄拘罗比丘，鞞婆尸佛时，以一诃梨勒果供养众僧，九十一劫天上人中受福乐果，常无疾病；今值释迦牟尼佛，出家漏尽，得阿罗汉。如沙门二十亿耳，鞞婆尸佛时，作一房舍，以物覆地，供养众僧，九十一劫天上人中受福乐果，足不蹈地；生时足下毛长二寸，柔软净好；父见欢喜，与二十亿两金；见佛闻法，得阿罗汉，于诸弟子中精进第一。如是等少施得大果报，是故名世间无上福田。僧中有四双八辈者，佛所以说世间无上福田，以有此八辈圣人故，名无上福田。

问曰：如佛告给孤独居士，世间福田应供养者有二种：若学人、若无学人。学人十八，无学人有九，今此中何以故但说八？

答曰：彼广说故十八及九，今此略说故八；彼二十七圣人，此八皆摄。信行、法行，或向须陀洹摄，或向斯陀含摄，或向阿那含摄；家家，向斯陀含摄；一种，向阿那含摄；五阿那含，向阿罗汉摄；信行、法行入思惟道，名信解脱、见得，是信解脱、见得，十五学人摄；九种福田，阿罗汉摄。

复次，行者应念僧，“僧是我趣涅槃之真伴”，一戒、一见，如是应欢喜，一心恭敬，顺从无违。“我先伴种种众恶，妻子、奴婢，人民等，是入三恶道伴；今得圣人伴，安隐至涅槃。”佛如医王，法如良药，僧如瞻病人。“我当得清净持戒、正忆念，如佛所说法药，我当顺从。僧是我断诸结病中一因缘，所谓瞻病人。”是故当念僧。

复次，僧有无量戒、禅定、智慧等具足，其德不可测量。如一富贵长者信乐僧，白僧执事人：“我次第请僧于舍食。”日日次请，乃至沙弥。执事不听沙弥受请。诸沙弥言：“以何意故不听沙弥？”答言：“以檀越不喜请年少故。”便说偈言：

&nbsp;&nbsp;&nbsp;&nbsp;“须发白如雪，&nbsp;&nbsp;&nbsp;&nbsp;齿落皮肉皱，&nbsp;&nbsp;&nbsp;&nbsp;偻步形体羸，&nbsp;&nbsp;&nbsp;&nbsp;乐请如是辈。”

诸沙弥等皆是大阿罗汉，如打师子头，欻然从座起而说偈言：

&nbsp;&nbsp;&nbsp;&nbsp;“檀越无智人，&nbsp;&nbsp;&nbsp;&nbsp;见形不取德；&nbsp;&nbsp;&nbsp;&nbsp;舍是少年相，&nbsp;&nbsp;&nbsp;&nbsp;但取老瘦黑！”

上尊耆年之相者，如佛说偈：

&nbsp;&nbsp;&nbsp;&nbsp;“所谓长老相，&nbsp;&nbsp;&nbsp;&nbsp;不必以年耆，&nbsp;&nbsp;&nbsp;&nbsp;形瘦须发白，&nbsp;&nbsp;&nbsp;&nbsp;空老内无德。

&nbsp;&nbsp;&nbsp;&nbsp;能舍罪福果，&nbsp;&nbsp;&nbsp;&nbsp;精进行梵行，&nbsp;&nbsp;&nbsp;&nbsp;已离一切法，&nbsp;&nbsp;&nbsp;&nbsp;是名为长老。”

是时诸沙弥复作是念：“我等不应坐观此檀越品量僧好恶。”即复说偈：

&nbsp;&nbsp;&nbsp;&nbsp;“赞叹呵骂中，&nbsp;&nbsp;&nbsp;&nbsp;我等心虽一。&nbsp;&nbsp;&nbsp;&nbsp;是人毁佛法，&nbsp;&nbsp;&nbsp;&nbsp;不应不教诲！

&nbsp;&nbsp;&nbsp;&nbsp;当疾到其舍，&nbsp;&nbsp;&nbsp;&nbsp;以法教语之。&nbsp;&nbsp;&nbsp;&nbsp;我等不度者，&nbsp;&nbsp;&nbsp;&nbsp;是则为弃物！”

即时诸沙弥自变其身皆成老年，须发白如雪，秀眉垂覆眼，皮皱如波浪，其脊曲如弓，两手负杖行，次第而受请；举身皆振掉，行止不自安，譬如白杨树，随风而动摇。檀越见此辈，欢喜迎入坐，坐已须臾顷，还复年少形。檀越惊怖言：

&nbsp;&nbsp;&nbsp;&nbsp;“如是耆老相，&nbsp;&nbsp;&nbsp;&nbsp;还变成少身，&nbsp;&nbsp;&nbsp;&nbsp;如服还年药，&nbsp;&nbsp;&nbsp;&nbsp;是事何由然？”

诸沙弥言：“汝莫生疑畏，我等非非人。汝欲平量僧，是事甚可伤！我等相怜愍，故现如是化，汝当深识之，圣众不可量！如说：

&nbsp;&nbsp;&nbsp;&nbsp;“譬如以蚊嘴，&nbsp;&nbsp;&nbsp;&nbsp;犹可测海底；&nbsp;&nbsp;&nbsp;&nbsp;一切天与人，&nbsp;&nbsp;&nbsp;&nbsp;无能量僧者。

&nbsp;&nbsp;&nbsp;&nbsp;僧以功德贵，&nbsp;&nbsp;&nbsp;&nbsp;犹尚不分别；&nbsp;&nbsp;&nbsp;&nbsp;而汝以年岁，&nbsp;&nbsp;&nbsp;&nbsp;称量诸大德！

&nbsp;&nbsp;&nbsp;&nbsp;大小生于智，&nbsp;&nbsp;&nbsp;&nbsp;不在于老少；&nbsp;&nbsp;&nbsp;&nbsp;有智勤精进，&nbsp;&nbsp;&nbsp;&nbsp;虽少而是老；

&nbsp;&nbsp;&nbsp;&nbsp;懈怠无智慧，&nbsp;&nbsp;&nbsp;&nbsp;虽老而是少。&nbsp;&nbsp;&nbsp;&nbsp;汝今平量僧，&nbsp;&nbsp;&nbsp;&nbsp;是则为大失！

“如欲以一指测知大海底，为智者之所笑！汝不闻佛说：‘四事虽小而不可轻？太子虽小，当为国王，是不可轻；蛇子虽小，毒能杀人，亦不可轻；小火虽微，能烧山野，又不可轻也；沙弥虽小，得圣神通，最不可轻！又有四种人如庵罗果：生而似熟，熟而似生，生而似生，熟而似熟。佛弟子亦如是：有圣功德成就，而威仪、语言不似善人；有威仪、语言似善人，而圣功德不成就；有威仪、语言不似善人，圣功德未成就；有威仪、语言似如善人，而圣功德成就。’汝云何不念是言，而欲称量于僧？汝若欲毁僧，则为是自毁，汝为大失！已过事不可追，方来善心，除去诸疑悔，听我所说偈：

&nbsp;&nbsp;&nbsp;&nbsp;“圣众不可量，&nbsp;&nbsp;&nbsp;&nbsp;难以威仪知，&nbsp;&nbsp;&nbsp;&nbsp;不可以族姓，&nbsp;&nbsp;&nbsp;&nbsp;亦不以多闻，

&nbsp;&nbsp;&nbsp;&nbsp;亦不以威德，&nbsp;&nbsp;&nbsp;&nbsp;又不以耆年，&nbsp;&nbsp;&nbsp;&nbsp;亦不以严容，&nbsp;&nbsp;&nbsp;&nbsp;复不以辩言。

&nbsp;&nbsp;&nbsp;&nbsp;圣众大海水，&nbsp;&nbsp;&nbsp;&nbsp;功德故甚深。

&nbsp;&nbsp;&nbsp;&nbsp;佛以百事赞是僧，&nbsp;&nbsp;&nbsp;&nbsp;施之虽少得果多，&nbsp;&nbsp;&nbsp;&nbsp;是第三宝声远闻，&nbsp;&nbsp;&nbsp;&nbsp;以是故应供养僧！

&nbsp;&nbsp;&nbsp;&nbsp;不应分别是老少，&nbsp;&nbsp;&nbsp;&nbsp;多知少闻及明闇；&nbsp;&nbsp;&nbsp;&nbsp;如人观林不分别，&nbsp;&nbsp;&nbsp;&nbsp;伊兰瞻卜及萨罗。

&nbsp;&nbsp;&nbsp;&nbsp;汝欲念僧当如是，&nbsp;&nbsp;&nbsp;&nbsp;不应以愚分别圣。&nbsp;&nbsp;&nbsp;&nbsp;摩诃迦葉出家时，&nbsp;&nbsp;&nbsp;&nbsp;纳衣价值十万金，

&nbsp;&nbsp;&nbsp;&nbsp;欲作乞人下贱服，&nbsp;&nbsp;&nbsp;&nbsp;更求粗弊不能得。&nbsp;&nbsp;&nbsp;&nbsp;圣众僧中亦如是，&nbsp;&nbsp;&nbsp;&nbsp;求索最下小福田，

&nbsp;&nbsp;&nbsp;&nbsp;能教施者十万倍，&nbsp;&nbsp;&nbsp;&nbsp;更求不如不可得。

&nbsp;&nbsp;&nbsp;&nbsp;众僧大海中，&nbsp;&nbsp;&nbsp;&nbsp;结戒为畔际；&nbsp;&nbsp;&nbsp;&nbsp;若有破戒者，&nbsp;&nbsp;&nbsp;&nbsp;终不在僧数；

&nbsp;&nbsp;&nbsp;&nbsp;譬如大海水，&nbsp;&nbsp;&nbsp;&nbsp;不共死尸宿！”

檀越闻是事，见是神通力，身惊毛竖，合掌白诸沙弥言：“诸圣人，我今忏悔！我是凡夫人，心常怀罪，我有少疑，今欲请问。”而说偈言：

&nbsp;&nbsp;&nbsp;&nbsp;“大德已过疑，&nbsp;&nbsp;&nbsp;&nbsp;我今得遭遇，&nbsp;&nbsp;&nbsp;&nbsp;若复不咨问，&nbsp;&nbsp;&nbsp;&nbsp;则是愚中愚！”

诸沙弥言：“汝欲问者便问，我当以所闻答。”檀越问言：“于佛宝中信心清净，于僧宝中信心清净，何者福胜？”答言：“我等初不见僧宝、佛宝有增减。何以故？佛一时舍婆提乞食，有婆罗门，姓婆罗埵逝，佛数数到其家乞食，心作是念：‘是沙门何以来数数，如负其债？’佛时说偈：

&nbsp;&nbsp;&nbsp;&nbsp;“‘时雨数数堕，&nbsp;&nbsp;&nbsp;&nbsp;五榖数数成；&nbsp;&nbsp;&nbsp;&nbsp;数数修福业，&nbsp;&nbsp;&nbsp;&nbsp;数数受果报。

&nbsp;&nbsp;&nbsp;&nbsp;数数受生法，&nbsp;&nbsp;&nbsp;&nbsp;故受数数死；&nbsp;&nbsp;&nbsp;&nbsp;圣法数数成，&nbsp;&nbsp;&nbsp;&nbsp;谁数数生死？’

“婆罗门闻是偈已，作是念：‘佛大圣人，具知我心。’惭愧取钵入舍，盛满美食以奉上佛。佛不受，作是言：‘我为说偈故得此食，我不食也！’婆罗门言：‘是食当与谁？’佛言：‘我不见天及人能消是食者。汝持去，置少草地，著无虫水中！’即如佛教，持食著无虫水中，水即大沸，烟火俱出，如投大热铁。婆罗门见已惊怖言：‘未曾有也，乃至食中神力如是！’还到佛所，头面礼佛足忏悔，乞出家受戒。佛言：‘善来！’即时须发自堕，便成沙门，渐渐断结，得阿罗汉道。复有摩诃憍昙弥，以金色上下衣宝奉佛。佛知众僧堪能受用，告憍昙弥：‘以此上下衣与众僧。’以是故，知佛宝、僧宝，福无多少。”

檀越言：“若为佛布施，僧能消能受；何以故婆罗埵逝婆罗门食，佛不教令僧食？”诸沙弥答：“为显僧大力故。若不见食在水中有大神力者，无以知僧力为大！若为佛施物而僧得受，便知僧力为大。譬如药师欲试毒药，先以与鸡，鸡即时死，然后自服，乃知药之威力为大！是故檀越当知：若人爱敬佛，亦当爱敬僧，不当有分别，同皆为宝故！”

尔时，檀越闻说是事，欢喜言：“我某甲从今日，若有入僧数中，若小若大，一心信敬，不敢分别！”诸沙弥言：“汝心信敬于无上福田，不久当得道！何以故？

&nbsp;&nbsp;&nbsp;&nbsp;“多闻及持戒，&nbsp;&nbsp;&nbsp;&nbsp;智慧禅定者，&nbsp;&nbsp;&nbsp;&nbsp;皆入僧数中，&nbsp;&nbsp;&nbsp;&nbsp;如万川归海！

&nbsp;&nbsp;&nbsp;&nbsp;譬如众药草，&nbsp;&nbsp;&nbsp;&nbsp;依止于雪山；&nbsp;&nbsp;&nbsp;&nbsp;百榖诸草木，&nbsp;&nbsp;&nbsp;&nbsp;皆依止于地；

&nbsp;&nbsp;&nbsp;&nbsp;一切诸善人，&nbsp;&nbsp;&nbsp;&nbsp;皆在僧数中！

“复次，汝等曾闻佛为长鬼神将军赞三善男子：阿泥卢陀、难提、迦翅弥罗不？佛言：若一切世间天及人，一心念三善男子，长夜得无量利益。以是事故，倍当信敬僧！是三人不名僧，佛说念三人有如是果报，何况一心清净念僧？是故檀越当住力念僧、僧名。”如说偈：

&nbsp;&nbsp;&nbsp;&nbsp;“是诸圣人众，&nbsp;&nbsp;&nbsp;&nbsp;则为雄猛军，&nbsp;&nbsp;&nbsp;&nbsp;摧灭魔王贼，&nbsp;&nbsp;&nbsp;&nbsp;是伴至涅槃！”

诸沙弥，为檀越种种说僧圣功德，檀越闻已，举家大小，皆见四谛，得须陀洹道。以是因缘故，应当一心念僧。

念戒者，戒有二种：有漏戒、无漏戒。有漏复有二种：一者、律仪戒，二者、定共戒。行者初学，念是三种戒；学三种已，但念无漏戒。是律仪戒，能令诸恶不得自在，枯朽折减。禅定戒能遮诸烦恼。何以故？得内乐故，不求世间乐。无漏戒能拔诸恶烦恼根本。

问曰：云何念戒？

答曰：如先说念僧中，佛如医王，法如良药，僧如瞻病人，戒如服药禁忌。行者自念：“我若不随禁忌，三宝于我为无所益。又如导师指示好道，行者不用，导师无咎，以是故我应念戒。”

复次，是戒，一切善法之所住处，譬如百榖药木，依地而生。持戒清净，能生长诸深禅定，实相智慧；亦是出家人之初门，一切出家人之所依仗，到涅槃之初因缘。如说持戒故心不悔，乃至得解脱涅槃。

行者念清净戒、不缺戒、不破戒、不穿戒、不杂戒、自在戒、不著戒、智者所赞戒。无诸瑕隙，名为清净戒。云何名不缺戒？五众戒中除四重戒，犯诸余重者是名缺，犯余罪是为破。复次，身罪名缺，口罪名破。复次，大罪名缺，小罪名破。善心回向涅槃，不令结使种种恶觉观得入，是名不穿。为涅槃，为世间，向二处，是名为杂。随戒不随外缘，如自在人无所系属，持是净戒，不为爱等所拘，是为自在戒。于戒不生爱慢等诸结使，知戒实相，亦不取是戒。若取是戒，譬如人在囹圄，桎梏所拘，虽得蒙赦，而复为金锁所系，人为恩爱烦恼所系，如在牢狱。虽得出家，爱著禁戒，如著金锁。行者若知戒是无漏因缘而不生著，是则解脱，无所系缚，是名不著戒。诸佛、菩萨、辟支佛及声闻所赞戒，若行是戒，用是戒，是名智所赞戒。外道戒者，牛戒、鹿戒、狗戒、罗刹鬼戒、哑戒、聋戒，如是等戒，智所不赞，唐苦无善报。复次，智所赞者，于三种戒中，无漏戒不破不坏，依此戒得实智慧，是圣所赞戒。

无漏戒有三种，如佛说正语、正业、正命。是三业义，如八圣道中说，是中应广说。

问曰：若持戒是禅定因缘，禅定是智慧因缘，八圣道中何以慧在前，戒在中，定在后？

答曰：行路之法，应先以眼见道而后行，行时当精勤；精勤行时，常念如导师所教，念已一心进路，不顺非道。正见亦如是，先以正智慧，观五受众皆苦，是名苦；苦从爱等诸结使和合生，是名集；爱等结使灭，是名涅槃；如是等观八分，名为道，是名正见。行者是时，心定知世间虚妄可舍，涅槃实法可取，决定是事，是名正见。知见是事，心力未大，未能发行；思惟筹量，发动正见令得力，是名正思惟。智慧既发，欲以言宣故，次正语、正业、正命戒。行时精进不懈，不令住色、无色定中，是名正方便。用是正见观四谛，常念不忘：念一切烦恼是贼，应当舍；正见等是我真伴，应当随，是名正念。于四谛中摄心不散，不令向色、无色定中，一心向涅槃，是名正定。是初得善有漏，名为暖法、顶法、忍法中义。次第增进，初、中、后心入无漏心中疾；一心中具，无有前后分别次第。正见相应，正思惟、正方便、正念、正定，三种戒随是五分行。正见分别好丑利益为事；正思惟发动正见为事；正语等持是智慧诸功德，不令散失；正方便驱策令速进不息；正念七事所应行者，忆而不忘；正定令心清净，不浊不乱，令正见七分得成。如无风房中灯，则照明了了。如是无漏戒，在八圣道中，亦为智者所赞。

问曰：无漏戒应为智者所赞，有漏戒何以赞？

答曰：有漏戒似无漏，随无漏同行因缘，是故智者合赞。如贼中有人叛来归我，彼虽是贼，今来向我，我当由之，可以破贼，何可不念！诸烦恼贼在三界城中住，有漏戒善根，若暖法、顶法、忍法、世间第一法，与余有漏法异故，行者受用。以是因缘故，破诸结使贼，得苦法忍无漏法财，以是故智者所赞。是名念戒。

念舍者，有二种舍：一者、施舍，二者、舍诸烦恼。施舍有二种：一者、财施，二者、法施。三种舍和合，名为舍。财施是一切善法根本故，行者作是念：“上四念因缘故，得差烦恼病，今以何因缘故得是四念？则是先世、今世，于三宝中少有布施因缘故。所以者何？众生于无始世界中，不知于三宝中布施故，福皆尽灭。是三宝有无量法，是故施亦不尽，必得涅槃。”

复次，过去诸佛初发心时，皆以少多布施为因缘。如佛说：“是布施是初助道因缘。”

复次，人命无常，财物如电，若人不乞，犹尚应与，何况乞而不施？以是应施，作助道因缘。

复次，财物是种种烦恼罪业因缘；若持戒、禅定、智慧种种善法，是涅槃因缘。以是故，财物常应自弃，何况好福田中而不布施？譬如有兄弟二人，各担十斤金行道中，更无余伴。兄作是念：“我何以不杀弟取金？此旷路中人无知者！”弟复生念，欲杀兄取金。兄弟各有恶心，语言视占皆异。兄弟即自悟，还生悔心：“我等非人，与禽兽何异？同生兄弟，而为少金故而生恶心！”兄弟共至深水边，兄以金投著水中，弟言：“善哉！善哉！”弟寻复弃金水中，兄复言：“善哉！善哉！”兄弟更互相问：“何以言善哉？”各答言：“我以此金故，生不善心，欲相危害，今得弃之，故言善哉！”二辞各尔。以是故知财为恶心因缘，常应自舍！何况施得大福而不布施？如说偈：

&nbsp;&nbsp;&nbsp;&nbsp;“施为行宝藏，&nbsp;&nbsp;&nbsp;&nbsp;亦为善亲友，&nbsp;&nbsp;&nbsp;&nbsp;始终相利益，&nbsp;&nbsp;&nbsp;&nbsp;无有能坏者。

&nbsp;&nbsp;&nbsp;&nbsp;施为好密盖，&nbsp;&nbsp;&nbsp;&nbsp;能遮饥渴雨；&nbsp;&nbsp;&nbsp;&nbsp;施为坚牢船，&nbsp;&nbsp;&nbsp;&nbsp;能渡贫穷海。

&nbsp;&nbsp;&nbsp;&nbsp;悭为凶衰相，&nbsp;&nbsp;&nbsp;&nbsp;为之生忧畏，&nbsp;&nbsp;&nbsp;&nbsp;洗之以施水，&nbsp;&nbsp;&nbsp;&nbsp;则为生福利。

&nbsp;&nbsp;&nbsp;&nbsp;悭惜不衣食，&nbsp;&nbsp;&nbsp;&nbsp;终身无欢乐，&nbsp;&nbsp;&nbsp;&nbsp;虽云有财物，&nbsp;&nbsp;&nbsp;&nbsp;与贫困无异！

&nbsp;&nbsp;&nbsp;&nbsp;悭人之室宅，&nbsp;&nbsp;&nbsp;&nbsp;譬如邱冢墓，&nbsp;&nbsp;&nbsp;&nbsp;求者远避之，&nbsp;&nbsp;&nbsp;&nbsp;终无有向者。

&nbsp;&nbsp;&nbsp;&nbsp;如是悭贪人，&nbsp;&nbsp;&nbsp;&nbsp;智者所摈弃，&nbsp;&nbsp;&nbsp;&nbsp;命气虽未尽，&nbsp;&nbsp;&nbsp;&nbsp;与死等无异。

&nbsp;&nbsp;&nbsp;&nbsp;悭人无福慧，&nbsp;&nbsp;&nbsp;&nbsp;于施无坚要，&nbsp;&nbsp;&nbsp;&nbsp;临当堕死坑，&nbsp;&nbsp;&nbsp;&nbsp;恋惜生懊恨；

&nbsp;&nbsp;&nbsp;&nbsp;涕泣当独去，&nbsp;&nbsp;&nbsp;&nbsp;忧悔火烧身。&nbsp;&nbsp;&nbsp;&nbsp;好施者安乐，&nbsp;&nbsp;&nbsp;&nbsp;终无有是苦。

&nbsp;&nbsp;&nbsp;&nbsp;人修布施者，&nbsp;&nbsp;&nbsp;&nbsp;名闻满十方，&nbsp;&nbsp;&nbsp;&nbsp;智者所爱敬，&nbsp;&nbsp;&nbsp;&nbsp;入众无所畏，

&nbsp;&nbsp;&nbsp;&nbsp;命终生天上，&nbsp;&nbsp;&nbsp;&nbsp;久必得涅槃！”

如是等种种诃悭贪，赞布施，是名念财施。

云何念法施？行者作是念：“法施利益甚大，法施因缘故，一切佛弟子等得道。”

复次，佛说二种施中，法施为第一。何以故？财施果报有量，法施果报无量；财施欲界报，法施三界报，亦出三界报。若不求名闻、财利、力势；但为学佛道，宏大慈悲心，度众生生、老、病、死苦，是名清净法施。若不尔者，为如市易法。

复次，财施施多，财物减少；法施施多，法更增益。财施是无量世中旧法，法施圣法初来难得，名为新法。财施但能救诸饥渴、寒热等病，法施能除九十八诸烦恼等病。如是等种种因缘，分别财施、法施，行者应念法施。

问曰：何等是法施？

答曰：佛所说十二部经，清净心为福德与他说，是名法施。复有以神通力令人得道，亦名法施。如网明菩萨经中说：有人见佛光明得道者、生天者。如是等虽口不说，令他得法故，亦名法施。是法施应观众生心性、烦恼多少、智慧利钝，应随所利益而为说法；譬如随病服药则有益。有淫欲重，有瞋恚重，有愚痴重；有两两杂，三三杂。淫重者为说不净观，瞋重者为说慈心，痴重者为说深因缘；两杂者说两观，三杂者说三观。若人不知病相，错投药者，病则为增。若著众生相者，为说但有五众，此中无我；若言无众生相者，即为说五众相续有，不令堕断灭故。求富乐者，为说布施；欲生天者，为说持戒；人中多所贫乏者，为说天上事；恼患居家者，为说出家法；著钱财居家者，为说在家五戒法；若不乐世间，为说三法印，无常、无我、涅槃。依随经法，自演作义理，譬喻庄严法施，为众生说。如是等种种利益故，当念法施。

舍烦恼者，三结乃至九十八使等，皆断除却，是名为舍。念舍是法，如舍毒蛇，如舍桎梏，得安隐欢喜。

复次，念舍烦恼，亦入念法中。

问曰：若入念法中，今何以更说？

答曰：舍诸烦恼，是法微妙难得，无上无量，是故更别说。

复次，念法与念舍异：念法，念佛法微妙，诸法中第一；念舍，念诸烦恼罪恶，舍之为快；行相别，是为异。如是等种种因缘，行者当念舍。念舍者，是初学禅智中，畏生增上慢。

念天者，有四天王天，乃至他化自在天。

问曰：佛弟子应一心念佛及佛法，何以念天？

答曰：知布施业因缘果报故，受天上富乐，以是因缘故念天。

复次，是八念，佛自说因缘。念天者应作是念：“有四天王天，是天五善法因缘故生彼中：信罪福，受持戒，闻善法，修布施，学智慧。我亦有是五法，以是故欢喜。”言天以是五法故，生富乐处，我亦有是；我欲生彼，亦可得生；我以天福无常故不受，乃至他化自在天亦如是。

问曰：三界中清净天多，何以故但念欲天？

答曰：声闻法中说念欲界天，摩诃衍中说念一切三界天。行者未得道时，或心著人间五欲，以是故佛说念天。若能断淫欲，则生上二界天中；若不能断淫欲，生六欲天中，是中有妙细清净五欲；佛虽不欲令人更生受五欲，有众生不任入涅槃，为是众生故说念天。如国王子在高危处立，不可救护，欲自投地；王使人敷厚绵褥，堕则不死，差于堕地故。

复次，有四种天：名天、生天、净天、净生天。名天者，如今国王名天子。生天者，从四王天乃至非有想非无想天。净天者，人中生诸圣人。净生天者，三界天中生诸圣人，所谓须陀洹、家家、斯陀含、一种，或于天上得阿那含、阿罗汉道。净生天，色界中有五种阿那含，不还是间，即于彼得阿罗汉；无色界中一种阿那含，离色界生无色界，是中修无漏道，得阿罗汉入涅槃。念是二种天，生天、净生天。如是等天，是名念天。

念安那般那者，如禅经中说。

念死者，有二种死：一者、自死，二者、他因缘死。是二种死，行者常念：“是身若他不杀，必当自死；如是有为法中，不应弹指顷生信不死心。”是身一切时中皆有死，不待老，不应恃是种种忧恼凶衰身，生心望安隐不死，是心痴人所生。身中四大各各相害，如人持毒蛇箧，云何智人以为安隐？若出气保当还入，入息保出，睡眠复得还觉，是皆难必！何以故？是身内外多怨故。如说：

&nbsp;&nbsp;&nbsp;&nbsp;“或有胎中死，&nbsp;&nbsp;&nbsp;&nbsp;或有生时死，&nbsp;&nbsp;&nbsp;&nbsp;或年壮时死，&nbsp;&nbsp;&nbsp;&nbsp;或老至时死；

&nbsp;&nbsp;&nbsp;&nbsp;亦如果熟时，&nbsp;&nbsp;&nbsp;&nbsp;种种因缘堕。&nbsp;&nbsp;&nbsp;&nbsp;当求免离此，&nbsp;&nbsp;&nbsp;&nbsp;死恶之怨贼，

&nbsp;&nbsp;&nbsp;&nbsp;是贼难可信，&nbsp;&nbsp;&nbsp;&nbsp;舍时则安隐。&nbsp;&nbsp;&nbsp;&nbsp;假使大智人，&nbsp;&nbsp;&nbsp;&nbsp;威德力无上，

&nbsp;&nbsp;&nbsp;&nbsp;无前亦无后，&nbsp;&nbsp;&nbsp;&nbsp;于今无脱者。&nbsp;&nbsp;&nbsp;&nbsp;亦无巧辞谢，&nbsp;&nbsp;&nbsp;&nbsp;无请求得脱，

&nbsp;&nbsp;&nbsp;&nbsp;亦无捍挌处，&nbsp;&nbsp;&nbsp;&nbsp;可以得免者；&nbsp;&nbsp;&nbsp;&nbsp;亦非持净戒，&nbsp;&nbsp;&nbsp;&nbsp;精进可以脱；

&nbsp;&nbsp;&nbsp;&nbsp;死贼无怜愍，&nbsp;&nbsp;&nbsp;&nbsp;来时无避处！”

是故行者不应于无常危脆命中而信望活。如佛为比丘说死想义：有一比丘偏袒白佛：“我能修是死想！”佛言：“汝云何修？”比丘言：“我不望过七岁活！”佛言：“汝为放逸修死想！”有比丘言：“我不望过七月活！”有比丘言七日，有言六、五、四、三、二、一日活，佛言：“汝等皆是放逸修死想！”有言从旦至食时，有言一食顷，佛言：“汝等亦是放逸修死想！”一比丘偏袒白佛：“我于出气不望入，于入气不望出！”佛言：“真是修死想，为不放逸比丘！”一切有为法，念念生灭，住时甚少；其犹如幻，欺诳无智。行者如是等种种因缘念死想。

问曰：法是三世诸佛师，何以故念佛在前？是八念云何有次第？

答曰：是法虽是十方三世诸佛师，佛能演出是法，其功大故。譬如雪山中有宝山，宝山顶有如意珠，种种宝物多有。人欲上，或有半道还者，有近而还者。有一大德国王，怜愍众生，为作大梯；人民大小，乃至七岁小儿，皆得上山，随意取如意珠等种种宝物。佛亦如是，世间诸法实相宝山，九十六种异道皆不能得，乃至梵天王求诸法实相亦不能得，何况余人？佛以大慈悲，怜愍众生故，具足六波罗蜜，得一切智慧方便，说十二部经、八万四千法聚梯；阿若憍陈如、舍利弗、目揵连、摩诃迦葉，乃至七岁沙弥苏摩等，皆得诸无漏法，根、力、觉、道。实相虽妙，一切众生皆蒙佛恩故得。以是故，念佛在前，次第念法，次第念僧，僧随佛语，能解法故第三；余人不能解，僧能得解，以是故称为宝。人中宝者是佛，九十六种道法中宝者是佛法，一切众中宝者是僧。

复次，以佛因缘故，法出世间；以法因缘故有僧。行者念：“我云何当得法宝，得在僧数中？”当除却一切粗细身口恶业，是故次第说持戒。

复次，云何分别有七众？以有戒故。欲除心恶，破悭贪故念舍；欲令受者得乐故破瞋恚；信福得果报故破邪见。住持戒、布施法中，则为住十善道中，离十不善道。十善道有二种果：若上行得净天中生，中行得生天；以是故，戒、施次第念天。行禅定故，得二种天，灭诸恶觉，但集善法，摄心一处。是故念天，次第念安那般那。念安那般那，能灭诸恶觉，如雨淹尘。见息出入，知身危脆，由息入出，身得存立。是故念入出息，次第念死。

复次，行者，或时恃有七念，著此功德，懈怠心生，是时当念死。死事常在前，云何当懈怠著此法爱！如阿那律，佛灭度时说：

&nbsp;&nbsp;&nbsp;&nbsp;“有为法如云，&nbsp;&nbsp;&nbsp;&nbsp;智者不应信，&nbsp;&nbsp;&nbsp;&nbsp;无常金刚来，&nbsp;&nbsp;&nbsp;&nbsp;破圣主山王！”

是名八念次第。

问曰：是说声闻八念。菩萨八念有何差别？

答曰：声闻为身故，菩萨为一切众生故；声闻但为脱老病死故，菩萨为遍具足一切功德故，是为差别。

复次，佛是中亦说，告舍利弗：菩萨摩诃萨，不住法住般若波罗蜜中，应具足檀波罗蜜，乃至应具足八念，不可得故。初有不住，后有不可得，有此二印，以是故异。不住、不可得义，如先说。