## 佛說無上依經卷下

梁天竺三藏真諦譯

### 如來功德品第四

佛告阿難：「有百八十不共之法，此是如來勝妙功德：一者三十二相、二者八十種好、三者六十八法。何者三十二相？菩薩修四因緣：一持戒、二禪定、三者忍辱、四者捨財及諸煩惱。修此四因堅固不動，以此業緣得二種相：一者足下平滿，所履踐地悉皆平夷，稱菩薩脚無有坑埳；二者行步平整無有斜戾。若菩薩種種供養父母師長，種種給濟苦難眾生，去來往反勤行此事，以此業緣得足下輪相，轂輞成就千輻莊嚴。若菩薩不逼惱他不行竊盜，見他所愛不生貪奪，不自矜高除却憍慢，於師尊長起迎問訊侍立瞻奉合掌恭敬，以此業緣得二種相：一者手指纖長𦟛直沒節；二者其身方大端政莊嚴。具前三種業因緣故，得足跟長，行前三業更修四攝利益他事，以此業緣手足十指悉皆網密，猶如鵝王。若菩薩於師父母扶持侍養，自手塗傅蘇油膏藥，按摩洗浴衣飴瞻視，得手足柔軟潤澤細滑，掌色赤好如紅蓮花。若菩薩修諸善法心無厭惓，增長上上得足踝𦟛滿。若菩薩修學正法為他演說，往來宣化不生疲極，以是業緣得鹿王𨄔。若菩薩未得之法勤求欲知，已得之法利他轉化，三種惡業斷塞不起，六塵惡法不染身心，於身病者施其湯藥，於心病者為作良醫，以此業緣得身端直。若菩薩見怖畏者為作救護，於貧裸者施與衣食，恒懷慚愧遮惡不起，以此業緣得陰馬藏。若菩薩護身口意恒令清淨，受施知足用亦知量，施病者藥施貧者財，若有眾生不平等業，乃至受用亦不平等，勸其修行平等之事，以此業緣得身方滿，從橫量等如尼拘類樹。若菩薩方便巧修諸勝善法，無中下品恒令增上，以此業緣得身毛上靡右旋宛轉。若菩薩自性利根多思惟義，親近智者值善知識，於尊長處灑掃清淨，於尊長身洗持按摩，於支提處除去糞穢，客塵煩惱不令污心，以此業緣得一孔一毛皮膚細滑不受塵水。若菩薩衣服飲食車乘臥具諸莊嚴物，歡喜施與心無悔悋，以此業緣得身金色圓光一丈。若菩薩軟美飲食廣施無限，令多眾生悉得飽足，以此業緣得七處滿。若菩薩見善眾生欲興善法，同其正業為其尊導，安立善中除斷惡事，以此業緣得師子臆。若菩薩於眾生中為利益事修四正勤，如師子王心無所畏，以此業緣得二種相：一者兩肩平整兩腋下滿，二者兩臂圓直如象王鼻立過于膝。若菩薩離兩舌業，於怨憎中作和合語，行四攝法攝取眾生，思惟深義修平等慈，以此業緣得二種相：一者口四十齒齊密不疎白猶珂雪，二者得四牙相如月初生。若菩薩見諸眾生有所須欲，稱心施與若財若法，以此業緣得二種相：一者師子頤，二者頸圓淨。若菩薩守護眾生如視一子，多生信心慈念無量，廣施醫藥無穢濁心，以此業緣得二種相：一者咽喉具足千脈，以受美味津液流潤，二者身鉤鎖骨如那羅延。若菩薩自行十善教他修行，見修行者歡喜讚歎，大悲無量憐愍眾生，發弘誓心攝受正法，以此業緣得二種相：一者有欝尼沙頂骨涌起自然成髻，二者舌廣薄長如蓮華葉。若菩薩恒說實語愛語美語，敷演正法不使顛倒，以此業緣得梵音聲如迦陵頻伽，妙響深遠如天鼓振。若菩薩起慈敬心觀諸世間如父如母，不起三毒視諸眾生，以此業緣得二種相：一者眼瞼青好如優鉢羅華，二者眼睫紺焰猶如牛王。若菩薩見善眾生修三學法，稱讚其美不起毀呰，見有謗者遮制守護，以此業緣得白毫相，當於眉間右旋上靡。

「復次阿難！菩薩修行四種正業，得三十二相：一者決定無雜、二者諦觀微密、三者常修無間、四者不顛倒行。第一業緣得足下平滿。第二業緣得九種相：一者足下輪相、二者足踝𦟛滿、三者手足十指網密、四者皮膚細軟、五者得七處滿、六者兩肩平整兩腋下滿、七者臂𦟛圓、八者舌廣長、九者師子臆。第三業緣得五種相：一者指纖長、二者脚跟長、三者身端不曲、四者橫竪量等、五者頸圓淨。第四業緣得諸餘相。

「復次阿難！若十方一切眾生俱行十善，如此功德更百倍增長，以此業緣，惟得菩薩一毛之相。入一切毛，功德更百倍增，然後能得菩薩一好。入一切好，功德更百倍增，然後能得菩薩一相。入一切相功德，離白毫相離欝尼沙，如是功德更增百倍得白毫相，又增百倍得欝尼沙相。入欝尼沙功德千倍增長，得如來商珂不共之法相好所攝，因此相好，如來一聲遍滿十方無量世界。阿難！是三十二相有三因緣不可思議：一者時節不可思議，修行數滿三阿僧祇劫；二者心樂不可思議，為安樂利益一切眾生故；三者品類不可思議，修一切善離一切惡，是種類無窮故。是故如來身具相好不可思議。

「阿難！何者如來八十種好？一者無見頂，二者頂骨無頦，三者額廣平正，四者眉高而長形如初月紺琉璃色，五者廣長眼，六者鼻高圓直孔不現，七者耳廣厚長輪埵成就，八者身堅實如那羅延，九者身分不可壞，十者身節堅密，十一者身一時迴如象王，十二者身柔軟，十三者身不曲，十四者身常少，十五者身潤澤，十六者身自持不逶迤，十七者身分滿足，十八者識滿足，十九者容儀備足，二十者威神遠振，二十一者一切處不背他，二十二者住處安無能動者，二十三者面部如量不大不長，二十四者廣姝，二十五者面淨如滿月，二十六者面具足滿，二十七者正容貌不壞色，二十八者儀容如師子，二十九者進止如象王，三十者行法如鵝王，三十一者頭如摩陀那果，三十二者足趺厚四指行時印文現，三十三者爪如赤銅色高薄圓潤，三十四者膝骨堅著圓好，三十五者指文莊嚴，三十六者脈理深，三十七者手文明直，三十八者手文長，三十九者手文不斷，四十者手足如意，四十一者手足赤白如蓮華色，四十二者孔門相具，四十三者步無廣狹，四十四者腰圓大，四十五者腹不現，四十六者齊文如盤蛇右轉圓深，四十七者毛色青紅如孔雀項，四十八者毛潔淨，四十九者毛右旋，五十者口出無上香、身毛皆香氣，五十一者脣色赤潤如頻婆果，五十二者舌色赤，五十三者舌形薄，五十四者一切樂觀，五十五者隨眾生意和悅與語，五十六者於一切處無非善語，五十七者先與語，五十八者隨眾音聲不過不減，五十九者隨眾語言而為說法，六十者說法不著，六十一者等視眾生，六十二者先見後作，六十三者發一音報眾聲，六十四者次第有因緣說法，六十五者一切眾生眼不能盡觀相，六十六者觀無厭足，六十七者一切聲分具足，六十八者善事顯現，六十九者剛強眾生見即調善、怖畏眾生便得安樂，七十者音聲明淨，七十一者身不傾動，七十二者身分大，七十三者其身長，七十四者身不染著，七十五者遍身光各一丈，七十六者光照身而行，七十七者其身淨潔，七十八者髮螺不亂其髮長好、髮色光潤猶妙青珠，七十九者手足滿，八十者手足有德相。阿難！是名如來八十種好莊嚴佛身。

「阿難！如來有十力，何者為十？一者處非處智力、二者隨業智力、三者定類智力、四者根品智力、五者欲樂智力、六者性類智力、七者至一切處智力、八者宿生智力、九者死生智力、十者漏盡智力。因此智力，如來顯說最大勝處，轉於無上清淨梵輪，於大眾中正師子吼。

「阿難！如來有四種無畏：一一切智無畏、二漏盡無畏、三說障道無畏、四說盡苦道無畏。

「阿難！如來有三種念處：一者正行正念、二者邪行正念、三者雜行正念。阿難！如來又有大悲之法。

「阿難！如來有十八不共法：一身無過、二口無過、三意無過、四無不定心、五無異相執、六無非知捨、七無欲樂無減失、八無正精進無減失、九無念無減失、十無智無減失。十一解脫無減、十二解脫知見無減、十三身隨智慧行、十四口隨智慧行、十五意隨智慧行、十六窮過去智圓滿、十七窮現在智圓滿、十八窮未來智圓滿。

「阿難！如來獨得如意自在捷疾神通，如來獨得無有邊際變化神通，如來獨得無量無盡聖神通處，如來獨得心自在法，如來獨得自在無邊知他心通，如來獨得自在無閡天耳神通，如來獨得知無色界眾生種別，如來獨得通達聖眾般涅槃後，如來獨得智慧明了有不定答，如來獨得大波羅蜜善能答問，如來獨得分別說法無有過失，如來獨得開化眾生無有空過，如來獨得第一導首，如來獨得不可害滅，如來獨得金剛三昧，如來獨得一切諸法非色非心心不相應如來至知，如來獨得無閡解脫，如來獨得三不護法，如來獨得斷滅習氣，如來獨得一切種智，如來獨得金剛聚身，如來獨得未曾作意一切事成，如來獨得一切諸相與處相應明淨具足，如來獨得所授記莂無有不定，如來獨得於勝負心佛不許可不得見佛，如來獨得轉一切種勝妙法輪，如來獨得荷負眾生能捨重擔，如來獨得入般涅槃復更起心，如來獨得修因圓滿無餘，如來獨得至果圓滿無餘，如來獨得利益他事圓滿無餘，如來獨得辯才無盡，如來獨得說一切法悉皆如理。

「阿難！如來功德略說有六種：一者具足、二者無垢、三者不動、四者無閡、五者利他、六者自在巧能。阿難！云何如來為功德不可思議？一切如來恒河沙劫無邊功德，在於惑地及於淨地，相攝相應未曾相離，無垢無淨不可思議。

### 無上依經如來事品第五

「阿難！如來事有十八，如來無比最妙最上無有及者，令諸眾生起奇特心恭敬供養，此第一事。因三十二相、八十種好而得成就，如來如理通達因果。若沙門婆羅門說無因果、說不平等因果之法，我即制伏令墮負處；此第二事。因是處非處智力得成，如來知見自業自受，無有自作他受果者。若沙門婆羅門邪說邪教度業度受，便能制伏令墮負處；此第三事。因業類智力得成，如來教化顯三種輪：一者神通輪，二者記心輪，三者示教輪，訓導弟子以成聖眾。若沙門婆羅門，有勝負心說違逆法對治正典，便能制伏令墮負處；此第四事。因禪定智力得成，如來了達上中下根如理為說，令其下種成熟解脫，此第五事。因根種智力得成，如來知見三品眾生邪正欲樂，如實見已拔斷惡欲增長善欲，此第六事。因欲樂智力得成，如來觀知眾生三種：一者麁，二者中，三者妙，令此三人如理得入種種法門，此第七事。因性界智力得成，如來明見出離道法得解脫果，障閡道法得生死果，令滅障閡道修出離道，此第八事。因至一切處智力得成，如來明了見宿命事說過去事，為令眾生起厭畏心。若執常見沙門婆羅門，便能制伏令墮負處；此第九事。因宿生智力得成，如來明見一切眾生死此生彼如理受記。若執斷見沙門婆羅門，便能制伏令墮負處；此第十事。因生死智力得成，如來自知解脫通達無閡。若增上慢沙門婆羅門，未得羅漢謂言已得，即能制伏令墮負處；此第十一事。因漏盡智力得成，如來為利益事最上善巧，若有人問如來十力，如實答難除決彼疑，能立自正說，能破他邪說，此第十二事。因四無畏得成，如來正教，有能修者，有不修者，亦修不修者，如來於此三人無染濁心，此第十三事。因三念處得成，如來佛眼晝夜恒觀一切眾生在勝負處救護濟拔，此第十四事。因大悲得成，如來如說而行，能行能說，此第十五事。因三不護法得成，如來於諸眾生為利益事，悉皆圓滿無有損減，此第十六事。因念無忘失得成，如來四威儀中，隨從於理無有失誤，此第十七事。因滅除習氣得成，如來觀三種法：一者行法得利，二者行法減損，三者行法亦利亦損，離餘二法，如來宣說得利益行，此第十八事，因一切種智及諸不共法得成。阿難！如是等如來事，汝應知！

「阿難！云何如來為事不可思議？阿難！諸如來事無數無量，世間眾生不能覺知，雖依語言不能顯現，不可示人令他悟解，一切佛土處無所閡，一切如來隨順平等，過於意境無分別相，猶如虛空無有分別，與法界相稱故。諸善男子！是故佛說如來之事不可思議，行遍一切處，一切處無失，隨行三世處，不滅三寶性，如來住是事中，如來身相不捨虛空性，一切佛土顯現自身，如來言說非音聲性，同其類音而說正法，如來不取心為境界，諸眾生心根性欲樂皆悉通達。阿難！是名如來為事不可思議。」

佛說此經已，是此大會中七萬五千菩薩摩訶薩即得證見圓滿法身，復有七萬五千菩薩摩訶薩即得大乘妙光三昧，復有七萬五千菩薩摩訶薩於一切法得無生忍，無數阿僧祇眾生於無上菩提起不退心，無量阿僧祇眾生遠塵離垢得法眼淨，復有無量眾生得增上果。

### 無上依經讚歎品第六

爾時，阿難於眾會中聞佛說已，歡喜踊躍得未曾有，從坐而起偏袒右肩，右膝著地頂禮佛足，恭敬合掌瞻仰尊顏以清淨心，說偈讚歎：

&nbsp;&nbsp;&nbsp;&nbsp;「於諸三世眾生中，&nbsp;&nbsp;&nbsp;&nbsp;如來最尊無譬類，

&nbsp;&nbsp;&nbsp;&nbsp;於人法處無等等，&nbsp;&nbsp;&nbsp;&nbsp;是故平等等一切。

&nbsp;&nbsp;&nbsp;&nbsp;所應伏滅悉永除，&nbsp;&nbsp;&nbsp;&nbsp;所應知法悉通達，

&nbsp;&nbsp;&nbsp;&nbsp;為智為勝極第一，&nbsp;&nbsp;&nbsp;&nbsp;惟佛世尊更非餘。

&nbsp;&nbsp;&nbsp;&nbsp;有力不怖是實語，&nbsp;&nbsp;&nbsp;&nbsp;如來有力無畏故，

&nbsp;&nbsp;&nbsp;&nbsp;世尊大能不損他，&nbsp;&nbsp;&nbsp;&nbsp;即是難思希有事。

&nbsp;&nbsp;&nbsp;&nbsp;善巧方便化眾生，&nbsp;&nbsp;&nbsp;&nbsp;非是險惡心迷醉，

&nbsp;&nbsp;&nbsp;&nbsp;眾生邪慢自矜高，&nbsp;&nbsp;&nbsp;&nbsp;世尊折伏令除捨。

&nbsp;&nbsp;&nbsp;&nbsp;若人有力能勝他，&nbsp;&nbsp;&nbsp;&nbsp;謂是世間成口過，

&nbsp;&nbsp;&nbsp;&nbsp;若指如來最極尊，&nbsp;&nbsp;&nbsp;&nbsp;此語至真無虛失。

&nbsp;&nbsp;&nbsp;&nbsp;若人依理正問難，&nbsp;&nbsp;&nbsp;&nbsp;無有能使如來屈，

&nbsp;&nbsp;&nbsp;&nbsp;如來難伏無闕短，&nbsp;&nbsp;&nbsp;&nbsp;將導眾生至樂處。

&nbsp;&nbsp;&nbsp;&nbsp;四種清淨無過失，&nbsp;&nbsp;&nbsp;&nbsp;此四清淨故不護，

&nbsp;&nbsp;&nbsp;&nbsp;具足四辯無窮說，&nbsp;&nbsp;&nbsp;&nbsp;法味充溢飽眾生。

&nbsp;&nbsp;&nbsp;&nbsp;一切法處智無閡，&nbsp;&nbsp;&nbsp;&nbsp;一切念處無減失，

&nbsp;&nbsp;&nbsp;&nbsp;於諸眾生等大悲，&nbsp;&nbsp;&nbsp;&nbsp;於諸世法心不染。

&nbsp;&nbsp;&nbsp;&nbsp;通達一切根欲性，&nbsp;&nbsp;&nbsp;&nbsp;已度一切教化法，

&nbsp;&nbsp;&nbsp;&nbsp;煩惱品品差別類，&nbsp;&nbsp;&nbsp;&nbsp;敷演種種對治門。

&nbsp;&nbsp;&nbsp;&nbsp;世尊說法最第一，&nbsp;&nbsp;&nbsp;&nbsp;凡夫值佛不開解，

&nbsp;&nbsp;&nbsp;&nbsp;無明惑闇所覆蓋，&nbsp;&nbsp;&nbsp;&nbsp;是等極難不可度。

&nbsp;&nbsp;&nbsp;&nbsp;世尊名聞令渴仰，&nbsp;&nbsp;&nbsp;&nbsp;見佛令人喜無窮，

&nbsp;&nbsp;&nbsp;&nbsp;佛語能使心清淨，&nbsp;&nbsp;&nbsp;&nbsp;大師正教脫生死。

&nbsp;&nbsp;&nbsp;&nbsp;歎佛能除不吉祥，&nbsp;&nbsp;&nbsp;&nbsp;憶佛令心恒喜樂，

&nbsp;&nbsp;&nbsp;&nbsp;覓佛即生大般若，&nbsp;&nbsp;&nbsp;&nbsp;解佛便得成種智。

&nbsp;&nbsp;&nbsp;&nbsp;如來因戒淨無垢，&nbsp;&nbsp;&nbsp;&nbsp;如來因定意澄清，

&nbsp;&nbsp;&nbsp;&nbsp;如來因智不可動，&nbsp;&nbsp;&nbsp;&nbsp;如來法海滿甘露。

&nbsp;&nbsp;&nbsp;&nbsp;眾生惛睡佛獨悟，&nbsp;&nbsp;&nbsp;&nbsp;遍視眾生根性欲，

&nbsp;&nbsp;&nbsp;&nbsp;眾生放逸如來不，&nbsp;&nbsp;&nbsp;&nbsp;一切眾生平等視。

&nbsp;&nbsp;&nbsp;&nbsp;破結賊法佛已說，&nbsp;&nbsp;&nbsp;&nbsp;魔王幻化佛已除，

&nbsp;&nbsp;&nbsp;&nbsp;已示生死是過失，&nbsp;&nbsp;&nbsp;&nbsp;已明彼方無畏處。

&nbsp;&nbsp;&nbsp;&nbsp;若法可度令他得，&nbsp;&nbsp;&nbsp;&nbsp;猶如世尊行大悲，

&nbsp;&nbsp;&nbsp;&nbsp;提婆達多為最上，&nbsp;&nbsp;&nbsp;&nbsp;一切眾生施菩提。

&nbsp;&nbsp;&nbsp;&nbsp;我今不能見正行，&nbsp;&nbsp;&nbsp;&nbsp;修此持報世尊恩，

&nbsp;&nbsp;&nbsp;&nbsp;若人已到無餘滅，&nbsp;&nbsp;&nbsp;&nbsp;此人猶未報佛恩。

&nbsp;&nbsp;&nbsp;&nbsp;若人能行佛正行，&nbsp;&nbsp;&nbsp;&nbsp;是人唯修自利法，

&nbsp;&nbsp;&nbsp;&nbsp;世尊疲極為眾生，&nbsp;&nbsp;&nbsp;&nbsp;無上深恩云何報？

&nbsp;&nbsp;&nbsp;&nbsp;世尊宣說真自法，&nbsp;&nbsp;&nbsp;&nbsp;令人自行教化他，

&nbsp;&nbsp;&nbsp;&nbsp;若使如來不出世，&nbsp;&nbsp;&nbsp;&nbsp;惟有苦受逼其身。

&nbsp;&nbsp;&nbsp;&nbsp;一切世間惟惡道，&nbsp;&nbsp;&nbsp;&nbsp;但聞叫喚大音聲，

&nbsp;&nbsp;&nbsp;&nbsp;六道受苦悉無異，&nbsp;&nbsp;&nbsp;&nbsp;皆因煩惱所纏裹。

&nbsp;&nbsp;&nbsp;&nbsp;世尊為解眾生結，&nbsp;&nbsp;&nbsp;&nbsp;久受大悲之繫縛，

&nbsp;&nbsp;&nbsp;&nbsp;世尊無上大福田，&nbsp;&nbsp;&nbsp;&nbsp;能依佛行正行者，

&nbsp;&nbsp;&nbsp;&nbsp;如我不見善寶窮，&nbsp;&nbsp;&nbsp;&nbsp;若行惡行亦如是。

&nbsp;&nbsp;&nbsp;&nbsp;於佛若起悠悠心，&nbsp;&nbsp;&nbsp;&nbsp;此等眾生墮負地，

&nbsp;&nbsp;&nbsp;&nbsp;忽於世尊起怨諍，&nbsp;&nbsp;&nbsp;&nbsp;永處黑闇復何疑。

&nbsp;&nbsp;&nbsp;&nbsp;猶如大師識自身，&nbsp;&nbsp;&nbsp;&nbsp;相似大師亦能識，

&nbsp;&nbsp;&nbsp;&nbsp;餘人不能如此識，&nbsp;&nbsp;&nbsp;&nbsp;我今遍禮十方尊。

&nbsp;&nbsp;&nbsp;&nbsp;一切功德智力等，&nbsp;&nbsp;&nbsp;&nbsp;世尊示現及法身，

&nbsp;&nbsp;&nbsp;&nbsp;大悲欲使眾生識，&nbsp;&nbsp;&nbsp;&nbsp;是故我今頭面禮。

&nbsp;&nbsp;&nbsp;&nbsp;妙色好香視無厭，&nbsp;&nbsp;&nbsp;&nbsp;眾相圓滿超諸色，

&nbsp;&nbsp;&nbsp;&nbsp;三時開敷甚可愛，&nbsp;&nbsp;&nbsp;&nbsp;如是佛華我頂禮。

&nbsp;&nbsp;&nbsp;&nbsp;世尊善識無上處，&nbsp;&nbsp;&nbsp;&nbsp;一切險難皆出離，

&nbsp;&nbsp;&nbsp;&nbsp;無迹無聚無虛假，&nbsp;&nbsp;&nbsp;&nbsp;我今頂禮兩足尊。

&nbsp;&nbsp;&nbsp;&nbsp;世尊洗濯諸垢污，&nbsp;&nbsp;&nbsp;&nbsp;住於正法功德水，

&nbsp;&nbsp;&nbsp;&nbsp;從本已來內外淨，&nbsp;&nbsp;&nbsp;&nbsp;我今頂禮真淨身。

&nbsp;&nbsp;&nbsp;&nbsp;世尊善法自具足，&nbsp;&nbsp;&nbsp;&nbsp;常能為眾作益厚，

&nbsp;&nbsp;&nbsp;&nbsp;廣雨甘露飽眾生，&nbsp;&nbsp;&nbsp;&nbsp;我今頂禮能利他。

&nbsp;&nbsp;&nbsp;&nbsp;世間所敬最勝人，&nbsp;&nbsp;&nbsp;&nbsp;此人猶故恭敬佛，

&nbsp;&nbsp;&nbsp;&nbsp;眾惡斷盡善圓滿，&nbsp;&nbsp;&nbsp;&nbsp;我今頂禮最勝尊。

&nbsp;&nbsp;&nbsp;&nbsp;無一方便不修學，&nbsp;&nbsp;&nbsp;&nbsp;為愍眾生欲拔濟，

&nbsp;&nbsp;&nbsp;&nbsp;令度生死險難埳，&nbsp;&nbsp;&nbsp;&nbsp;我今頂禮世歸依。

&nbsp;&nbsp;&nbsp;&nbsp;頂禮無喻妙色身，&nbsp;&nbsp;&nbsp;&nbsp;頂禮能說甘露法，

&nbsp;&nbsp;&nbsp;&nbsp;頂禮清淨離垢智，&nbsp;&nbsp;&nbsp;&nbsp;頂禮一切功德林。」

### 無上依經囑累品第七

佛告阿難：「汝可受持此正法門。」

爾時阿難長跪白佛：「我今從佛聞此深法，得未曾有，頂戴奉持。世尊！當何名此經？云何受持？」

佛言：「阿難！此經名『無上依』，亦名『未曾有』，亦名『攝善法』，亦名『清淨行』，亦名『行究竟』。阿難！有十種法受持此經。何等為十？一者書寫、二者供養、三者傳流、四者諦聽、五者自讀、六者憶持、七者廣說、八者自誦、九者思惟、十者修行。阿難！此十種法能持此經，真功德聚無量無盡。阿難！譬如如意珠王所在之處，一切眾寶悉皆出現；持此經人亦復如是，一切善法皆悉得成。阿難！譬如一切樹林藥草，悉依於地而得生長；善法亦爾，皆因此經而得增長。阿難！譬如一切善法已生現生當生是不放逸之所攝持，不放逸行最為第一；若經說聲聞法，若經說緣覺法，若經說菩薩法，此經所攝最為第一。阿難！譬如轉輪聖王，若王在世七寶常隨；此經亦爾，若住於世，佛寶、法寶、僧寶種性相續不絕。阿難！汝可展轉廣為比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，演說此經。何以故？欲令一切諸眾生類於如來處種善根故。」

佛說此經已，阿難及大會菩薩摩訶薩，帝釋、梵眾、護世天等，聞佛所說希有法門，歡喜踊躍，信受奉行。