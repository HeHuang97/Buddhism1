# 释摩诃衍论

龙树菩萨造 姚秦 筏提摩多译

## 释摩诃衍论卷第一

&nbsp;&nbsp;&nbsp;&nbsp;顶礼圆满觉&nbsp;&nbsp;&nbsp;&nbsp;觉所证法藏

&nbsp;&nbsp;&nbsp;&nbsp;并造论大士&nbsp;&nbsp;&nbsp;&nbsp;及诸贤圣众

&nbsp;&nbsp;&nbsp;&nbsp;欲开隔檀门&nbsp;&nbsp;&nbsp;&nbsp;权显往向位

&nbsp;&nbsp;&nbsp;&nbsp;利益诸众生&nbsp;&nbsp;&nbsp;&nbsp;分报师恩故

论曰。今造此论重释摩诃衍。为欲显示自师其体深玄其穷微妙。未得正证未出邪行。漠漠冥冥实绝窥[穴/(烈-歹 (跳-兆))](莫昉反)。域超思惟境故。或为欲令利钝众生开顿入门。显渐进位趣入甚深所诠理故或由师亭毒极深重故。小分为报师大恩故。或秘观察当来众生。起百千诤坏论宗故。或亲听受阿世耶故。有如是等因缘。所以须造论。

已说本趣次说论差别。论有几数。几论所摄摩诃衍论何所摄耶。颂曰。

&nbsp;&nbsp;&nbsp;&nbsp;十万九千部&nbsp;&nbsp;&nbsp;&nbsp;总十论所摄

&nbsp;&nbsp;&nbsp;&nbsp;摩诃罗跋提&nbsp;&nbsp;&nbsp;&nbsp;邬舍摩阇他

&nbsp;&nbsp;&nbsp;&nbsp;筏那提舍论&nbsp;&nbsp;&nbsp;&nbsp;阿部帝跋摩

&nbsp;&nbsp;&nbsp;&nbsp;呼呵摩僧那&nbsp;&nbsp;&nbsp;&nbsp;键婆摩迦摄

论曰。凡集一代种种诸论。总有十万九千部焉。如是诸论总十所摄。云何为十。一者摩迦罗论。二者跋提论。三者邬舍摩论。四者阇他论。五者筏那提舍论。六者阿部帝论。七者跋摩论。八者呼呵论。九者摩僧那论。十者键婆论。是名为十。摩诃衍论如意论摄。马鸣菩萨所作之论。其数几有几文几义。摩诃衍论何所摄耶。颂曰。

&nbsp;&nbsp;&nbsp;&nbsp;总有一百部&nbsp;&nbsp;&nbsp;&nbsp;九十九种文

&nbsp;&nbsp;&nbsp;&nbsp;十种义所摄&nbsp;&nbsp;&nbsp;&nbsp;斯论宝册摄

论曰。马鸣菩萨所作诸论总一百部。于百部中九十九种花文论摄。余十种论摄义论摄。斯论宝册。十种摄义论其名字云何。所其开示同耶异耶。颂曰。

&nbsp;&nbsp;&nbsp;&nbsp;遍满及归真&nbsp;&nbsp;&nbsp;&nbsp;中藏与微妙

&nbsp;&nbsp;&nbsp;&nbsp;合一并三昧&nbsp;&nbsp;&nbsp;&nbsp;清净本原论

&nbsp;&nbsp;&nbsp;&nbsp;玄理起信论&nbsp;&nbsp;&nbsp;&nbsp;建立同一相

论曰。云何为十。一者一心遍满论。二者融俗归真论。三者法界中藏论。四者秘密微妙论。五者众命合一论。六者真如三昧论。七者心性清净论。八者不动本原论。九者甚深玄理论。十者大乘起信论。是名为十。如是十论其数虽别。而建立相同一种焉。

已说论差别次说藏差别。藏有几数几藏所摄。摩诃衍论何所摄耶。颂曰。

&nbsp;&nbsp;&nbsp;&nbsp;或五十一藏&nbsp;&nbsp;&nbsp;&nbsp;或唯十如经

&nbsp;&nbsp;&nbsp;&nbsp;总三藏所摄&nbsp;&nbsp;&nbsp;&nbsp;论或通或别

论曰。五十一者。别因果故。表功德故。引行者故。金刚契经中作如是说。佛告佛子。我当为汝无碍言词。宣说开示五十因藏及一果藏。故或有十藏。云何为十。一者唯立一藏总摄诸法。谓法界法轮藏。圆满契经中作如是说。一切众生所有言音。莫非如来法轮声摄故。二者立二藏总摄诸法。谓声闻藏及菩萨藏。总持契经中作如是说。法门虽无边不出二种藏故。三者立三藏总摄诸法。谓加如来藏。光明契经中作如是说。过于恒沙一切诸佛。唯当宣说声闻法藏菩萨法藏如来法藏。更无余道故。四者立四藏总摄诸法。谓加补特伽罗藏。道品契经中作如是说。佛子谛听为汝解说。仁藏义藏礼藏智藏及与信藏并声闻藏及菩萨藏大觉法藏。所以者何。一切行者渐次转胜次第之法故。五者立五藏总摄诸法。谓加天藏。天子契经中作如是说佛告耶论。不可言说清净报空。我为大众广大宣说净藏人藏并二乘藏一切诸佛大觉法藏故。六者立六藏总摄诸法。谓加奈落迦藏。怖畏契经中作如是说。我不动坐分别宣说八万四千奈落迦藏。如前所说五种藏故。七者立七藏总摄诸法。谓加魔罗鸠多耶藏。班母契经中作如是说。我今实言为班母等一亿七万三千大众。分别宣说五万一千三百二种鬼神道藏。如前所说六种藏故。八者立八藏总摄诸法。谓加键婆陀那跋藏。龙王契经中作如是说。难陀龙王发八千问问于如来。佛开十亿傍生道藏。如前所说七种藏故。九者立九藏总摄诸法。谓加器世界藏。世界契经中作如是说。尔时世尊告树神言。善哉善哉如汝所说。若欲闻者我今为汝分别演说所依止藏。如前所说八种藏故。十者立十藏总摄诸法。谓加杂乱藏。音声契经中作如是说。我今开示八种杂藏。如前所说九种藏故。是名为十。如是诸藏总摄十亿八千法藏。根本三藏或摄十藏。云何为三。一者素呾嚂藏。二者毗捺耶藏。三者阿毗达磨藏。是名为三。摩诃衍论或诸藏摄。或唯阿毗达磨藏摄。是故颂曰或通或别。通谓总通别谓简别。持其行法随应不失。所以立名曰藏焉也。

已说藏差别。次说经差别。经有几数几经所摄。今摩诃衍论何等经为依。颂曰。

&nbsp;&nbsp;&nbsp;&nbsp;总百洛叉数&nbsp;&nbsp;&nbsp;&nbsp;十二部经摄

&nbsp;&nbsp;&nbsp;&nbsp;修多罗祇夜&nbsp;&nbsp;&nbsp;&nbsp;及毗伽罗那

&nbsp;&nbsp;&nbsp;&nbsp;伽陀忧陀那&nbsp;&nbsp;&nbsp;&nbsp;并与尼陀那

&nbsp;&nbsp;&nbsp;&nbsp;阿波陀那经&nbsp;&nbsp;&nbsp;&nbsp;伊帝目多伽

&nbsp;&nbsp;&nbsp;&nbsp;阇陀伽佛略&nbsp;&nbsp;&nbsp;&nbsp;阿浮陀达摩

&nbsp;&nbsp;&nbsp;&nbsp;优波提舍经&nbsp;&nbsp;&nbsp;&nbsp;依或通或别

论曰。凡集一代种种诸经有一百亿部。如是诸经总十二部摄。云何十二。一者修多罗。二者祇夜。三者毗伽罗那。四者伽陀。五者忧陀那。六者尼陀那。七者阿波陀那。八者伊帝目多伽。九者阇陀伽。十者毗佛略。十一者阿浮陀达摩。十二者优波提舍。是名为十二。摩诃衍论所依本经。或通或别。通谓总通。别谓简别。摩诃衍论文狭句少甚极微少。何故无量无边契经之海通为依耶。如婆萨伊伽诺故。如标多罗呾提故。是故无失。别所依经其数几有。何等名字眷属各几。颂曰。

&nbsp;&nbsp;&nbsp;&nbsp;总一百契经&nbsp;&nbsp;&nbsp;&nbsp;光明大觉等

&nbsp;&nbsp;&nbsp;&nbsp;初五十各百&nbsp;&nbsp;&nbsp;&nbsp;后五十各千

论曰。摩诃衍论别所依经。总有一百云何为百。一者光明大觉经。二者甚深顺理经。三者金刚三昧经。四者诸法无行经。五者树林说法经。六者无尽一地经。七者清净如如经。八者自性自体经。九者大乘同性经。十者阿梨耶识经。十一者果圆满经。十二者虚空等经。十三者三三昧经。十四者一心法经。十五者本性智经。十六者真法界经。十七者摄无量经。十八者最上极经。十九者维摩诘经。二十者楞伽王经。二十一者中实经。二十二者无始经。二十三者十因经。二十四者轮转经。二十五者慈云经。二十六者器心经。二十七者无位经。二十八者贤圣经。二十九者隐密经。三十者华严经。三十一者大品经。三十二者寂灭经。三十三者圣轨经。三十四者遍缘经。三十五者熏习经。三十六者佛性经。三十七者玄理经。三十八者楞伽经。三十九者本业经。四十者蕴高山经。四十一者归本经。四十二者真修经。四十三者八德经。四十四者佛慧经。四十五者缘起经。四十六者一体经。四十七者自佛经四十八者大海经。四十九者无相经。五十者遍真如经。五十一者十种如来藏经。五十二者三身本有经。五十三者八识通达缘经。五十四者众生身等法经。五十五者诸佛无尽藏经。五十六者赞叹不善品经。五十七者诸法同一相经。五十八者一体大悲观经。五十九者如如本智慧经。六十者尘尘法界刹土经。六十一者轮转本际经。六十二者法界法轮经。六十三者大智本有经。六十四者平等法界经。六十五者四相常住经。六十六者真如一相经。六十七者流转不动经。六十八者寂静涅槃经。六十九者通达音声经。七十者如来自相经。七十一者夫人经。七十二者法门经。七十三者八喻经。七十四者中在经。七十五者总持经。七十六者不动经。七十七者两智经。七十八者道智经。七十九者本觉经。八十者大无量经。八十一者自然本果经。八十二者甚深法藏经。八十三者一道清净经。八十四者十种妄想经。八十五者法门显了经。八十六者境界圆满经。八十七者光明实智经。八十八者因果同体经。八十九者心神不空经。九十者真智无生行经。九十一者无碍解脱经。九十二者随缘增长经。九十三者法性实际经。九十四者广大虚空经。九十五者本因缘起经。九十六者诸法无为经。九十七者本来清净经。九十八者修行道地经。九十九者不修具德经。百者摩诃萨云若经。是名为百。如是百经眷属。如次初半各百后半各千。举经之目属论之纲。下当随文开示现说。

已说经差别。次论当造人。契经异说其数几有。今马鸣师何所摄耶。颂曰。

&nbsp;&nbsp;&nbsp;&nbsp;总有六马鸣&nbsp;&nbsp;&nbsp;&nbsp;契经异说故

&nbsp;&nbsp;&nbsp;&nbsp;然随机应故&nbsp;&nbsp;&nbsp;&nbsp;无有相违失

论曰。凡集一代诸契经中种种异文。总有六种。云何为六。一者大乘本法契经中作如是说。无上大觉尊说入涅盘缘。马鸣菩萨即从坐起。顶礼佛足合掌恭敬。向佛世尊而说偈言。

大慈&nbsp;&nbsp;&nbsp;&nbsp;满足无上尊&nbsp;&nbsp;&nbsp;&nbsp;无边劫海备
万行
唯慈&nbsp;&nbsp;&nbsp;&nbsp;悲群生类故&nbsp;&nbsp;&nbsp;&nbsp;而佛自言入
涅盘
我及&nbsp;&nbsp;&nbsp;&nbsp;一切诸大众&nbsp;&nbsp;&nbsp;&nbsp;冥冥而乱失
心神
大慈&nbsp;&nbsp;&nbsp;&nbsp;满足世尊尚&nbsp;&nbsp;&nbsp;&nbsp;弃自子等往
异界
况我&nbsp;&nbsp;&nbsp;&nbsp;慈悲未满足&nbsp;&nbsp;&nbsp;&nbsp;随佛往异界
谁谤
尔时马鸣说此偈已。睹佛眼睛徐自命终。二者变化功德契经中作如是说。尔时世尊告马鸣言。我灭度后三百余岁。汝当承我加力。以种种方便法利益安乐末代众生。若我不加力汝当不能自。三者摩诃摩耶契经中作如是说。如来灭后六百岁已。九十六种诸外道等。邪见竞兴毁灭佛法。有一比丘名曰马鸣。善说法要降伏一切诸外道辈。四者常德三昧契经中作如是说。佛灭度后八百岁中。有一智人名曰马鸣。或外道众或佛家众。破诸外道建立佛法。五者摩尼清净契经中作如是说。佛涅盘后一百余岁。马鸣大士出现于世。守护正法安立佛幢。六者胜顶王契经中作如是说。如来成道第十七日。有一外道名曰迦罗诺鸠尸摩。变化其身作大龙王。出现八万六千头八万六千舌。一时发起八万六千相违难问问于如来。如来则作三重答说通彼切难。于是龙王又作十重问问于如来。如来则作百重答说通彼切难。如是问答已。佛告龙王言。善哉善哉马鸣沙门。为护法城故。以破坏相建立佛法。耐也耐也。常如是修常如是行。勿小游行普遍游行。于是龙王以其本形舍畜生相。无上尊前顶礼和南。欢喜之貌向佛世尊。而说颂言。

&nbsp;&nbsp;&nbsp;&nbsp;善哉善哉言&nbsp;&nbsp;&nbsp;&nbsp;经听于我耳

&nbsp;&nbsp;&nbsp;&nbsp;假耶实耶自&nbsp;&nbsp;&nbsp;&nbsp;极疑于我心

&nbsp;&nbsp;&nbsp;&nbsp;我非畜生身&nbsp;&nbsp;&nbsp;&nbsp;我非外道众

&nbsp;&nbsp;&nbsp;&nbsp;而赞化为生&nbsp;&nbsp;&nbsp;&nbsp;变化如是形

&nbsp;&nbsp;&nbsp;&nbsp;世尊如镜知&nbsp;&nbsp;&nbsp;&nbsp;我没于是界

&nbsp;&nbsp;&nbsp;&nbsp;出于余世界&nbsp;&nbsp;&nbsp;&nbsp;如教普游行

尔时马鸣说此偈已。如入禅定入于寂室。是名为六。如是诸经各各别说。随机现应无相违过。马鸣菩萨当何位人。何城诞生何因马鸣。颂曰。

&nbsp;&nbsp;&nbsp;&nbsp;本大光明佛&nbsp;&nbsp;&nbsp;&nbsp;因不动位中

&nbsp;&nbsp;&nbsp;&nbsp;西天竺出现&nbsp;&nbsp;&nbsp;&nbsp;从过去立名

论曰。马鸣菩萨若克其本大光明佛。若论其因第八地内住位菩萨。西天竺诞生。卢伽为父瞿那为母。同生利益。过去世中有一大王。名曰轮陀。有千白鸟皆悉好声。若鸟出声大王增德。若不出声大王损德。如是诸鸟若见白马即出其声。若不见时常不出声。尔时大王遍求白马终日不得。作如是言。若外道众此鸟鸣者。都破佛教独尊独信。若佛弟子此鸟鸣者。都破外道教独尊独信。尔时菩萨用神通力。现千白马鸣千白鸟。绍隆正法令不断绝。是故世尊名曰马鸣。

已说人别相。次唱本作释。

本曰。

&nbsp;&nbsp;&nbsp;&nbsp;归命尽十方&nbsp;&nbsp;&nbsp;&nbsp;最胜业遍智

&nbsp;&nbsp;&nbsp;&nbsp;色无碍自在&nbsp;&nbsp;&nbsp;&nbsp;救世大悲者

论曰。此一颂中则有二门。云何为二。一者总摄一切众命门。二者归向圆满大觉门。

总摄门者。通摄一切十方界中所有众生众命根故。如本命尽十方故。

归向门者。用如是众命归契于满足大慈悲人故。如本归最胜业遍智色无碍自在救世大悲者故。论师举几德赞叹大觉尊。各其相云何。颂曰。

&nbsp;&nbsp;&nbsp;&nbsp;总八万四千&nbsp;&nbsp;&nbsp;&nbsp;四十八种德

&nbsp;&nbsp;&nbsp;&nbsp;最胜等各十&nbsp;&nbsp;&nbsp;&nbsp;智无碍各四

&nbsp;&nbsp;&nbsp;&nbsp;及八万四千&nbsp;&nbsp;&nbsp;&nbsp;色相差别故

&nbsp;&nbsp;&nbsp;&nbsp;功德虽无量&nbsp;&nbsp;&nbsp;&nbsp;终不出此数

论曰。马鸣菩萨总举八万四千四十八种功德。奉仰赞叹无上大觉。佛果满位中功德净品。虽有无量无边。而终不出此数量。是故马鸣菩萨总相赞叹。云何为八万四千功德。色相差别故成八万四千。云何为四十。最胜业遍各十种故成四十数。云何为八。智及无碍各有四种故成八种。云何为十最。一者超过最。远离二乘地故。二者出离最。永离三界域故。三者对治最。顿断四住地故。四者厌患最。已过五蕴聚落故。五者离爱最。永别六道岐故。六者威德最。胜退七恶军故。七者兵众最。皆尽八邪林故。八者智慧剑最。决断九结绊故。九者解脱最。断除十缠绳故。十者勇猛最。摧伏九十六种诸外道故。是名为十最。于契经中十种第一。云何为十胜。一者力胜。具足十力故。二者无畏胜。具足四无畏故。三者不共胜。具足十八不共法故。四者道品胜。具足三十七道品故。五者变化胜。具足百千种变化故。六者言音胜。具足八十八梵音故。七者端严胜。具足三十二种丈夫相故。八者吉祥胜。随作境界处出生增长功德善根故。九者难得胜。于三界中独尊一故。十者住处胜。所居宫殿以九万八千微妙圆满而所庄严故。是名为十胜。于契经中十种殊胜。云何为十业。一者自然业。所作自在故。二者平等业。教化利益无差别故。三者相应业。随机出现故。四者具足业。圆满福智二资粮故。五者无尽业。无边际故。六者同生业。随趣受生故。七者无著业。远离尘累如莲华故。八者依止业。作归依处如大地故。九者无厌业。摄生无穷如大海故。十者通达业。无有障碍如虚空故。是名为十业。于契经中十种作用。云何为十遍一者根遍。佛诸色根各各一一根周遍法界故。二者识遍。佛诸心识无所不达故。三者境界遍圆智所缘无分界故。四者寿命遍。不可思议故。五者眷属遍。不可测量故。六者功德遍。一一功德等虚空界故。七者慈悲遍。无简择故。八者言说遍。佛言音声无所不至故。九者证遍。无所不穷故。十者无等遍。无与等故。是名为十遍。于契经中十种周遍。云何为四智。一者光明无尽藏智。能出生十亿一千智慧门故。二者一味一相智。通达恒沙一切诸法无差别故。三者大悲无边智。随起一化遍满一切十方世界故。四者无为寂灭智。远离一切起动作业故。是名为四智。于契经中四种圆满智。云何为四无碍。一者法无碍。了知诸法实相实性故。二者义无碍。了知诸法共差别相及生灭相故。三者辞无碍。不坏假名而说实相故。四者乐说无碍。发无边言说契经海次第不断绝故。是名为四无碍。于契经中四种解脱智。自在之言皆通于上。故不别释。色相名义如大总持中广显说已说觉宝次说法僧。

本曰。

&nbsp;&nbsp;&nbsp;&nbsp;及彼身体相&nbsp;&nbsp;&nbsp;&nbsp;法性真如海

&nbsp;&nbsp;&nbsp;&nbsp;无量功德藏&nbsp;&nbsp;&nbsp;&nbsp;如实修行等

论曰。此一颂中复有二门。云何为二。一者体摄一切众身门。二者总达法藏僧伽门。体摄门者尽摄一切无量众生生灭流转无常身故。如本彼身体相故。总达门者。以如是众身。总达于诸甚深法藏一切如实修行者故。如本及法性真如海无量功德藏如实修行故。等言总通和南之意。论师依几法僧而和南耶。其相云何。颂曰。

&nbsp;&nbsp;&nbsp;&nbsp;总归于十四&nbsp;&nbsp;&nbsp;&nbsp;僧十法四故

&nbsp;&nbsp;&nbsp;&nbsp;或兼上下故&nbsp;&nbsp;&nbsp;&nbsp;有多类僧众

论曰。马鸣菩萨总归依于十四德处。十僧四法各差别故。云何为十僧。十地差别故。云何为四法。教理行果各差别故。法谓教法。所谓随顺机根一切契经之海。性真如谓理法。于一切法体性平等。离虚妄之假绝执著之实故。海谓果法。于妙觉果万德圆满。无有穷尽如大海故。无量功德藏谓行法。六度万行净品眷属。不可思议超过数量故。如谓十种真如。实修行谓十种正智。证真如理于真实智建立僧名。理智和通能所一味平等。平等无诤论故。何故取命标十方耶。为欲显示所摄命根广大圆满无边际故。何故取身标其相耶。为欲显示四相所乱一切众生皆悉摄取。欲令获得金刚常住不动身故。何故八圣唯不归自身命。乃通取一切无量众生所有身命归于三宝。由明了知一切众生平等平等唯一真如无有别异。众生身命及我身命。一味一相不相离故。是故颂言等。等言极甚深。何故摄取一切众生无量身命。归于三宝成和南相。由十方三世一切诸佛皆悉欢喜。十方三世一切诸菩萨皆悉赞叹。十方三世一切诸法藏。常恒流布不断绝故。马鸣菩萨证不动地。下地功德悉已满足。何故下位诸僧皆悉和南。由能归人皆非同于自得位故。若自归依唯应和南不动地满并上二地。若尔何故不取地前。非无归人故不别举。以上兼下影显示故。法云地菩萨能归人时当依何僧。于妙觉地有真实僧故无过失。若尔何故不别举耶。以下兼上影显示故。是故颂曰或兼上下故有多类僧众。

已说法僧次说本趣。

本曰。

&nbsp;&nbsp;&nbsp;&nbsp;为欲令众生&nbsp;&nbsp;&nbsp;&nbsp;除疑舍邪执

&nbsp;&nbsp;&nbsp;&nbsp;起大乘正信&nbsp;&nbsp;&nbsp;&nbsp;佛种不断故

论曰。此一颂中则有二门。云何为二。一者断绝障缚门。二者连续解脱门。断绝门中有四差别。云何为四。一者决定信心门。为令一切无量众生。断除疑惑心发起坚固信。决定于甚深大乘正道故。二者远离舍心门。为令一切无量众生。远离厌舍心增长欲乐意。精进于甚深大乘正道故。三者对治邪论门。为令对治九十六种诸大外道。九万三千眷属外道。四种大魔三万二千眷属魔众断除一亿四万六千种诸世论。趣入于大乘甚深正道故。四者除遣执著门。为令一切无量异生。及诸二乘一切菩萨。断除五种人见证得五种对治。断除二种法执证得二种对治。回向于甚深大乘正道故。如本为欲令众生除疑舍邪执起大乘正信故。连续门中有三差别。云何为三。一者不断大觉门。为令集成万行之因。庄严大觉之果。无上法王不断绝故。二者不断法藏门。为令出现胜妙梵响。宣说一切契经之海。八万四千法藏不断绝故。三者不断僧伽门。为令修地前地上之大道。建立真如法界之宫殿。住正后二僧而不断绝故。如本佛种不断故故。颂众生言分际云何。为欲对治何等断故。建立三宝不断耶。颂曰。

&nbsp;&nbsp;&nbsp;&nbsp;通摄三聚人&nbsp;&nbsp;&nbsp;&nbsp;未得圆满故

&nbsp;&nbsp;&nbsp;&nbsp;对四种断故&nbsp;&nbsp;&nbsp;&nbsp;建立三不断

论曰。马鸣菩萨通缘三聚。而为境界。所以者何。由未证得圆满果故。然三聚门有其三种。云何为三。一者十信前名为邪定聚。不能信业果报等故。三贤及十圣名为正定聚。决定安立不退位故。十种信心名为不定聚。或进或退未决定故。二者十信前并十信心名为邪定聚。皆无善根故。无上大觉果名为正定聚。已满足故。三贤及十圣名为不定聚。皆未究竟故。三者十信前名为邪定聚。无乐求心故。十圣名为正定聚。已得真证故。十信三贤名为不定聚未得正证故。是名为三。马鸣菩萨须彼初门。为欲对治四种断故。建立三宝不断之义。云何为四。一者疑惑断。由犹豫心不能决定。断三宝种故。二者厌舍断。由爱有心不能乐法。断三宝种故。三者见邪断。由妄想心不能正见。断三宝种故四者定执断。由实有心不能离著断三宝种故。是名为四断已说本趣。次开总体。

本曰。有法能起摩诃衍信根。是故应说。

论曰。此文中有二门。云何为二。一者能入门。二者所入门。能入门者。于所诠理善趣入故。所入门者。善为彼法作依止故。有法者。总标十六能入门法。能起信根者。总标门法作业之相。摩诃衍者。总标十六所入法体并及不二摩诃衍体。信决定进心。根生长行法。若为入理无超此二。故曰信根。复次信谓十信。根谓从初发心住乃至法云地。所以者何。初信无根随缘进退。譬如班多伽伊摩华故。后信转胜坚固不动。譬如键鸠阿弥礼树故。信根有几义。各其相云何颂曰。

&nbsp;&nbsp;&nbsp;&nbsp;各有十种义&nbsp;&nbsp;&nbsp;&nbsp;澄净下转等

论曰。信有十种义。云何为十。一者澄净义。能令心性清净明白故。二者决定义。能令心性淳至坚固故。三者欢喜义。能令断除诸忧恼故。四者无厌义。能令断除懈怠心故。五者随喜义。于他胜行发起同心故。六者尊重义。于诸有德不轻贱故。七者随顺义。随所见闻不逆违故。八者赞叹义。随彼胜行至心称叹故。九者不坏义。在专一心不妄失故。十者爱乐义。能令成就慈悲心故。是名为十。根有十种义。云何为十。一者下转义。能除憍慢故。二者隐密义。能诠甚深理故。三者出生义。生长种种诸功德故。四者坚固义。皆悉摄持不阙失故。五者相续义。转转增长无断绝故。六者出离义。地地转胜渐渐远离故。七者集成义。修集种种道品法故。八者茂荣义。以诸行德而所庄严甚可爱乐故。九者具足义。等觉位中圆满因行故。十者高胜义。于妙觉果最胜广大无能超过故。是名为十。能入所入种种差别。立义分中自当显说。

已说总体。次明建立。

本曰。

说有五分。云何为五。一者因缘分。二者立义分。三者解释分。四者修行信心分。五者劝修利益分。

论曰。何故次第如是。教法出现法如是故。此义云何。为欲显示上味妙药。当由所对疾障出现。能化教法。定由所治机根发起。疾前无药机先无教故。初立因缘分。为欲显示如意宝珠虽唯是一。而为一切诸宝根本。摩诃衍法虽唯是一。而为恒沙法门体性。重威大龙乃所受用。利根智者乃所领解故。第二立立义分。为欲显示摩尼宝藏虽备无量万宝而开千重门群龙所了知。大乘本法虽圆无边千义而别释散说钝根所分明故。第三立解释分。为欲显示虽眼耳中见闻宝雨之妙术。思心中解知无尽之圆德。而出现舌威不竞入门开通往向不近隔檀。得如意宝藏无由蹬台宫。虽口语中诵持教义之尊辞。思心中观察广略之深理。而勤加行添于胜进。方于金刚。不起坚固信。得法界宝藏而无由契玄理故。第四立修行信心分。虽开广略之法示进入之门。而怯弱众生。闻广说法门不堪进修行钝根众生闻略说法门。不能解故生厌离心。如是等众类。若值劝请缘渐渐进修。备百行因至万德果。若不得值劝策缘弥弥远退。将恒沙烦恼而及于无性。马鸣菩萨见是利故。显示利益劝请修行。是故后立劝修利益分。有何因缘不增不减唯立五分。颂曰。

&nbsp;&nbsp;&nbsp;&nbsp;摄彼大总地&nbsp;&nbsp;&nbsp;&nbsp;五十法门故

&nbsp;&nbsp;&nbsp;&nbsp;是故不增减&nbsp;&nbsp;&nbsp;&nbsp;唯建立五分

论曰。马鸣菩萨十万嗢拖南大总地论中。总立五十门判释诸教理。今此论中五分法门各摄彼十门。是故不增减唯立五分。所谓彼论建立所化圆满等十门。因缘分所摄。百六十摩诃衍等十门。立义分所摄。安立随顺决择等十门。解释分所摄。修习决定趣入等十门。修行分所摄。劝请呵责引导等十门。劝修分所摄。

已说建立门次说唱章判说门。

本曰。初说因缘分。问曰。有何因缘而造此论。答曰。是因缘有八种。云何为八。一者因缘总相。所谓为令众生离一切苦得究竟乐。非求世间名利恭敬故。二者为欲解释如来根本之义。令诸众生正解不谬故。三者为令善根成就众生。于摩诃衍法堪任不退信心故。四者为令善根微少众生修习信心故。五者为示方便消恶业障。善护其心远离痴慢出邪网故。六者为示修习止观。对治凡夫二乘心过故。七者为示专念方便生于佛前。必定不退信心故。八者为示利益劝修行故。有如是等因缘。所以造论。

论曰。是八因缘中。初一为立义分作正因缘。次二为解释分作正因缘。次四为修行信心分作正因缘。后一为劝修利益分作正因缘。初一因缘中即有四门。后七因缘中各具三门。云何为四。一者能化教法出兴门。二者所化众生分际门。三者出兴作业善巧门。四者除遣诤论诽谤门。云何为三。谓前三门。今当举相随次别释。因缘总相者。总举能化教法出兴门。谓为八种根本总体作正因缘。故言因缘总。为二十四种分离别相作正因缘。故言因缘相。三十二种总别法相。立义分中自当显说。为令众生者。总举所化众生分际门。谓摄邪定聚十亿八万六千种众生。不定聚三十种众生。正定聚一百二十种众生故。离一切苦得究竟乐者。总举出兴作业善巧门。谓缘三聚而为境界。宣说开示妙法要者。欲令一切无量众生。远离生灭无常之苦。获得根本总相之乐故。非求世间名利恭敬故者。总举除遣诤论诽谤门。谓愚众生作如是疑。马鸣菩萨居位不动地未及法云地。而缘上地诸菩萨等。为其所化之境界者。唯显自殊胜。为求名利等。有其虚言无有实义。岂下地菩萨应得教化上地菩萨。是故马鸣为遣如是不信疑故。自通而言。我久远劫成正觉讫。而助教化利益群生。为满本愿故权示蓝修位。非谓欲求名利等故作如是说。已说初因缘。第二因缘言解释如来根本之义者。总举能化教法出兴门。谓是因缘能为显示正义对治邪执。作正因缘故。言如来根本之义。所以者何。十方三世一切如来。无有一佛不为根本一心二门七种对治成正觉故。令诸众生者。总举所化众生分际门。谓摄十亿八万六千种邪定聚众生故。正解不谬故者。总举出兴作业善巧门。谓缘邪定聚狂乱众生而为境界。宣说开演显示正义对治邪执甚深法者。正恒沙之谬邪解。摧尘数之逆乱见。断除其阐提不信障。而为令趣入于十信大道故。已说第二因缘。第三因缘为分别发趣道相作正因缘。是名为能化教法出兴门。谓三种发心。善根成就众生者。总举所化众生分际门。谓摄上品十信三品十解三品十行三品十向三品十地诸众生故。于摩诃衍法堪任不退信心故者。总举出兴作业善巧门。谓缘二聚众生而为境界。宣说开示三发心者。为令超过自分获得胜进故。已说第三因缘。第四因缘为修行信心分四种信心四种修行作正因缘。是名为能化教法出兴门。善根微少众生者。总举所化众生分际门。谓摄得十信位前五心中品众生故。已得前五故。非都无善根名言微少。未得后五故不能具足。不名成就。修习信心故者。总举出兴作业善巧门。谓能为令成就后五信心故。已说第四因缘。第五因缘为修行信心分进门之终。复次若人虽修行信心乃至得免诸障善根增长故作正因缘。是名为能化教法出兴门。此中众生摄得十信位初心下品众生故。是名为所化众生分际门。消恶业障等者。总举出兴作业善巧门。谓示礼拜忏悔等方便。而为消除种种业障海故。已说第五因缘。第六因缘言修习止观者。总举能化教法出兴门。谓为修行信心分修行止观门作正因缘故。凡夫二乘者。总举所化众生分际门。谓摄得十信位二心下品众生。邪定聚摄一切二乘故。对治心过者。总举出兴作业善巧门。谓以两轮通为对治凡夫二乘见执过失故。已说第六因缘。第七因缘为修行信心分之终。复次众生初学是法乃至毕竟得生住正定聚故作正因缘。是名为能化教法出兴门。此中众生摄得十信位前四心。更不能胜进下品众生。谓住是世界信心成就极怖畏故。是名为所化众生分际门。必定不退信心故者。总举出兴作业善巧门。谓以胜缘力而为安立正定聚故。已说第七因缘。第八因缘为劝修利益分作正因缘。是名为能化教法出兴门。此中众生摄十亿八万六千种邪定聚诸众生故。是名为所化众生分际门。为示利益劝修行故者。总举出兴作业善巧门。谓为欲令宣说功德增长欲乐。显示过患觉悟厌离故。已说第八因缘。一切诸教法皆尽于立义分。一切诸所化之机皆尽于初因缘分。何故开三分而别释。立七因缘而散说耶。为欲显示利钝广略总别不同故。何故二乘人重取于四处。为欲显示二乘众生下劣狭少。发菩提心向无上道。甚极切难超过于余类众生故。何故所余邪定众生唯取于三处。为欲显示所余众生形于二乘轻其过失故。何故不定人别取三品耶。为欲显示不定众生微薄暗钝。发决定心向无上道。甚极切难超过于正定众生故。何故正定人不别三品通总摄耶。为欲显示正定众生形于不定轻其过失故。有何因缘不增不减唯立八种。何故次第如是颂曰。

&nbsp;&nbsp;&nbsp;&nbsp;总摄大总地&nbsp;&nbsp;&nbsp;&nbsp;八十因缘故

&nbsp;&nbsp;&nbsp;&nbsp;修行转胜法&nbsp;&nbsp;&nbsp;&nbsp;次第如是故

论曰。马鸣菩萨十万嗢陀南大总地论中。总立八十因缘。以为论缘由。今此论中八种因缘。各摄彼论十种因缘。故不增减唯立八种。由是义故言如是等。等字总摄彼八十故。因缘次第行法法尔故。谓除阐提不信障得十信心。除著我障得十住心。除畏苦障得十行心。除舍离障得十向心。断异生性等十种障证欢喜等十种地故。

已说八因缘。次说四种根。

本曰。问曰。修多罗中具有此法。何须重说。答曰。修多罗中虽有此法。以众生根行不等。受解缘别。所谓如来在世时众生利根。能说之人色心业胜。圆音一演异类等解。则不须论。若如来灭后。或有众生能以自力广闻而取解者。或有众生亦以自力少闻而多解者。或有众生无自心力。因于广论而得解者。自有众生复以广论文多为烦。心乐总持少文而摄多义能取解者。如是此论为欲总摄如来广大深法无边义故。应说此论。

论曰。此文中有二门。云何为二。一者所说无异难问门。二者举时分位决疑门。问曰。修多罗中具有此法何须重说者。则是难问门。谓光明大觉等一百契经中。开示一切无量法藏。随机根量摄取利益无所阙失。中士何用烦造此论。重传彼法更无加显力。今造此论重说彼法者。颇不求称赞等事耶。毕竟尊信不尽其理。是名为所说无异难问门。答曰。修多罗中虽有此法以众生根行不等受解缘别者。总举决疑门。所谓马鸣自通而言。三世诸佛一切教理。自然常住一味平等。无有移转无有起灭。是故虽题榜差别翰牍不同。而其教法唯是一味唯是平等。或不分或不别。然而众生根性差别利钝不等。心行差别广略不同。既所化之机异。能化之人不能自同。令受教法名字各别。令解文义因缘各别。谓或有众生依佛伽陀修梨毗罗而得解者。或有众生依菩萨遮陀尸修梨毗罗方得解者。故为是人当须造论。复次如来在世时所化清净。能化圆满八万四千种色四种心遍智十种作业十种殊胜。六十八梵圆八十八妙音。无有前后一时敷演。无量无边种种异类。或有众生见佛妙色而得解者。或有众生思惟佛心品而得解者。或有众生观察如来十业十胜而得解者。或有众生听闻佛梵圆妙音而得解者。如是平等明了通达则不须论。若佛灭后所化杂乱能化少阙。经论机异广略根别。根谓四种根。机谓三乘机。云何为四。一者广自力根。二者略自力根。三者广无力依他根。四者略无力依他根。如是四种根性中。初二是修多罗众。后二是优婆提耶众。何故因缘门中所化圆满。根性门中所化微少。为欲显示清净僧那阿世耶无有边际故。为欲显示受教实行众生之类有其分际故。以何因缘出兴两重广略教法。其相云何。颂曰。

&nbsp;&nbsp;&nbsp;&nbsp;本愿系属故&nbsp;&nbsp;&nbsp;&nbsp;出兴此法门

&nbsp;&nbsp;&nbsp;&nbsp;楞伽王契经&nbsp;&nbsp;&nbsp;&nbsp;分明显说故

论曰。系属因缘之力故。出兴两重甚深法门。所以者何。于契经中明显说故。所谓楞伽王契经中作如是说。尔时世尊告文殊师利言。我念过去无量劫海。于五百世忍辱仙人。在山林中专心修行小欲知足四圣众种清净之法。于时有一大蛇从山顶下。来诣我所闻我所诵。则投其体礼拜忏悔。投体已讫以头攒地。区区作文而说偈言。

&nbsp;&nbsp;&nbsp;&nbsp;我过去世&nbsp;&nbsp;&nbsp;&nbsp;忍辱仙人

&nbsp;&nbsp;&nbsp;&nbsp;住于此山&nbsp;&nbsp;&nbsp;&nbsp;六时行道

&nbsp;&nbsp;&nbsp;&nbsp;而一时嗔&nbsp;&nbsp;&nbsp;&nbsp;因缘力故

&nbsp;&nbsp;&nbsp;&nbsp;今得蛇身&nbsp;&nbsp;&nbsp;&nbsp;常受大苦

&nbsp;&nbsp;&nbsp;&nbsp;若命终后&nbsp;&nbsp;&nbsp;&nbsp;得人同分

&nbsp;&nbsp;&nbsp;&nbsp;我当弟子&nbsp;&nbsp;&nbsp;&nbsp;随汝修行

&nbsp;&nbsp;&nbsp;&nbsp;汝所读诵&nbsp;&nbsp;&nbsp;&nbsp;常我所诵

&nbsp;&nbsp;&nbsp;&nbsp;是故我今&nbsp;&nbsp;&nbsp;&nbsp;发大惭愧

说是偈已即便命终。后得人身则我弟子。尔时互相发愿系属。谓作如是愿。我若证无上道。宣说九十落叉广说修多罗。利益意乐广大众生。宣说十落叉略说修多罗。利益意乐总持众生。即我弟子作如是愿。我当师灭后造作九十部广说优婆萨提耶。利益意乐广大众生。造作十部略说优婆萨提耶。利益意乐总持众生。以此因缘我今宣说诸契经海。以此因缘故。我灭度后我弟子现造作论教。

已说因缘分。次说立义分。立义分中法门名字。其数几有其相云何。颂曰。

&nbsp;&nbsp;&nbsp;&nbsp;有三十三种&nbsp;&nbsp;&nbsp;&nbsp;十六所入法

&nbsp;&nbsp;&nbsp;&nbsp;十六能入门&nbsp;&nbsp;&nbsp;&nbsp;及不二别故

论曰。立义分中法门名数。总有三十三种差别。云何为三十三差别。所谓十六所入本法。十六能入门。及不二摩诃衍各差别故。何故摩诃衍成十六种。根本摩诃衍中开八种故。一心法界三大义中各开二种故。何故能入门成十六种。一心法界及三大义各二种故。或各开二种门故。是名为本数。

已说法数。次当别释。

本曰。摩诃衍者总。说有二种。云何为二。一者法。二者义。所言法者谓众生心。是心则摄一切世间法出世间法。依于此心显示摩诃衍义。何以故。是心真如相。则示摩诃衍体故。是心生灭因缘相。能示摩诃衍自体相用故。所言义者即有三种。云何为三。一者体大。谓一切法真如平等不增不减故。二者相大。谓如来藏具足无量性功德故。三者用大。谓能生一切世间出世间善因果故。一切诸佛本所乘故。一切菩萨皆乘此法到如来地故。

论曰。此文中有三门。云何为三。一者所入根本总体门。二者能依趣入别相门。三者通达轨则不动门。初二种门有其两重。住思应观。摩诃衍者总者。即是所入根本总体门。即是根本摩诃衍中有八差别。云何为八。一者一体一心摩诃衍。二者三自一心摩诃衍。三者无量无边诸法差别不增不减体大摩诃衍。四者寂静无杂一味平等不增不减体大摩诃衍。五者如来藏功德相大摩诃衍。六者具足性功德相大摩诃衍。七者能生一切世间因果用大摩诃衍。八者能生一切出世间善因果用大摩诃衍。是名为八。如是八种摩诃衍法。皆从能入建立其名。谓以一体一心。而为其门所趣入故。名为一体一心摩诃衍。乃至以能生一切出世间善因果用大。而为其门所趣入故。名为能生一切出世间善因果用大摩诃衍。譬如转轮圣王。谓如轮王随其轮相建立名字。摩诃衍法亦复如是。随其门相建立名故。大觉契经中作如是说。佛告文殊师利言。谛听谛听善思念之。我当为汝分别开说八种身法。何等为八。一者一体趣入身法。二者三自趣入身法。三者诸法差别不增不减体大趣入身法。四者纯净一相无杂不增不减体大趣入身法。五者如来藏功德显了大趣入身法。六者圆满性功德显了大趣入身法。七者出生世间因果自在无碍大趣入身法。八者出生出世间妙因果自在无碍大趣入身法。是名为八。乃至广说。马鸣菩萨正摄彼文。是故说言摩诃衍者总。此中总言。于两处中是总体故。所谓望上及下临故。大总地论中开八十门。广释根本摩诃衍法。今各摄十成一种故。唯立八法。由何义故有八应知。能入别相有八种故。所入总体有八应知。能入所入八种法相。胜劣广狭其相云何。颂曰。

&nbsp;&nbsp;&nbsp;&nbsp;平等平等一&nbsp;&nbsp;&nbsp;&nbsp;皆无有别异

&nbsp;&nbsp;&nbsp;&nbsp;各摄诸法故&nbsp;&nbsp;&nbsp;&nbsp;然终不杂乱

论曰。如是能所十六法相。遍满遍满平等平等。一味一相皆无差别。所以者何。各摄诸法毕竟尽故。若尔本末及与总别。皆悉浑同应杂乱耶。终其本末不相杂乱。其总别门初后不无。然各各别皆悉等量。故曰平等。非谓一法故称平等。已说初重。第二重四种法中各具三门。云何为三。一者本法所依决定门。二者根本摄末分际门。三者建立二种摩诃衍门。所言法者谓众生心者。即是本法所依决定门。今当须嗢拖南颂总持显说。其相云何。颂曰。

&nbsp;&nbsp;&nbsp;&nbsp;众谓四衍众&nbsp;&nbsp;&nbsp;&nbsp;生谓四种生

&nbsp;&nbsp;&nbsp;&nbsp;是一法界藏&nbsp;&nbsp;&nbsp;&nbsp;遍于彼八处

论曰。众有四种。云何为四。一者一切如来众。二者一切菩萨众。三者一切声闻众。四者一切缘觉众。是名为四众。生有四种。云何为四。一者卵生。二者胎生。三者湿生。四者化生。是名为四生。过数故众。受生故生。是一法界心。彼八处中周遍圆满。不可分析不可离散。唯是一体唯是一相。以四种众摄诸圣尽。以四种生摄诸凡尽。马鸣论师为显一心广大圆满。名为众生。顺理契经中作如是说。尔时世尊放大光明显神力已。告佛子言。谛听谛听善思念之。我当为汝分别解说一法界藏。善男子。一法界藏者。所谓遍于诸如来众诸菩萨众诸声闻众诸缘觉众及诸异生。无所不通。无所不至无所不当。是故名为一法界藏。今摄此文故名众生。马鸣菩萨六万嗢拖南本藏论中。开十种门别释散说。今略摄故唯言众生。已说本法所依决定门。是心即摄一切世间法出世间法者。即是根本摄末分际门。其相云何。颂曰。

&nbsp;&nbsp;&nbsp;&nbsp;是一法界心&nbsp;&nbsp;&nbsp;&nbsp;总摄二种门

&nbsp;&nbsp;&nbsp;&nbsp;名摄世出世&nbsp;&nbsp;&nbsp;&nbsp;作法界名法

论曰。一法界心总摄一切生灭门法。是故名为摄世间法。总摄一切真如门法。是故名摄出世间法。皆作法界故名为法。自体契经中作如是说。广大神王即摄一切种种无明。一切种种染法。一切种种净白品法。又摄一切清净法。一切无碍法。一切解脱法。一切绝离法。一切满足法。一切寂静法。而广大神王非世间法非出世间法。今摄此文故名为摄。马鸣菩萨八万嗢拖南归宗论中。开二十门分明显说。此中略故如是而已。已说根本摄末分际门。依于此心显示摩诃衍义等者。即是建立二种摩诃衍门。其相云何。颂曰。

&nbsp;&nbsp;&nbsp;&nbsp;总标二种门&nbsp;&nbsp;&nbsp;&nbsp;言依于此心

&nbsp;&nbsp;&nbsp;&nbsp;总标二本法&nbsp;&nbsp;&nbsp;&nbsp;显示摩诃衍

论曰。总标能入二种门故。言依于此心。总标所入二种法故。言显示摩诃衍义。云何为二门。一者心真如门。二者心生灭门。云何为二本法。一者一体摩诃衍。二者自体自相自用摩诃衍。如是所入二种本法。或从能入建立其名。所谓以真如体。而为其门所趣入故。名言为体。以自相本觉心。而为其门所趣入故。名言为自。由能入门二种别故。所入本法有二应知。何以故者。即请问辞。谓由何义。依于此心句中具二种门。显示摩诃衍义句中具二种本法者焉。答曰。作一法界心真如门。即显示一体摩诃衍法。作一法界心生灭门。能示自体自相自用摩诃衍法。由此义故。当知各具二门二法。大觉契经中作如是说。复次文殊师利。有二种法。甚深微妙不可思议。何等为二。一者体相平等摩诃衍。二者自相自然摩诃衍。若欲证得是二种法。当行二门。何等为二。一者无断无缚门。二者有断有缚门。乃至广说。今摄此文作如是说。大总地中开八种门分明散说。已说建立二种摩诃衍门。三大义中各略初二门立后一门。马鸣菩萨本趣意乐。举后摄初中故如是而已。复次比来次第分明显了故。以上二颂本流应至于此。一者体大者。总标所入二种本法。云何为二。一者无量无边诸法差别不增不减摩诃衍。二者寂静无杂一味平等不增不减摩诃衍。谓一切法真如平等不增不减故者。总标能入二种别门。云何为二。所谓如本法名门亦尔故。二者相大者。总标所入二种本法。云何为二。一者如来藏功德摩诃衍。二者具足性功德摩诃衍。谓如来藏具足无量性功德故者。总标能入二种别门。云何为二。所谓如本法名门亦尔故。三者用大者。总标所入二种本法。云何为二。一者能生一切世间因果摩诃衍。二者能生一切出世间善因果摩诃衍。谓能生一切世间出世间善因果故者。总标能入二种别门。云何为二。所谓如本法名门亦尔故。三种大义别别分释。如总地论本地品中分明显说。何故不二摩诃衍法无因缘耶。是法极妙甚深独尊。离机根故。何故离机根。无机根故。何须建立。非建立故。是摩诃衍法诸佛所得耶。能得于诸佛。诸佛得不故。菩萨二乘一切异生亦复如是。性德圆满海是焉。所以者何。离机根故。离教说故。何故八种本法从因缘起。应于机故。顺于说故。何故应机。有机根故。如是八种本法诸佛所得耶。诸佛所得。于诸佛得不故。菩萨二乘一切异生亦复如是。修行种因海是焉。所以者何。有机根故。有教说故。何故依真如门所趣入之摩诃衍法唯立体名。依生灭门所趣入之摩诃衍法立自名耶。真如门中无他相故。生灭门中有他相故。他谓一切不善品法。自谓一切清净品法。若所对治他无。能对治自无故。唯言体不说自焉。若所对治他有。能对治自有。故名言自不唯体焉。复次为欲显示一法界体平等平等无有其私。无量性德自然本有非得他力故。复次随宜安立。无有定故。何故别说门中。一心别为一三大总为一。而等同各诠二摩诃衍。三大义合。方应得诠二摩诃衍。大义之名通于三种。故总为一义。无别意趣。今所开示十六法门。胜劣广狭其相云何。颂曰。

&nbsp;&nbsp;&nbsp;&nbsp;平等平等一&nbsp;&nbsp;&nbsp;&nbsp;皆无有别异

&nbsp;&nbsp;&nbsp;&nbsp;各摄诸法故&nbsp;&nbsp;&nbsp;&nbsp;然终不杂乱

论曰。能入所入十六法门。圆满圆满平等平等。周遍法界无有差别。所以者何。各摄诸法毕竟尽故。然终不杂本末能所。已说总别二门。一切诸佛本所乘故一切菩萨皆乘此法到如来地故者。即是通达轨则不动门。谓微尘数过去诸佛。微尘数现在诸佛。微尘数未来诸佛。皆悉乘此三十二种。甚深安车。达于清净无上地故。十方三世一切菩萨亦复如是。此中菩萨言通取三聚一切众生。所以者何。无有众生而不通达如来地故。