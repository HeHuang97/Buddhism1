## 《楞伽经》第五卷

### 无常品第三之二

尔时，大慧菩萨摩诃萨，复白佛言：“世尊，愿为我说如来应正等觉自觉性，令我及诸菩萨摩诃萨而得善巧，自悟悟他。”

佛言：“大慧，如汝所问，当为汝说。”

大慧言：“唯。世尊，如来应供正等觉，为作、非作？为果、为因？为相、所相？为说、所说？为觉、所觉？如是等，为异、不异？”

佛言：“大慧，如来应正等觉，非作非非作，非果非因，非相非所相，非说非所说，非觉非所觉。何以故？俱有过故。大慧，若如来是作，则是无常；若是无常，一切作法应是如来，我及诸佛皆不忍可。若非作法，则无体性，所修方便悉空无益，同于兔角、石女之子，非作因成故。若非因非果，则非有非无；若非有非无，则超过四句。言四句者，但随世间而有言说。若超过四句，唯有言说，则如石女儿。大慧，石女儿者，唯有言说，不堕四句；以不堕故，不可度量。诸有智者，应如是知，如来所有一切句义。

“大慧，如我所说诸法无我，以诸法中无有我性故说无我，非是无有诸法自性，如来句义应知亦然。大慧，譬如牛无马性、马无牛性，非无自性；一切诸法亦复如是，无有自相，而非有即有，非诸凡愚之所能知。何故不知？以分别故。一切法空，一切法无生，一切法无自性，悉亦如是。

“大慧，如来与蕴，非异非不异。若不异者，应是无常，五蕴诸法是所作故。若异者，如牛二角有异不异，互相似故不异，长短别故有异；如牛右角异左、左角异右，长短不同，色相各别，然亦不异。如于蕴于界处等，一切法亦如是。

“大慧，如来者，依解脱说；如来、解脱，非异非不异。若异者，如来便与色相相应，色相相应即是无常；若不异者，修行者见应无差别，然有差别，故非不异。

“如是智与所知，非异非不异。若非异非不异，则非常非无常，非作非所作，非为非无为，非觉非所觉，非相非所相，非蕴非异蕴，非说非所说，非一非异，非俱非不俱；以是义故，超一切量。

“超一切量故，唯有言说；唯有言说故，则无有生；无有生故，则无有灭；无有灭故，则如虚空。大慧，虚空非作非所作，非作非所作故，远离攀缘；远离攀缘故，出过一切诸戏论法；出过一切诸戏论法，即是如来；如来，即是正等觉体；正等觉者，永离一切诸根境界。”

尔时，世尊重说颂曰：

&nbsp;&nbsp;&nbsp;&nbsp;“出过诸根量，&nbsp;&nbsp;&nbsp;&nbsp;非果亦非因，

&nbsp;&nbsp;&nbsp;&nbsp;相及所相等，&nbsp;&nbsp;&nbsp;&nbsp;如是悉皆离。

&nbsp;&nbsp;&nbsp;&nbsp;蕴缘与正觉，&nbsp;&nbsp;&nbsp;&nbsp;一异莫能见，

&nbsp;&nbsp;&nbsp;&nbsp;既无有见者，&nbsp;&nbsp;&nbsp;&nbsp;云何起分别？

&nbsp;&nbsp;&nbsp;&nbsp;非作非非作，&nbsp;&nbsp;&nbsp;&nbsp;非因非非因，

&nbsp;&nbsp;&nbsp;&nbsp;非蕴非不蕴，&nbsp;&nbsp;&nbsp;&nbsp;亦不离余物。

&nbsp;&nbsp;&nbsp;&nbsp;非有一法体，&nbsp;&nbsp;&nbsp;&nbsp;如彼分别见，

&nbsp;&nbsp;&nbsp;&nbsp;亦复非是无，&nbsp;&nbsp;&nbsp;&nbsp;诸法性如是。

&nbsp;&nbsp;&nbsp;&nbsp;待有故成无，&nbsp;&nbsp;&nbsp;&nbsp;待无故成有，

&nbsp;&nbsp;&nbsp;&nbsp;无既不可取，&nbsp;&nbsp;&nbsp;&nbsp;有亦不应说。

&nbsp;&nbsp;&nbsp;&nbsp;不了我无我，&nbsp;&nbsp;&nbsp;&nbsp;但著于语言，

&nbsp;&nbsp;&nbsp;&nbsp;彼溺于二边，&nbsp;&nbsp;&nbsp;&nbsp;自坏坏世间。

&nbsp;&nbsp;&nbsp;&nbsp;若能见此法，&nbsp;&nbsp;&nbsp;&nbsp;则离一切过，

&nbsp;&nbsp;&nbsp;&nbsp;是名为正观，&nbsp;&nbsp;&nbsp;&nbsp;不毁大导师。”

尔时，大慧菩萨摩诃萨，复白佛言：“世尊，如佛经中，分别摄取不生不灭，言此即是如来异名。世尊，愿为我说不生不灭，此则无法，云何说是如来异名？如世尊说：‘一切诸法不生不灭。’当知此则堕有无见。世尊，若法不生则不可取，无有少法，谁是如来？惟愿世尊为我宣说。”

佛言：“谛听！当为汝说。大慧，我说如来非是无法，亦非摄取不生不灭，亦不待缘，亦非无义。我说无生即是如来意生法身别异之名，一切外道、声闻、独觉、七地菩萨不了其义。

“大慧，譬如帝释、地及虚空乃至手足，随一一物各有多名，非以名多而有多体，亦非无体。大慧，我亦如是，于此娑婆世界，有三阿僧祇百千名号；诸凡愚人虽闻虽说，而不知是如来异名。其中或有知如来者，知无师者，知导师者，知胜导者，知普导者，知是佛者，知牛王者，知梵王者，知毗纽者，知自在者，知是胜者，知迦毗罗者，知真实边者，知无尽者，知瑞相者，知如风者，知如火者，知如俱毗罗者，知如月者，知如日者，知如王者，知如仙者，知戌迦者，知因陀罗者，知明星者，知大力者，知如水者，知无灭者，知无生者，知性空者，知真如者，知是谛者，知实性者，知实际者，知法界者，知涅槃者，知常住者，知平等者，知无二者，知无相者，知寂灭者，知具相者，知因缘者，知佛性者，知教导者，知解脱者，知道路者，知一切智者，知最胜者，知意成身者。如是等满足三阿僧祇百千名号，不增不减。于此及余诸世界中，有能知我；如水中月，不入不出。但诸凡愚，心没二边，不能解了。然亦尊重承事供义，而不善解名字句义，执著言教昧于真实，谓无生无灭是无体性；不知是佛差别名号如因陀罗、释揭罗等，以信言教昧于真实，于一切法如言取义。彼诸凡愚作如是言：‘义如言说，义说无异。’何以故？义无体故。是人不了言音自性，谓言即义，无别义体。大慧，彼人愚痴，不知言说是生是灭，义不生灭。大慧，一切言说堕于文字，义则不堕，离有离无故，无生无体故。

“大慧，如来不说堕文字法，文字有无不可得故，唯除不堕于文字者。大慧，若人说法堕文字者，是虚诳说。何以故？诸法自性离文字故。是故，大慧，我经中说：我与诸佛及诸菩萨，不说一字，不答一字。所以者何？一切诸法离文字故，非不随义而分别说。大慧，若不说者，教法则断；教法断者，则无声闻、缘觉、菩萨、诸佛；若总无者，谁说？为谁？是故，大慧，菩萨摩诃萨应不著文字随宜说法。我及诸佛，皆随众生烦恼解欲种种不同而为开演，令知诸法自心所见，无外境界，舍二分别，转心意识，非为成立圣自证处。

“大慧，菩萨摩诃萨应随于义，莫依文字。依文字者，堕于恶见，执著自宗而起言说，不能善了一切法相文辞章句，既自损坏亦坏于他，不能令人心得悟解。若能善知一切法相，文辞句义悉皆通达，则能令自身受无相乐，亦能令他安住大乘。若能令他安住大乘，则得一切诸佛、声闻、缘觉及诸菩萨之所摄受；若得诸佛、声闻、缘觉及诸菩萨之所摄受，则能摄受一切众生；若能摄受一切众生，则能摄受一切正法，若能摄受一切正法，则不断佛种；若不断佛种，则得胜妙处。大慧，菩萨摩诃萨生胜妙处，欲令众生安住大乘，以十自在力现众色像，随其所宜说真实法。真实法者，无异无别，不来不去，一切戏论悉皆息灭。是故，大慧，善男子、善女人，不应如言执著于义。何以故？真实之法离文字故。

“大慧，譬如有人以指指物，小儿观指，不观于物；愚痴凡夫亦复如是，随言说指而生执著，乃至尽命终，不能舍文字之指取第一义。大慧，譬如婴儿应食熟食，有人不解成熟方便，而食生者则发狂乱；不生不灭亦复如是，不方便修则为不善，是故宜应善修方便，莫随言说如观指端。

“大慧，实义者，微妙寂静，是涅槃因；言说者，与妄想合，流转生死。大慧，实义者，从多闻得；多闻者，谓善于义，非善言说。善义者，不随一切外道恶见，身自不随，亦令他不随，是则名曰于义多闻。欲求义者，应当亲近；与此相违，著文字者，宜速舍离。”

尔时，大慧菩萨摩诃萨，承佛威神，复白佛言：“世尊，如来演说不生不灭，非为奇特。何以故？一切外道亦说作者不生不灭，世尊亦说虚空、涅槃及非数灭不生不灭。外道亦说作者因缘生于世间，世尊亦说无明、爱、业生诸世间；俱是因缘，但名别耳！外物因缘亦复如是，是故佛说与外道说无有差别！外道说言，微尘、胜妙、自在、生主等，如是九物不生不灭；世尊亦说一切诸法不生不灭，若有若无皆不可得。世尊，大种不坏，以其自相不生不灭，周流诸趣，不舍自性。世尊，分别虽稍变异，一切无非外道已说，是故佛法同于外道。若有不同，愿佛为演，有何所以佛说为胜？若无别异，外道即佛，以其亦说不生不灭故。世尊常说一世界中无有多佛，如向所说，是则应有。”

佛言：“大慧，我之所说不生不灭，不同外道不生不灭、不生无常论。何以故？外道所说，有实性相不生不变；我不如是堕有无品。我所说法，非有非无，离生离灭。云何非无？如幻、梦色种种见故。云何非有？色相自性非是有故，见不见故，取不取故。是故我说一切诸法非有非无。若觉唯是自心所见，住于自性分别不生，世间所作悉皆永息。分别者，是凡愚事，非贤圣耳！

“大慧，妄心分别不实境界，如乾闼婆城幻所作人。大慧，譬如小儿见乾闼婆城及以幻人商贾入出，迷心分别言有实事；凡愚所见生与不生、有为无为悉亦如是，如幻人生，如幻人灭，幻人其实不生不灭，诸法亦尔离于生灭。大慧，凡夫虚妄起生灭见，非诸圣人。言虚妄者，不如法性起颠倒见。颠倒见者，执法有性不见寂灭；不见寂灭故，不能远离虚妄分别。是故，大慧，无相见胜，非是相见。相是生因，若无有相则无分别，不生不灭则是涅槃。

“大慧，言涅槃者，见如实处，舍离分别心心所法，获于如来内证圣智，我说此是寂灭涅槃。”

尔时，世尊重说颂言：

&nbsp;&nbsp;&nbsp;&nbsp;“为除有生执，&nbsp;&nbsp;&nbsp;&nbsp;成立无生义，

&nbsp;&nbsp;&nbsp;&nbsp;我说无因论，&nbsp;&nbsp;&nbsp;&nbsp;非愚所能了。

&nbsp;&nbsp;&nbsp;&nbsp;一切法无生，&nbsp;&nbsp;&nbsp;&nbsp;亦非是无法，

&nbsp;&nbsp;&nbsp;&nbsp;如乾城幻梦，&nbsp;&nbsp;&nbsp;&nbsp;虽有而无因。

&nbsp;&nbsp;&nbsp;&nbsp;空无生无性，&nbsp;&nbsp;&nbsp;&nbsp;云何为我说？

&nbsp;&nbsp;&nbsp;&nbsp;离诸和合缘，&nbsp;&nbsp;&nbsp;&nbsp;智慧不能见，

&nbsp;&nbsp;&nbsp;&nbsp;以是故我说，&nbsp;&nbsp;&nbsp;&nbsp;空无生无性。

&nbsp;&nbsp;&nbsp;&nbsp;一一缘和合，&nbsp;&nbsp;&nbsp;&nbsp;虽现而非有，

&nbsp;&nbsp;&nbsp;&nbsp;分析无和合，&nbsp;&nbsp;&nbsp;&nbsp;非如外道见。

&nbsp;&nbsp;&nbsp;&nbsp;如梦及垂发，&nbsp;&nbsp;&nbsp;&nbsp;野马与乾城，

&nbsp;&nbsp;&nbsp;&nbsp;无因而妄现，&nbsp;&nbsp;&nbsp;&nbsp;世事皆如是。

&nbsp;&nbsp;&nbsp;&nbsp;折伏有因论，&nbsp;&nbsp;&nbsp;&nbsp;申述无生旨，

&nbsp;&nbsp;&nbsp;&nbsp;无生义若存，&nbsp;&nbsp;&nbsp;&nbsp;法眼恒不灭！

&nbsp;&nbsp;&nbsp;&nbsp;我说无因论，&nbsp;&nbsp;&nbsp;&nbsp;外道咸惊怖。”

&nbsp;&nbsp;&nbsp;&nbsp;“云何何所因？&nbsp;&nbsp;&nbsp;&nbsp;复以何故生？

&nbsp;&nbsp;&nbsp;&nbsp;于何处和合？&nbsp;&nbsp;&nbsp;&nbsp;而作无因论？”

&nbsp;&nbsp;&nbsp;&nbsp;“观察有为法，&nbsp;&nbsp;&nbsp;&nbsp;非因非无因，

&nbsp;&nbsp;&nbsp;&nbsp;彼生灭论者，&nbsp;&nbsp;&nbsp;&nbsp;所见从是灭。”

&nbsp;&nbsp;&nbsp;&nbsp;“为无故不生？&nbsp;&nbsp;&nbsp;&nbsp;为待于众缘？

&nbsp;&nbsp;&nbsp;&nbsp;为有名无义？&nbsp;&nbsp;&nbsp;&nbsp;愿为我宣说。”

&nbsp;&nbsp;&nbsp;&nbsp;“非无法不生，&nbsp;&nbsp;&nbsp;&nbsp;亦非以待缘，

&nbsp;&nbsp;&nbsp;&nbsp;非有物而名，&nbsp;&nbsp;&nbsp;&nbsp;亦非名无义。

&nbsp;&nbsp;&nbsp;&nbsp;一切诸外道，&nbsp;&nbsp;&nbsp;&nbsp;声闻及缘觉，

&nbsp;&nbsp;&nbsp;&nbsp;十住非所行，&nbsp;&nbsp;&nbsp;&nbsp;此是无生相。

&nbsp;&nbsp;&nbsp;&nbsp;远离诸因缘，&nbsp;&nbsp;&nbsp;&nbsp;无有能作者，

&nbsp;&nbsp;&nbsp;&nbsp;唯心所建立，&nbsp;&nbsp;&nbsp;&nbsp;我说是无生。

&nbsp;&nbsp;&nbsp;&nbsp;诸法非因生，&nbsp;&nbsp;&nbsp;&nbsp;非无亦非有，

&nbsp;&nbsp;&nbsp;&nbsp;能所分别离，&nbsp;&nbsp;&nbsp;&nbsp;我说是无生。

&nbsp;&nbsp;&nbsp;&nbsp;唯心无所见，&nbsp;&nbsp;&nbsp;&nbsp;亦离于二性，

&nbsp;&nbsp;&nbsp;&nbsp;如是转所依，&nbsp;&nbsp;&nbsp;&nbsp;我说是无生。

&nbsp;&nbsp;&nbsp;&nbsp;外物有非有，&nbsp;&nbsp;&nbsp;&nbsp;其心无所取，

&nbsp;&nbsp;&nbsp;&nbsp;一切见咸断，&nbsp;&nbsp;&nbsp;&nbsp;此是无生相。

&nbsp;&nbsp;&nbsp;&nbsp;空无性等句，&nbsp;&nbsp;&nbsp;&nbsp;其义皆如是，

&nbsp;&nbsp;&nbsp;&nbsp;非以空故空，&nbsp;&nbsp;&nbsp;&nbsp;无生故说空。

&nbsp;&nbsp;&nbsp;&nbsp;因缘共集会，&nbsp;&nbsp;&nbsp;&nbsp;是故有生灭，

&nbsp;&nbsp;&nbsp;&nbsp;分散于因缘，&nbsp;&nbsp;&nbsp;&nbsp;生灭则无有。

&nbsp;&nbsp;&nbsp;&nbsp;若离诸因缘，&nbsp;&nbsp;&nbsp;&nbsp;则更无有法，

&nbsp;&nbsp;&nbsp;&nbsp;一性及异性，&nbsp;&nbsp;&nbsp;&nbsp;凡愚所分别。

&nbsp;&nbsp;&nbsp;&nbsp;有无不生法，&nbsp;&nbsp;&nbsp;&nbsp;俱非亦复然，

&nbsp;&nbsp;&nbsp;&nbsp;唯除众缘会，&nbsp;&nbsp;&nbsp;&nbsp;于中见起灭。

&nbsp;&nbsp;&nbsp;&nbsp;随俗假言说，&nbsp;&nbsp;&nbsp;&nbsp;因缘递钩琐，

&nbsp;&nbsp;&nbsp;&nbsp;若离因缘琐，&nbsp;&nbsp;&nbsp;&nbsp;生义不可得。

&nbsp;&nbsp;&nbsp;&nbsp;我说唯钩琐，&nbsp;&nbsp;&nbsp;&nbsp;生无故不生，

&nbsp;&nbsp;&nbsp;&nbsp;离诸外道过，&nbsp;&nbsp;&nbsp;&nbsp;非凡愚所了。

&nbsp;&nbsp;&nbsp;&nbsp;若离缘钩琐，&nbsp;&nbsp;&nbsp;&nbsp;别有生法者，

&nbsp;&nbsp;&nbsp;&nbsp;是则无因论，&nbsp;&nbsp;&nbsp;&nbsp;破坏钩琐义。

&nbsp;&nbsp;&nbsp;&nbsp;如灯能照物，&nbsp;&nbsp;&nbsp;&nbsp;钩琐现若然，

&nbsp;&nbsp;&nbsp;&nbsp;此则离钩琐，&nbsp;&nbsp;&nbsp;&nbsp;别有于诸法。

&nbsp;&nbsp;&nbsp;&nbsp;无生则无性，&nbsp;&nbsp;&nbsp;&nbsp;体相如虚空，

&nbsp;&nbsp;&nbsp;&nbsp;离钩琐求法，&nbsp;&nbsp;&nbsp;&nbsp;愚夫所分别。

&nbsp;&nbsp;&nbsp;&nbsp;复有余无生，&nbsp;&nbsp;&nbsp;&nbsp;众圣所得法，

&nbsp;&nbsp;&nbsp;&nbsp;彼生无生者，&nbsp;&nbsp;&nbsp;&nbsp;是则无生忍。

&nbsp;&nbsp;&nbsp;&nbsp;一切诸世间，&nbsp;&nbsp;&nbsp;&nbsp;无非是钩琐，

&nbsp;&nbsp;&nbsp;&nbsp;若能如是解，&nbsp;&nbsp;&nbsp;&nbsp;此人心得定。

&nbsp;&nbsp;&nbsp;&nbsp;无明与爱业，&nbsp;&nbsp;&nbsp;&nbsp;是则内钩琐，

&nbsp;&nbsp;&nbsp;&nbsp;种子泥轮等，&nbsp;&nbsp;&nbsp;&nbsp;如为名为外。

&nbsp;&nbsp;&nbsp;&nbsp;若言有他法，&nbsp;&nbsp;&nbsp;&nbsp;而从因缘生，

&nbsp;&nbsp;&nbsp;&nbsp;离于钩琐义，&nbsp;&nbsp;&nbsp;&nbsp;此则非教理。

&nbsp;&nbsp;&nbsp;&nbsp;生法若非有，&nbsp;&nbsp;&nbsp;&nbsp;彼为谁因缘，

&nbsp;&nbsp;&nbsp;&nbsp;展转而相生，&nbsp;&nbsp;&nbsp;&nbsp;此是因缘义。

&nbsp;&nbsp;&nbsp;&nbsp;坚湿暖动等，&nbsp;&nbsp;&nbsp;&nbsp;凡愚所分别，

&nbsp;&nbsp;&nbsp;&nbsp;但缘无有法，&nbsp;&nbsp;&nbsp;&nbsp;故说无自性。

&nbsp;&nbsp;&nbsp;&nbsp;如医疗众病，&nbsp;&nbsp;&nbsp;&nbsp;其论无差别，

&nbsp;&nbsp;&nbsp;&nbsp;以病不同故，&nbsp;&nbsp;&nbsp;&nbsp;方药种种殊。

&nbsp;&nbsp;&nbsp;&nbsp;我为诸众生，&nbsp;&nbsp;&nbsp;&nbsp;灭除烦恼病，

&nbsp;&nbsp;&nbsp;&nbsp;知其根胜劣，&nbsp;&nbsp;&nbsp;&nbsp;演说诸法门。

&nbsp;&nbsp;&nbsp;&nbsp;非烦恼根异，&nbsp;&nbsp;&nbsp;&nbsp;而有种种法，

&nbsp;&nbsp;&nbsp;&nbsp;唯有一大乘，&nbsp;&nbsp;&nbsp;&nbsp;清凉八支道。”

尔时，大慧菩萨摩诃萨，复白佛言：“世尊，一切外道妄说无常。世尊亦言：‘诸行无常，是生灭法。’未知此说，是邪、是正？所言无常，复有几种？”

佛言：“大慧，外道说有七种无常，非是我法。何等为七？谓有说始起即舍，是名无常，生已不生无常性故。有说形处变坏，是名无常。有说色即无常。有说色之变异，是名无常；一切诸法相续不断，能令变异自然归灭，犹如乳酪前后变异，虽不可见，然在法中坏一切法。有说物无常。有说物无物无常。有说不生无常，遍住一切诸法之中。

“其中物无物无常者，谓能造所造，其相灭坏。大种自性本来无起。

“不生无常者，谓常与无常、有无等法，如是一切皆无有起，乃至分析至于微尘亦无所见，以不起故说名无生，此是不生无常相。若不了此，则堕外道，生无常义。

“有物无常者，谓于非常非无常处，自生分别。其义云何？彼立无常，自不灭坏，能坏诸法。若无无常坏一切法，法终不灭成于无有；如杖捶、瓦石，能坏于物而自不坏，此亦如是。大慧，现见无常与一切法，无有能作、所作差别，云此是无常，此是所作；无差别故，能作、所作应俱是常，不见有因能令诸法成于无故。大慧，诸法坏灭实亦有因，但非凡愚之所能了。大慧，异因不应生于异果。若能生者，一切异法应并相生，彼法、此法能生所生应无有别；现见有别，云何异因生于异果？大慧，若无常性是有法者，应同所作自是无常；自无常故，所无常法皆应是常。大慧，若无常性住诸法中，应同诸法堕于三世，与过去色同时已灭，未来不生，现在俱坏。一切外道计四大种体性不坏色者，即是大种差别、大种造色，离异不异故，其自性亦不坏灭。大慧，三有之中能造所造，莫不皆是生住灭相，岂更别有无常之性，能生于物而不灭耶？

“始造即舍无常者，非大种互造大种，以各别故，非自相造；以无异故，非复共造；以乖离故，当知非是始造无常。

“形状坏无常者，此非能造及所造坏，但形状坏。其义云何？谓分析色乃至微尘，但灭形状长短等见，不灭能造所造色体，此见堕在数论之中。

“色即是无常者，谓此即是形状无常，非大种性。若大种性亦无常者，则无世事。无世事者，当知则堕卢迦耶见；以见一切法自相生，唯有言说故。

“转变无常者，谓色体变，非大种变；譬如以金作庄严具，严具有变而金无改，此亦如是。大慧，如是等种种外道，虚妄分别见无常性。彼作是说：火不能烧诸火自相，但各分散；若能烧者，能造、所造则皆断灭。

“大慧，我说诸法非常无常。何以故？不取外法故，三界唯心故，不说诸相故，大种性处种种差别不生不灭故，非能造所造故，能取所取二种体性一切皆从分别起故，如实而知二取性故，了达唯是自心现故，离外有无二种见故，离有无见则不分别能所造故。大慧，世间、出世间及出世间上上诸法，唯是自心，非常非无常；不能了达，堕于外道二边恶见。大慧，一切外道不能解了此三种法，依自分别而起言说，著无常性。大慧，此三种法所有语言分别境界，非诸凡愚之所能知。”

尔时，世尊重说颂言：

&nbsp;&nbsp;&nbsp;&nbsp;“始造即便舍，&nbsp;&nbsp;&nbsp;&nbsp;形状有转变，

&nbsp;&nbsp;&nbsp;&nbsp;色物等无常，&nbsp;&nbsp;&nbsp;&nbsp;外道妄分别。

&nbsp;&nbsp;&nbsp;&nbsp;诸法无坏灭，&nbsp;&nbsp;&nbsp;&nbsp;诸大自性住，

&nbsp;&nbsp;&nbsp;&nbsp;外道种种见，&nbsp;&nbsp;&nbsp;&nbsp;如是说无常。

&nbsp;&nbsp;&nbsp;&nbsp;彼诸外道众，&nbsp;&nbsp;&nbsp;&nbsp;皆说不生灭，

&nbsp;&nbsp;&nbsp;&nbsp;诸大性自常，&nbsp;&nbsp;&nbsp;&nbsp;谁是无常法？

&nbsp;&nbsp;&nbsp;&nbsp;能取及所取，&nbsp;&nbsp;&nbsp;&nbsp;一切唯是心，

&nbsp;&nbsp;&nbsp;&nbsp;二种从心现，&nbsp;&nbsp;&nbsp;&nbsp;无有我我所。

&nbsp;&nbsp;&nbsp;&nbsp;梵天等诸法，&nbsp;&nbsp;&nbsp;&nbsp;我说唯是心，

&nbsp;&nbsp;&nbsp;&nbsp;若离于心者，&nbsp;&nbsp;&nbsp;&nbsp;一切不可得。”

### 现证品第四

尔时，大慧菩萨摩诃萨，复白佛言：“世尊，愿为我说一切声闻、缘觉入灭次第相续相。令我及诸菩萨摩诃萨，善知此已，于灭尽三昧乐心无所惑，不堕二乘及诸外道错乱之中。”

佛言：“谛听！当为汝说。

“大慧，菩萨摩诃萨至于六地，及声闻、缘觉入于灭定；七地菩萨念念恒入，离一切法自性相故，非诸二乘。二乘有作堕能所取，不得诸法无差别相，了善不善自相共相入于灭定，是故不能念念恒入。

“大慧，八地菩萨、声闻、缘觉，心意意识分别想灭。始从初地乃至六地，观察三界一切唯是心意意识自分别起，离我、我所，不见外法种种诸相；凡愚不知由无始来过恶薰习，于自心内变作能取所取之相而生执著。

“大慧，八地菩萨所得三昧，同诸声闻、缘觉涅槃；以诸佛力所加持故，于三昧门不入涅槃。若不持者，便不化度一切众生，不能满足如来之地，亦则断绝如来种性。是故诸佛为说如来不可思议诸大功德，令其究竟不入涅槃；声闻、缘觉著三昧乐，是故于中生涅槃想。

“大慧，七地菩萨善能观察心意意识、我、我所执，生法无我，若生若灭自相共相，四无碍辩善巧决定，于三昧门而得自在，渐入诸地具菩提分法。大慧，我恐诸菩萨不善了知自相共相，不知诸地相续次第，堕于外道诸恶见中故如是说。大慧，彼实无有若生若灭。诸地次第、三界往来，一切皆是自心所见。而诸凡愚不能了知；以不知故，我及诸佛为如是说。

“大慧，声闻、缘觉至于菩萨第八地中，为三昧乐之所昏醉，未能善了唯心所见，自共相习缠覆其心，著二无我生涅槃觉，非寂灭慧。大慧，诸菩萨摩诃萨见于寂灭三昧乐门，即便忆念本愿大悲，具足修行十无尽句，是故不即入于涅槃；以入涅槃不生果故，离能所取故，了达唯心故，于一切法无分别故，不堕心意及以意识、外法性相执著中故，然非不起佛法正因随智慧行如是起故，得于如来自证地故。

“大慧，如人梦中方便渡河，未渡便觉，觉已思惟向之所见：‘为是真实，为是虚妄？’复自念言：‘非实非妄，如是但是见闻觉知，曾所更事分别习气，离有无念意识梦中之所现耳！’大慧，菩萨摩诃萨亦复如是，始从初地而至七地，乃至增进入于第八得无分别，见一切法如幻梦等，离能所取，见心心所广大力用，勤修佛法未证令证，离心意意识妄分别想，获无生忍。此是菩萨所得涅槃，非灭坏也。

“大慧，第一义中，无有次第，亦无相续，远离一切境界分别，此则名为寂灭之法。”

尔时，世尊重说颂言：

&nbsp;&nbsp;&nbsp;&nbsp;“诸住及佛地，&nbsp;&nbsp;&nbsp;&nbsp;唯心无影像，

&nbsp;&nbsp;&nbsp;&nbsp;此是去来今，&nbsp;&nbsp;&nbsp;&nbsp;诸佛之所说。

&nbsp;&nbsp;&nbsp;&nbsp;七地是有心，&nbsp;&nbsp;&nbsp;&nbsp;八地无影像，

&nbsp;&nbsp;&nbsp;&nbsp;此二地名住，&nbsp;&nbsp;&nbsp;&nbsp;余则我所得。

&nbsp;&nbsp;&nbsp;&nbsp;自证及清净，&nbsp;&nbsp;&nbsp;&nbsp;此则是我地，

&nbsp;&nbsp;&nbsp;&nbsp;摩醯最胜处，&nbsp;&nbsp;&nbsp;&nbsp;色究竟庄严。

&nbsp;&nbsp;&nbsp;&nbsp;譬如大火聚，&nbsp;&nbsp;&nbsp;&nbsp;光焰炽然发，

&nbsp;&nbsp;&nbsp;&nbsp;化现于三有，&nbsp;&nbsp;&nbsp;&nbsp;悦意而清凉。

&nbsp;&nbsp;&nbsp;&nbsp;或有现变化，&nbsp;&nbsp;&nbsp;&nbsp;或有先时化，

&nbsp;&nbsp;&nbsp;&nbsp;于彼说诸乘，&nbsp;&nbsp;&nbsp;&nbsp;皆是如来地。

&nbsp;&nbsp;&nbsp;&nbsp;十地则为初，&nbsp;&nbsp;&nbsp;&nbsp;初则为八地，

&nbsp;&nbsp;&nbsp;&nbsp;第九则为七，&nbsp;&nbsp;&nbsp;&nbsp;第七复为八，

&nbsp;&nbsp;&nbsp;&nbsp;第二为第三，&nbsp;&nbsp;&nbsp;&nbsp;第四为第五，

&nbsp;&nbsp;&nbsp;&nbsp;第三为第六，&nbsp;&nbsp;&nbsp;&nbsp;无相有何次？”

### 如来常无常品第五

尔时，大慧菩萨摩诃萨，复白佛言：“世尊，如来应正等觉，为常、为无常？”

佛言：“大慧，如来应正等觉，非常、非无常。何以故？俱有过故。云何有过？大慧，若如来常者，有能作过；一切外道说能作常。若无常者，有所作过；同于诸蕴为相所相，毕竟断灭而成无有，然佛如来实非断灭。大慧，一切所作如瓶衣等，皆是无常，是则如来有无常过，所修福智悉空无益；又诸作法应是如来，无异因故。是故如来非常、非无常。

“复次，大慧，如来非常。若是常者，应如虚空不待因成。大慧，譬如虚空非常、非无常。何以故？离常无常、若一若异、俱不俱等诸过失故。复次，大慧，如来非常。若是常者，则是不生，同于兔马鱼蛇等角。复次，大慧，以别义故，亦得言常。何以故？谓以现智证常法故，证智是常，如来亦常。大慧，诸佛如来所证法性、法住、法位，如来出世、若不出世，常住不易；在于一切二乘、外道所得法中，非是空无，然非凡愚之所能知。大慧，夫如来者，以清净慧内证法性而得其名，非以心意意识蕴界处法妄习得名；一切三界皆从虚妄分别而生，如来不从妄分别生。大慧，若有于二，有常无常；如来无二，证一切法无生相故，是故非常，亦非无常。

“大慧，乃至少有言说分别生，即有常无常过。是故应除二分别觉，勿令少在。”

尔时，世尊重说颂言：

&nbsp;&nbsp;&nbsp;&nbsp;“远离常无常，&nbsp;&nbsp;&nbsp;&nbsp;而现常无常，

&nbsp;&nbsp;&nbsp;&nbsp;如是恒观佛，&nbsp;&nbsp;&nbsp;&nbsp;不生于恶见。

&nbsp;&nbsp;&nbsp;&nbsp;若常无常者，&nbsp;&nbsp;&nbsp;&nbsp;所集皆无益，

&nbsp;&nbsp;&nbsp;&nbsp;为除分别觉，&nbsp;&nbsp;&nbsp;&nbsp;不说常无常。

&nbsp;&nbsp;&nbsp;&nbsp;乃至有所立，&nbsp;&nbsp;&nbsp;&nbsp;一切皆错乱，

&nbsp;&nbsp;&nbsp;&nbsp;若见唯自心，&nbsp;&nbsp;&nbsp;&nbsp;是则无违诤。”

### 刹那品第六

尔时，大慧菩萨摩诃萨，复白佛言：“世尊，惟愿为我说蕴界处生灭之相。若无有我，谁生谁灭？而诸凡夫依于生灭，不求尽苦，不证涅槃。”

佛言：“大慧，谛听！谛听！当为汝说。

“大慧，如来藏，是善不善因，能遍兴造一切趣生。譬如伎儿，变现诸趣；离我、我所，以不觉故，三缘和合而有果生。外道不知，执为作者，无始虚伪恶习所熏，名为藏识。生于七识无明住地，譬如大海而有波浪，其体相续恒注不断。本性清净，离无常过，离于我论。

“其余七识，意意识等，念念生灭。妄想为因，境相为缘，和合而生；不了色等自心所现，计著名相，起苦乐受。名相缠缚，既从贪生复生于贪，若因及所缘，诸取根灭，不相续生，自慧分别苦乐受者，或得灭定，或得四禅，或复善入诸谛解脱，便妄生于得解脱想，而实未舍、未转如来藏中藏识之名。

“若无藏识，七识则灭。何以故？因彼及所缘而得生故。然非一切外道、二乘诸修行者所知境界，以彼唯了人无我性，于蕴界处取于自相及共相故。若见如来藏五法、自性、诸法无我，随地次第而渐转灭，不为外道恶见所动，住不动地得于十种三昧乐门，为三昧力诸佛所持观察不思议佛法及本愿力，不住实际及三昧乐获自证智，不与二乘诸外道共，得十圣种性道及意生智身离于诸行。是故，大慧，菩萨摩诃萨欲得胜法，应净如来藏、藏识之名。

“大慧，若无如来藏名藏识者，则无生灭。然诸凡夫及以圣人悉有生灭，是故一切诸修行者，虽见内境界住现法乐，而不舍于勇猛精进。大慧，此如来藏、藏识本性清净，客尘所染而为不净。一切二乘及诸外道，臆度起见，不能现证。如来于此分明现见，如观掌中庵摩勒果。

“大慧，我为胜鬘夫人及余深妙净智菩萨，说如来藏名藏识，与七识俱起，令诸声闻见法无我。大慧，为胜鬘夫人说佛境界，非是外道、二乘境界。大慧，此如来藏、藏识是佛境界，与汝等比净智菩萨随顺义者所行之处，非是一切执著文字外道、二乘之所行处。是故，汝及诸菩萨摩诃萨，于如来藏、藏识，当勤观察；莫但闻已，便生足想。”

尔时，世尊重说颂言：

&nbsp;&nbsp;&nbsp;&nbsp;“甚深如来藏，&nbsp;&nbsp;&nbsp;&nbsp;而与七识俱，

&nbsp;&nbsp;&nbsp;&nbsp;执著二种生，&nbsp;&nbsp;&nbsp;&nbsp;了知则远离。

&nbsp;&nbsp;&nbsp;&nbsp;无始习所熏，&nbsp;&nbsp;&nbsp;&nbsp;如像现于心，

&nbsp;&nbsp;&nbsp;&nbsp;若能如实观，&nbsp;&nbsp;&nbsp;&nbsp;境相悉无有。

&nbsp;&nbsp;&nbsp;&nbsp;如愚见指月，&nbsp;&nbsp;&nbsp;&nbsp;观指不观月，

&nbsp;&nbsp;&nbsp;&nbsp;计著文字者，&nbsp;&nbsp;&nbsp;&nbsp;不见我真实。

&nbsp;&nbsp;&nbsp;&nbsp;心如工伎儿，&nbsp;&nbsp;&nbsp;&nbsp;意如和伎者，

&nbsp;&nbsp;&nbsp;&nbsp;五识为伴侣，&nbsp;&nbsp;&nbsp;&nbsp;妄想观伎众。”

尔时，大慧菩萨摩诃萨，复白佛言：“世尊，愿为我说五法、自性、诸识、无我差别之相。我及诸菩萨摩诃萨，善知此已，渐修诸地，具诸佛法，至于如来自证之位。”

佛言：“谛听！当为汝说。大慧，五法、自性、诸识、无我，所谓名、相、分别、正智、如如。若修行者观察此法，入于如来自证境界，远离常断、有无等见，得现法乐甚深三昧。大慧，凡愚不了五法、自性、诸识、无我，于心所现见有外物而起分别，非诸圣人。”

大慧白言：“云何不了而起分别？”

佛言：“大慧，凡愚不知名是假立，心随流动见种种相，计我、我所染著于色，覆障圣智起贪瞋痴，造作诸业如蚕作茧，妄想自缠堕于诸趣生死大海，如汲水轮循环不绝。不知诸法如幻、如焰、如水中月，自心所见妄分别起，离能所取及生住灭，谓从自在、时节、微尘、胜性而生，随名相流。

“大慧，此中相者，谓眼识所见，名之为色；耳、鼻、舌、身、意识得者，名之为声、香、味、触、法，如是等我说为相。

“分别者，施设众名，显示诸相，谓以象、马、车、步、男女等名而显其相，此事如是决定不异，是名分别。

“正智者，谓观其相互为其客，识心不起，不断不常，不随外道二乘之地，是名正智。

“大慧，菩萨摩诃萨以其正智，观察名、相非有非无，远离损益二边恶见，名、相及识本来不起，我说此法名为如如。

“大慧，菩萨摩诃萨住如如已，得无照现境，升欢喜地，离外道恶趣，入出世法法相淳熟，知一切法犹如幻等，证自圣智所行之法，离臆度见，如是次第乃至法云；至法云已，三昧诸力自在神通，开敷满足成于如来；成如来已，为众生故，如水中月普现其身，随其欲乐而为说法；其身清净离心意识，被弘誓甲，具足成满十无尽愿。是名菩萨摩诃萨入于如如之所获得。”

尔时，大慧菩萨摩诃萨，复白佛言：“世尊，为三性入五法中，为各有自相？”

佛言：“大慧，三性、八识及二无我悉入五法。其中名及相，是妄计性；以依彼分别心心所法俱时而起，如日与光，是缘起性；正智、如如不可坏故，是圆成性。大慧，于自心所现生执著时，有八种分别起，此差别相皆是不实，唯妄计性。若能舍离二种我执，二无我智即得生长。大慧，声闻、缘觉、菩萨、如来，自证圣智诸地位次，一切佛法悉皆摄入此五法中。

“复次，大慧，五法者，所谓相、名、分别、如如、正智。此中相者，谓所见色等形状各别，是名为相。依彼诸相立瓶等名，此如是，此不异，是名为名。施设众名，显示诸相心心所法，是名分别。彼名、彼相毕竟无有，但是妄心展转分别，如是观察，乃至觉灭，是名如如。大慧，真实决定究竟根本自性可得，是如如相；我及诸佛随顺证入，如其实相开示演说。若能于此随顺悟解，离断离常，不生分别，入自证处，出于外道、二乘境界，是名正智。大慧，此五种法、三性、八识及二无我，一切佛法普皆摄尽。大慧，于此法中，汝应以自智善巧通达，亦劝他人令其通达；通达此已，心则决定，不随他转。”

尔时，世尊重说颂言：

&nbsp;&nbsp;&nbsp;&nbsp;“五法三自性，&nbsp;&nbsp;&nbsp;&nbsp;及与八种识，

&nbsp;&nbsp;&nbsp;&nbsp;二种无我法，&nbsp;&nbsp;&nbsp;&nbsp;普摄于大乘。

&nbsp;&nbsp;&nbsp;&nbsp;名相及分别，&nbsp;&nbsp;&nbsp;&nbsp;二种自性摄，

&nbsp;&nbsp;&nbsp;&nbsp;正智与如如，&nbsp;&nbsp;&nbsp;&nbsp;是则圆成相。”

尔时，大慧菩萨摩诃萨，复白佛言：“世尊，如经中说，过去、未来、现在诸佛如恒河沙，此当云何？为如言而受？为别有义？”

佛告大慧：“勿如言受。大慧，三世诸佛非如恒沙。何以故？如来最胜超诸世间，无与等者，非喻所及，唯以少分为其喻耳！我以凡愚诸外道等，心恒执著常与无常，恶见增长生死轮回，令其厌离发胜希望，言佛易成，易可逢值。若言难遇如优昙华，彼便退怯，不勤精进。是故我说如恒河沙。我复有时观受化者，说佛难值如优昙华。大慧，优昙钵华无有曾见、现见、当见，如来则有已见、当见。大慧，如是譬喻非说自法。自法者，内证圣智所行境界，世间无等，过诸譬喻，一切凡愚不能信受。大慧，真实如来，超心意意识所见之相，不可于中而立譬喻；然亦有时而为建立，言恒河沙等无有相违。

“大慧，譬如恒沙，龟鱼象马之所贱踏，不生分别恒净无垢；如来圣智如彼恒河，力通自在以为其沙，外道龟鱼竞来扰乱，而佛不起一念分别。何以故？如来本愿以三昧乐普安众生，如恒河沙无有爱憎、无分别故。

“大慧，譬如恒沙是地自性，劫尽烧时烧一切地，而彼地大不舍本性，恒与火大俱时生故。诸凡愚人谓地被烧，而实不烧，火所因故。如来法身亦复如是，如恒河沙终不坏灭。

“大慧，譬如恒沙无有限量；如来光明亦复如是，为欲成就无量众生，普照一切诸佛大会。

“大慧，譬如恒沙住沙自性，不更改变而作余物；如来亦尔，于世间中不生不灭，诸有生因悉已断故。

“大慧，譬如恒沙，取不知减，投不见增；诸佛亦尔，以方便智成熟众生无减无增。何以故？如来法身无有身故。大慧，以有身故而有灭坏，法身无身故无灭坏。

“大慧，譬如恒沙，虽苦压治，欲求酥油终不可得；如来亦尔，虽为众生众苦所压，乃至蠢动未尽涅槃，欲令舍离于法界中深心愿乐亦不可得。何以故？具足成就大悲心故。

“大慧，譬如恒沙，随水而流，非无水也；如来亦尔，所有说法莫不随顺涅槃之流。以是说言，诸佛如来如恒河沙。

“大慧，如来说法不随于趣；趣是坏义，生死本际不可得知；既不可知，云何说趣？大慧，趣义是断，凡愚莫知。”

大慧菩萨复白佛言：“若生死本际不可知者，云何众生在生死中而得解脱？”

佛言：“大慧，无始虚伪过习因灭，了知外境自心所现，分别转依，名为解脱，非灭坏也，是故不得言无边际。大慧，无边际者，但是分别异名。大慧，离分别心无别众生，以智观察内外诸法，知与所知悉皆寂灭。大慧，一切诸法唯是自心分别所见，不了知故分别心起，了心则灭。”

尔时，世尊重说颂言：

&nbsp;&nbsp;&nbsp;&nbsp;“观察诸导师，&nbsp;&nbsp;&nbsp;&nbsp;譬如恒河沙，

&nbsp;&nbsp;&nbsp;&nbsp;非坏亦非趣，&nbsp;&nbsp;&nbsp;&nbsp;是人能见佛。

&nbsp;&nbsp;&nbsp;&nbsp;譬如恒河沙，&nbsp;&nbsp;&nbsp;&nbsp;悉离一切过，

&nbsp;&nbsp;&nbsp;&nbsp;而恒随顺流，&nbsp;&nbsp;&nbsp;&nbsp;佛体亦如是。”

尔时，大慧菩萨摩诃萨，复白佛言：“世尊，愿为我说一切诸法刹那坏相。何等诸法名有刹那？”

佛言：“谛听！当为汝说。大慧，一切法者，所谓善法不善法、有为法无为法、世间法出世间法、有漏法无漏法、有受法无受法。大慧，举要言之，五取蕴法，以心意意识习气为因而得增长，凡愚于此而生分别谓善不善；圣人现证三昧乐住，是则名为善无漏法。

“复次，大慧，善不善者，所谓八识。何等为八？谓如来藏名藏识，意及意识并五识身。大慧，彼五识身与意识俱，善不善相展转差别，相续不断，无异体生，生已即灭。不了于境自心所现，次第灭时别识生起，意识与彼五识共俱，取于种种差别形相，刹那不住，我说此等名刹那法。大慧，如来藏名藏识，所与意等诸习气俱，是刹那法。无漏习气非刹那法，此非凡愚刹那论者之所能知。彼不能知一切诸法有是刹那、非刹那故，彼计无为，同诸法坏堕于断见。大慧，五识身，非流转，不受苦乐，非涅槃因。如来藏，受苦乐，与因俱。有生灭，四种习气之所迷覆，而诸凡愚分别熏心，不能了知起刹那见。

“大慧，如金、金刚、佛之舍利，是奇特性，终不损坏。若得证法有刹那者，圣应非圣，而彼圣人未曾非圣。如金、金刚，虽经劫住，称量不减。云何凡愚不解于我秘密之说，于一切法作刹那想？”

大慧菩萨复白佛言：“世尊常说：‘六波罗蜜若得满足，便成正觉。’何等为六？云何满足？”

佛言：“大慧，波罗蜜者，差别有三，所谓世间、出世间、出世间上上。

“大慧，世间波罗蜜者，谓诸凡愚著我、我所，执取二边，求诸有身，贪色等境；如是修行檀波罗蜜、持戒、忍辱、精进、禅定，成就神通，生于梵世。

“大慧，出世间波罗蜜者，谓声闻、缘觉执著涅槃，希求自乐，如是修习诸波罗蜜。

“大慧，出世间上上波罗蜜者，谓菩萨摩诃萨于自心二法，了知唯是分别所现，不起妄想，不生执著，不取色相，为欲利乐一切众生，而恒修行檀波罗蜜；于诸境界不起分别，是则修行尸波罗蜜；即于不起分别之时，忍知能取所取自性，是则名为羼提波罗蜜；初中后夜勤修匪懈，随顺实解，不生分别，是则名为毗梨耶波罗蜜；不生分别，不起外道涅槃之见，是则名为禅波罗蜜；以智观察，心无分别，不堕二边，转净所依而不坏灭，获于圣智内证境界，是则名为般若波罗蜜。”

尔时，世尊重说颂曰：

&nbsp;&nbsp;&nbsp;&nbsp;“愚分别有为，&nbsp;&nbsp;&nbsp;&nbsp;空无常刹那，

&nbsp;&nbsp;&nbsp;&nbsp;分别刹那义，&nbsp;&nbsp;&nbsp;&nbsp;如河灯种子。

&nbsp;&nbsp;&nbsp;&nbsp;一切法不生，&nbsp;&nbsp;&nbsp;&nbsp;寂静无所作，

&nbsp;&nbsp;&nbsp;&nbsp;诸事性皆离，&nbsp;&nbsp;&nbsp;&nbsp;是我刹那义。

&nbsp;&nbsp;&nbsp;&nbsp;生无间即灭，&nbsp;&nbsp;&nbsp;&nbsp;不为凡愚说，

&nbsp;&nbsp;&nbsp;&nbsp;无间相续法，&nbsp;&nbsp;&nbsp;&nbsp;诸趣分别起。

&nbsp;&nbsp;&nbsp;&nbsp;无明为其因，&nbsp;&nbsp;&nbsp;&nbsp;心则从彼生，

&nbsp;&nbsp;&nbsp;&nbsp;未能了色来，&nbsp;&nbsp;&nbsp;&nbsp;中间何所住？

&nbsp;&nbsp;&nbsp;&nbsp;无间相续灭，&nbsp;&nbsp;&nbsp;&nbsp;而有别心起，

&nbsp;&nbsp;&nbsp;&nbsp;不住于色时，&nbsp;&nbsp;&nbsp;&nbsp;何所缘而生？

&nbsp;&nbsp;&nbsp;&nbsp;若缘彼而起，&nbsp;&nbsp;&nbsp;&nbsp;其因则虚妄，

&nbsp;&nbsp;&nbsp;&nbsp;因妄体不成，&nbsp;&nbsp;&nbsp;&nbsp;云何刹那灭？

&nbsp;&nbsp;&nbsp;&nbsp;修行者正受，&nbsp;&nbsp;&nbsp;&nbsp;金刚佛舍利，

&nbsp;&nbsp;&nbsp;&nbsp;及以光音宫，&nbsp;&nbsp;&nbsp;&nbsp;世间不坏事。

&nbsp;&nbsp;&nbsp;&nbsp;如来圆满智，&nbsp;&nbsp;&nbsp;&nbsp;及比丘证得，

&nbsp;&nbsp;&nbsp;&nbsp;诸法性常住，&nbsp;&nbsp;&nbsp;&nbsp;云何见刹那？

&nbsp;&nbsp;&nbsp;&nbsp;乾城幻等色，&nbsp;&nbsp;&nbsp;&nbsp;何故非刹那？

&nbsp;&nbsp;&nbsp;&nbsp;大种无实性，&nbsp;&nbsp;&nbsp;&nbsp;云何说能造？”