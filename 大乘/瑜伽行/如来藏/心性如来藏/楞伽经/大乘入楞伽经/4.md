## 《楞伽经》第四卷

### 无常品第三之一

尔时，佛告大慧菩萨摩诃萨言：“今当为汝说意成身差别相。谛听！谛听！善思念之。”

大慧言：“唯。”

佛言：“大慧，意成身有三种。何者为三？谓入三昧乐意成身、觉法自性意成身、种类俱生无作行意成身。诸修行者入初地已，渐次证得。

“大慧，云何入三昧乐意成身？谓三、四、五地入于三昧，离种种心寂然不动，心海不起转识波浪，了境心现皆无所有，是名入三昧乐意成身。

“云何觉法自性意成身？谓八地中，了法如幻皆无有相，心转所依，住如幻定及余三昧；能现无量自在神通，如华开敷速疾如意，如幻、如梦、如影、如像，非四大造与造相似，一切色相具足庄严，普入佛刹了诸法性，是名觉法自性意成身。

“云何种类俱生无作行意成身？谓了达诸佛自证法相，是名种类俱生无作行意成身。

“大慧，三种身相，当勤观察。”

尔时，世尊重说颂言：

&nbsp;&nbsp;&nbsp;&nbsp;“我大乘非乘，&nbsp;&nbsp;&nbsp;&nbsp;非声亦非字，

&nbsp;&nbsp;&nbsp;&nbsp;非谛非解脱，&nbsp;&nbsp;&nbsp;&nbsp;亦非无相境。

&nbsp;&nbsp;&nbsp;&nbsp;然乘摩诃衍，&nbsp;&nbsp;&nbsp;&nbsp;三摩提自在，

&nbsp;&nbsp;&nbsp;&nbsp;种种意成身，&nbsp;&nbsp;&nbsp;&nbsp;自在华庄严。”

尔时，大慧菩萨摩诃萨，复白佛言：“世尊，如世尊说五无间业。何者为五，若人作已堕阿鼻狱？”

佛言：“谛听！当为汝说。”

大慧言：“唯。”

佛告大慧：“五无间者，所谓杀母、杀父、杀阿罗汉、破和合僧、怀恶逆心出佛身血。

“大慧，何者为众生母？谓引生爱，与贪喜俱，如母养育。何者为父？所谓无明，令生六处聚落中故。断二根本，名杀父、母。云何杀阿罗汉？谓随眠为怨如鼠毒发，究竟断彼，是故说名杀阿罗汉。云何破和合僧？谓诸蕴异相和合积聚，究竟断彼，名为破僧。云何恶心出佛身血？谓八识身妄生思觉，见自心外自相共相，以三解脱无漏恶心，究竟断彼八识身佛，名为恶心出佛身血。大慧，是为内五无间。若有作者，无间即得现证实法。

“复次，大慧，今为汝说外五无间，令汝及余菩萨闻是义已，于未来世不生疑惑。云何外五无间？谓余教中所说无间。若有作者，于三解脱不能现证。唯除如来、诸大菩萨及大声闻，见其有造无间业者，为欲劝发令其改过，以神通力示同其事，寻即悔除证于解脱。此皆化现，非是实造。若有实造无间业者，终无现身而得解脱。唯除觉了自心所现身资所住，离我、我所分别执见，或于来世余处受生，遇善知识，离分别过，方证解脱。”

尔时，世尊重说颂言：

&nbsp;&nbsp;&nbsp;&nbsp;“贪爱名为母，&nbsp;&nbsp;&nbsp;&nbsp;无明则是父，

&nbsp;&nbsp;&nbsp;&nbsp;识了于境界，&nbsp;&nbsp;&nbsp;&nbsp;此则名为佛，

&nbsp;&nbsp;&nbsp;&nbsp;随眠阿罗汉，&nbsp;&nbsp;&nbsp;&nbsp;蕴聚和合僧，

&nbsp;&nbsp;&nbsp;&nbsp;断彼无余间，&nbsp;&nbsp;&nbsp;&nbsp;是名无间业。”

尔时，大慧菩萨摩诃萨，复白佛言：“世尊，愿为我说诸佛体性。”

佛言：“大慧，觉二无我，除二种障，离二种死，断二烦恼，是佛体性。大慧，声闻、缘觉得此法已，亦名为佛。我以是义，但说一乘。”

尔时，世尊重说颂言：

&nbsp;&nbsp;&nbsp;&nbsp;“善知二无我，&nbsp;&nbsp;&nbsp;&nbsp;除二障二恼，

&nbsp;&nbsp;&nbsp;&nbsp;及不思议死，&nbsp;&nbsp;&nbsp;&nbsp;是故名如来。”

尔时，大慧菩萨摩诃萨，复白佛言：“世尊，如来以何密意，于大众中唱如是言：‘我是过去一切诸佛’？及说百千本生之事：‘我于尔时作顶生王、大象、鹦鹉、月光、妙眼’，如是等？”

佛言：“大慧，如来应正等觉，依四平等秘密意故，于大众中作如是言：‘我于昔时作拘留孙佛、拘那含牟尼佛、迦葉佛。’

“云何为四？所谓字平等、语平等、身平等、法平等。

“云何字平等？谓我名佛，一切如来亦名为佛，佛名无别，是谓字等。

“云何语平等？谓我作六十四种梵音声语，一切如来亦作此语，迦陵频伽梵音声性，不增不减，无有差别，是名语等。

“云何身平等？谓我与诸佛，法身、色相及随形好等无差别，除为调伏种种众生现随类身，是谓身等。

“云何法平等？谓我与诸佛皆同证得三十七种菩提分法，是谓法等。

“是故如来应正等觉，于大众中作如是说。”

尔时，世尊重说颂言：

&nbsp;&nbsp;&nbsp;&nbsp;“迦葉拘留孙，&nbsp;&nbsp;&nbsp;&nbsp;拘那含是我，

&nbsp;&nbsp;&nbsp;&nbsp;依四平等故，&nbsp;&nbsp;&nbsp;&nbsp;为诸佛子说。”

尔时，大慧菩萨摩诃萨，复白佛言：“世尊，如世尊说：‘我于某夜成最正觉，乃至某夜当入涅槃，于其中间不说一字，亦不已说，亦不当说，’不说是佛说。世尊，依何密意作如是语？”

佛言：“大慧，依二密法故作如是说。云何二法？谓自证法，及本住法。

“云何自证法？谓诸佛所证，我亦同证，不增不减；证智所行，离言说相，离分别相，离名字相。

“云何本住法？谓法本性，如金等在矿，若佛出世、若不出世，法住、法位、法界、法性皆悉常住。大慧，譬如有人行旷野中，见向古城平坦旧道，即便随入止息游戏。大慧，于汝意云何？彼作是道及以城中种种物耶？”

白言：“不也。”

佛言：“大慧，我及诸佛所证真如，常住法性亦复如是。是故说言：‘始从成佛乃至涅槃，于其中间不说一字，亦不已说，亦不当说。’”

尔时，世尊重说颂言：

&nbsp;&nbsp;&nbsp;&nbsp;“某夜成正觉，&nbsp;&nbsp;&nbsp;&nbsp;某夜般涅槃，

&nbsp;&nbsp;&nbsp;&nbsp;于此二中间，&nbsp;&nbsp;&nbsp;&nbsp;我都无所说。

&nbsp;&nbsp;&nbsp;&nbsp;自证本住法，&nbsp;&nbsp;&nbsp;&nbsp;故作是密语，

&nbsp;&nbsp;&nbsp;&nbsp;我及诸如来，&nbsp;&nbsp;&nbsp;&nbsp;无有少差别。”

尔时，大慧菩萨摩诃萨，复白佛言：“世尊，愿说一切法有无相。令我及诸菩萨摩诃萨离此相，疾得阿耨多罗三藐三菩提。”

佛言：“谛听！当为汝说。”

大慧言：“唯。”

佛言：“大慧，世间众生多堕二见，谓有见、无见；堕二见故，非出出想。

“云何有见？谓实有因缘而生诸法，非不实有；实有诸法从因缘生，非无法生。大慧，如是说者，则说无因。

“云何无见？谓知受贪瞋痴已，而妄计言无。大慧，及彼分别有相，而不受诸法有；复有知诸如来、声闻、缘觉无贪瞋痴性，而计为非有。此中谁为坏者？”

大慧白言：“谓有贪瞋痴性，后取于无，名为坏者。”

佛言：“善哉！汝解我问。此人非止无贪瞋痴名为坏者，亦坏如来、声闻、缘觉。何以故？烦恼内外不可得故，体性非异非不异故。大慧，贪瞋痴性，若内若外皆不可得，无体性故，无可取故；声闻、缘觉及以如来本性解脱，无有能缚及缚因故。大慧，若有能缚及以缚因，则有所缚；作如是说，名为坏者。是为无有相。

“我依此义密意而说：宁起我见如须弥山，不起空见怀增上慢。若起此见名为坏者，堕自共见乐欲之中，不了诸法唯心所现，以不了故见有外法刹那无常展转差别蕴界处相，相续流转起已还灭，虚妄分别离文字相，亦成坏者。”

尔时，世尊重说颂言：

&nbsp;&nbsp;&nbsp;&nbsp;“有无是二边，&nbsp;&nbsp;&nbsp;&nbsp;乃至心所行，

&nbsp;&nbsp;&nbsp;&nbsp;净除彼所行，&nbsp;&nbsp;&nbsp;&nbsp;平等心寂灭。

&nbsp;&nbsp;&nbsp;&nbsp;不取于境界，&nbsp;&nbsp;&nbsp;&nbsp;非灭无所有，

&nbsp;&nbsp;&nbsp;&nbsp;有真如妙物，&nbsp;&nbsp;&nbsp;&nbsp;如诸圣所行。

&nbsp;&nbsp;&nbsp;&nbsp;本无而有生，&nbsp;&nbsp;&nbsp;&nbsp;生已而复灭，

&nbsp;&nbsp;&nbsp;&nbsp;因缘有及无，&nbsp;&nbsp;&nbsp;&nbsp;彼非住我法。

&nbsp;&nbsp;&nbsp;&nbsp;非外道非佛，&nbsp;&nbsp;&nbsp;&nbsp;非我非余众，

&nbsp;&nbsp;&nbsp;&nbsp;能以缘成有，&nbsp;&nbsp;&nbsp;&nbsp;云何而得无？

&nbsp;&nbsp;&nbsp;&nbsp;谁以缘成有，&nbsp;&nbsp;&nbsp;&nbsp;而复得言无？

&nbsp;&nbsp;&nbsp;&nbsp;恶见说为生，&nbsp;&nbsp;&nbsp;&nbsp;妄想计有无。

&nbsp;&nbsp;&nbsp;&nbsp;若知无所生，&nbsp;&nbsp;&nbsp;&nbsp;亦复无所灭，

&nbsp;&nbsp;&nbsp;&nbsp;观世悉空寂，&nbsp;&nbsp;&nbsp;&nbsp;有无二俱离。”

尔时，大慧菩萨摩诃萨，复请佛言：“世尊，惟愿为说宗趣之相。令我及诸菩萨摩诃萨善达此义，不随一切众邪妄解，疾得阿耨多罗三藐三菩提。”

佛言：“谛听！当为汝说。”

大慧言：“唯。”

佛言：“大慧，一切二乘及诸菩萨，有二种宗法相。何等为二？谓宗趣法相、言说法相。

“宗趣法相者，谓自所证殊胜之相，离于文字语言分别，入无漏界成自地行，超过一切不正思觉，伏魔外道，生智慧光，是名宗趣法相。

“言说法相者，谓说九部种种教法，离于一异、有无等相，以巧方便随众生心令入此法，是名言说法相。

“汝及诸菩萨，当勤修学。”

尔时，世尊重说颂言：

&nbsp;&nbsp;&nbsp;&nbsp;“宗趣与言说，&nbsp;&nbsp;&nbsp;&nbsp;自证及教法，

&nbsp;&nbsp;&nbsp;&nbsp;若能善知见，&nbsp;&nbsp;&nbsp;&nbsp;不随他妄解。

&nbsp;&nbsp;&nbsp;&nbsp;如愚所分别，&nbsp;&nbsp;&nbsp;&nbsp;非是真实相，

&nbsp;&nbsp;&nbsp;&nbsp;彼岂不求度，&nbsp;&nbsp;&nbsp;&nbsp;无法而可得！

&nbsp;&nbsp;&nbsp;&nbsp;观察诸有为，&nbsp;&nbsp;&nbsp;&nbsp;生灭等相续，

&nbsp;&nbsp;&nbsp;&nbsp;增长于二见，&nbsp;&nbsp;&nbsp;&nbsp;颠倒无所知。

&nbsp;&nbsp;&nbsp;&nbsp;涅槃离心意，&nbsp;&nbsp;&nbsp;&nbsp;唯此一法实，

&nbsp;&nbsp;&nbsp;&nbsp;观世悉虚妄，&nbsp;&nbsp;&nbsp;&nbsp;如幻梦芭蕉。

&nbsp;&nbsp;&nbsp;&nbsp;无有贪恚痴，&nbsp;&nbsp;&nbsp;&nbsp;亦复无有人，

&nbsp;&nbsp;&nbsp;&nbsp;从爱生诸蕴，&nbsp;&nbsp;&nbsp;&nbsp;如梦之所见。”

尔时，大慧菩萨摩诃萨，复白佛言：“世尊，愿为我说虚妄分别相。此虚妄分别，云何而生？是何而生？因何而生？谁之所生？何故名为虚妄分别？”

佛言：“大慧，善哉！善哉！汝为哀愍世间天人而问此义，多所利益，多所安乐。谛听！谛听！善思念之，当为汝说。”

大慧言：“唯。”

佛言：“大慧，一切众生于种种境，不能了达自心所现，计能所取虚妄执著，起诸分别堕有无见，增长外道妄见习气，心心所法相应起时，执有外义种种可得，计著于我及以我所，是故名为虚妄分别。”

大慧白言：“若如是者，外种种义，性离有无，起诸见相。世尊，第一义谛亦复如是，离诸根量宗因譬喻。世尊，何故于种种义言起分别，第一义中不言起耶？将无世尊所言乖理，一处言起，一不言故？世尊又说虚妄分别堕有无见。譬如幻事种种非实，分别亦尔有无相离，云何而说堕二见耶？此说岂不堕于世见？”

佛言：“大慧，分别不生不灭。何以故？不起有无分别相故，所见外法皆无有故，了唯自心之所现故。但以愚夫分别自心种种诸法，著种种相，而作是说。令知所见皆是自心，断我、我所一切见著，离作所作诸恶因缘，觉唯心故转其意乐，善明诸地，入佛境界，舍五法、自性诸分别见。是故我说虚妄分别，执著种种自心所现，诸境界生；如实了知，则得解脱。”

尔时，世尊重说颂言：

&nbsp;&nbsp;&nbsp;&nbsp;“诸因及与缘，&nbsp;&nbsp;&nbsp;&nbsp;从此生世间，

&nbsp;&nbsp;&nbsp;&nbsp;与四句相应，&nbsp;&nbsp;&nbsp;&nbsp;不知于我法。

&nbsp;&nbsp;&nbsp;&nbsp;世非有无生，&nbsp;&nbsp;&nbsp;&nbsp;亦非俱不俱，

&nbsp;&nbsp;&nbsp;&nbsp;云何诸愚夫，&nbsp;&nbsp;&nbsp;&nbsp;分别因缘起？

&nbsp;&nbsp;&nbsp;&nbsp;非有亦非无，&nbsp;&nbsp;&nbsp;&nbsp;亦复非有无，

&nbsp;&nbsp;&nbsp;&nbsp;如是观世间，&nbsp;&nbsp;&nbsp;&nbsp;心转证无我。

&nbsp;&nbsp;&nbsp;&nbsp;一切法不生，&nbsp;&nbsp;&nbsp;&nbsp;以从缘生故，

&nbsp;&nbsp;&nbsp;&nbsp;诸缘之所作，&nbsp;&nbsp;&nbsp;&nbsp;所作法非生。

&nbsp;&nbsp;&nbsp;&nbsp;果不自生果，&nbsp;&nbsp;&nbsp;&nbsp;有二果失故，

&nbsp;&nbsp;&nbsp;&nbsp;无有二果故，&nbsp;&nbsp;&nbsp;&nbsp;非有性可得。

&nbsp;&nbsp;&nbsp;&nbsp;观诸有为法，&nbsp;&nbsp;&nbsp;&nbsp;离能缘所缘，

&nbsp;&nbsp;&nbsp;&nbsp;决定唯是心，&nbsp;&nbsp;&nbsp;&nbsp;故我说心量。

&nbsp;&nbsp;&nbsp;&nbsp;量之自性处，&nbsp;&nbsp;&nbsp;&nbsp;缘法二俱离，

&nbsp;&nbsp;&nbsp;&nbsp;究竟妙净事，&nbsp;&nbsp;&nbsp;&nbsp;我说名心量。

&nbsp;&nbsp;&nbsp;&nbsp;施设假名我，&nbsp;&nbsp;&nbsp;&nbsp;而实不可得，

&nbsp;&nbsp;&nbsp;&nbsp;诸蕴蕴假名，&nbsp;&nbsp;&nbsp;&nbsp;亦皆无实事。

&nbsp;&nbsp;&nbsp;&nbsp;有四种平等，&nbsp;&nbsp;&nbsp;&nbsp;相因及所生，

&nbsp;&nbsp;&nbsp;&nbsp;无我为第四，&nbsp;&nbsp;&nbsp;&nbsp;修行者观察。

&nbsp;&nbsp;&nbsp;&nbsp;离一切诸见，&nbsp;&nbsp;&nbsp;&nbsp;及能所分别，

&nbsp;&nbsp;&nbsp;&nbsp;无得亦无生，&nbsp;&nbsp;&nbsp;&nbsp;我说是心量。

&nbsp;&nbsp;&nbsp;&nbsp;非有亦非无，&nbsp;&nbsp;&nbsp;&nbsp;有无二俱离，

&nbsp;&nbsp;&nbsp;&nbsp;如是心亦离，&nbsp;&nbsp;&nbsp;&nbsp;我说是心量。

&nbsp;&nbsp;&nbsp;&nbsp;真如空实际，&nbsp;&nbsp;&nbsp;&nbsp;涅槃及法界，

&nbsp;&nbsp;&nbsp;&nbsp;种种意成身，&nbsp;&nbsp;&nbsp;&nbsp;我说是心量。

&nbsp;&nbsp;&nbsp;&nbsp;妄想习气缚，&nbsp;&nbsp;&nbsp;&nbsp;种种从心生，

&nbsp;&nbsp;&nbsp;&nbsp;众生见为外，&nbsp;&nbsp;&nbsp;&nbsp;我说是心量。

&nbsp;&nbsp;&nbsp;&nbsp;外所见非有，&nbsp;&nbsp;&nbsp;&nbsp;而心种种现，

&nbsp;&nbsp;&nbsp;&nbsp;身资及所住，&nbsp;&nbsp;&nbsp;&nbsp;我说是心量。”

尔时，大慧菩萨摩诃萨，复白佛言：“世尊，如来说言：‘如我所说，汝及诸菩萨，不应依语而取其义。’世尊，何故不应依语取义？云何为语？云何为义？”

佛言：“谛听！当为汝说。”

大慧言：“唯。”

佛言：“大慧，语者，所谓分别习气而为其因，依于喉、舌、唇、齶、齿、辅而出种种音声文字，相对谈说，是名为语。

“云何为义？菩萨摩诃萨住独一静处，以闻思修慧，思惟观察向涅槃道自智境界，转诸习气，行于诸地种种行相，是名为义。

“复次，大慧，菩萨摩诃萨善于语义，知语与义不一不异，义之与语亦复如是。若义异语，则不应因语而显于义；而因语见义，如灯照色。大慧，譬如有人持灯照物，知此物如是，在如是处；菩萨摩诃萨亦复如是，因语言灯，入离言说自证境界。

“复次，大慧，若有于不生不灭、自性涅槃，三乘、一乘，五法、诸心自性等中，如言取义，则堕建立及诽谤见，以异于彼起分别故。如见幻事计以为实，是愚夫见，非贤圣也。”

尔时，世尊重说颂言：

&nbsp;&nbsp;&nbsp;&nbsp;“若随言取义，&nbsp;&nbsp;&nbsp;&nbsp;建立于诸法，

&nbsp;&nbsp;&nbsp;&nbsp;以彼建立故，&nbsp;&nbsp;&nbsp;&nbsp;死堕地狱中。

&nbsp;&nbsp;&nbsp;&nbsp;蕴中无有我，&nbsp;&nbsp;&nbsp;&nbsp;非蕴即是我，

&nbsp;&nbsp;&nbsp;&nbsp;不如彼分别，&nbsp;&nbsp;&nbsp;&nbsp;亦复非无有。

&nbsp;&nbsp;&nbsp;&nbsp;如愚所分别，&nbsp;&nbsp;&nbsp;&nbsp;一切皆有性，

&nbsp;&nbsp;&nbsp;&nbsp;若如彼所见，&nbsp;&nbsp;&nbsp;&nbsp;皆应见真实。

&nbsp;&nbsp;&nbsp;&nbsp;一切染净法，&nbsp;&nbsp;&nbsp;&nbsp;悉皆无体性，

&nbsp;&nbsp;&nbsp;&nbsp;不如彼所见，&nbsp;&nbsp;&nbsp;&nbsp;亦非无所有。

“复次，大慧，我当为汝说智、识相。汝及诸菩萨摩诃萨，若善了知智、识之相，则能疾得阿耨多罗三藐三菩提。

“大慧，智有三种，谓世间智、出世间智、出世间上上智。云何世间智？谓一切外道凡愚计有无法。云何出世间智？谓一切二乘著自共相。云何出世间上上智？谓诸佛、菩萨观一切法皆无有相，不生不灭，非有非无，证法无我，入如来地。

“大慧，复有三种智，谓知自相共相智、知生灭智、知不生不灭智。复次，大慧，生灭是识，不生灭是智；堕相无相及以有无种种相因是识，离相无相及有无因是智；有积集相是识，无积集相是智；著境界相是识，不著境界相是智；三和合相应生是识，无碍相应自性相是智；有得相是识，无得相是智。证自圣智所行境界，如水中月，不入不出故。”

尔时，世尊重说颂言：

&nbsp;&nbsp;&nbsp;&nbsp;“采集业为心，&nbsp;&nbsp;&nbsp;&nbsp;观察法为智，

&nbsp;&nbsp;&nbsp;&nbsp;慧能证无相，&nbsp;&nbsp;&nbsp;&nbsp;逮自在威光。

&nbsp;&nbsp;&nbsp;&nbsp;境界缚为心，&nbsp;&nbsp;&nbsp;&nbsp;觉想生为智，

&nbsp;&nbsp;&nbsp;&nbsp;无相及增胜，&nbsp;&nbsp;&nbsp;&nbsp;智慧于中起。

&nbsp;&nbsp;&nbsp;&nbsp;心意及与识，&nbsp;&nbsp;&nbsp;&nbsp;离诸分别想，

&nbsp;&nbsp;&nbsp;&nbsp;得无分别法，&nbsp;&nbsp;&nbsp;&nbsp;佛子非声闻。

&nbsp;&nbsp;&nbsp;&nbsp;寂灭殊胜忍，&nbsp;&nbsp;&nbsp;&nbsp;如来清净智，

&nbsp;&nbsp;&nbsp;&nbsp;生于善胜义，&nbsp;&nbsp;&nbsp;&nbsp;远离诸所行。

&nbsp;&nbsp;&nbsp;&nbsp;我有三种智，&nbsp;&nbsp;&nbsp;&nbsp;圣者能明照，

&nbsp;&nbsp;&nbsp;&nbsp;分别于诸相，&nbsp;&nbsp;&nbsp;&nbsp;开示一切法。

&nbsp;&nbsp;&nbsp;&nbsp;我智离诸相，&nbsp;&nbsp;&nbsp;&nbsp;超过于二乘，

&nbsp;&nbsp;&nbsp;&nbsp;以诸声闻等，&nbsp;&nbsp;&nbsp;&nbsp;执著诸法有。

&nbsp;&nbsp;&nbsp;&nbsp;如来智无垢，&nbsp;&nbsp;&nbsp;&nbsp;了达唯心故。”


“复次，大慧，诸外道有九种转变见，所谓形转变、相转变、因转变、相应转变、见转变、生转变、物转变、缘明了转变、所作明了转变，是为九。一切外道因是见故，起有无转变论。此中形转变者，谓形别异见。譬如以金作庄严具，环钏璎珞种种不同，形状有殊，金体无易；一切法变亦复如是。诸余外道种种计著，皆非如是亦非别异，但分别故。一切转变如是应知，譬如乳酪酒果等熟。外道言此皆有转变，而实无有。若有若无，自心所见，无外物故。如此皆是愚迷凡夫，从自分别习气而起，实无一法若生若灭；如因幻梦所见诸色，如石女儿说有生死。”

尔时，世尊重说颂言：

&nbsp;&nbsp;&nbsp;&nbsp;“形处时转变，&nbsp;&nbsp;&nbsp;&nbsp;大种及诸根，

&nbsp;&nbsp;&nbsp;&nbsp;中有渐次生，&nbsp;&nbsp;&nbsp;&nbsp;妄想非明智。

&nbsp;&nbsp;&nbsp;&nbsp;诸佛不分别，&nbsp;&nbsp;&nbsp;&nbsp;缘起及世间，

&nbsp;&nbsp;&nbsp;&nbsp;但诸缘世间，&nbsp;&nbsp;&nbsp;&nbsp;如乾闼婆城。”

尔时，大慧菩萨摩诃萨，复白佛言：“世尊，惟愿如来，为我解说于一切法深密义及解义相。令我及诸菩萨摩诃萨善知此法，不堕如言取义深密执著，离文字语言虚妄分别；普入一切诸佛国土，力通自在，总持所印，觉慧善住十无尽愿，以无功用种种变现，光明照曜。如日月、摩尼、地水火风，住于诸地离分别见，知一切法如幻如梦，入如来位；普化众生，令知诸法虚妄不实，离有无品，断生灭执，不著言说，令转所依。”

佛言：“谛听！当为汝说。大慧，于一切法，如言取义，执著深密，其数无量。所谓相执著、缘执著、有非有执著、生非生执著、灭非灭执著、乘非乘执著、为无为执著、地地自相执著、自分别现证执著、外道宗有无品执著、三乘一乘执著。

“大慧，此等密执有无量种，皆是凡愚自分别执而密执著。此诸分别如蚕作茧，以妄想丝自缠缠他，执著有无欲乐坚密。大慧，此中实无密非密相。以菩萨摩诃萨见一切法住寂静故，无分别故。若了诸法唯心所见，无有外物，皆同无相；随顺观察，于若有若无分别密执悉见寂静，是故无有密非密相。大慧，此中无缚，亦无有解；不了实者，见缚解耳！何以故？一切诸法若有若无，求其体性不可得故。

“复次，大慧，愚痴凡夫有三种密缚，谓贪恚痴，及爱来生，与贪喜俱。以此密缚，令诸众生续生五趣；密缚若断，是则无有密非密相。

“复次，大慧，若有执著三和合缘，诸识密缚次第而起，有执著故则有密缚。若见三解脱，离三和合识，一切诸密皆悉不生。”

尔时，世尊重说颂言：

&nbsp;&nbsp;&nbsp;&nbsp;“不实妄分别，&nbsp;&nbsp;&nbsp;&nbsp;是名为密相，

&nbsp;&nbsp;&nbsp;&nbsp;若能如实知，&nbsp;&nbsp;&nbsp;&nbsp;诸密网皆断。

&nbsp;&nbsp;&nbsp;&nbsp;凡愚不能了，&nbsp;&nbsp;&nbsp;&nbsp;随言而取义，

&nbsp;&nbsp;&nbsp;&nbsp;譬如蚕处茧，&nbsp;&nbsp;&nbsp;&nbsp;妄想自缠缚。”

尔时，大慧菩萨摩诃萨，复白佛言：“世尊，如世尊说：‘由种种心分别诸法，非诸法有自性，此但妄计耳！’世尊，若但妄计，无诸法者，染净诸法将无悉坏？”

佛言：“大慧，如是，如是，如汝所说。一切凡愚分别诸法，而诸法性非如是有，此但妄执无有性相。然诸圣者以圣慧眼，如实知见有诸法自性。”

大慧白言：“若诸圣人以圣慧眼见有诸法性，非天眼、肉眼，不同凡愚之所分别。云何凡愚得离分别，不能觉了诸圣法故？世尊，彼非颠倒、非不颠倒。何以故？不见圣人所见法故，圣见远离有无相故，圣亦不如凡所分别如是得故，非自所行境界相故，彼亦见有诸法性相如妄执性而显现故，不说有因及无因故，堕于诸法性相见故。世尊，其余境界既不同此，如是则成无穷之失，孰能于法了知性相？世尊，诸法性相不因分别，云何而言以分别故而有诸法？世尊，分别相异，诸法相异，因不相似，云何诸法而由分别？复以何故凡愚分别不如是有，而作是言‘为令众生舍分别故，说如分别所见法相，无如是法’？世尊，何故令诸众生离有无见所执著法，而复执著圣智境界堕于有见？何以故不说寂静空无之法，而说圣智自性事故？”

佛言：“大慧，我非不说寂静空法，堕于有见。何以故？已说圣智自性事故。我为众生无始时来计著于有，于寂静法以圣事说，今其闻已不生恐怖，能如实证寂静空法，离惑乱相，入唯识理，知其所见无有外法，悟三脱门，获如实印，见法自性，了圣境界，远离有无一切诸著。

“复次，大慧，菩萨摩诃萨不应成立一切诸法皆悉不生。何以故？一切法本无有故，及彼宗因生相故。复次，大慧，一切法不生，此言自坏。何以故？彼宗有待而生故。又彼宗即入一切法中，不生相亦不生故。又彼宗诸分而成故。又彼宗有无法皆不生，此宗即入一切法中，有无相亦不生故。是故一切法不生，此宗自坏。不应如是立，诸分多过故，展转因异相故。如不生，一切法空、无自性亦如是。

“大慧，菩萨摩诃萨应说一切法如幻如梦，见不见故，一切皆是惑乱相故，除为愚夫而生恐怖。大慧，凡夫愚痴堕有无见，莫令于彼而生惊恐，远离大乘。”

尔时，世尊重说颂言：

&nbsp;&nbsp;&nbsp;&nbsp;“无自性无说，&nbsp;&nbsp;&nbsp;&nbsp;无事无依处，

&nbsp;&nbsp;&nbsp;&nbsp;凡愚妄分别，&nbsp;&nbsp;&nbsp;&nbsp;恶觉如死尸。

&nbsp;&nbsp;&nbsp;&nbsp;一切法不生，&nbsp;&nbsp;&nbsp;&nbsp;外道所成立，

&nbsp;&nbsp;&nbsp;&nbsp;以彼所有生，&nbsp;&nbsp;&nbsp;&nbsp;非缘所成故。

&nbsp;&nbsp;&nbsp;&nbsp;一切法不生，&nbsp;&nbsp;&nbsp;&nbsp;智者不分别，

&nbsp;&nbsp;&nbsp;&nbsp;彼宗因生故，&nbsp;&nbsp;&nbsp;&nbsp;此觉则便坏。

&nbsp;&nbsp;&nbsp;&nbsp;譬如目有翳，&nbsp;&nbsp;&nbsp;&nbsp;妄想见毛轮，

&nbsp;&nbsp;&nbsp;&nbsp;诸法亦如是，&nbsp;&nbsp;&nbsp;&nbsp;凡愚妄分别。

&nbsp;&nbsp;&nbsp;&nbsp;三有唯假名，&nbsp;&nbsp;&nbsp;&nbsp;无有实法体，

&nbsp;&nbsp;&nbsp;&nbsp;由此假施设，&nbsp;&nbsp;&nbsp;&nbsp;分别妄计度。

&nbsp;&nbsp;&nbsp;&nbsp;假名诸事相，&nbsp;&nbsp;&nbsp;&nbsp;动乱于心识，

&nbsp;&nbsp;&nbsp;&nbsp;佛子悉超过，&nbsp;&nbsp;&nbsp;&nbsp;游行无分别。

&nbsp;&nbsp;&nbsp;&nbsp;无水取水相，&nbsp;&nbsp;&nbsp;&nbsp;斯由渴爱起，

&nbsp;&nbsp;&nbsp;&nbsp;凡愚见法尔，&nbsp;&nbsp;&nbsp;&nbsp;诸圣则不然。

&nbsp;&nbsp;&nbsp;&nbsp;圣人见清净，&nbsp;&nbsp;&nbsp;&nbsp;生于三解脱，

&nbsp;&nbsp;&nbsp;&nbsp;远离于生灭，&nbsp;&nbsp;&nbsp;&nbsp;常行无相境。

&nbsp;&nbsp;&nbsp;&nbsp;修行无相境，&nbsp;&nbsp;&nbsp;&nbsp;亦复无有无，

&nbsp;&nbsp;&nbsp;&nbsp;有无悉平等，&nbsp;&nbsp;&nbsp;&nbsp;是故生圣果。

&nbsp;&nbsp;&nbsp;&nbsp;云何法有无？&nbsp;&nbsp;&nbsp;&nbsp;云何成平等？

&nbsp;&nbsp;&nbsp;&nbsp;若心不了法，&nbsp;&nbsp;&nbsp;&nbsp;内外斯动乱，

&nbsp;&nbsp;&nbsp;&nbsp;了已则平等，&nbsp;&nbsp;&nbsp;&nbsp;乱相尔时灭。”

尔时，大慧菩萨摩诃萨，复白佛言：“世尊，如佛所说：‘若知境界但是假名，都不可得，则无所取；无所取故，亦无能取；能取、所取二俱无故，不起分别，说名为智。’世尊，何故彼智不得于境？为不能了一切诸法自相共相、一异义故，言不得耶？为以诸法自相共相种种不同更相隐蔽而不得耶？为山岩石壁、帘幔帷障之所覆隔而不得耶？为极远极近、老小盲冥、诸根不具而不得耶？若不了诸法自相共相、一异义故言不得者，此不名智，应是无智；以有境界而不知故。若以诸法自相共相种种不同，更相隐蔽而不得者，此亦非智；以知于境说名为智，非不知故。若山岩石壁、帘幔帷障之所覆隔，极远极近、老小盲冥而不知者，彼亦非智；以有境界，智不具足而不知故。”

佛言：“大慧，此实是智，非如汝说。我之所说，非隐覆说。我言境界唯是假名不可得者，以了但是自心所见外法有无，智慧于中毕竟无得；以无得故，尔焰不起。入三脱门，智体亦忘。非如一切觉想凡夫，无始已来戏论熏习，计著外法若有若无种种形相；如是而知，名为不知，不了诸法唯心所见，著我、我所分别境智，不知外法是有是无，其心住于断见中故。为令舍离如是分别，说一切法唯心建立。”

尔时，世尊重说颂言：

&nbsp;&nbsp;&nbsp;&nbsp;“若有于所缘，&nbsp;&nbsp;&nbsp;&nbsp;智慧不观见，

&nbsp;&nbsp;&nbsp;&nbsp;彼无智非智，&nbsp;&nbsp;&nbsp;&nbsp;是名妄计者。

&nbsp;&nbsp;&nbsp;&nbsp;无边相互隐，&nbsp;&nbsp;&nbsp;&nbsp;障碍及远近，

&nbsp;&nbsp;&nbsp;&nbsp;智慧不能见，&nbsp;&nbsp;&nbsp;&nbsp;是名为邪智。

&nbsp;&nbsp;&nbsp;&nbsp;老小诸根冥，&nbsp;&nbsp;&nbsp;&nbsp;而实有境界，

&nbsp;&nbsp;&nbsp;&nbsp;不能生智慧，&nbsp;&nbsp;&nbsp;&nbsp;是名为邪智。

“复次，大慧，愚痴凡夫，无始虚伪，恶邪分别之所幻惑，不了如实及言说法，计心外相，著方便说，不能修习清净真实离四句法。”

大慧白言：“如是，如是，诚如尊教，愿为我说如实之法及言说法。令我及诸菩萨摩诃萨于此二法而得善巧，非外道、二乘之所能入。”

佛言：“谛听！当为汝说。大慧，三世如来有二种法，谓言说法及如实法。言说法者，谓随众生心为说种种诸方便教。如实法者，谓修行者于心所现离诸分别，不堕一异、俱不俱品，超度一切心意意识，于自觉圣智所行境界，离诸因缘相应见相，一切外道、声闻、缘觉堕二边者所不能知，是名如实法。此二种法，汝及诸菩萨摩诃萨，当善修学。”

尔时，世尊复说颂言：

&nbsp;&nbsp;&nbsp;&nbsp;“我说二种法，&nbsp;&nbsp;&nbsp;&nbsp;言教及如实，

&nbsp;&nbsp;&nbsp;&nbsp;教法示凡夫，&nbsp;&nbsp;&nbsp;&nbsp;实为修行者。”

尔时，大慧菩萨摩诃萨，复白佛言：“世尊，如来一时说：‘卢迦耶陀咒术词论，但能摄取世间财利，不得法利；不得法利，不应亲近承事供养。’世尊何故作如是说？”

佛言：“大慧，卢迦耶陀所有词论，但饰文句，诳惑凡愚，随顺世间虚妄言说，不如于义，不称于理，不能证入真实境界，不能觉了一切诸法，恒堕二边，自失正道亦令他失，轮回诸趣永不出离。何以故？不了诸法唯心所见，执著外境增分别故。是故我说世论文句，因喻庄严，但诳愚夫，不能解脱生老病死忧悲等患。

“大慧，释提桓因广解众论，自造诸论。彼世论者有一弟子，现作龙身，诣释天宫，而立论宗，作是要言：‘憍尸迦，我共汝论。汝若不如，我当破汝千辐之轮。我若不如，断一一头以谢所屈。’说是语已，即以论法摧伏帝释，坏千辐轮，还来人间。大慧，世间言论，因喻庄严，乃至能现龙形，以妙文词迷惑诸天及阿修罗，令其执著生灭等见，而况于人！是故，大慧，不应亲近承事供养，以彼能作生苦因故。

“大慧，世论唯说身觉境界。大慧，彼世论有百千字句，后末世中，恶见乖离，邪众崩散，分成多部各执自因。大慧，非余外道能立教法，唯卢迦耶以百千句，广说无量差别因相，非如实理，亦不自知是惑世法。”

尔时，大慧白言：“世尊，若卢迦耶所造之论，种种文字因喻庄严，执著自宗，非如实法，名外道者。世尊，亦说世间之事，谓以种种文句言词，广说十方一切国土天人等众而来集会，非是自智所证之法。世尊亦同外道说耶？”

佛言：“大慧，我非世说，亦无来去；我说诸法不来不去。

“大慧，来者，集生；去者，坏灭；不来不去，此则名为不生不灭。大慧，我之所说，不同外道堕分别中。何以故？外法有无无所著故；了唯自心，不见二取，不行相境，不生分别，入空、无相、无愿之门而解脱故。

“大慧，我忆有时，于一处住。有世论婆罗门来至我所，遽问我言：‘瞿昙，一切是所作耶？’我时报言：‘婆罗门，一切所作，是初世论。’又问我言：‘一切非所作耶？’我时报言：‘一切非所作，是第二世论。’彼复问言：‘一切常耶？一切无常耶？一切生耶？一切不生耶？’我时报言：‘是第六世论。’彼复问言：‘一切一耶？一切异耶？一切俱耶？一切不俱耶？一切皆由种种因缘而受生耶？’我时报言：‘是第十一世论。’彼复问言：‘一切有记耶？一切无记耶？有我耶？无我耶？有此世耶？无此世耶？有他世耶？无他世耶？有解脱耶？无解脱耶？是刹那耶？非刹那耶？虚空、涅槃及非择灭，是所作耶？非所作耶？有中有耶？无中有耶？’我时报言：‘婆罗门，如是皆是汝之世论，非我所说。婆罗门，我说因于无始戏论诸恶习气而生三有，不了唯是自心所见，而取外法，实无可得。如外道说，我及根、境，三合知生；我不如是。我不说因，不说无因，唯缘妄心似能所取而说缘起，非汝及余取著我者之所能测。’大慧，虚空、涅槃及非择灭，但有三数，本无体性，何况而说作与非作？

“大慧，尔时世论婆罗门，复问我言：‘无明、爱、业为因缘故，有三有耶？为无因耶？’我言：‘此二亦是世论。’又问我言：‘一切诸法皆入自相及共相耶？’我时报言：‘此亦世论。婆罗门，乃至少有心识流动分别外境，皆是世论。’大慧，尔时彼婆罗门复问我言：‘颇有非是世论者不？一切外道所有词论，种种文句因喻庄严，莫不皆从我法中出。’我报言：‘有。非汝所许，非世不许，非不说种种文句义理相应，非不相应。’彼复问言：‘岂有世许非世论耶？’我答言：‘有。但非于汝及以一切外道能知。何以故？以于外法虚妄分别，生执著故。若能了达有无等法，一切皆是自心所见，不生分别，不取外境，于自处住。自处住者，是不起义。不起于何？不起分别。此是我法，非汝有也。婆罗门，略而言之，随何处中，心识往来死生求恋，若受、若见、若触、若住，取种种相和合相续，于爱于因而生计著，皆汝世论，非是我法。’大慧，世论婆罗门作如是问，我如是答，不问于我自宗实法，默然而去，作是念言：‘沙门瞿昙无可尊重，说一切法无生无相、无因无缘，唯是自心分别所见，若能了此，分别不生。’

“大慧，汝今亦复问我是义，何故亲近诸世论者，唯得财利，不得法利。”

大慧白言：“所言财、法，是何等义？”

佛言：“善哉！汝乃能为未来众生思惟是义。谛听！谛听！当为汝说。

“大慧，所言财者，可触、可受、可取、可味，令著外境堕在二边，增长贪爱、生老病死、忧悲苦恼；我及诸佛说名财利，亲近世论之所获得。

“云何法利？谓了法是心，见二无我，不取于相，无有分别，善知诸地，离心意识，一切诸佛所共灌顶，具足受行十无尽愿，于一切法悉得自在，是名法利；以是不堕一切诸见戏论分别常断二边。

“大慧，外道世论，令诸痴人堕在二边，谓常及断：受无因论则起常见，以因坏灭则生断见。我说不见生住灭者，名得法利。

“是名财、法二差别相。汝及诸菩萨摩诃萨，应勤观察。”

尔时，世尊重说颂言：

&nbsp;&nbsp;&nbsp;&nbsp;“调伏摄众生，&nbsp;&nbsp;&nbsp;&nbsp;以戒降诸恶，

&nbsp;&nbsp;&nbsp;&nbsp;智慧灭诸见，&nbsp;&nbsp;&nbsp;&nbsp;解脱得增长。

&nbsp;&nbsp;&nbsp;&nbsp;外道虚妄说，&nbsp;&nbsp;&nbsp;&nbsp;皆是世俗论，

&nbsp;&nbsp;&nbsp;&nbsp;横计作所作，&nbsp;&nbsp;&nbsp;&nbsp;不能自成立。

&nbsp;&nbsp;&nbsp;&nbsp;唯我一自宗，&nbsp;&nbsp;&nbsp;&nbsp;不著于能所，

&nbsp;&nbsp;&nbsp;&nbsp;为诸弟子说，&nbsp;&nbsp;&nbsp;&nbsp;令离于世论。

&nbsp;&nbsp;&nbsp;&nbsp;能取所取法，&nbsp;&nbsp;&nbsp;&nbsp;唯心无所有，

&nbsp;&nbsp;&nbsp;&nbsp;二种皆心现，&nbsp;&nbsp;&nbsp;&nbsp;断常不可得。

&nbsp;&nbsp;&nbsp;&nbsp;乃至心流动，&nbsp;&nbsp;&nbsp;&nbsp;是则为世论，

&nbsp;&nbsp;&nbsp;&nbsp;分别不起者，&nbsp;&nbsp;&nbsp;&nbsp;是人见自心。

&nbsp;&nbsp;&nbsp;&nbsp;来者见事生，&nbsp;&nbsp;&nbsp;&nbsp;去者事不现，

&nbsp;&nbsp;&nbsp;&nbsp;明了知来去，&nbsp;&nbsp;&nbsp;&nbsp;不起于分别。

&nbsp;&nbsp;&nbsp;&nbsp;有常及无常，&nbsp;&nbsp;&nbsp;&nbsp;所作无所作，

&nbsp;&nbsp;&nbsp;&nbsp;此世他世等，&nbsp;&nbsp;&nbsp;&nbsp;皆是世论法。”

尔时，大慧菩萨摩诃萨，复白佛言：“世尊，佛说涅槃，说何等法以为涅槃？而诸外道种种分别！”

佛言：“大慧，如诸外道分别涅槃，皆不随顺涅槃之相。谛听！谛听！当为汝说。

“大慧，或有外道言，见法无常不贪境界，蕴界处灭，心心所法不现在前，不念过现未来境界，如灯尽、如种败、如火灭，诸取不起，分别不生，起涅槃想。大慧，非以见坏，名为涅槃。或谓至方名得涅槃，境界想离犹如风止。或谓不见能觉所觉，名为涅槃。或谓不起分别常无常见，名得涅槃。或有说言，分别诸相发生于苦，而不能知自心所现，以不知故怖畏于相，以求无相，深生爱乐，执为涅槃。或谓觉知内外诸法，自相共相、去来现在，有性不坏，作涅槃想。或计我、人、众生、寿命，及一切法无有坏灭，作涅槃想。复有外道无有智慧，计有自性及以士夫，求那转变作一切物，以为涅槃。或有外道计福非福尽，或计不由智慧诸烦恼尽，或计自在是实作者，以为涅槃。或谓众生展转相生，以此为因，更无异因，彼无智故不能觉了，以不了故执为涅槃。或计证于谛道虚妄分别，以为涅槃。或计求那与求那者，而共和合一性异性、俱及不俱，执为涅槃。或计诸物从自然生，孔雀文彩、棘针铦利，生宝之处出种种宝，如此等事是谁能作，即执自然以为涅槃。或谓能解二十五谛，即得涅槃。或有说言，能受六分守护众生，斯得涅槃。或有说言，时生世间，时即涅槃。或执有物以为涅槃。或计无物以为涅槃。或有计著有物无物为涅槃者。或计诸物与涅槃无别，作涅槃想。

“大慧，复有异彼外道所说，以一切智大师子吼说，能了达唯心所现，不取外境，远离四句，住如实见，不堕二边，离能所取，不入诸量，不著真实，住于圣智所现证法，悟二无我，离二烦恼，净二种障，转修诸地入于佛地，得如幻等诸大三昧，永超心意及以意识，名得涅槃。

“大慧，彼诸外道虚妄计度，不如于理，智者所弃，皆堕二边作涅槃想，于此无有若住若出。彼诸外道皆依自宗而生妄觉，违背于理，无所成就；唯令心意驰散往来，一切无有得涅槃者。汝及诸菩萨，宜应远离。”

尔时，世尊重说颂言：

&nbsp;&nbsp;&nbsp;&nbsp;“外道涅槃见，&nbsp;&nbsp;&nbsp;&nbsp;各各异分别，

&nbsp;&nbsp;&nbsp;&nbsp;彼唯是妄想，&nbsp;&nbsp;&nbsp;&nbsp;无解脱方便。

&nbsp;&nbsp;&nbsp;&nbsp;远离诸方便，&nbsp;&nbsp;&nbsp;&nbsp;不至无缚处，

&nbsp;&nbsp;&nbsp;&nbsp;妄生解脱想，&nbsp;&nbsp;&nbsp;&nbsp;而实无解脱。

&nbsp;&nbsp;&nbsp;&nbsp;外道所成立，&nbsp;&nbsp;&nbsp;&nbsp;众智各异取，

&nbsp;&nbsp;&nbsp;&nbsp;彼悉无解脱，&nbsp;&nbsp;&nbsp;&nbsp;愚痴妄分别。

&nbsp;&nbsp;&nbsp;&nbsp;一切痴外道，&nbsp;&nbsp;&nbsp;&nbsp;妄见作所作，

&nbsp;&nbsp;&nbsp;&nbsp;悉著有无论，&nbsp;&nbsp;&nbsp;&nbsp;是故无解脱。

&nbsp;&nbsp;&nbsp;&nbsp;凡愚乐分别，&nbsp;&nbsp;&nbsp;&nbsp;不生真实慧，

&nbsp;&nbsp;&nbsp;&nbsp;言说三界本，&nbsp;&nbsp;&nbsp;&nbsp;真实灭苦因。

&nbsp;&nbsp;&nbsp;&nbsp;譬如镜中像，&nbsp;&nbsp;&nbsp;&nbsp;虽现而非实，

&nbsp;&nbsp;&nbsp;&nbsp;习气心镜中，&nbsp;&nbsp;&nbsp;&nbsp;凡愚见有二。

&nbsp;&nbsp;&nbsp;&nbsp;不了唯心现，&nbsp;&nbsp;&nbsp;&nbsp;故起二分别，

&nbsp;&nbsp;&nbsp;&nbsp;若知但是心，&nbsp;&nbsp;&nbsp;&nbsp;分别则不生。

&nbsp;&nbsp;&nbsp;&nbsp;心即是种种，&nbsp;&nbsp;&nbsp;&nbsp;远离想所相，

&nbsp;&nbsp;&nbsp;&nbsp;如愚所分别，&nbsp;&nbsp;&nbsp;&nbsp;虽见而无见。

&nbsp;&nbsp;&nbsp;&nbsp;三有唯分别，&nbsp;&nbsp;&nbsp;&nbsp;外境悉无有，

&nbsp;&nbsp;&nbsp;&nbsp;妄想种种现，&nbsp;&nbsp;&nbsp;&nbsp;凡愚不能觉。

&nbsp;&nbsp;&nbsp;&nbsp;经经说分别，&nbsp;&nbsp;&nbsp;&nbsp;但是异名字，

&nbsp;&nbsp;&nbsp;&nbsp;若离于语言，&nbsp;&nbsp;&nbsp;&nbsp;其义不可得。”