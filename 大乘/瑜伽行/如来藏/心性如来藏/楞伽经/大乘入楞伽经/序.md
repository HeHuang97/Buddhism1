## 《楞伽经》序

[唐]武则天

盖闻：摩罗山顶，既最崇而最严；楞伽城中，实难往而难入。先佛弘宣之地，曩圣修行之所。爰有城主，号罗婆那，乘宫殿以谒尊颜，奏乐音而祈妙法；因鬘峰以表兴，指藏海以明宗。所言入楞伽经者，斯乃诸佛心量之玄枢，群经理窟之妙键。广喻幽旨，洞明深义，不生不灭，非有非无，绝去来之二途，离断常之双执；以第一义谛，得最上妙珍，体诸法之皆虚，知前境之如幻，混假名之分别，等生死与涅槃。大慧之问初陈，法王之旨斯发。一百八义，应实相而离世间；三十九门，破邪见而宣政法。晓名相之并假，袪妄想之迷衿；依正智以会真如，悟缘起而归妙理。境风既息，识浪方澄；三自性皆空，二无我俱泯，入如来之藏，游解脱之门。

原此经文，来自西国至若。元嘉建号，跋陀之译未弘；延昌纪年，流支之义多舛。朕虔思付嘱，情切绍隆，以久视元年岁次庚子，林钟纪律炎帝司辰，于时避暑箕峰，观风颖水，三阳宫内，重出斯经。讨三本之要诠，成七卷之了教。三藏沙门于阗国僧实叉难陀大德，大福先寺僧复礼等，并名追安远，德契腾兰；袭龙树之芳猷，探马鸣之秘府；戒香与觉华齐馥，意珠共性月同圆。故能了达冲微，发挥奥赜。以长安四年正月十五日，缮写云毕。自惟菲薄言谢圭璋，顾四辩而多惭，瞻一乘而罔测。难违缁俗之请，强申翰墨之文。词拙理乖，弥增愧恧。伏以此经微妙，最为希有。所冀破重昏之暗，传灯之句不穷，演流注之功，涌泉之义无尽。题目品次，列于后云。