## 究竟一乘宝性论卷第一

后魏中印度三藏勒那摩提译

### 教化品第一

&nbsp;&nbsp;&nbsp;&nbsp;我今悉归命&nbsp;&nbsp;&nbsp;&nbsp;一切无上尊

&nbsp;&nbsp;&nbsp;&nbsp;为开法王藏&nbsp;&nbsp;&nbsp;&nbsp;广利诸群生

&nbsp;&nbsp;&nbsp;&nbsp;诸佛胜妙法&nbsp;&nbsp;&nbsp;&nbsp;谤以为非法

&nbsp;&nbsp;&nbsp;&nbsp;愚痴无智慧&nbsp;&nbsp;&nbsp;&nbsp;迷于邪正故

&nbsp;&nbsp;&nbsp;&nbsp;具足智慧人&nbsp;&nbsp;&nbsp;&nbsp;善分别邪正

&nbsp;&nbsp;&nbsp;&nbsp;如是作论者&nbsp;&nbsp;&nbsp;&nbsp;不违于正法

&nbsp;&nbsp;&nbsp;&nbsp;顺三乘菩提&nbsp;&nbsp;&nbsp;&nbsp;对三界烦恼

&nbsp;&nbsp;&nbsp;&nbsp;虽是弟子造&nbsp;&nbsp;&nbsp;&nbsp;正取邪则舍

&nbsp;&nbsp;&nbsp;&nbsp;善说名句义&nbsp;&nbsp;&nbsp;&nbsp;初中后功德

&nbsp;&nbsp;&nbsp;&nbsp;智者闻是义&nbsp;&nbsp;&nbsp;&nbsp;不取于余法

&nbsp;&nbsp;&nbsp;&nbsp;如我知佛意&nbsp;&nbsp;&nbsp;&nbsp;坚住深正义

&nbsp;&nbsp;&nbsp;&nbsp;如实修行者&nbsp;&nbsp;&nbsp;&nbsp;取同于佛语

&nbsp;&nbsp;&nbsp;&nbsp;虽无善巧言&nbsp;&nbsp;&nbsp;&nbsp;但有真实义

&nbsp;&nbsp;&nbsp;&nbsp;彼法应受持&nbsp;&nbsp;&nbsp;&nbsp;如取金舍石

&nbsp;&nbsp;&nbsp;&nbsp;妙义如真金&nbsp;&nbsp;&nbsp;&nbsp;巧语如瓦石

&nbsp;&nbsp;&nbsp;&nbsp;依名不依义&nbsp;&nbsp;&nbsp;&nbsp;彼人无明盲

&nbsp;&nbsp;&nbsp;&nbsp;依自罪业障&nbsp;&nbsp;&nbsp;&nbsp;谤诸佛妙法

&nbsp;&nbsp;&nbsp;&nbsp;如是诸人等&nbsp;&nbsp;&nbsp;&nbsp;则为诸佛呵

&nbsp;&nbsp;&nbsp;&nbsp;或有取他心&nbsp;&nbsp;&nbsp;&nbsp;谤诸佛妙法

&nbsp;&nbsp;&nbsp;&nbsp;如是诸人等&nbsp;&nbsp;&nbsp;&nbsp;则为诸佛呵

&nbsp;&nbsp;&nbsp;&nbsp;为种种供养&nbsp;&nbsp;&nbsp;&nbsp;谤诸佛妙法

&nbsp;&nbsp;&nbsp;&nbsp;如是诸人等&nbsp;&nbsp;&nbsp;&nbsp;则为诸佛呵

&nbsp;&nbsp;&nbsp;&nbsp;愚痴及我慢&nbsp;&nbsp;&nbsp;&nbsp;乐行于小法

&nbsp;&nbsp;&nbsp;&nbsp;谤法及法师&nbsp;&nbsp;&nbsp;&nbsp;则为诸佛呵

&nbsp;&nbsp;&nbsp;&nbsp;外现威仪相&nbsp;&nbsp;&nbsp;&nbsp;不识如来教

&nbsp;&nbsp;&nbsp;&nbsp;谤法及法师&nbsp;&nbsp;&nbsp;&nbsp;则为诸佛呵

&nbsp;&nbsp;&nbsp;&nbsp;为求名闻故&nbsp;&nbsp;&nbsp;&nbsp;起种种异说

&nbsp;&nbsp;&nbsp;&nbsp;谤法及法师&nbsp;&nbsp;&nbsp;&nbsp;则为诸佛呵

&nbsp;&nbsp;&nbsp;&nbsp;说乖修多罗&nbsp;&nbsp;&nbsp;&nbsp;言是真实义

&nbsp;&nbsp;&nbsp;&nbsp;谤法及法师&nbsp;&nbsp;&nbsp;&nbsp;则为诸佛呵

&nbsp;&nbsp;&nbsp;&nbsp;求利养摄众&nbsp;&nbsp;&nbsp;&nbsp;诳惑无智者

&nbsp;&nbsp;&nbsp;&nbsp;谤法及法师&nbsp;&nbsp;&nbsp;&nbsp;则为诸佛呵

&nbsp;&nbsp;&nbsp;&nbsp;佛观如是等&nbsp;&nbsp;&nbsp;&nbsp;极恶罪众生

&nbsp;&nbsp;&nbsp;&nbsp;慈悲心自在&nbsp;&nbsp;&nbsp;&nbsp;为说法除苦

&nbsp;&nbsp;&nbsp;&nbsp;深智大慈悲&nbsp;&nbsp;&nbsp;&nbsp;能如是利益

&nbsp;&nbsp;&nbsp;&nbsp;我说不求利&nbsp;&nbsp;&nbsp;&nbsp;为正法久住

### 究竟一乘宝性论佛宝品第二

&nbsp;&nbsp;&nbsp;&nbsp;佛体无前际&nbsp;&nbsp;&nbsp;&nbsp;及无中间际

&nbsp;&nbsp;&nbsp;&nbsp;亦复无后际&nbsp;&nbsp;&nbsp;&nbsp;寂静自觉知

&nbsp;&nbsp;&nbsp;&nbsp;既自觉知已&nbsp;&nbsp;&nbsp;&nbsp;为欲令他知

&nbsp;&nbsp;&nbsp;&nbsp;是故为彼说&nbsp;&nbsp;&nbsp;&nbsp;无畏常恒道

&nbsp;&nbsp;&nbsp;&nbsp;佛能执持彼&nbsp;&nbsp;&nbsp;&nbsp;智慧慈悲刀

&nbsp;&nbsp;&nbsp;&nbsp;及妙金刚杵&nbsp;&nbsp;&nbsp;&nbsp;割截诸苦芽

&nbsp;&nbsp;&nbsp;&nbsp;摧碎诸见山&nbsp;&nbsp;&nbsp;&nbsp;覆藏颠倒意

&nbsp;&nbsp;&nbsp;&nbsp;及一切稠林&nbsp;&nbsp;&nbsp;&nbsp;故我今敬礼

### 究竟一乘宝性论法宝品第三

&nbsp;&nbsp;&nbsp;&nbsp;非有亦非无&nbsp;&nbsp;&nbsp;&nbsp;亦复非有无

&nbsp;&nbsp;&nbsp;&nbsp;亦非即于彼&nbsp;&nbsp;&nbsp;&nbsp;亦复不离彼

&nbsp;&nbsp;&nbsp;&nbsp;不可得思量&nbsp;&nbsp;&nbsp;&nbsp;非闻慧境界

&nbsp;&nbsp;&nbsp;&nbsp;出离言语道&nbsp;&nbsp;&nbsp;&nbsp;内心知清凉

&nbsp;&nbsp;&nbsp;&nbsp;彼真妙法日&nbsp;&nbsp;&nbsp;&nbsp;清净无尘垢

&nbsp;&nbsp;&nbsp;&nbsp;大智慧光明&nbsp;&nbsp;&nbsp;&nbsp;普照诸世间

&nbsp;&nbsp;&nbsp;&nbsp;能破诸曀障&nbsp;&nbsp;&nbsp;&nbsp;觉观贪嗔痴

&nbsp;&nbsp;&nbsp;&nbsp;一切烦恼等&nbsp;&nbsp;&nbsp;&nbsp;故我今敬礼
### 究竟一乘宝性论僧宝品第四

&nbsp;&nbsp;&nbsp;&nbsp;正觉正知者&nbsp;&nbsp;&nbsp;&nbsp;见一切众生

&nbsp;&nbsp;&nbsp;&nbsp;清净无有我&nbsp;&nbsp;&nbsp;&nbsp;寂静真实际

&nbsp;&nbsp;&nbsp;&nbsp;以能知于彼&nbsp;&nbsp;&nbsp;&nbsp;自性清净心

&nbsp;&nbsp;&nbsp;&nbsp;见烦恼无实&nbsp;&nbsp;&nbsp;&nbsp;故离诸烦恼

&nbsp;&nbsp;&nbsp;&nbsp;无障净智者&nbsp;&nbsp;&nbsp;&nbsp;如实见众生

&nbsp;&nbsp;&nbsp;&nbsp;自性清净性&nbsp;&nbsp;&nbsp;&nbsp;佛法僧境界

&nbsp;&nbsp;&nbsp;&nbsp;无阂净智者&nbsp;&nbsp;&nbsp;&nbsp;见诸众生性

&nbsp;&nbsp;&nbsp;&nbsp;遍无量境界&nbsp;&nbsp;&nbsp;&nbsp;故我今敬礼

问曰。依何等法有此三宝。答曰。偈言。

&nbsp;&nbsp;&nbsp;&nbsp;真如有杂垢&nbsp;&nbsp;&nbsp;&nbsp;及远离诸垢

&nbsp;&nbsp;&nbsp;&nbsp;佛无量功德&nbsp;&nbsp;&nbsp;&nbsp;及佛所作业

&nbsp;&nbsp;&nbsp;&nbsp;如是妙境界&nbsp;&nbsp;&nbsp;&nbsp;是诸佛所知

&nbsp;&nbsp;&nbsp;&nbsp;依此妙法身&nbsp;&nbsp;&nbsp;&nbsp;出生于三宝

### 究竟一乘宝性论一切众生有如来藏品第五

问曰。云何得知一切众生有如来藏。答曰。偈言。

&nbsp;&nbsp;&nbsp;&nbsp;一切众生界&nbsp;&nbsp;&nbsp;&nbsp;不离诸佛智

&nbsp;&nbsp;&nbsp;&nbsp;以彼净无垢&nbsp;&nbsp;&nbsp;&nbsp;性体不二故

&nbsp;&nbsp;&nbsp;&nbsp;依一切诸佛&nbsp;&nbsp;&nbsp;&nbsp;平等法性身

&nbsp;&nbsp;&nbsp;&nbsp;知一切众生&nbsp;&nbsp;&nbsp;&nbsp;皆有如来藏

又复略说偈言。

&nbsp;&nbsp;&nbsp;&nbsp;体及因果业&nbsp;&nbsp;&nbsp;&nbsp;相应及以行

&nbsp;&nbsp;&nbsp;&nbsp;时差别遍处&nbsp;&nbsp;&nbsp;&nbsp;不变无差别

&nbsp;&nbsp;&nbsp;&nbsp;彼妙义次第&nbsp;&nbsp;&nbsp;&nbsp;第一真法性

&nbsp;&nbsp;&nbsp;&nbsp;我如是略说&nbsp;&nbsp;&nbsp;&nbsp;汝今应善知

此偈明何义。偈曰。

&nbsp;&nbsp;&nbsp;&nbsp;自性常不染&nbsp;&nbsp;&nbsp;&nbsp;如宝空净水

&nbsp;&nbsp;&nbsp;&nbsp;信法及般若&nbsp;&nbsp;&nbsp;&nbsp;三昧大悲等

&nbsp;&nbsp;&nbsp;&nbsp;净我乐常等&nbsp;&nbsp;&nbsp;&nbsp;彼岸功德果

&nbsp;&nbsp;&nbsp;&nbsp;厌苦求涅槃&nbsp;&nbsp;&nbsp;&nbsp;欲愿等诸业

&nbsp;&nbsp;&nbsp;&nbsp;大海器宝水&nbsp;&nbsp;&nbsp;&nbsp;无量不可尽

&nbsp;&nbsp;&nbsp;&nbsp;如灯明触色&nbsp;&nbsp;&nbsp;&nbsp;性功德如是

&nbsp;&nbsp;&nbsp;&nbsp;见实者说言&nbsp;&nbsp;&nbsp;&nbsp;凡夫圣人佛

&nbsp;&nbsp;&nbsp;&nbsp;众生如来藏&nbsp;&nbsp;&nbsp;&nbsp;真如无差别

&nbsp;&nbsp;&nbsp;&nbsp;有不净杂净&nbsp;&nbsp;&nbsp;&nbsp;及以善净等

&nbsp;&nbsp;&nbsp;&nbsp;如是次第说&nbsp;&nbsp;&nbsp;&nbsp;众生菩萨佛

&nbsp;&nbsp;&nbsp;&nbsp;如空遍一切&nbsp;&nbsp;&nbsp;&nbsp;而空无分别

&nbsp;&nbsp;&nbsp;&nbsp;自性无垢心&nbsp;&nbsp;&nbsp;&nbsp;亦遍无分别

&nbsp;&nbsp;&nbsp;&nbsp;如虚空遍至&nbsp;&nbsp;&nbsp;&nbsp;体细尘不染

&nbsp;&nbsp;&nbsp;&nbsp;佛性遍众生&nbsp;&nbsp;&nbsp;&nbsp;诸烦恼不染

&nbsp;&nbsp;&nbsp;&nbsp;如一切世间&nbsp;&nbsp;&nbsp;&nbsp;依虚空生灭

&nbsp;&nbsp;&nbsp;&nbsp;依于无漏界&nbsp;&nbsp;&nbsp;&nbsp;有诸根生灭

&nbsp;&nbsp;&nbsp;&nbsp;火不烧虚空&nbsp;&nbsp;&nbsp;&nbsp;若烧无是处

&nbsp;&nbsp;&nbsp;&nbsp;如是老病死&nbsp;&nbsp;&nbsp;&nbsp;不能烧佛性

&nbsp;&nbsp;&nbsp;&nbsp;地依于水住&nbsp;&nbsp;&nbsp;&nbsp;水复依于风

&nbsp;&nbsp;&nbsp;&nbsp;风依于虚空&nbsp;&nbsp;&nbsp;&nbsp;空不依地等

&nbsp;&nbsp;&nbsp;&nbsp;如是阴界根&nbsp;&nbsp;&nbsp;&nbsp;住烦恼业中

&nbsp;&nbsp;&nbsp;&nbsp;诸烦恼业等&nbsp;&nbsp;&nbsp;&nbsp;依不善思惟

&nbsp;&nbsp;&nbsp;&nbsp;不善思惟行&nbsp;&nbsp;&nbsp;&nbsp;住清净心中

&nbsp;&nbsp;&nbsp;&nbsp;自性清净心&nbsp;&nbsp;&nbsp;&nbsp;不住彼诸法

&nbsp;&nbsp;&nbsp;&nbsp;阴入界如地&nbsp;&nbsp;&nbsp;&nbsp;烦恼业如水

&nbsp;&nbsp;&nbsp;&nbsp;不正念如风&nbsp;&nbsp;&nbsp;&nbsp;净心界如空

&nbsp;&nbsp;&nbsp;&nbsp;依性起邪念&nbsp;&nbsp;&nbsp;&nbsp;念起烦恼业

&nbsp;&nbsp;&nbsp;&nbsp;依因烦恼业&nbsp;&nbsp;&nbsp;&nbsp;能起阴界入

&nbsp;&nbsp;&nbsp;&nbsp;依止于五阴&nbsp;&nbsp;&nbsp;&nbsp;界入等诸法

&nbsp;&nbsp;&nbsp;&nbsp;有诸根生灭&nbsp;&nbsp;&nbsp;&nbsp;如世界成坏

&nbsp;&nbsp;&nbsp;&nbsp;净心如虚空&nbsp;&nbsp;&nbsp;&nbsp;无因复无缘

&nbsp;&nbsp;&nbsp;&nbsp;及无和合义&nbsp;&nbsp;&nbsp;&nbsp;亦无生住灭

&nbsp;&nbsp;&nbsp;&nbsp;如虚空净心&nbsp;&nbsp;&nbsp;&nbsp;常明无转变

&nbsp;&nbsp;&nbsp;&nbsp;为虚妄分别&nbsp;&nbsp;&nbsp;&nbsp;客尘烦恼染

&nbsp;&nbsp;&nbsp;&nbsp;菩萨摩诃萨&nbsp;&nbsp;&nbsp;&nbsp;如实知佛性

&nbsp;&nbsp;&nbsp;&nbsp;不生亦不灭&nbsp;&nbsp;&nbsp;&nbsp;又无老病等

&nbsp;&nbsp;&nbsp;&nbsp;菩萨如是知&nbsp;&nbsp;&nbsp;&nbsp;得离于生死

&nbsp;&nbsp;&nbsp;&nbsp;怜愍众生故&nbsp;&nbsp;&nbsp;&nbsp;示现有生灭

&nbsp;&nbsp;&nbsp;&nbsp;佛身不变异&nbsp;&nbsp;&nbsp;&nbsp;以得无尽法

&nbsp;&nbsp;&nbsp;&nbsp;众生所归依&nbsp;&nbsp;&nbsp;&nbsp;以无边际故

&nbsp;&nbsp;&nbsp;&nbsp;常住不二法&nbsp;&nbsp;&nbsp;&nbsp;以离妄分别

&nbsp;&nbsp;&nbsp;&nbsp;恒不执不作&nbsp;&nbsp;&nbsp;&nbsp;清净心力故

&nbsp;&nbsp;&nbsp;&nbsp;法身及如来&nbsp;&nbsp;&nbsp;&nbsp;圣谛与涅槃

&nbsp;&nbsp;&nbsp;&nbsp;功德不相离&nbsp;&nbsp;&nbsp;&nbsp;如光不离日

### 究竟一乘宝性论无量烦恼所缠品第六

&nbsp;&nbsp;&nbsp;&nbsp;萎花中诸佛&nbsp;&nbsp;&nbsp;&nbsp;众蜂中美蜜

&nbsp;&nbsp;&nbsp;&nbsp;皮糩等中实&nbsp;&nbsp;&nbsp;&nbsp;粪秽中真金

&nbsp;&nbsp;&nbsp;&nbsp;地中珍宝藏&nbsp;&nbsp;&nbsp;&nbsp;诸果子中芽

&nbsp;&nbsp;&nbsp;&nbsp;朽故弊坏衣&nbsp;&nbsp;&nbsp;&nbsp;缠裹真金像

&nbsp;&nbsp;&nbsp;&nbsp;贫贱丑陋女&nbsp;&nbsp;&nbsp;&nbsp;怀转轮圣王

&nbsp;&nbsp;&nbsp;&nbsp;焦黑泥模中&nbsp;&nbsp;&nbsp;&nbsp;有上妙宝像

&nbsp;&nbsp;&nbsp;&nbsp;众生贪嗔痴&nbsp;&nbsp;&nbsp;&nbsp;妄想烦恼等

&nbsp;&nbsp;&nbsp;&nbsp;尘劳诸垢中&nbsp;&nbsp;&nbsp;&nbsp;皆有如来藏

&nbsp;&nbsp;&nbsp;&nbsp;花蜂糩粪秽&nbsp;&nbsp;&nbsp;&nbsp;地果故弊衣

&nbsp;&nbsp;&nbsp;&nbsp;贫贱女泥模&nbsp;&nbsp;&nbsp;&nbsp;烦恼垢相似

&nbsp;&nbsp;&nbsp;&nbsp;佛蜜实真金&nbsp;&nbsp;&nbsp;&nbsp;宝牙金像王

&nbsp;&nbsp;&nbsp;&nbsp;上妙宝像等&nbsp;&nbsp;&nbsp;&nbsp;如来藏相似

问曰。华佛譬喻为明何义。答曰。言萎华者喻诸烦恼。言诸佛者喻如来藏。偈曰。

&nbsp;&nbsp;&nbsp;&nbsp;功德庄严佛&nbsp;&nbsp;&nbsp;&nbsp;住于萎华中

&nbsp;&nbsp;&nbsp;&nbsp;净天眼者见&nbsp;&nbsp;&nbsp;&nbsp;去花显诸佛

&nbsp;&nbsp;&nbsp;&nbsp;佛眼观自法&nbsp;&nbsp;&nbsp;&nbsp;遍一切众生

&nbsp;&nbsp;&nbsp;&nbsp;下至阿鼻狱&nbsp;&nbsp;&nbsp;&nbsp;具足如来藏

&nbsp;&nbsp;&nbsp;&nbsp;自处常住际&nbsp;&nbsp;&nbsp;&nbsp;以慈悲方便

&nbsp;&nbsp;&nbsp;&nbsp;令一切众生&nbsp;&nbsp;&nbsp;&nbsp;远离诸障碍

&nbsp;&nbsp;&nbsp;&nbsp;如朽故华中&nbsp;&nbsp;&nbsp;&nbsp;有诸佛如来

&nbsp;&nbsp;&nbsp;&nbsp;天眼者见知&nbsp;&nbsp;&nbsp;&nbsp;除去萎华叶

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;见贪烦恼垢

&nbsp;&nbsp;&nbsp;&nbsp;不净众生中&nbsp;&nbsp;&nbsp;&nbsp;具足如来藏

&nbsp;&nbsp;&nbsp;&nbsp;以大慈悲心&nbsp;&nbsp;&nbsp;&nbsp;怜愍世间故

&nbsp;&nbsp;&nbsp;&nbsp;为一切众生&nbsp;&nbsp;&nbsp;&nbsp;除烦恼花叶

问曰。蜂蜜譬喻为明何义。答曰。言群蜂者喻诸烦恼。言美蜜者喻如来藏。偈言。

&nbsp;&nbsp;&nbsp;&nbsp;上妙美味蜜&nbsp;&nbsp;&nbsp;&nbsp;为群蜂围绕

&nbsp;&nbsp;&nbsp;&nbsp;须者设方便&nbsp;&nbsp;&nbsp;&nbsp;散蜂而取蜜

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;以一切智眼

&nbsp;&nbsp;&nbsp;&nbsp;见诸烦恼蜂&nbsp;&nbsp;&nbsp;&nbsp;围绕佛性蜜

&nbsp;&nbsp;&nbsp;&nbsp;以大方便力&nbsp;&nbsp;&nbsp;&nbsp;散彼烦恼蜂

&nbsp;&nbsp;&nbsp;&nbsp;显出如来藏&nbsp;&nbsp;&nbsp;&nbsp;如取蜜受用

&nbsp;&nbsp;&nbsp;&nbsp;犹如百千亿&nbsp;&nbsp;&nbsp;&nbsp;那由他诸虫

&nbsp;&nbsp;&nbsp;&nbsp;遮障微妙蜜&nbsp;&nbsp;&nbsp;&nbsp;无有能近者

&nbsp;&nbsp;&nbsp;&nbsp;有智者须蜜&nbsp;&nbsp;&nbsp;&nbsp;杀害彼诸虫

&nbsp;&nbsp;&nbsp;&nbsp;取上味美蜜&nbsp;&nbsp;&nbsp;&nbsp;随意而受用

&nbsp;&nbsp;&nbsp;&nbsp;无漏智如蜜&nbsp;&nbsp;&nbsp;&nbsp;在众生身中

&nbsp;&nbsp;&nbsp;&nbsp;烦恼如毒虫&nbsp;&nbsp;&nbsp;&nbsp;如来所杀害

问曰。糩实譬喻为明何义。答曰。言皮糩者喻诸烦恼。言内实者喻如来藏偈言。

&nbsp;&nbsp;&nbsp;&nbsp;谷实在糩中&nbsp;&nbsp;&nbsp;&nbsp;无人能受用

&nbsp;&nbsp;&nbsp;&nbsp;时有须用者&nbsp;&nbsp;&nbsp;&nbsp;方便除皮糩

&nbsp;&nbsp;&nbsp;&nbsp;佛见诸众生&nbsp;&nbsp;&nbsp;&nbsp;身有如来性

&nbsp;&nbsp;&nbsp;&nbsp;烦恼皮糩缠&nbsp;&nbsp;&nbsp;&nbsp;不能作佛事

&nbsp;&nbsp;&nbsp;&nbsp;以善方便力&nbsp;&nbsp;&nbsp;&nbsp;令三界众生

&nbsp;&nbsp;&nbsp;&nbsp;除烦恼皮糩&nbsp;&nbsp;&nbsp;&nbsp;随意作佛事

&nbsp;&nbsp;&nbsp;&nbsp;如稻谷麦等&nbsp;&nbsp;&nbsp;&nbsp;不离诸皮糩

&nbsp;&nbsp;&nbsp;&nbsp;内实未净治&nbsp;&nbsp;&nbsp;&nbsp;不任美食用

&nbsp;&nbsp;&nbsp;&nbsp;如是如来藏&nbsp;&nbsp;&nbsp;&nbsp;不离烦恼糩

&nbsp;&nbsp;&nbsp;&nbsp;令一切众生&nbsp;&nbsp;&nbsp;&nbsp;烦恼所饥渴

&nbsp;&nbsp;&nbsp;&nbsp;佛自在法王&nbsp;&nbsp;&nbsp;&nbsp;在众生身中

&nbsp;&nbsp;&nbsp;&nbsp;能示以爱味&nbsp;&nbsp;&nbsp;&nbsp;除彼饥渴苦

问曰。粪金譬喻为明何义。答曰。粪秽譬喻者诸烦恼相似。真金譬喻者如来藏相似偈言。

&nbsp;&nbsp;&nbsp;&nbsp;如人行远路&nbsp;&nbsp;&nbsp;&nbsp;遗金粪秽中

&nbsp;&nbsp;&nbsp;&nbsp;经百千岁住&nbsp;&nbsp;&nbsp;&nbsp;如本不变异

&nbsp;&nbsp;&nbsp;&nbsp;净天眼见已&nbsp;&nbsp;&nbsp;&nbsp;遍告众人言

&nbsp;&nbsp;&nbsp;&nbsp;此中有真金&nbsp;&nbsp;&nbsp;&nbsp;汝可取受用

&nbsp;&nbsp;&nbsp;&nbsp;佛观众生性&nbsp;&nbsp;&nbsp;&nbsp;没烦恼粪中

&nbsp;&nbsp;&nbsp;&nbsp;为欲拔济彼&nbsp;&nbsp;&nbsp;&nbsp;雨微妙法雨

&nbsp;&nbsp;&nbsp;&nbsp;如于不净地&nbsp;&nbsp;&nbsp;&nbsp;漏失真金宝

&nbsp;&nbsp;&nbsp;&nbsp;诸天眼了见&nbsp;&nbsp;&nbsp;&nbsp;众生不能知

&nbsp;&nbsp;&nbsp;&nbsp;诸天既见已&nbsp;&nbsp;&nbsp;&nbsp;语众悉令知

&nbsp;&nbsp;&nbsp;&nbsp;教除垢方便&nbsp;&nbsp;&nbsp;&nbsp;得净真金用

&nbsp;&nbsp;&nbsp;&nbsp;佛性金亦尔&nbsp;&nbsp;&nbsp;&nbsp;堕烦恼秽中

&nbsp;&nbsp;&nbsp;&nbsp;如来观察已&nbsp;&nbsp;&nbsp;&nbsp;为说清净法

问曰。地宝譬喻为明何义。答曰。地譬喻者诸烦恼相似。宝藏譬喻者如来藏相似。偈言。

&nbsp;&nbsp;&nbsp;&nbsp;譬如贫人舍&nbsp;&nbsp;&nbsp;&nbsp;地有珍宝藏

&nbsp;&nbsp;&nbsp;&nbsp;彼人不能知&nbsp;&nbsp;&nbsp;&nbsp;宝又不能言

&nbsp;&nbsp;&nbsp;&nbsp;众生亦如是&nbsp;&nbsp;&nbsp;&nbsp;于自心舍中

&nbsp;&nbsp;&nbsp;&nbsp;有不可思议&nbsp;&nbsp;&nbsp;&nbsp;无尽法宝藏

&nbsp;&nbsp;&nbsp;&nbsp;虽有此宝藏&nbsp;&nbsp;&nbsp;&nbsp;不能自觉知

&nbsp;&nbsp;&nbsp;&nbsp;以不觉知故&nbsp;&nbsp;&nbsp;&nbsp;受生死贫苦

&nbsp;&nbsp;&nbsp;&nbsp;譬如珍宝藏&nbsp;&nbsp;&nbsp;&nbsp;在彼贫人宅

&nbsp;&nbsp;&nbsp;&nbsp;人不言我贫&nbsp;&nbsp;&nbsp;&nbsp;宝不言我此

&nbsp;&nbsp;&nbsp;&nbsp;如是法宝藏&nbsp;&nbsp;&nbsp;&nbsp;在众生心中

&nbsp;&nbsp;&nbsp;&nbsp;众生如贫人&nbsp;&nbsp;&nbsp;&nbsp;佛性如宝藏

&nbsp;&nbsp;&nbsp;&nbsp;为欲令众生&nbsp;&nbsp;&nbsp;&nbsp;得此珍宝故

&nbsp;&nbsp;&nbsp;&nbsp;彼诸佛如来&nbsp;&nbsp;&nbsp;&nbsp;出现于世间

问曰。果芽譬喻为明何义。答曰。果皮譬喻者诸烦恼相似。子芽譬喻者如来藏相似。偈言。

&nbsp;&nbsp;&nbsp;&nbsp;如种种果树&nbsp;&nbsp;&nbsp;&nbsp;子芽不朽坏

&nbsp;&nbsp;&nbsp;&nbsp;种地中水灌&nbsp;&nbsp;&nbsp;&nbsp;生长成大树

&nbsp;&nbsp;&nbsp;&nbsp;一切诸众生&nbsp;&nbsp;&nbsp;&nbsp;种种烦恼中

&nbsp;&nbsp;&nbsp;&nbsp;皆有如来性&nbsp;&nbsp;&nbsp;&nbsp;无明皮所缠

&nbsp;&nbsp;&nbsp;&nbsp;种诸善根地&nbsp;&nbsp;&nbsp;&nbsp;生彼菩提芽

&nbsp;&nbsp;&nbsp;&nbsp;次第渐增长&nbsp;&nbsp;&nbsp;&nbsp;成如来树王

&nbsp;&nbsp;&nbsp;&nbsp;依地水火风&nbsp;&nbsp;&nbsp;&nbsp;空时日月缘

&nbsp;&nbsp;&nbsp;&nbsp;多罗等种内&nbsp;&nbsp;&nbsp;&nbsp;出生大树王

&nbsp;&nbsp;&nbsp;&nbsp;一切诸众生&nbsp;&nbsp;&nbsp;&nbsp;皆亦复如是

&nbsp;&nbsp;&nbsp;&nbsp;烦恼果皮内&nbsp;&nbsp;&nbsp;&nbsp;有正觉子牙

&nbsp;&nbsp;&nbsp;&nbsp;依白净等法&nbsp;&nbsp;&nbsp;&nbsp;种种诸缘故

&nbsp;&nbsp;&nbsp;&nbsp;次第渐增长&nbsp;&nbsp;&nbsp;&nbsp;成佛大法王

问曰。衣像譬喻为明何义。答曰。弊衣譬喻者诸烦恼相似。金像譬喻者如来藏相似。偈言。

&nbsp;&nbsp;&nbsp;&nbsp;弊衣缠金像&nbsp;&nbsp;&nbsp;&nbsp;在于道路中

&nbsp;&nbsp;&nbsp;&nbsp;诸天为人说&nbsp;&nbsp;&nbsp;&nbsp;此中有金像

&nbsp;&nbsp;&nbsp;&nbsp;种种烦恼垢&nbsp;&nbsp;&nbsp;&nbsp;缠裹如来藏

&nbsp;&nbsp;&nbsp;&nbsp;佛无障眼见&nbsp;&nbsp;&nbsp;&nbsp;下至阿鼻狱

&nbsp;&nbsp;&nbsp;&nbsp;皆有如来身&nbsp;&nbsp;&nbsp;&nbsp;为令彼得故

&nbsp;&nbsp;&nbsp;&nbsp;广设诸方便&nbsp;&nbsp;&nbsp;&nbsp;说种种妙法

&nbsp;&nbsp;&nbsp;&nbsp;金像弊衣缠&nbsp;&nbsp;&nbsp;&nbsp;堕在旷野路

&nbsp;&nbsp;&nbsp;&nbsp;有天眼者见&nbsp;&nbsp;&nbsp;&nbsp;为净示众人

&nbsp;&nbsp;&nbsp;&nbsp;众生如来藏&nbsp;&nbsp;&nbsp;&nbsp;烦恼烂衣缠

&nbsp;&nbsp;&nbsp;&nbsp;在世间险道&nbsp;&nbsp;&nbsp;&nbsp;而不自觉知

&nbsp;&nbsp;&nbsp;&nbsp;佛眼观众生&nbsp;&nbsp;&nbsp;&nbsp;皆有如来藏

&nbsp;&nbsp;&nbsp;&nbsp;为说种种法&nbsp;&nbsp;&nbsp;&nbsp;令彼得解脱

问曰。女王譬喻为明何义。答曰。贱女譬喻者诸烦恼相似。歌罗逻四大中有转轮王身喻者。生死歌罗逻藏中有如来藏转轮王相似。偈言。

&nbsp;&nbsp;&nbsp;&nbsp;譬如孤独女&nbsp;&nbsp;&nbsp;&nbsp;住在贫穷舍

&nbsp;&nbsp;&nbsp;&nbsp;身怀转轮王&nbsp;&nbsp;&nbsp;&nbsp;而不自觉知

&nbsp;&nbsp;&nbsp;&nbsp;如彼贫穷舍&nbsp;&nbsp;&nbsp;&nbsp;三有亦如是

&nbsp;&nbsp;&nbsp;&nbsp;怀胎女人者&nbsp;&nbsp;&nbsp;&nbsp;喻不净众生

&nbsp;&nbsp;&nbsp;&nbsp;如彼藏中胎&nbsp;&nbsp;&nbsp;&nbsp;众生性亦尔

&nbsp;&nbsp;&nbsp;&nbsp;内有无垢性&nbsp;&nbsp;&nbsp;&nbsp;名为不孤独

&nbsp;&nbsp;&nbsp;&nbsp;贫女垢衣缠&nbsp;&nbsp;&nbsp;&nbsp;极丑陋受苦

&nbsp;&nbsp;&nbsp;&nbsp;处于孤独舍&nbsp;&nbsp;&nbsp;&nbsp;怀妊王重担

&nbsp;&nbsp;&nbsp;&nbsp;如是诸烦恼&nbsp;&nbsp;&nbsp;&nbsp;染污众生性

&nbsp;&nbsp;&nbsp;&nbsp;受无量苦恼&nbsp;&nbsp;&nbsp;&nbsp;无有归依处

&nbsp;&nbsp;&nbsp;&nbsp;实有归依处&nbsp;&nbsp;&nbsp;&nbsp;而无归依心

&nbsp;&nbsp;&nbsp;&nbsp;不觉自身中&nbsp;&nbsp;&nbsp;&nbsp;有如来藏故

问曰。摸像譬喻为明何义。答曰。泥摸譬喻者诸烦恼相似。宝像譬喻者如来藏相似。偈言。

&nbsp;&nbsp;&nbsp;&nbsp;如人融真金&nbsp;&nbsp;&nbsp;&nbsp;铸在泥摸中

&nbsp;&nbsp;&nbsp;&nbsp;外有焦黑泥&nbsp;&nbsp;&nbsp;&nbsp;内有真宝像

&nbsp;&nbsp;&nbsp;&nbsp;彼人量已冷&nbsp;&nbsp;&nbsp;&nbsp;除去外泥障

&nbsp;&nbsp;&nbsp;&nbsp;开摸令显现&nbsp;&nbsp;&nbsp;&nbsp;取内真宝像

&nbsp;&nbsp;&nbsp;&nbsp;佛性常明净&nbsp;&nbsp;&nbsp;&nbsp;客垢所染污

&nbsp;&nbsp;&nbsp;&nbsp;诸佛善观察&nbsp;&nbsp;&nbsp;&nbsp;除障令显现

&nbsp;&nbsp;&nbsp;&nbsp;离垢明净像&nbsp;&nbsp;&nbsp;&nbsp;在于秽泥中

&nbsp;&nbsp;&nbsp;&nbsp;铸师知无热&nbsp;&nbsp;&nbsp;&nbsp;然后去泥障

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;见众生佛性

&nbsp;&nbsp;&nbsp;&nbsp;俨然处烦恼&nbsp;&nbsp;&nbsp;&nbsp;如像在摸中

&nbsp;&nbsp;&nbsp;&nbsp;能以巧方便&nbsp;&nbsp;&nbsp;&nbsp;善用说法椎

&nbsp;&nbsp;&nbsp;&nbsp;打破烦恼摸&nbsp;&nbsp;&nbsp;&nbsp;显发如来藏

### 究竟一乘宝性论为何义说品第七

问曰。余修多罗中皆说一切空。此中何故说有真如佛性。偈言。

&nbsp;&nbsp;&nbsp;&nbsp;处处经中说&nbsp;&nbsp;&nbsp;&nbsp;内外一切空

&nbsp;&nbsp;&nbsp;&nbsp;有为法如云&nbsp;&nbsp;&nbsp;&nbsp;及如梦幻等

&nbsp;&nbsp;&nbsp;&nbsp;此中何故说&nbsp;&nbsp;&nbsp;&nbsp;一切诸众生

&nbsp;&nbsp;&nbsp;&nbsp;皆有真如性&nbsp;&nbsp;&nbsp;&nbsp;而不说空寂

答曰偈言。

&nbsp;&nbsp;&nbsp;&nbsp;以有怯弱心&nbsp;&nbsp;&nbsp;&nbsp;轻慢诸众生

&nbsp;&nbsp;&nbsp;&nbsp;执著虚妄法&nbsp;&nbsp;&nbsp;&nbsp;谤真如实性

&nbsp;&nbsp;&nbsp;&nbsp;计身有神我&nbsp;&nbsp;&nbsp;&nbsp;为令如是等

&nbsp;&nbsp;&nbsp;&nbsp;远离五种过&nbsp;&nbsp;&nbsp;&nbsp;故说有佛性

### 究竟一乘宝性论身转清净成菩提品第八

&nbsp;&nbsp;&nbsp;&nbsp;净得及远离&nbsp;&nbsp;&nbsp;&nbsp;自他利相应

&nbsp;&nbsp;&nbsp;&nbsp;依止深快大&nbsp;&nbsp;&nbsp;&nbsp;如彼所为义

初说佛菩提及得菩提方便。偈言。

&nbsp;&nbsp;&nbsp;&nbsp;向说佛法身&nbsp;&nbsp;&nbsp;&nbsp;自性清净体

&nbsp;&nbsp;&nbsp;&nbsp;为诸烦恼垢&nbsp;&nbsp;&nbsp;&nbsp;客尘所染污

&nbsp;&nbsp;&nbsp;&nbsp;譬如虚空中&nbsp;&nbsp;&nbsp;&nbsp;离垢净日月

&nbsp;&nbsp;&nbsp;&nbsp;为彼厚密云&nbsp;&nbsp;&nbsp;&nbsp;罗网之所覆

&nbsp;&nbsp;&nbsp;&nbsp;佛功德无垢&nbsp;&nbsp;&nbsp;&nbsp;常恒及不变

&nbsp;&nbsp;&nbsp;&nbsp;不分别诸法&nbsp;&nbsp;&nbsp;&nbsp;得无漏真智

次说无垢清净体。偈言。

&nbsp;&nbsp;&nbsp;&nbsp;如清净池水&nbsp;&nbsp;&nbsp;&nbsp;无有诸尘浊

&nbsp;&nbsp;&nbsp;&nbsp;种种杂花树&nbsp;&nbsp;&nbsp;&nbsp;周匝常围绕

&nbsp;&nbsp;&nbsp;&nbsp;如月离罗睺&nbsp;&nbsp;&nbsp;&nbsp;日无云翳等

&nbsp;&nbsp;&nbsp;&nbsp;无垢功德具&nbsp;&nbsp;&nbsp;&nbsp;显现即彼体

&nbsp;&nbsp;&nbsp;&nbsp;蜂王美味蜜&nbsp;&nbsp;&nbsp;&nbsp;坚实净真金

&nbsp;&nbsp;&nbsp;&nbsp;宝藏大果树&nbsp;&nbsp;&nbsp;&nbsp;无垢真金像

&nbsp;&nbsp;&nbsp;&nbsp;转轮圣王身&nbsp;&nbsp;&nbsp;&nbsp;妙宝如来像

&nbsp;&nbsp;&nbsp;&nbsp;如是等诸法&nbsp;&nbsp;&nbsp;&nbsp;即是如来身

次说成就自利利他。偈言。

&nbsp;&nbsp;&nbsp;&nbsp;无漏及遍至&nbsp;&nbsp;&nbsp;&nbsp;不灭法与恒

&nbsp;&nbsp;&nbsp;&nbsp;清凉不变异&nbsp;&nbsp;&nbsp;&nbsp;不退寂静处

&nbsp;&nbsp;&nbsp;&nbsp;诸佛如来身&nbsp;&nbsp;&nbsp;&nbsp;如虚空无相

&nbsp;&nbsp;&nbsp;&nbsp;为诸胜智者&nbsp;&nbsp;&nbsp;&nbsp;作六根境界

&nbsp;&nbsp;&nbsp;&nbsp;示现微妙色&nbsp;&nbsp;&nbsp;&nbsp;出乎妙音声

&nbsp;&nbsp;&nbsp;&nbsp;令嗅佛戒香&nbsp;&nbsp;&nbsp;&nbsp;与佛妙法味

&nbsp;&nbsp;&nbsp;&nbsp;使觉三昧触&nbsp;&nbsp;&nbsp;&nbsp;令知深妙法

&nbsp;&nbsp;&nbsp;&nbsp;细思惟稠林&nbsp;&nbsp;&nbsp;&nbsp;佛离虚空相

次说第一义相应。偈言。

&nbsp;&nbsp;&nbsp;&nbsp;如空不思议&nbsp;&nbsp;&nbsp;&nbsp;常恒及清凉

&nbsp;&nbsp;&nbsp;&nbsp;不变与寂静&nbsp;&nbsp;&nbsp;&nbsp;遍离诸分别

&nbsp;&nbsp;&nbsp;&nbsp;一切处不著&nbsp;&nbsp;&nbsp;&nbsp;离阂粗涩触

&nbsp;&nbsp;&nbsp;&nbsp;亦不可见取&nbsp;&nbsp;&nbsp;&nbsp;佛净心无垢

次说佛法身。偈言。

&nbsp;&nbsp;&nbsp;&nbsp;非初非中后&nbsp;&nbsp;&nbsp;&nbsp;不破坏不二

&nbsp;&nbsp;&nbsp;&nbsp;远离于三界&nbsp;&nbsp;&nbsp;&nbsp;无垢无分别

&nbsp;&nbsp;&nbsp;&nbsp;此甚深境界&nbsp;&nbsp;&nbsp;&nbsp;非二乘所知

&nbsp;&nbsp;&nbsp;&nbsp;具胜三昧慧&nbsp;&nbsp;&nbsp;&nbsp;如是人能见

&nbsp;&nbsp;&nbsp;&nbsp;出过于恒沙&nbsp;&nbsp;&nbsp;&nbsp;不思议功德

&nbsp;&nbsp;&nbsp;&nbsp;唯如来成就&nbsp;&nbsp;&nbsp;&nbsp;不与余人共

&nbsp;&nbsp;&nbsp;&nbsp;如来妙色身&nbsp;&nbsp;&nbsp;&nbsp;清净无垢体

&nbsp;&nbsp;&nbsp;&nbsp;远离诸烦恼&nbsp;&nbsp;&nbsp;&nbsp;及一切习气

&nbsp;&nbsp;&nbsp;&nbsp;种种胜妙法&nbsp;&nbsp;&nbsp;&nbsp;光明以为体

&nbsp;&nbsp;&nbsp;&nbsp;令众生解脱&nbsp;&nbsp;&nbsp;&nbsp;常无有休息

&nbsp;&nbsp;&nbsp;&nbsp;所作不思议&nbsp;&nbsp;&nbsp;&nbsp;如摩尼宝王

&nbsp;&nbsp;&nbsp;&nbsp;能现种种形&nbsp;&nbsp;&nbsp;&nbsp;而彼体非实

&nbsp;&nbsp;&nbsp;&nbsp;为世间说法&nbsp;&nbsp;&nbsp;&nbsp;示现寂静处

&nbsp;&nbsp;&nbsp;&nbsp;教化使淳熟&nbsp;&nbsp;&nbsp;&nbsp;授记令入道

&nbsp;&nbsp;&nbsp;&nbsp;如来镜像身&nbsp;&nbsp;&nbsp;&nbsp;而不离本体

&nbsp;&nbsp;&nbsp;&nbsp;犹如一切色&nbsp;&nbsp;&nbsp;&nbsp;不离于虚空

次说如来常住身。偈言。

&nbsp;&nbsp;&nbsp;&nbsp;世尊体常住&nbsp;&nbsp;&nbsp;&nbsp;以修无量因

&nbsp;&nbsp;&nbsp;&nbsp;众生界不尽&nbsp;&nbsp;&nbsp;&nbsp;慈悲心如意

&nbsp;&nbsp;&nbsp;&nbsp;智成就相应&nbsp;&nbsp;&nbsp;&nbsp;法中得自在

&nbsp;&nbsp;&nbsp;&nbsp;降伏诸魔怨&nbsp;&nbsp;&nbsp;&nbsp;体寂静故常

次说不可思议体。偈言。

&nbsp;&nbsp;&nbsp;&nbsp;非言语所说&nbsp;&nbsp;&nbsp;&nbsp;第一义谛摄

&nbsp;&nbsp;&nbsp;&nbsp;离诸觉观地&nbsp;&nbsp;&nbsp;&nbsp;无譬喻可说

&nbsp;&nbsp;&nbsp;&nbsp;最上胜妙法&nbsp;&nbsp;&nbsp;&nbsp;不取有涅槃

&nbsp;&nbsp;&nbsp;&nbsp;非三乘所知&nbsp;&nbsp;&nbsp;&nbsp;唯是佛境界

### 究竟一乘宝性论如来功德品第九

&nbsp;&nbsp;&nbsp;&nbsp;自利亦利他&nbsp;&nbsp;&nbsp;&nbsp;第一义谛身

&nbsp;&nbsp;&nbsp;&nbsp;依彼真谛身&nbsp;&nbsp;&nbsp;&nbsp;有此世谛体

&nbsp;&nbsp;&nbsp;&nbsp;果远离淳熟&nbsp;&nbsp;&nbsp;&nbsp;此中具足有

&nbsp;&nbsp;&nbsp;&nbsp;六十四种法&nbsp;&nbsp;&nbsp;&nbsp;诸功德差别

略说偈言。

&nbsp;&nbsp;&nbsp;&nbsp;佛力金刚杵&nbsp;&nbsp;&nbsp;&nbsp;破无智者障

&nbsp;&nbsp;&nbsp;&nbsp;如来无所畏&nbsp;&nbsp;&nbsp;&nbsp;处众如师子

&nbsp;&nbsp;&nbsp;&nbsp;如来不共法&nbsp;&nbsp;&nbsp;&nbsp;清净如虚空

&nbsp;&nbsp;&nbsp;&nbsp;如彼水中月&nbsp;&nbsp;&nbsp;&nbsp;众生二种见

初说十力。偈言。

&nbsp;&nbsp;&nbsp;&nbsp;处非处果报&nbsp;&nbsp;&nbsp;&nbsp;业及于诸根

&nbsp;&nbsp;&nbsp;&nbsp;性信至处道&nbsp;&nbsp;&nbsp;&nbsp;离垢诸禅定

&nbsp;&nbsp;&nbsp;&nbsp;忆念过去世&nbsp;&nbsp;&nbsp;&nbsp;天眼寂静智

&nbsp;&nbsp;&nbsp;&nbsp;如是等诸句&nbsp;&nbsp;&nbsp;&nbsp;说名十种力

如金刚杵者。偈言。

&nbsp;&nbsp;&nbsp;&nbsp;处非处业性&nbsp;&nbsp;&nbsp;&nbsp;众生诸信根

&nbsp;&nbsp;&nbsp;&nbsp;种种随修地&nbsp;&nbsp;&nbsp;&nbsp;过宿命差别

&nbsp;&nbsp;&nbsp;&nbsp;天眼漏尽等&nbsp;&nbsp;&nbsp;&nbsp;佛力金刚杵

&nbsp;&nbsp;&nbsp;&nbsp;能刺摧散破&nbsp;&nbsp;&nbsp;&nbsp;痴铠山墙树

次说四无畏。偈言。

&nbsp;&nbsp;&nbsp;&nbsp;如实觉诸法&nbsp;&nbsp;&nbsp;&nbsp;遮诸阂道障

&nbsp;&nbsp;&nbsp;&nbsp;说道得无漏&nbsp;&nbsp;&nbsp;&nbsp;是四种无畏

&nbsp;&nbsp;&nbsp;&nbsp;于所知境界&nbsp;&nbsp;&nbsp;&nbsp;毕竟知自他

&nbsp;&nbsp;&nbsp;&nbsp;自知教他知&nbsp;&nbsp;&nbsp;&nbsp;此非遮障道

&nbsp;&nbsp;&nbsp;&nbsp;能证胜妙果&nbsp;&nbsp;&nbsp;&nbsp;自得令他得

&nbsp;&nbsp;&nbsp;&nbsp;说自他利谛&nbsp;&nbsp;&nbsp;&nbsp;是诸处无畏

如师子王者。偈言。

&nbsp;&nbsp;&nbsp;&nbsp;譬如师子王&nbsp;&nbsp;&nbsp;&nbsp;诸兽中自在

&nbsp;&nbsp;&nbsp;&nbsp;常在于山林&nbsp;&nbsp;&nbsp;&nbsp;不怖畏诸兽

&nbsp;&nbsp;&nbsp;&nbsp;佛人王亦尔&nbsp;&nbsp;&nbsp;&nbsp;处于诸群众

&nbsp;&nbsp;&nbsp;&nbsp;不畏及善住&nbsp;&nbsp;&nbsp;&nbsp;坚固奋迅等

次说佛十八不共法。偈言。

&nbsp;&nbsp;&nbsp;&nbsp;佛无过无诤&nbsp;&nbsp;&nbsp;&nbsp;无妄念等失

&nbsp;&nbsp;&nbsp;&nbsp;无不定散心&nbsp;&nbsp;&nbsp;&nbsp;无种种诸想

&nbsp;&nbsp;&nbsp;&nbsp;无作意护心&nbsp;&nbsp;&nbsp;&nbsp;欲精进不退

&nbsp;&nbsp;&nbsp;&nbsp;念慧及解脱&nbsp;&nbsp;&nbsp;&nbsp;知见等不退

&nbsp;&nbsp;&nbsp;&nbsp;诸业智为本&nbsp;&nbsp;&nbsp;&nbsp;知三世无障

&nbsp;&nbsp;&nbsp;&nbsp;佛十八功德&nbsp;&nbsp;&nbsp;&nbsp;及余不说者

&nbsp;&nbsp;&nbsp;&nbsp;佛身口无失&nbsp;&nbsp;&nbsp;&nbsp;若他来破坏

&nbsp;&nbsp;&nbsp;&nbsp;内心无动相&nbsp;&nbsp;&nbsp;&nbsp;非作心舍心

&nbsp;&nbsp;&nbsp;&nbsp;世尊欲精进&nbsp;&nbsp;&nbsp;&nbsp;念净智解脱

&nbsp;&nbsp;&nbsp;&nbsp;知见常不失&nbsp;&nbsp;&nbsp;&nbsp;示现可知境

&nbsp;&nbsp;&nbsp;&nbsp;一切诸业等&nbsp;&nbsp;&nbsp;&nbsp;智为本展转

&nbsp;&nbsp;&nbsp;&nbsp;三世无障碍&nbsp;&nbsp;&nbsp;&nbsp;广大智行常

&nbsp;&nbsp;&nbsp;&nbsp;是名如来体&nbsp;&nbsp;&nbsp;&nbsp;大智慧相应

&nbsp;&nbsp;&nbsp;&nbsp;觉彼大菩提&nbsp;&nbsp;&nbsp;&nbsp;最上胜妙法

&nbsp;&nbsp;&nbsp;&nbsp;为一切众生&nbsp;&nbsp;&nbsp;&nbsp;转于大法轮

&nbsp;&nbsp;&nbsp;&nbsp;无畏胜妙法&nbsp;&nbsp;&nbsp;&nbsp;令彼得解脱

次说虚空不相应义。偈言。

&nbsp;&nbsp;&nbsp;&nbsp;地水火风等&nbsp;&nbsp;&nbsp;&nbsp;彼法空中无

&nbsp;&nbsp;&nbsp;&nbsp;诸色中亦无&nbsp;&nbsp;&nbsp;&nbsp;虚空无阂法

&nbsp;&nbsp;&nbsp;&nbsp;诸佛无阂障&nbsp;&nbsp;&nbsp;&nbsp;犹如虚空相

&nbsp;&nbsp;&nbsp;&nbsp;如来在世间&nbsp;&nbsp;&nbsp;&nbsp;如地水火风

&nbsp;&nbsp;&nbsp;&nbsp;而诸佛如来&nbsp;&nbsp;&nbsp;&nbsp;所有诸功德

&nbsp;&nbsp;&nbsp;&nbsp;乃至无一法&nbsp;&nbsp;&nbsp;&nbsp;共余世间有

次说三十二大人相。偈言。

&nbsp;&nbsp;&nbsp;&nbsp;足下相平满&nbsp;&nbsp;&nbsp;&nbsp;具足千辐轮

&nbsp;&nbsp;&nbsp;&nbsp;跟佣趺上隆&nbsp;&nbsp;&nbsp;&nbsp;伊尼鹿王踹

&nbsp;&nbsp;&nbsp;&nbsp;手足悉柔软&nbsp;&nbsp;&nbsp;&nbsp;诸指皆纤长

&nbsp;&nbsp;&nbsp;&nbsp;鹅王网缦指&nbsp;&nbsp;&nbsp;&nbsp;臂肘上下佣

&nbsp;&nbsp;&nbsp;&nbsp;两肩前后平&nbsp;&nbsp;&nbsp;&nbsp;左右俱圆满

&nbsp;&nbsp;&nbsp;&nbsp;立能手过膝&nbsp;&nbsp;&nbsp;&nbsp;马王阴藏相

&nbsp;&nbsp;&nbsp;&nbsp;身佣相洪雅&nbsp;&nbsp;&nbsp;&nbsp;如尼拘树王

&nbsp;&nbsp;&nbsp;&nbsp;体相七处满&nbsp;&nbsp;&nbsp;&nbsp;上半如师子

&nbsp;&nbsp;&nbsp;&nbsp;威德势坚固&nbsp;&nbsp;&nbsp;&nbsp;犹如那罗延

&nbsp;&nbsp;&nbsp;&nbsp;身色新净妙&nbsp;&nbsp;&nbsp;&nbsp;柔软金色皮

&nbsp;&nbsp;&nbsp;&nbsp;净软细平密&nbsp;&nbsp;&nbsp;&nbsp;一孔一毛生

&nbsp;&nbsp;&nbsp;&nbsp;毛柔软上靡&nbsp;&nbsp;&nbsp;&nbsp;微细轮右旋

&nbsp;&nbsp;&nbsp;&nbsp;身净光圆匝&nbsp;&nbsp;&nbsp;&nbsp;顶上相高显

&nbsp;&nbsp;&nbsp;&nbsp;项如孔雀王&nbsp;&nbsp;&nbsp;&nbsp;颐方若师子

&nbsp;&nbsp;&nbsp;&nbsp;发净金精色&nbsp;&nbsp;&nbsp;&nbsp;喻如因陀罗

&nbsp;&nbsp;&nbsp;&nbsp;额上白毫相&nbsp;&nbsp;&nbsp;&nbsp;通面净光明

&nbsp;&nbsp;&nbsp;&nbsp;口含四十齿&nbsp;&nbsp;&nbsp;&nbsp;二牙白逾雪

&nbsp;&nbsp;&nbsp;&nbsp;深密内外明&nbsp;&nbsp;&nbsp;&nbsp;上下齿平齐

&nbsp;&nbsp;&nbsp;&nbsp;迦陵频伽声&nbsp;&nbsp;&nbsp;&nbsp;妙音深远声

&nbsp;&nbsp;&nbsp;&nbsp;所食无完过&nbsp;&nbsp;&nbsp;&nbsp;得味中上味

&nbsp;&nbsp;&nbsp;&nbsp;细薄广长舌&nbsp;&nbsp;&nbsp;&nbsp;二目淳绀色

&nbsp;&nbsp;&nbsp;&nbsp;眼睫若牛王&nbsp;&nbsp;&nbsp;&nbsp;功德如莲华

&nbsp;&nbsp;&nbsp;&nbsp;如是说人尊&nbsp;&nbsp;&nbsp;&nbsp;妙相三十二

&nbsp;&nbsp;&nbsp;&nbsp;一一不杂乱&nbsp;&nbsp;&nbsp;&nbsp;普身不可嫌

次说如水中月偈言。

&nbsp;&nbsp;&nbsp;&nbsp;秋空无云翳&nbsp;&nbsp;&nbsp;&nbsp;月在天及水

&nbsp;&nbsp;&nbsp;&nbsp;一切世间人&nbsp;&nbsp;&nbsp;&nbsp;皆见月势力

&nbsp;&nbsp;&nbsp;&nbsp;清净佛轮中&nbsp;&nbsp;&nbsp;&nbsp;具功德势力

&nbsp;&nbsp;&nbsp;&nbsp;佛子见如来&nbsp;&nbsp;&nbsp;&nbsp;功德身亦尔

### 究竟一乘宝性论自然不休息佛业品第十

&nbsp;&nbsp;&nbsp;&nbsp;于可化众生&nbsp;&nbsp;&nbsp;&nbsp;以教化方便

&nbsp;&nbsp;&nbsp;&nbsp;起化众生业&nbsp;&nbsp;&nbsp;&nbsp;教化众生界

&nbsp;&nbsp;&nbsp;&nbsp;诸佛自在人&nbsp;&nbsp;&nbsp;&nbsp;于可化众生

&nbsp;&nbsp;&nbsp;&nbsp;常待时待处&nbsp;&nbsp;&nbsp;&nbsp;自然作佛事

&nbsp;&nbsp;&nbsp;&nbsp;遍觉知大乘&nbsp;&nbsp;&nbsp;&nbsp;最妙功德聚

&nbsp;&nbsp;&nbsp;&nbsp;如大海水宝&nbsp;&nbsp;&nbsp;&nbsp;如来智亦尔

&nbsp;&nbsp;&nbsp;&nbsp;菩提广无边&nbsp;&nbsp;&nbsp;&nbsp;犹如虚空界

&nbsp;&nbsp;&nbsp;&nbsp;放无量功德&nbsp;&nbsp;&nbsp;&nbsp;大智慧日光

&nbsp;&nbsp;&nbsp;&nbsp;遍照诸众生&nbsp;&nbsp;&nbsp;&nbsp;有佛妙法身

&nbsp;&nbsp;&nbsp;&nbsp;无垢功德藏&nbsp;&nbsp;&nbsp;&nbsp;如我身无异

&nbsp;&nbsp;&nbsp;&nbsp;烦恼障智障&nbsp;&nbsp;&nbsp;&nbsp;云雾罗网覆

&nbsp;&nbsp;&nbsp;&nbsp;诸佛慈悲风&nbsp;&nbsp;&nbsp;&nbsp;吹令散灭尽

次说大乘业喻。略说偈言。

&nbsp;&nbsp;&nbsp;&nbsp;帝释妙鼓云&nbsp;&nbsp;&nbsp;&nbsp;梵天日摩尼

&nbsp;&nbsp;&nbsp;&nbsp;响及虚空地&nbsp;&nbsp;&nbsp;&nbsp;如来身亦尔

初说帝释镜像譬喻。偈言。

&nbsp;&nbsp;&nbsp;&nbsp;如彼毗琉璃&nbsp;&nbsp;&nbsp;&nbsp;清净大地中

&nbsp;&nbsp;&nbsp;&nbsp;天主帝释身&nbsp;&nbsp;&nbsp;&nbsp;于中镜像现

&nbsp;&nbsp;&nbsp;&nbsp;如是众生心&nbsp;&nbsp;&nbsp;&nbsp;清净大地中

&nbsp;&nbsp;&nbsp;&nbsp;诸佛如来身&nbsp;&nbsp;&nbsp;&nbsp;于中镜像现

&nbsp;&nbsp;&nbsp;&nbsp;帝释现不现&nbsp;&nbsp;&nbsp;&nbsp;依地净不净

&nbsp;&nbsp;&nbsp;&nbsp;如是诸世间&nbsp;&nbsp;&nbsp;&nbsp;镜像现不现

&nbsp;&nbsp;&nbsp;&nbsp;如来有起灭&nbsp;&nbsp;&nbsp;&nbsp;依浊不浊心

&nbsp;&nbsp;&nbsp;&nbsp;如是诸众生&nbsp;&nbsp;&nbsp;&nbsp;镜像现不现

&nbsp;&nbsp;&nbsp;&nbsp;天主帝释身&nbsp;&nbsp;&nbsp;&nbsp;镜像有生灭

&nbsp;&nbsp;&nbsp;&nbsp;不可得说有&nbsp;&nbsp;&nbsp;&nbsp;不可得说无

&nbsp;&nbsp;&nbsp;&nbsp;如来身亦尔&nbsp;&nbsp;&nbsp;&nbsp;镜像有生灭

&nbsp;&nbsp;&nbsp;&nbsp;不可得说有&nbsp;&nbsp;&nbsp;&nbsp;不可得说无

&nbsp;&nbsp;&nbsp;&nbsp;如地普周遍&nbsp;&nbsp;&nbsp;&nbsp;远离高下秽

&nbsp;&nbsp;&nbsp;&nbsp;大琉璃明净&nbsp;&nbsp;&nbsp;&nbsp;离垢功德平

&nbsp;&nbsp;&nbsp;&nbsp;以彼毗琉璃&nbsp;&nbsp;&nbsp;&nbsp;清净无垢故

&nbsp;&nbsp;&nbsp;&nbsp;天主镜像现&nbsp;&nbsp;&nbsp;&nbsp;及庄严具生

&nbsp;&nbsp;&nbsp;&nbsp;若男若女等&nbsp;&nbsp;&nbsp;&nbsp;于中见天主

&nbsp;&nbsp;&nbsp;&nbsp;及妙庄严具&nbsp;&nbsp;&nbsp;&nbsp;作生彼处愿

&nbsp;&nbsp;&nbsp;&nbsp;众生为生彼&nbsp;&nbsp;&nbsp;&nbsp;修行诸善行

&nbsp;&nbsp;&nbsp;&nbsp;持戒及布施&nbsp;&nbsp;&nbsp;&nbsp;散花舍珍宝

&nbsp;&nbsp;&nbsp;&nbsp;后时功德尽&nbsp;&nbsp;&nbsp;&nbsp;地灭彼亦灭

&nbsp;&nbsp;&nbsp;&nbsp;心琉璃地净&nbsp;&nbsp;&nbsp;&nbsp;诸佛镜像现

&nbsp;&nbsp;&nbsp;&nbsp;诸佛子菩萨&nbsp;&nbsp;&nbsp;&nbsp;见佛心欢喜

&nbsp;&nbsp;&nbsp;&nbsp;为求菩提故&nbsp;&nbsp;&nbsp;&nbsp;起愿修诸行

不生不灭者。即是如来。偈言。

&nbsp;&nbsp;&nbsp;&nbsp;如毗琉璃灭&nbsp;&nbsp;&nbsp;&nbsp;彼镜像亦灭

&nbsp;&nbsp;&nbsp;&nbsp;无可化众生&nbsp;&nbsp;&nbsp;&nbsp;如来不出世

&nbsp;&nbsp;&nbsp;&nbsp;琉璃宝地净&nbsp;&nbsp;&nbsp;&nbsp;示现佛妙像

&nbsp;&nbsp;&nbsp;&nbsp;彼净心不坏&nbsp;&nbsp;&nbsp;&nbsp;信根芽增长

&nbsp;&nbsp;&nbsp;&nbsp;白净法生灭&nbsp;&nbsp;&nbsp;&nbsp;佛像亦生灭

&nbsp;&nbsp;&nbsp;&nbsp;如来不生灭&nbsp;&nbsp;&nbsp;&nbsp;犹如帝释王

&nbsp;&nbsp;&nbsp;&nbsp;此业自然有&nbsp;&nbsp;&nbsp;&nbsp;见是等现前

&nbsp;&nbsp;&nbsp;&nbsp;法身不生灭&nbsp;&nbsp;&nbsp;&nbsp;尽诸际常住

次说天中妙鼓譬喻。偈言。

&nbsp;&nbsp;&nbsp;&nbsp;天妙法鼓声&nbsp;&nbsp;&nbsp;&nbsp;依自业而有

&nbsp;&nbsp;&nbsp;&nbsp;诸佛说法音&nbsp;&nbsp;&nbsp;&nbsp;众生自业闻

&nbsp;&nbsp;&nbsp;&nbsp;如妙声远离&nbsp;&nbsp;&nbsp;&nbsp;功用处身心

&nbsp;&nbsp;&nbsp;&nbsp;令一切诸天&nbsp;&nbsp;&nbsp;&nbsp;离怖得寂静

&nbsp;&nbsp;&nbsp;&nbsp;佛声亦如是&nbsp;&nbsp;&nbsp;&nbsp;离功用身心

&nbsp;&nbsp;&nbsp;&nbsp;令一切众生&nbsp;&nbsp;&nbsp;&nbsp;得证寂灭道

&nbsp;&nbsp;&nbsp;&nbsp;于彼战斗时&nbsp;&nbsp;&nbsp;&nbsp;为破修罗力

&nbsp;&nbsp;&nbsp;&nbsp;因鼓出畏声&nbsp;&nbsp;&nbsp;&nbsp;令修罗退散

&nbsp;&nbsp;&nbsp;&nbsp;如来为众生&nbsp;&nbsp;&nbsp;&nbsp;灭诸烦恼苦

&nbsp;&nbsp;&nbsp;&nbsp;为世间说法&nbsp;&nbsp;&nbsp;&nbsp;示胜禅定道

一切世间人。不觉自过失。偈言。

&nbsp;&nbsp;&nbsp;&nbsp;聋不闻细声&nbsp;&nbsp;&nbsp;&nbsp;天耳闻不遍

&nbsp;&nbsp;&nbsp;&nbsp;唯智者境界&nbsp;&nbsp;&nbsp;&nbsp;以闻心不染

次说云雨譬喻偈言。

&nbsp;&nbsp;&nbsp;&nbsp;知有起悲心&nbsp;&nbsp;&nbsp;&nbsp;遍满世间处

&nbsp;&nbsp;&nbsp;&nbsp;定持无垢藏&nbsp;&nbsp;&nbsp;&nbsp;佛雨净谷因

&nbsp;&nbsp;&nbsp;&nbsp;世间依善业&nbsp;&nbsp;&nbsp;&nbsp;依风生云雨

&nbsp;&nbsp;&nbsp;&nbsp;依悲等增长&nbsp;&nbsp;&nbsp;&nbsp;佛妙法云雨

依止器世间。雨水味变坏偈言。

&nbsp;&nbsp;&nbsp;&nbsp;譬如虚空中&nbsp;&nbsp;&nbsp;&nbsp;雨八功德水

&nbsp;&nbsp;&nbsp;&nbsp;到醎等住处&nbsp;&nbsp;&nbsp;&nbsp;生种种异味

&nbsp;&nbsp;&nbsp;&nbsp;如来慈悲云&nbsp;&nbsp;&nbsp;&nbsp;雨八圣道水

&nbsp;&nbsp;&nbsp;&nbsp;到众生心处&nbsp;&nbsp;&nbsp;&nbsp;生种种解味

无差别心。偈言。

&nbsp;&nbsp;&nbsp;&nbsp;信于妙大乘&nbsp;&nbsp;&nbsp;&nbsp;及中谤法者

&nbsp;&nbsp;&nbsp;&nbsp;人遮多鸟鬼&nbsp;&nbsp;&nbsp;&nbsp;此三聚相似

&nbsp;&nbsp;&nbsp;&nbsp;正定聚众生&nbsp;&nbsp;&nbsp;&nbsp;习气不定聚

&nbsp;&nbsp;&nbsp;&nbsp;身见邪定聚&nbsp;&nbsp;&nbsp;&nbsp;邪见流生死

&nbsp;&nbsp;&nbsp;&nbsp;秋天无云雨&nbsp;&nbsp;&nbsp;&nbsp;人空鸟受苦

&nbsp;&nbsp;&nbsp;&nbsp;夏天多雨水&nbsp;&nbsp;&nbsp;&nbsp;烧鬼令受苦

&nbsp;&nbsp;&nbsp;&nbsp;佛现世不现&nbsp;&nbsp;&nbsp;&nbsp;悲云雨法雨

&nbsp;&nbsp;&nbsp;&nbsp;信法器能得&nbsp;&nbsp;&nbsp;&nbsp;谤法有不闻

不护众生。偈言。

&nbsp;&nbsp;&nbsp;&nbsp;天雨如车轴&nbsp;&nbsp;&nbsp;&nbsp;澍下冲大地

&nbsp;&nbsp;&nbsp;&nbsp;雹及礔礰石&nbsp;&nbsp;&nbsp;&nbsp;金刚爆火等

&nbsp;&nbsp;&nbsp;&nbsp;不护微细虫&nbsp;&nbsp;&nbsp;&nbsp;山林诸果树

&nbsp;&nbsp;&nbsp;&nbsp;草谷稻粮等&nbsp;&nbsp;&nbsp;&nbsp;行人故不雨

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;于粗细众生

&nbsp;&nbsp;&nbsp;&nbsp;相应诸方便&nbsp;&nbsp;&nbsp;&nbsp;般若悲云雨

&nbsp;&nbsp;&nbsp;&nbsp;诸烦恼习气&nbsp;&nbsp;&nbsp;&nbsp;我邪见众生

&nbsp;&nbsp;&nbsp;&nbsp;如是种类等&nbsp;&nbsp;&nbsp;&nbsp;一切智不护

为灭苦火。偈言。

&nbsp;&nbsp;&nbsp;&nbsp;知病离病因&nbsp;&nbsp;&nbsp;&nbsp;取无病修药

&nbsp;&nbsp;&nbsp;&nbsp;苦因彼灭道&nbsp;&nbsp;&nbsp;&nbsp;知离触修等

&nbsp;&nbsp;&nbsp;&nbsp;无始世生死&nbsp;&nbsp;&nbsp;&nbsp;波流转五道

&nbsp;&nbsp;&nbsp;&nbsp;五道中受乐&nbsp;&nbsp;&nbsp;&nbsp;犹如臭烂粪

&nbsp;&nbsp;&nbsp;&nbsp;寒热恼等触&nbsp;&nbsp;&nbsp;&nbsp;诸苦毕竟有

&nbsp;&nbsp;&nbsp;&nbsp;为令彼除灭&nbsp;&nbsp;&nbsp;&nbsp;降大妙法雨

&nbsp;&nbsp;&nbsp;&nbsp;知天中退苦&nbsp;&nbsp;&nbsp;&nbsp;人中追求苦

&nbsp;&nbsp;&nbsp;&nbsp;有智者不求&nbsp;&nbsp;&nbsp;&nbsp;人天自在乐

&nbsp;&nbsp;&nbsp;&nbsp;慧者信佛语&nbsp;&nbsp;&nbsp;&nbsp;已信者知苦

&nbsp;&nbsp;&nbsp;&nbsp;亦复知苦因&nbsp;&nbsp;&nbsp;&nbsp;观灭及知道

次说梵天譬喻。偈言。

&nbsp;&nbsp;&nbsp;&nbsp;梵天过去愿&nbsp;&nbsp;&nbsp;&nbsp;依诸天净业

&nbsp;&nbsp;&nbsp;&nbsp;梵天自然现&nbsp;&nbsp;&nbsp;&nbsp;化佛身亦尔

&nbsp;&nbsp;&nbsp;&nbsp;梵宫中不动&nbsp;&nbsp;&nbsp;&nbsp;常现于欲界

&nbsp;&nbsp;&nbsp;&nbsp;诸天见妙色&nbsp;&nbsp;&nbsp;&nbsp;失五欲境界

&nbsp;&nbsp;&nbsp;&nbsp;佛法身不动&nbsp;&nbsp;&nbsp;&nbsp;而常现世间

&nbsp;&nbsp;&nbsp;&nbsp;众生见欢喜&nbsp;&nbsp;&nbsp;&nbsp;不乐诸有乐

有现不现。偈言。

&nbsp;&nbsp;&nbsp;&nbsp;从天退入胎&nbsp;&nbsp;&nbsp;&nbsp;现生有父母

&nbsp;&nbsp;&nbsp;&nbsp;在家示婴儿&nbsp;&nbsp;&nbsp;&nbsp;习学诸伎艺

&nbsp;&nbsp;&nbsp;&nbsp;戏乐及游行&nbsp;&nbsp;&nbsp;&nbsp;出家行苦行

&nbsp;&nbsp;&nbsp;&nbsp;现就外道学&nbsp;&nbsp;&nbsp;&nbsp;降伏于天魔

&nbsp;&nbsp;&nbsp;&nbsp;成佛转法轮&nbsp;&nbsp;&nbsp;&nbsp;示道入涅槃

&nbsp;&nbsp;&nbsp;&nbsp;诸薄福众生&nbsp;&nbsp;&nbsp;&nbsp;不能见如来

次说日譬喻。偈言。

&nbsp;&nbsp;&nbsp;&nbsp;如日光初出&nbsp;&nbsp;&nbsp;&nbsp;普照诸莲华

&nbsp;&nbsp;&nbsp;&nbsp;有同一时开&nbsp;&nbsp;&nbsp;&nbsp;亦有一时合

&nbsp;&nbsp;&nbsp;&nbsp;佛日亦如是&nbsp;&nbsp;&nbsp;&nbsp;照一切众生

&nbsp;&nbsp;&nbsp;&nbsp;有智如华开&nbsp;&nbsp;&nbsp;&nbsp;有罪如华合

&nbsp;&nbsp;&nbsp;&nbsp;如日照水华&nbsp;&nbsp;&nbsp;&nbsp;而日无分别

&nbsp;&nbsp;&nbsp;&nbsp;佛日亦如是&nbsp;&nbsp;&nbsp;&nbsp;照而无分别

次第偈言。

&nbsp;&nbsp;&nbsp;&nbsp;日初出世间&nbsp;&nbsp;&nbsp;&nbsp;千光次第照

&nbsp;&nbsp;&nbsp;&nbsp;先照高大山&nbsp;&nbsp;&nbsp;&nbsp;后照中下山

&nbsp;&nbsp;&nbsp;&nbsp;佛日亦如是&nbsp;&nbsp;&nbsp;&nbsp;次第照世间

&nbsp;&nbsp;&nbsp;&nbsp;先照诸菩萨&nbsp;&nbsp;&nbsp;&nbsp;后及余众生

光明轮不同。偈言。

&nbsp;&nbsp;&nbsp;&nbsp;色智身二法&nbsp;&nbsp;&nbsp;&nbsp;大悲身如空

&nbsp;&nbsp;&nbsp;&nbsp;遍照诸世间&nbsp;&nbsp;&nbsp;&nbsp;故佛不同日

&nbsp;&nbsp;&nbsp;&nbsp;日不能遍照&nbsp;&nbsp;&nbsp;&nbsp;诸国土虚空

&nbsp;&nbsp;&nbsp;&nbsp;不破无明闇&nbsp;&nbsp;&nbsp;&nbsp;不示何知境

&nbsp;&nbsp;&nbsp;&nbsp;放种种诸色&nbsp;&nbsp;&nbsp;&nbsp;光明云罗网

&nbsp;&nbsp;&nbsp;&nbsp;示大慈悲体&nbsp;&nbsp;&nbsp;&nbsp;真如妙境界

&nbsp;&nbsp;&nbsp;&nbsp;佛入城聚落&nbsp;&nbsp;&nbsp;&nbsp;无眼者得眼

&nbsp;&nbsp;&nbsp;&nbsp;见佛得大利&nbsp;&nbsp;&nbsp;&nbsp;亦灭诸恶法

&nbsp;&nbsp;&nbsp;&nbsp;无明没诸有&nbsp;&nbsp;&nbsp;&nbsp;邪见黑闇障

&nbsp;&nbsp;&nbsp;&nbsp;如来日光照&nbsp;&nbsp;&nbsp;&nbsp;见慧未见处

次说摩尼珠譬喻。偈言。

&nbsp;&nbsp;&nbsp;&nbsp;一时同处住&nbsp;&nbsp;&nbsp;&nbsp;满足所求意

&nbsp;&nbsp;&nbsp;&nbsp;摩尼宝无心&nbsp;&nbsp;&nbsp;&nbsp;而满众生愿

&nbsp;&nbsp;&nbsp;&nbsp;自在大法王&nbsp;&nbsp;&nbsp;&nbsp;同住于悲心

&nbsp;&nbsp;&nbsp;&nbsp;众生种种闻&nbsp;&nbsp;&nbsp;&nbsp;佛心无分别

次说响譬喻。偈言。

&nbsp;&nbsp;&nbsp;&nbsp;譬如诸响声&nbsp;&nbsp;&nbsp;&nbsp;依他而得起

&nbsp;&nbsp;&nbsp;&nbsp;自然无分别&nbsp;&nbsp;&nbsp;&nbsp;非内非外住

&nbsp;&nbsp;&nbsp;&nbsp;如来声亦尔&nbsp;&nbsp;&nbsp;&nbsp;依他心而起

&nbsp;&nbsp;&nbsp;&nbsp;自然无分别&nbsp;&nbsp;&nbsp;&nbsp;非内非外住

次说虚空譬喻。偈言。

&nbsp;&nbsp;&nbsp;&nbsp;无物不可见&nbsp;&nbsp;&nbsp;&nbsp;无观无依止

&nbsp;&nbsp;&nbsp;&nbsp;过眼识境界&nbsp;&nbsp;&nbsp;&nbsp;无色不可见

&nbsp;&nbsp;&nbsp;&nbsp;空中见高下&nbsp;&nbsp;&nbsp;&nbsp;而空不如是

&nbsp;&nbsp;&nbsp;&nbsp;佛中见一切&nbsp;&nbsp;&nbsp;&nbsp;其义亦如是

次说地譬喻。偈言。

&nbsp;&nbsp;&nbsp;&nbsp;一切诸草木&nbsp;&nbsp;&nbsp;&nbsp;依止大地生

&nbsp;&nbsp;&nbsp;&nbsp;地无分别心&nbsp;&nbsp;&nbsp;&nbsp;而增长成就

&nbsp;&nbsp;&nbsp;&nbsp;众生心善根&nbsp;&nbsp;&nbsp;&nbsp;依止佛地生

&nbsp;&nbsp;&nbsp;&nbsp;佛无分别心&nbsp;&nbsp;&nbsp;&nbsp;而增广成就

&nbsp;&nbsp;&nbsp;&nbsp;佛声犹如响&nbsp;&nbsp;&nbsp;&nbsp;以无名字说

&nbsp;&nbsp;&nbsp;&nbsp;佛身如虚空&nbsp;&nbsp;&nbsp;&nbsp;遍不可见常

&nbsp;&nbsp;&nbsp;&nbsp;如依地诸法&nbsp;&nbsp;&nbsp;&nbsp;一切诸妙药

&nbsp;&nbsp;&nbsp;&nbsp;遍为诸众生&nbsp;&nbsp;&nbsp;&nbsp;不限于一人

&nbsp;&nbsp;&nbsp;&nbsp;依佛地诸法&nbsp;&nbsp;&nbsp;&nbsp;白净妙法药

&nbsp;&nbsp;&nbsp;&nbsp;遍为诸众生&nbsp;&nbsp;&nbsp;&nbsp;不限于一人

### 究竟一乘宝性论校量信功德品第十一

&nbsp;&nbsp;&nbsp;&nbsp;佛性佛菩提&nbsp;&nbsp;&nbsp;&nbsp;佛法及佛业

&nbsp;&nbsp;&nbsp;&nbsp;诸出世净人&nbsp;&nbsp;&nbsp;&nbsp;所不能思议

&nbsp;&nbsp;&nbsp;&nbsp;此诸佛境界&nbsp;&nbsp;&nbsp;&nbsp;若有能信者

&nbsp;&nbsp;&nbsp;&nbsp;得无量功德&nbsp;&nbsp;&nbsp;&nbsp;胜一切众生

&nbsp;&nbsp;&nbsp;&nbsp;以求佛菩提&nbsp;&nbsp;&nbsp;&nbsp;不思议果报

&nbsp;&nbsp;&nbsp;&nbsp;得无量功德&nbsp;&nbsp;&nbsp;&nbsp;故胜诸世间

&nbsp;&nbsp;&nbsp;&nbsp;若有人能舍&nbsp;&nbsp;&nbsp;&nbsp;魔尼诸珍宝

&nbsp;&nbsp;&nbsp;&nbsp;遍布十方界&nbsp;&nbsp;&nbsp;&nbsp;无量佛国土

&nbsp;&nbsp;&nbsp;&nbsp;为求佛菩提&nbsp;&nbsp;&nbsp;&nbsp;施与诸法王

&nbsp;&nbsp;&nbsp;&nbsp;是人如是施&nbsp;&nbsp;&nbsp;&nbsp;无量恒沙劫

&nbsp;&nbsp;&nbsp;&nbsp;若复有人闻&nbsp;&nbsp;&nbsp;&nbsp;妙境界一句

&nbsp;&nbsp;&nbsp;&nbsp;闻已复能信&nbsp;&nbsp;&nbsp;&nbsp;过施福无量

&nbsp;&nbsp;&nbsp;&nbsp;若有智慧人&nbsp;&nbsp;&nbsp;&nbsp;奉持无上戒

&nbsp;&nbsp;&nbsp;&nbsp;身口意业净&nbsp;&nbsp;&nbsp;&nbsp;自然常护持

&nbsp;&nbsp;&nbsp;&nbsp;为求佛菩提&nbsp;&nbsp;&nbsp;&nbsp;如是无量劫

&nbsp;&nbsp;&nbsp;&nbsp;是人所得福&nbsp;&nbsp;&nbsp;&nbsp;不可得思议

&nbsp;&nbsp;&nbsp;&nbsp;若复有人闻&nbsp;&nbsp;&nbsp;&nbsp;妙境界一句

&nbsp;&nbsp;&nbsp;&nbsp;闻已复能言&nbsp;&nbsp;&nbsp;&nbsp;过戒福无量

&nbsp;&nbsp;&nbsp;&nbsp;若人入禅定&nbsp;&nbsp;&nbsp;&nbsp;焚三界烦恼

&nbsp;&nbsp;&nbsp;&nbsp;过天行彼岸&nbsp;&nbsp;&nbsp;&nbsp;无菩提方便

&nbsp;&nbsp;&nbsp;&nbsp;若复有人闻&nbsp;&nbsp;&nbsp;&nbsp;妙境界一句

&nbsp;&nbsp;&nbsp;&nbsp;闻已复能信&nbsp;&nbsp;&nbsp;&nbsp;过禅福无量

&nbsp;&nbsp;&nbsp;&nbsp;无慧人能舍&nbsp;&nbsp;&nbsp;&nbsp;唯得富贵报

&nbsp;&nbsp;&nbsp;&nbsp;修持禁戒者&nbsp;&nbsp;&nbsp;&nbsp;得生人天中

&nbsp;&nbsp;&nbsp;&nbsp;修行断诸障&nbsp;&nbsp;&nbsp;&nbsp;悲慧不能除

&nbsp;&nbsp;&nbsp;&nbsp;慧除烦恼障&nbsp;&nbsp;&nbsp;&nbsp;亦能除智障

&nbsp;&nbsp;&nbsp;&nbsp;闻法为慧因&nbsp;&nbsp;&nbsp;&nbsp;是故闻法胜

&nbsp;&nbsp;&nbsp;&nbsp;何况闻法已&nbsp;&nbsp;&nbsp;&nbsp;复能生信心

&nbsp;&nbsp;&nbsp;&nbsp;我此所说法&nbsp;&nbsp;&nbsp;&nbsp;为自心清净

&nbsp;&nbsp;&nbsp;&nbsp;依诸如来教&nbsp;&nbsp;&nbsp;&nbsp;修多罗相应

&nbsp;&nbsp;&nbsp;&nbsp;若有智慧人&nbsp;&nbsp;&nbsp;&nbsp;闻能信受者

&nbsp;&nbsp;&nbsp;&nbsp;我此所说法&nbsp;&nbsp;&nbsp;&nbsp;亦为摄彼人

&nbsp;&nbsp;&nbsp;&nbsp;依灯电摩尼&nbsp;&nbsp;&nbsp;&nbsp;日月等诸明

&nbsp;&nbsp;&nbsp;&nbsp;一切有眼者&nbsp;&nbsp;&nbsp;&nbsp;皆能见境界

&nbsp;&nbsp;&nbsp;&nbsp;依佛法光明&nbsp;&nbsp;&nbsp;&nbsp;慧眼者能见

&nbsp;&nbsp;&nbsp;&nbsp;以法有是利&nbsp;&nbsp;&nbsp;&nbsp;故我说此法

&nbsp;&nbsp;&nbsp;&nbsp;若一切所说&nbsp;&nbsp;&nbsp;&nbsp;有义有法句

&nbsp;&nbsp;&nbsp;&nbsp;能令修行者&nbsp;&nbsp;&nbsp;&nbsp;远离于三界

&nbsp;&nbsp;&nbsp;&nbsp;及示寂静法&nbsp;&nbsp;&nbsp;&nbsp;最胜无上道

&nbsp;&nbsp;&nbsp;&nbsp;佛说是正经&nbsp;&nbsp;&nbsp;&nbsp;余者颠倒说

&nbsp;&nbsp;&nbsp;&nbsp;虽说法句义&nbsp;&nbsp;&nbsp;&nbsp;断三界烦恼

&nbsp;&nbsp;&nbsp;&nbsp;无明覆慧眼&nbsp;&nbsp;&nbsp;&nbsp;贪等垢所缚

&nbsp;&nbsp;&nbsp;&nbsp;又于佛法中&nbsp;&nbsp;&nbsp;&nbsp;取少分说者

&nbsp;&nbsp;&nbsp;&nbsp;世典善言说&nbsp;&nbsp;&nbsp;&nbsp;彼三尚可受

&nbsp;&nbsp;&nbsp;&nbsp;何况诸如来&nbsp;&nbsp;&nbsp;&nbsp;远离烦恼垢

&nbsp;&nbsp;&nbsp;&nbsp;无漏智慧人&nbsp;&nbsp;&nbsp;&nbsp;所说修多罗

&nbsp;&nbsp;&nbsp;&nbsp;以离于诸佛&nbsp;&nbsp;&nbsp;&nbsp;一切世间中

&nbsp;&nbsp;&nbsp;&nbsp;更无胜智慧&nbsp;&nbsp;&nbsp;&nbsp;如实知法者

&nbsp;&nbsp;&nbsp;&nbsp;如来说了义&nbsp;&nbsp;&nbsp;&nbsp;彼不可思议

&nbsp;&nbsp;&nbsp;&nbsp;思者是谤法&nbsp;&nbsp;&nbsp;&nbsp;不识佛意故

&nbsp;&nbsp;&nbsp;&nbsp;谤圣及坏法&nbsp;&nbsp;&nbsp;&nbsp;此诸邪思惟

&nbsp;&nbsp;&nbsp;&nbsp;烦恼愚痴人&nbsp;&nbsp;&nbsp;&nbsp;妄见所计故

&nbsp;&nbsp;&nbsp;&nbsp;故不应执著&nbsp;&nbsp;&nbsp;&nbsp;邪见诸垢法

&nbsp;&nbsp;&nbsp;&nbsp;以净衣受色&nbsp;&nbsp;&nbsp;&nbsp;垢腻不可染

问曰。以何因缘有此谤法。答曰。偈言。

&nbsp;&nbsp;&nbsp;&nbsp;愚不信白法&nbsp;&nbsp;&nbsp;&nbsp;邪见及憍慢

&nbsp;&nbsp;&nbsp;&nbsp;过去谤法障&nbsp;&nbsp;&nbsp;&nbsp;执著不了义

&nbsp;&nbsp;&nbsp;&nbsp;著供养恭敬&nbsp;&nbsp;&nbsp;&nbsp;唯见于邪法

&nbsp;&nbsp;&nbsp;&nbsp;远离善知识&nbsp;&nbsp;&nbsp;&nbsp;亲近谤法者

&nbsp;&nbsp;&nbsp;&nbsp;乐著小乘法&nbsp;&nbsp;&nbsp;&nbsp;如是等众生

&nbsp;&nbsp;&nbsp;&nbsp;不信于大乘&nbsp;&nbsp;&nbsp;&nbsp;故谤诸佛法

&nbsp;&nbsp;&nbsp;&nbsp;智者不应畏&nbsp;&nbsp;&nbsp;&nbsp;怨家蛇火毒

&nbsp;&nbsp;&nbsp;&nbsp;因陀罗礔礰&nbsp;&nbsp;&nbsp;&nbsp;刀杖诸恶兽

&nbsp;&nbsp;&nbsp;&nbsp;虎狼师子等&nbsp;&nbsp;&nbsp;&nbsp;彼但能断命

&nbsp;&nbsp;&nbsp;&nbsp;不能令人入&nbsp;&nbsp;&nbsp;&nbsp;可畏阿鼻狱

&nbsp;&nbsp;&nbsp;&nbsp;应畏谤深法&nbsp;&nbsp;&nbsp;&nbsp;及谤法知识

&nbsp;&nbsp;&nbsp;&nbsp;决定令人入&nbsp;&nbsp;&nbsp;&nbsp;可畏阿鼻狱

&nbsp;&nbsp;&nbsp;&nbsp;虽近恶知识&nbsp;&nbsp;&nbsp;&nbsp;恶心出佛血

&nbsp;&nbsp;&nbsp;&nbsp;及杀害父母&nbsp;&nbsp;&nbsp;&nbsp;断诸圣人命

&nbsp;&nbsp;&nbsp;&nbsp;破坏和合僧&nbsp;&nbsp;&nbsp;&nbsp;及断诸善根

&nbsp;&nbsp;&nbsp;&nbsp;以系念正法&nbsp;&nbsp;&nbsp;&nbsp;能解脱彼处

&nbsp;&nbsp;&nbsp;&nbsp;若复有余人&nbsp;&nbsp;&nbsp;&nbsp;诽谤甚深法

&nbsp;&nbsp;&nbsp;&nbsp;彼人无量劫&nbsp;&nbsp;&nbsp;&nbsp;不可得解脱

&nbsp;&nbsp;&nbsp;&nbsp;若人令众生&nbsp;&nbsp;&nbsp;&nbsp;觉信如是法

&nbsp;&nbsp;&nbsp;&nbsp;彼是我父母&nbsp;&nbsp;&nbsp;&nbsp;亦是善知识

&nbsp;&nbsp;&nbsp;&nbsp;彼人是智者&nbsp;&nbsp;&nbsp;&nbsp;以如来灭后

&nbsp;&nbsp;&nbsp;&nbsp;回邪见颠倒&nbsp;&nbsp;&nbsp;&nbsp;令入正道故

&nbsp;&nbsp;&nbsp;&nbsp;三宝清净性&nbsp;&nbsp;&nbsp;&nbsp;菩提功德业

&nbsp;&nbsp;&nbsp;&nbsp;我略说七种&nbsp;&nbsp;&nbsp;&nbsp;与佛经相应

&nbsp;&nbsp;&nbsp;&nbsp;依此诸功德&nbsp;&nbsp;&nbsp;&nbsp;愿于命终时

&nbsp;&nbsp;&nbsp;&nbsp;见无量寿佛&nbsp;&nbsp;&nbsp;&nbsp;无边功德身

&nbsp;&nbsp;&nbsp;&nbsp;我及余信者&nbsp;&nbsp;&nbsp;&nbsp;既见彼佛已

&nbsp;&nbsp;&nbsp;&nbsp;愿得离垢眼&nbsp;&nbsp;&nbsp;&nbsp;成无上菩提

论曰。第一教化品。如向偈中已说。应知此论。广门有十一品。中则七品。略唯一品。初释一品。具摄此论法义体相。应知偈言。

&nbsp;&nbsp;&nbsp;&nbsp;佛法及众僧&nbsp;&nbsp;&nbsp;&nbsp;性道功德业

&nbsp;&nbsp;&nbsp;&nbsp;略说此论体&nbsp;&nbsp;&nbsp;&nbsp;七种金刚句

此偈明何义。言金刚者。犹如金刚难可沮坏。所证之义亦复如是。故言金刚。所言句者。以此论句。能与证义为根本故。此明何义。内身证法无言之体。以闻思智难可证得。犹如金刚。名字章句以能诠彼理中证智。随顺正道。能作根本故。名为句。此复何义。有二义故。何谓二义。一难证义。二者因义。是名为义。金刚字句应如是知。

又何谓为义。何谓为字。义者。则有七种证义。何谓七义。一者佛义。二者法义。三者僧义。四者众生义五者菩提义。六者功德义。七者业义。是名为义。是故经言。又第一义谛者。所谓心缘尚不能知。何况名字章句故。所言字者。随以何等名字。章句。言语。风声。能表。能说。能明。能示。此七种义。是名为字。是故经言。又世谛者。谓世间中所用之事。名字章句言语所说故。又此七种金刚句义。如诸经中广说应知。应云何知依佛义故。如来经中告阿难言。阿难。所言如来者。非可见法。是故眼识不能得见故。依法义故。如来经中告阿难言。阿难。所言法者。非可说事。以是故非耳识所闻故。依僧义故。如来经中告阿难言。阿难。所言僧者。名为无为。是故不可身心供养礼拜赞叹故。依众生义故。如来经中告舍利弗言。舍利弗。言众生者。乃是诸佛如来境界。一切声闻辟支佛等。以正智慧不能观察众生之义。何况能证毛道凡夫。于此义中唯信如来。是故舍利弗。随如来信此众生义。舍利弗。言众生者。即是第一义谛。舍利弗言。第一义谛者。即是众生界。舍利弗言。众生界者。即是如来藏。舍利弗言。如来藏者。即是法身故。依菩提义故。经中说言。世尊言阿耨多罗三藐三菩提者。名涅槃界。世尊言。涅槃界者。即是法身故。依功德义故。如来经中告舍利弗言。舍利弗。如来所说法身义者。过于恒沙不离不脱不思议佛法如来智慧功德。舍利弗。如世间灯。明色及触不离不脱。又如摩尼宝珠。明色形相不离不脱。舍利弗。法身之义亦复如是。过于恒沙不离不脱不思议佛法如来智慧功德故。依业义故。如来经中告文殊师利言。文殊师利。如来不分别。不分别无分别。而自然无分别。如所作业自然行故。如是等名略说七种金刚字句。总摄此论体相应知。是故偈言。

&nbsp;&nbsp;&nbsp;&nbsp;七种相次第&nbsp;&nbsp;&nbsp;&nbsp;总持自在王

&nbsp;&nbsp;&nbsp;&nbsp;菩萨修多罗&nbsp;&nbsp;&nbsp;&nbsp;序分有三句

&nbsp;&nbsp;&nbsp;&nbsp;余残四句者&nbsp;&nbsp;&nbsp;&nbsp;在菩萨如来

&nbsp;&nbsp;&nbsp;&nbsp;智慧差别分&nbsp;&nbsp;&nbsp;&nbsp;应当如是知

此偈明何义。以是七种金刚字句。总摄此论。一切佛法广说其相。如陀罗尼自在王经序分中三句。余四句在彼修多罗菩萨如来法差别分。应知云何序分有初三句。彼修多罗序分中言。婆伽婆平等证一切法。善转法轮。善能教化调伏无量诸弟子众。如是三种根本字句。次第示现佛法僧宝。说彼三宝次第生起成就。应知余四句者。说随顺三宝因。成就三宝因。应知此明何义。以诸菩萨于八地中。十自在为首。具足得一切自在。是故菩萨坐于道场胜妙之处。于一切法中。皆得自在是故经言。婆伽婆平等证一切法故。以诸菩萨住九地时。于一切法中。得为无上最大法师。善知一切诸众生心。到一切众生根机第一彼岸。能断一切众生烦恼习气。是故菩萨成大菩提。是故经言。善转法轮故。以诸菩萨于第十地中。得住无上法王位。后能于一切佛所作业。自然而行。常不休息。是故经言。善能教化调伏无量诸弟子众故。彼善能教化调伏无量诸弟子众。即彼经中次后示现。是故经言。与大比丘众俱。如是乃至复有无量菩萨众俱。如是次第。善能教化声闻位地及佛菩提。善能调伏一切烦恼。如是毕竟有无量功德。又说声闻菩萨诸功德已。次说诸佛如来不可思议三昧境界。又说诸佛如来三昧境界已。次说无垢大宝庄严宝殿成就。又说大宝庄严宝殿成就已。次说大众云集种种供养赞叹如来。雨种种衣。雨种种华。雨种种香。如是等。示现佛宝不思议事。应知又复次说妙法庄严法座。又说妙法庄严法座已。次说法门名字及示现功德。此明法宝功德差别。应如又复次说诸菩萨摩诃萨迭共三昧行境界。示现种种功德。此明僧宝功德差别。应知又复次说如来放大光明授诸菩萨摩诃萨太子法王位职。又复次说与大无畏不怯弱辩才。又复赞叹诸佛如来第一功德。又复次说最上第一大乘之法。示现如实修行彼大乘故。于法中证果即彼三宝无上功德次第差别。序分中义大都已竟。应如是知。已说自在王菩萨修多罗序分中三宝。次说佛性义。有六十种法。清净彼功德。何以故。以有彼清净无量功德性。为清净彼性。修六十种法。为此义故。十地经中。数数说金。以为譬喻。为清净彼佛性义故。又复即于此陀罗尼自在王经中。说如来业已。次说不清净大毗琉璃摩尼宝喻。是故经言。善男子。譬如善巧摩尼宝师。善知清净大摩尼宝。向大摩尼宝性山中。取未清净诸摩尼宝。既取彼宝。以严灰洗。严灰洗已。然后复持黑头发衣。以用揩磨。不以为足。勤未休息。次以辛味饮食汁洗。食汁洗已。然后复持衣缠裹木以用揩磨。不以为足。勤未休息。次后复以大药汁洗。药汁洗已。次后复更持细软衣。以用揩磨。以细软衣。用揩磨已。然后远离铜铁等矿毗琉璃垢。方得说言大琉璃宝。善男子。诸佛如来亦复如是。善知不净诸众生性。知已乃为说无常苦无我不净。为惊怖彼乐世众生。令厌世间。入声闻法中。而佛如来不以为足。勤未休息。次为说空无相无愿。令彼众生少解如来所说法轮。而佛如来不以为足。勤未休息。次复为说不退法轮。次说清净波罗蜜行。谓不见三事。令众生入如来境界。如是依种种因。依种种性。入佛法中。入法中已故。名无上最大福田。又复依此自性清净如来性故。经中偈言。

&nbsp;&nbsp;&nbsp;&nbsp;譬如石矿中&nbsp;&nbsp;&nbsp;&nbsp;真金不可见

&nbsp;&nbsp;&nbsp;&nbsp;能清净者见&nbsp;&nbsp;&nbsp;&nbsp;见佛亦如是

向说佛性有六十种净业功德。何谓六十。所谓四种菩萨庄严。八种菩萨光明。十六种菩萨摩诃萨大悲。三十二种诸菩萨业。

已说佛性义。次说佛菩提。有十六种无上菩提大慈悲心。

已说佛菩提。次说诸佛如来功德。所谓十力。四无所畏。十八不共法。

已说功德。次说如来三十二种无上大业。如是七种金刚句义。彼修多罗广说体相。如是应知。问曰。此七种句有何次第。答曰偈言。

&nbsp;&nbsp;&nbsp;&nbsp;从佛次有法&nbsp;&nbsp;&nbsp;&nbsp;次法复有僧

&nbsp;&nbsp;&nbsp;&nbsp;僧次无碍性&nbsp;&nbsp;&nbsp;&nbsp;从性次有智

&nbsp;&nbsp;&nbsp;&nbsp;十力等功德&nbsp;&nbsp;&nbsp;&nbsp;为一切众生

&nbsp;&nbsp;&nbsp;&nbsp;而作利益业&nbsp;&nbsp;&nbsp;&nbsp;有如是次第

已说一品具摄此论法义体相。次说七品具摄此论法义体相。解释偈义应知归敬三宝者。此明何义。所有如来教化众生。彼诸众生归依于佛。尊敬如来。归依于法。尊敬如来。归依于僧。依于三宝。说十二偈。初明佛宝。故说四偈。