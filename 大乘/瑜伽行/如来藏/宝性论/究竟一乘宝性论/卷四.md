## 究竟一乘宝性论卷第四

后魏中印度三藏勒那摩提译

### 无量烦恼所缠品第六

论曰。偈言。

&nbsp;&nbsp;&nbsp;&nbsp;向说如来藏&nbsp;&nbsp;&nbsp;&nbsp;十种义示现

&nbsp;&nbsp;&nbsp;&nbsp;次说烦恼缠&nbsp;&nbsp;&nbsp;&nbsp;以九种譬喻

此偈明何义。向依如来藏说无始世界来彼法恒常住法体不转变。明如来藏有十种义。自此以下依无始世界来烦恼藏所缠。说无始世界来自性清净心具足法身。以九种譬喻明如来藏。过于恒沙烦恼藏所缠。如修多罗说应知。九种譬喻者。如偈说言。

&nbsp;&nbsp;&nbsp;&nbsp;萎华中诸佛&nbsp;&nbsp;&nbsp;&nbsp;众蜂中美蜜

&nbsp;&nbsp;&nbsp;&nbsp;皮糩等中实&nbsp;&nbsp;&nbsp;&nbsp;粪秽中真金

&nbsp;&nbsp;&nbsp;&nbsp;地中珍宝藏&nbsp;&nbsp;&nbsp;&nbsp;诸果子中芽

&nbsp;&nbsp;&nbsp;&nbsp;朽故弊坏衣&nbsp;&nbsp;&nbsp;&nbsp;缠裹真金像

&nbsp;&nbsp;&nbsp;&nbsp;贫贱丑陋女&nbsp;&nbsp;&nbsp;&nbsp;怀转轮圣王

&nbsp;&nbsp;&nbsp;&nbsp;焦黑泥模中&nbsp;&nbsp;&nbsp;&nbsp;有上妙宝像

&nbsp;&nbsp;&nbsp;&nbsp;众生贪嗔痴&nbsp;&nbsp;&nbsp;&nbsp;妄想烦恼等

&nbsp;&nbsp;&nbsp;&nbsp;尘劳诸垢中&nbsp;&nbsp;&nbsp;&nbsp;皆有如来藏

此偈示现何义。自此以下依此略说四偈句义。余残譬喻五十四偈广说应知。此四行偈总略说。彼广偈中义应知。又依彼义。略说二偈。

&nbsp;&nbsp;&nbsp;&nbsp;华蜂糩粪秽&nbsp;&nbsp;&nbsp;&nbsp;地果故坏衣

&nbsp;&nbsp;&nbsp;&nbsp;贫贱女泥模&nbsp;&nbsp;&nbsp;&nbsp;烦恼垢相似

&nbsp;&nbsp;&nbsp;&nbsp;佛蜜实真金&nbsp;&nbsp;&nbsp;&nbsp;宝牙金像王

&nbsp;&nbsp;&nbsp;&nbsp;上妙宝像等&nbsp;&nbsp;&nbsp;&nbsp;如来藏相似

此偈示现何义。偈言。

&nbsp;&nbsp;&nbsp;&nbsp;华蜂等诸喻&nbsp;&nbsp;&nbsp;&nbsp;明众生身中

&nbsp;&nbsp;&nbsp;&nbsp;无始世界来&nbsp;&nbsp;&nbsp;&nbsp;有诸烦恼垢

&nbsp;&nbsp;&nbsp;&nbsp;佛蜜等诸喻&nbsp;&nbsp;&nbsp;&nbsp;明众生身中

&nbsp;&nbsp;&nbsp;&nbsp;无始来具足&nbsp;&nbsp;&nbsp;&nbsp;自性无垢体

又复略说此如来藏。修多罗中明一切众生界从无始世界来客尘烦恼染心。从无始世界来净妙法身如来藏不相舍离。是故经言。依自虚妄染心众生染。依自性清净心众生净。云何自心染。依自心染有九种喻。谓萎华等应知。偈言。

&nbsp;&nbsp;&nbsp;&nbsp;贪嗔痴相续&nbsp;&nbsp;&nbsp;&nbsp;及结使熏集

&nbsp;&nbsp;&nbsp;&nbsp;见修道不净&nbsp;&nbsp;&nbsp;&nbsp;及净地有垢

&nbsp;&nbsp;&nbsp;&nbsp;萎华等诸喻&nbsp;&nbsp;&nbsp;&nbsp;说九种相对

&nbsp;&nbsp;&nbsp;&nbsp;无边烦恼缠&nbsp;&nbsp;&nbsp;&nbsp;故说差别相

此偈明何义。略说有九种烦恼。于自性清净如来法身界中。如萎华等九种譬喻。于诸佛等常外客相诸烦恼垢亦复如是。于真如佛性常客尘相。何等以为九种烦恼。一者贪使烦恼。二者嗔使烦恼。三者痴使烦恼。四者增上贪嗔痴结使烦恼。五者无明住地所摄烦恼。六者见道所断烦恼。七者修道所断烦恼。八者不净地所摄烦恼。九者净地所摄烦恼。此如是等九种烦恼。以彼九种譬喻示现应知。此明何义。世间贪等众生身中所摄烦恼。能作不动地业所缘。成就色界无色界果报。出世间智能断。名为贪嗔痴使烦恼。偈言贪嗔痴相续故。又增上贪嗔痴众生身中所摄烦恼。能作福业罪业行缘。但能成就欲界果报。唯有不净观智能断。名为增上贪嗔痴等结使烦恼。偈言及结使故。又阿罗汉身中所摄烦恼。能作无漏诸业行缘。能生无垢意生身果报。唯如来菩提智能断。名为无明住地所摄烦恼。偈言熏集故。又有二种学人。何等为二。一者凡夫。二者圣人。凡夫身中所摄烦恼。初出世间心见出世间法智能断。名为见道所断烦恼。偈言见道故。圣人身中所摄烦恼。如先见出世间法修道智能断。名为修道所断烦恼。偈言修道故。又不究竟菩萨。谓从初地乃至七地所摄烦恼。七住地中所对治法。八地已上三住地中。修道智能断。名为不净地所摄烦恼。偈言不净故。又毕竟究竟菩萨身中所摄烦恼。八地已上三地修道智所对治法。金刚三昧智能断。名为净地所摄烦恼。偈言及净地有垢故。是名略说九种烦恼次第。萎华等九种譬喻。我已广说应知。又复即此九种烦恼。依八万四千众生行故。有八万四千烦恼差别。如如来智无量无边故。有如是无量无边烦恼缠如来藏故。言无量烦恼藏所缠如来藏。是故偈言。

&nbsp;&nbsp;&nbsp;&nbsp;愚痴及罗汉&nbsp;&nbsp;&nbsp;&nbsp;诸学及大智

&nbsp;&nbsp;&nbsp;&nbsp;次第四种垢&nbsp;&nbsp;&nbsp;&nbsp;及一二复二

&nbsp;&nbsp;&nbsp;&nbsp;如是次第说&nbsp;&nbsp;&nbsp;&nbsp;四凡一圣人

&nbsp;&nbsp;&nbsp;&nbsp;二学二大智&nbsp;&nbsp;&nbsp;&nbsp;名为不净地

此偈明何义。此九种譬喻。于无漏界中如是次第四种譬喻。及第五譬喻。后时二二烦恼诸垢依。烦恼垢染故。言不清净。又复云何知此九种贪等烦恼。于萎华等九种譬喻相似相对。又云何知如来藏于诸佛等九种譬喻相似相对。偈言。

&nbsp;&nbsp;&nbsp;&nbsp;依佛神力故&nbsp;&nbsp;&nbsp;&nbsp;有彼众妙华

&nbsp;&nbsp;&nbsp;&nbsp;初荣时则爱&nbsp;&nbsp;&nbsp;&nbsp;后萎变不爱

&nbsp;&nbsp;&nbsp;&nbsp;如华依荣悴&nbsp;&nbsp;&nbsp;&nbsp;有爱有不爱

&nbsp;&nbsp;&nbsp;&nbsp;贪烦恼亦尔&nbsp;&nbsp;&nbsp;&nbsp;初乐后不乐

&nbsp;&nbsp;&nbsp;&nbsp;群蜂为成蜜&nbsp;&nbsp;&nbsp;&nbsp;嗔心啮诸花

&nbsp;&nbsp;&nbsp;&nbsp;嗔恚心起时&nbsp;&nbsp;&nbsp;&nbsp;生种种苦恼

&nbsp;&nbsp;&nbsp;&nbsp;稻等内坚实&nbsp;&nbsp;&nbsp;&nbsp;外为皮糩覆

&nbsp;&nbsp;&nbsp;&nbsp;如是痴心缠&nbsp;&nbsp;&nbsp;&nbsp;不见内坚实

&nbsp;&nbsp;&nbsp;&nbsp;犹如臭秽粪&nbsp;&nbsp;&nbsp;&nbsp;智观贪亦尔

&nbsp;&nbsp;&nbsp;&nbsp;起欲心诸相&nbsp;&nbsp;&nbsp;&nbsp;结使如秽粪

&nbsp;&nbsp;&nbsp;&nbsp;譬如彼地中&nbsp;&nbsp;&nbsp;&nbsp;种种珍宝藏

&nbsp;&nbsp;&nbsp;&nbsp;众生无天眼&nbsp;&nbsp;&nbsp;&nbsp;是故不能见

&nbsp;&nbsp;&nbsp;&nbsp;如是自在智&nbsp;&nbsp;&nbsp;&nbsp;为无明地覆

&nbsp;&nbsp;&nbsp;&nbsp;众生无智眼&nbsp;&nbsp;&nbsp;&nbsp;是故不能见

&nbsp;&nbsp;&nbsp;&nbsp;如子离皮糩&nbsp;&nbsp;&nbsp;&nbsp;次第生芽等

&nbsp;&nbsp;&nbsp;&nbsp;见道断烦恼&nbsp;&nbsp;&nbsp;&nbsp;次第生诸地

&nbsp;&nbsp;&nbsp;&nbsp;以害身见等&nbsp;&nbsp;&nbsp;&nbsp;摄取妙圣道

&nbsp;&nbsp;&nbsp;&nbsp;修道断烦恼&nbsp;&nbsp;&nbsp;&nbsp;故说弊坏衣

&nbsp;&nbsp;&nbsp;&nbsp;七地中诸垢&nbsp;&nbsp;&nbsp;&nbsp;犹如胎所缠

&nbsp;&nbsp;&nbsp;&nbsp;远离胎藏智&nbsp;&nbsp;&nbsp;&nbsp;无分别淳熟

&nbsp;&nbsp;&nbsp;&nbsp;三地知诸垢&nbsp;&nbsp;&nbsp;&nbsp;如泥模所泥

&nbsp;&nbsp;&nbsp;&nbsp;大智诸菩萨&nbsp;&nbsp;&nbsp;&nbsp;金刚定智断

&nbsp;&nbsp;&nbsp;&nbsp;萎华至泥模&nbsp;&nbsp;&nbsp;&nbsp;如是九种喻

&nbsp;&nbsp;&nbsp;&nbsp;示贪嗔痴等&nbsp;&nbsp;&nbsp;&nbsp;九种烦恼垢

&nbsp;&nbsp;&nbsp;&nbsp;垢中如来藏&nbsp;&nbsp;&nbsp;&nbsp;佛等相对法

&nbsp;&nbsp;&nbsp;&nbsp;如是九种义&nbsp;&nbsp;&nbsp;&nbsp;以三种体摄

此偈明何义。谓依法身自性清净心如来藏等三种实体。有诸佛等九种譬喻相似相对法应知。三种实体者偈言。

&nbsp;&nbsp;&nbsp;&nbsp;法身及真如&nbsp;&nbsp;&nbsp;&nbsp;如来性实体

&nbsp;&nbsp;&nbsp;&nbsp;三种及一种&nbsp;&nbsp;&nbsp;&nbsp;五种喻示现

此偈明何义。初三种喻示现如来法身应知。三种譬喻者。所谓诸佛美蜜坚固。示现法身。偈言法身故。一种譬喻者。所谓真金示现真如。偈言真如故。又何等为五种譬喻。一者地藏。二者树。三者金像。四者转轮圣王五者宝像。能生三种佛身。示现如来性。偈言如来性故。又法身者。偈言。

&nbsp;&nbsp;&nbsp;&nbsp;法身有二种&nbsp;&nbsp;&nbsp;&nbsp;清净真法界

&nbsp;&nbsp;&nbsp;&nbsp;及依彼习气&nbsp;&nbsp;&nbsp;&nbsp;以深浅义说

此偈明何义。诸佛如来有二种法身。何等为二。一者寂静法界身。以无分别智境界故。如是诸佛如来法身。唯自内身法界能证应知。偈言清净真法界故。二者为得彼因。谓彼寂静法界说法。依可化众生说。彼说法应知。以依真如法身有彼说法。名为习气。偈言及依彼习气故。彼说法者。复有二种。一细二粗。细者。所谓为诸菩萨摩诃萨演说甚深秘密法藏。以依第一义谛说故。粗者。所谓种种修多罗祇夜和伽罗那伽陀忧陀那尼陀那等。名字章句种种差别。以依世谛说故。是故偈言。

&nbsp;&nbsp;&nbsp;&nbsp;以出世间法&nbsp;&nbsp;&nbsp;&nbsp;世中无譬喻

&nbsp;&nbsp;&nbsp;&nbsp;是故依彼性&nbsp;&nbsp;&nbsp;&nbsp;还说性譬喻

&nbsp;&nbsp;&nbsp;&nbsp;如美蜜一味&nbsp;&nbsp;&nbsp;&nbsp;微细法亦尔

&nbsp;&nbsp;&nbsp;&nbsp;修多罗等说&nbsp;&nbsp;&nbsp;&nbsp;如种种异味

此偈明何义。诸佛美蜜及坚固等三种譬喻。此明如来真如法身有二种义。一者遍覆一切众生。二者遍身中有无有余残。示现一切众生有如来藏。此以何义。于众生界中无有一众生离如来法身在于法身外。离于如来智在如来智外。如种种色像不离虚空中。是故偈言。

&nbsp;&nbsp;&nbsp;&nbsp;譬如诸色像&nbsp;&nbsp;&nbsp;&nbsp;不离于虚空

&nbsp;&nbsp;&nbsp;&nbsp;如是众生身&nbsp;&nbsp;&nbsp;&nbsp;不离诸佛智

&nbsp;&nbsp;&nbsp;&nbsp;以如是义故&nbsp;&nbsp;&nbsp;&nbsp;说一切众生

&nbsp;&nbsp;&nbsp;&nbsp;皆有如来藏&nbsp;&nbsp;&nbsp;&nbsp;如虚空中色

&nbsp;&nbsp;&nbsp;&nbsp;以性不改变&nbsp;&nbsp;&nbsp;&nbsp;体本来清净

&nbsp;&nbsp;&nbsp;&nbsp;如真金不变&nbsp;&nbsp;&nbsp;&nbsp;故说真如喻

此偈明何义。明彼真如如来之性。乃至邪聚众生身中自性清净心。无异无差别。光明明了。以离客尘诸烦恼故。后时说言。如来法身如是以一真金譬喻。依真如无差别。不离佛法身故。说诸众生皆有如来藏。以自性清净心虽言清净而本来无二法故。是故经中佛告文殊师利言。文殊师利。如来如实知见自身根本清净智。以依自身根本智故。知诸众生有清净身。文殊师利。所谓如来自性清净身。乃至一切众生自性清净身。此二法者。无二无差别。是故偈言。

&nbsp;&nbsp;&nbsp;&nbsp;一切诸众生&nbsp;&nbsp;&nbsp;&nbsp;平等如来藏

&nbsp;&nbsp;&nbsp;&nbsp;真如清净法&nbsp;&nbsp;&nbsp;&nbsp;名为如来体

&nbsp;&nbsp;&nbsp;&nbsp;依如是义故&nbsp;&nbsp;&nbsp;&nbsp;说一切众生

&nbsp;&nbsp;&nbsp;&nbsp;皆有如来藏&nbsp;&nbsp;&nbsp;&nbsp;应当如是知

又复偈言。

&nbsp;&nbsp;&nbsp;&nbsp;佛性有二种&nbsp;&nbsp;&nbsp;&nbsp;一者如地藏

&nbsp;&nbsp;&nbsp;&nbsp;二者如树果&nbsp;&nbsp;&nbsp;&nbsp;无始世界来

&nbsp;&nbsp;&nbsp;&nbsp;自性清净心&nbsp;&nbsp;&nbsp;&nbsp;修行无上道

&nbsp;&nbsp;&nbsp;&nbsp;依二种佛性&nbsp;&nbsp;&nbsp;&nbsp;得出三种身

&nbsp;&nbsp;&nbsp;&nbsp;依初譬喻故&nbsp;&nbsp;&nbsp;&nbsp;知有初法身

&nbsp;&nbsp;&nbsp;&nbsp;依第二譬喻&nbsp;&nbsp;&nbsp;&nbsp;知有二佛身

&nbsp;&nbsp;&nbsp;&nbsp;真佛法身净&nbsp;&nbsp;&nbsp;&nbsp;犹如真金像

&nbsp;&nbsp;&nbsp;&nbsp;以性不改变&nbsp;&nbsp;&nbsp;&nbsp;摄功德实体

&nbsp;&nbsp;&nbsp;&nbsp;证大法王位&nbsp;&nbsp;&nbsp;&nbsp;如转轮圣王

&nbsp;&nbsp;&nbsp;&nbsp;依止镜像体&nbsp;&nbsp;&nbsp;&nbsp;有化佛像现

此偈明何义。余五种譬喻。所谓藏树金像转轮圣王宝像譬喻。示现生彼三佛法身。以依自体性如来之性诸众生藏。是故说言。一切众生有如来藏。此示何义。以诸佛如来有三种身得名义故。此五种喻能作三种佛法身因。以是义故说如来性因。此以何义。此中明性义以为因义以是义故。经中偈言。

&nbsp;&nbsp;&nbsp;&nbsp;无始世来性&nbsp;&nbsp;&nbsp;&nbsp;作诸法依止

&nbsp;&nbsp;&nbsp;&nbsp;依性有诸道&nbsp;&nbsp;&nbsp;&nbsp;及证涅槃果

此偈明何义。无始世界性者。如经说言。诸佛如来依如来藏。说诸众生无始本际不可得知故。所言性者。如圣者胜鬘经言。世尊。如来说如来藏者。是法界藏。出世间法身藏。出世间上上藏。自性清净法身藏。自性清净如来藏故。作诸法依止者。如圣者胜鬘经言。世尊。是故如来藏是依是持是住持是建立。世尊。不离不离智。不断不脱。不异无为。不思议佛法。世尊。亦有断脱异外离离智有为法。亦依亦持亦住持亦建立。依如来藏故。依性有诸道者。如圣者胜鬘经言。世尊。生死者依如来藏。世尊。有如来藏故。说生死。是名善说故。及证涅槃果者。如圣者胜鬘经言。世尊。依如来藏故有生死。依如来藏故证涅槃。世尊。若无如来藏者。不得厌苦乐求涅槃。不欲涅槃不愿涅槃故。此明何义。明如来藏究竟如来法身不差别。真如体相毕竟定佛性体。于一切时一切众生身中皆无余尽应知。此云何知依法相知。是故经言。善男子。此法性法体性自性常住。如来出世若不出世。自性清净本来常住。一切众生有如来藏。此明何义。依法性依法体。依法相应依法方便。此法为如是为不如是。不可思议。一切处依法依法量依法信。得心净得心定。彼不可分别。为实为不实。唯依如来信。是故偈言。

&nbsp;&nbsp;&nbsp;&nbsp;唯依如来信&nbsp;&nbsp;&nbsp;&nbsp;信于第一义

&nbsp;&nbsp;&nbsp;&nbsp;如无眼目者&nbsp;&nbsp;&nbsp;&nbsp;不能见日轮

此偈明何义。略说一切众生界中有四种众生。不识如来藏如生盲人。何等为四。一者凡夫。二者声闻。三者辟支佛。四者初发菩提心菩萨。如圣者胜鬘经中说言。世尊。如来藏者。于身见众生非其境界。世尊。如来藏者。于取四颠倒众生非其境界。世尊。如来藏者。于散乱心失空众生非其境界故。此明何义。身见众生者。谓诸凡夫。以彼凡夫实无色等五阴诸法而取以为有我我所。虚妄执著我我所慢。于离身见等灭谛无漏性甘露之法。信亦不能。何况出世间一切智境界如来藏能证能解。无有是处。又取四颠倒诸众生者。所谓声闻辟支佛人。以彼声闻辟支佛等应修行如来藏常。而不修行如来藏以为常。以颠倒取一切法无常。修行如来藏无常。乐无常修行。以不知不觉故。应修行如来藏乐。而不修行如来藏以为乐。以颠倒取一切法皆苦。修行如来藏苦。乐苦修行。以不知不觉故。应修行如来藏我。而不修行如来藏以为我。以颠倒取一切法无我。修行如来藏无我。乐无我修行。以不知不觉故。应修行如来藏净。而不修行如来藏以为净。以颠倒取一切法不净。修行如来藏不净。乐不净修行。以不知不觉故。如是声闻辟支佛等。一切不能如实随顺法身修行。以是义故。第一彼岸常乐我净法。非彼声闻辟支佛等所知境界。如是乐颠倒无常苦无我不净相等。彼如来藏非其境界。如是之义大般涅槃修多罗中。池水譬喻广明此义应知。彼经中言。迦叶。譬如春时有诸人等在大池浴乘船游戏。失琉璃宝没深水中。是时诸人悉共入水求觅是宝。竞捉瓦石草木沙砾。各各自谓得琉璃珠。欢喜持出乃知非真。是时宝珠犹在水中。以珠力故水皆澄清。于是大众乃见宝珠故在水下。犹如仰观虚空月形。是时众中有一智人。以方便力安徐入水即便得珠。汝等比丘。不应如是修集无常苦无我想不净想等以为真实。如彼诸人各以瓦石草木沙砾而为宝珠。汝等应当善学方便在在处处常修我想常乐净想。复应当知。先所修集四法相貌悉是颠倒。欲得真实修诸想者。如彼智人巧出宝珠。所谓我想常乐净想故。又散乱心失空众生者。谓初发心菩萨。离空如来藏义。以失变坏物修行。名为空解脱门。此以何义。初发心菩萨起如是心。实有法断灭后时得涅槃。如是菩萨失空如来藏修行。又复有人以空为有物。我应得空。又生如是心。离色等法别更有空。我应修行令得彼空。彼人不知空以何等法是如来藏。偈言。

&nbsp;&nbsp;&nbsp;&nbsp;不空如来藏&nbsp;&nbsp;&nbsp;&nbsp;谓无上佛法

&nbsp;&nbsp;&nbsp;&nbsp;不相舍离相&nbsp;&nbsp;&nbsp;&nbsp;不增减一法

&nbsp;&nbsp;&nbsp;&nbsp;如来无为身&nbsp;&nbsp;&nbsp;&nbsp;自性本来净

&nbsp;&nbsp;&nbsp;&nbsp;客尘虚妄染&nbsp;&nbsp;&nbsp;&nbsp;本来自性空

此偈明何义。不减一法者。不减烦恼。不增一法者。真如性中不增一法。以不舍离清净体故偈言不相舍离相不增减一法故。是故圣者胜鬘经言。世尊。有二种如来藏空智。世尊。空如来藏。若离若脱若异一切烦恼藏。世尊。不空如来藏。过于恒沙不离不脱不异。不思议佛法故。如是以何等烦恼以何等处无。如是如实见知名为空智。又何等诸佛法。何处具足有。如是如实见知名不空智。如是明离有无二边如实知空相。此二偈中明如是义。又众生若离如是空智。彼人则是佛境界外名不相应。不得定不得一心。以是义故。名散乱心失空众生。何以故。以离第一义空智门无分别境界不可得证不可得见是故圣者胜鬘经言。世尊。如来藏智名为空智。世尊。如来藏空智者。一切声闻辟支佛等。本所不见。本所不得。本所不证。本所不会。世尊。一切苦灭唯佛得证。坏一切烦恼藏。修一切灭苦道故。如是此如来藏。以法界藏故。身见等众生不能得见。已说以身见相对治真实法界未现前故。又如是出世间法身如来藏。非颠倒众生境界。已说以无常等世间法对治出世间法界未现前故。又如是自性清净法界如来空藏。非散乱心失空众生境界。已说以烦恼垢客尘染。空自性清净功德法不相舍离。出世间法身得名故。此明何义。又依一味等味法界无差别智门观察出世间自性清净法身。是名如实知见真如。是故经说。十住菩萨唯能少分见如来藏。何况凡夫二乘人等。是故偈言。

&nbsp;&nbsp;&nbsp;&nbsp;譬如薄云中&nbsp;&nbsp;&nbsp;&nbsp;见虚空有日

&nbsp;&nbsp;&nbsp;&nbsp;净慧诸圣人&nbsp;&nbsp;&nbsp;&nbsp;见佛亦如是

&nbsp;&nbsp;&nbsp;&nbsp;声闻辟支佛&nbsp;&nbsp;&nbsp;&nbsp;如无眼目者

&nbsp;&nbsp;&nbsp;&nbsp;不能观如来&nbsp;&nbsp;&nbsp;&nbsp;如盲不见日

&nbsp;&nbsp;&nbsp;&nbsp;所知一切法&nbsp;&nbsp;&nbsp;&nbsp;有无量无边

&nbsp;&nbsp;&nbsp;&nbsp;遍虚空法界&nbsp;&nbsp;&nbsp;&nbsp;无量智能见

&nbsp;&nbsp;&nbsp;&nbsp;诸如来法身&nbsp;&nbsp;&nbsp;&nbsp;充满一切处

&nbsp;&nbsp;&nbsp;&nbsp;佛智慧能见&nbsp;&nbsp;&nbsp;&nbsp;以无量智故

### 究竟一乘宝性论为何义说品第七

问曰。真如佛性如来藏义住无障阂究竟菩萨地。菩萨第一圣人亦非境界。以是一切智者境界故。若如是者。何故乃为愚痴颠倒凡夫人说。答曰。以是义故。略说四偈。

&nbsp;&nbsp;&nbsp;&nbsp;处处经中说&nbsp;&nbsp;&nbsp;&nbsp;内外一切空

&nbsp;&nbsp;&nbsp;&nbsp;有为法如云&nbsp;&nbsp;&nbsp;&nbsp;及如梦幻等

&nbsp;&nbsp;&nbsp;&nbsp;此中何故说&nbsp;&nbsp;&nbsp;&nbsp;一切诸众生

&nbsp;&nbsp;&nbsp;&nbsp;皆有如来性&nbsp;&nbsp;&nbsp;&nbsp;而不说空寂

&nbsp;&nbsp;&nbsp;&nbsp;以有怯弱心&nbsp;&nbsp;&nbsp;&nbsp;轻慢诸众生

&nbsp;&nbsp;&nbsp;&nbsp;执著虚妄法&nbsp;&nbsp;&nbsp;&nbsp;谤真如佛性

&nbsp;&nbsp;&nbsp;&nbsp;计身有神我&nbsp;&nbsp;&nbsp;&nbsp;为令如是等

&nbsp;&nbsp;&nbsp;&nbsp;远离五种过&nbsp;&nbsp;&nbsp;&nbsp;故说有佛性

此四行偈以十一偈略释应知。偈言。

&nbsp;&nbsp;&nbsp;&nbsp;诸修多罗中&nbsp;&nbsp;&nbsp;&nbsp;说有为诸法

&nbsp;&nbsp;&nbsp;&nbsp;谓烦恼业等&nbsp;&nbsp;&nbsp;&nbsp;如云等虚妄

&nbsp;&nbsp;&nbsp;&nbsp;烦恼犹如云&nbsp;&nbsp;&nbsp;&nbsp;所作业如梦

&nbsp;&nbsp;&nbsp;&nbsp;如幻阴亦尔&nbsp;&nbsp;&nbsp;&nbsp;烦恼业生故

&nbsp;&nbsp;&nbsp;&nbsp;先已如是说&nbsp;&nbsp;&nbsp;&nbsp;此究竟论中

&nbsp;&nbsp;&nbsp;&nbsp;为离五种过&nbsp;&nbsp;&nbsp;&nbsp;说有真如性

&nbsp;&nbsp;&nbsp;&nbsp;以众生不闻&nbsp;&nbsp;&nbsp;&nbsp;不发菩提心

&nbsp;&nbsp;&nbsp;&nbsp;或有怯弱心&nbsp;&nbsp;&nbsp;&nbsp;欺自身诸过

&nbsp;&nbsp;&nbsp;&nbsp;未发菩提心&nbsp;&nbsp;&nbsp;&nbsp;生起欺慢意

&nbsp;&nbsp;&nbsp;&nbsp;见发菩提心&nbsp;&nbsp;&nbsp;&nbsp;我胜彼菩萨

&nbsp;&nbsp;&nbsp;&nbsp;如是憍慢人&nbsp;&nbsp;&nbsp;&nbsp;不起正智心

&nbsp;&nbsp;&nbsp;&nbsp;是故虚妄取&nbsp;&nbsp;&nbsp;&nbsp;不知如实法

&nbsp;&nbsp;&nbsp;&nbsp;妄取众生过&nbsp;&nbsp;&nbsp;&nbsp;不知客染心

&nbsp;&nbsp;&nbsp;&nbsp;实无彼诸过&nbsp;&nbsp;&nbsp;&nbsp;自性净功德

&nbsp;&nbsp;&nbsp;&nbsp;以取虚妄过&nbsp;&nbsp;&nbsp;&nbsp;不知实功德

&nbsp;&nbsp;&nbsp;&nbsp;是故不得生&nbsp;&nbsp;&nbsp;&nbsp;自他平等慈

&nbsp;&nbsp;&nbsp;&nbsp;闻彼真如性&nbsp;&nbsp;&nbsp;&nbsp;起大勇猛力

&nbsp;&nbsp;&nbsp;&nbsp;及恭敬世尊&nbsp;&nbsp;&nbsp;&nbsp;智慧及大悲

&nbsp;&nbsp;&nbsp;&nbsp;生增长五法&nbsp;&nbsp;&nbsp;&nbsp;不退转平等

&nbsp;&nbsp;&nbsp;&nbsp;无一切诸过&nbsp;&nbsp;&nbsp;&nbsp;唯有诸功德

&nbsp;&nbsp;&nbsp;&nbsp;取一切众生&nbsp;&nbsp;&nbsp;&nbsp;如我身无异

&nbsp;&nbsp;&nbsp;&nbsp;速疾得成就&nbsp;&nbsp;&nbsp;&nbsp;无上佛菩提

### 究竟一乘宝性论身转清净成菩提品第八

论曰。已说有垢如。自此以下说无垢如应知。无垢如者。谓诸佛如来。于无漏法界中远离一切种种诸垢。转杂秽身得净妙身。依八句义略差别说彼真如性无漏法身应知。何等为八偈言。

&nbsp;&nbsp;&nbsp;&nbsp;净得及远离&nbsp;&nbsp;&nbsp;&nbsp;自他利相应

&nbsp;&nbsp;&nbsp;&nbsp;依止深快大&nbsp;&nbsp;&nbsp;&nbsp;时数如彼法

是名八种句义。次第一偈示现八种义者。何谓八种。一者实体。二者因。三者果。四者业。五者相应。六者行。七者常。八者不可思议。实体者。向说如来藏不离烦恼藏所缠。以远离诸烦恼转身得清净。是名为实体应知。偈言净故。是故圣者胜鬘经言。世尊。若于无量烦恼藏所缠如来藏不疑惑者。于出无量烦恼藏法身亦无疑惑故。因者。有二种无分别智。一者出世间无分别智。二者依出世间智。得世间出世间依止行智是名为因。偈言得故。果者。即依此得得证智果。是名为果。偈言远离故。业者。有二种远离。一者远离烦恼障。二者远离智障。如是次第故名远离。如是远离自利利他成就。是名为业。偈言自他利故。相应者。自利利他得无量功德。常毕竟住持。是名相应。偈言相应故。行常不思议者。谓三种佛法身。无始世界来作众生利益常不休息。不可思议。偈言依止深快大故。以是义故。略说偈言。

&nbsp;&nbsp;&nbsp;&nbsp;实体因果业&nbsp;&nbsp;&nbsp;&nbsp;及以相应行

&nbsp;&nbsp;&nbsp;&nbsp;常不可思议&nbsp;&nbsp;&nbsp;&nbsp;名佛地应知

又依实体依因。于佛地中及得彼方便因故。说三偈。

&nbsp;&nbsp;&nbsp;&nbsp;向说佛法身&nbsp;&nbsp;&nbsp;&nbsp;自性清净体

&nbsp;&nbsp;&nbsp;&nbsp;为诸烦恼垢&nbsp;&nbsp;&nbsp;&nbsp;客尘所染污

&nbsp;&nbsp;&nbsp;&nbsp;譬如虚空中&nbsp;&nbsp;&nbsp;&nbsp;离垢净日月

&nbsp;&nbsp;&nbsp;&nbsp;为彼厚密云&nbsp;&nbsp;&nbsp;&nbsp;罗网之所覆

&nbsp;&nbsp;&nbsp;&nbsp;佛功德无垢&nbsp;&nbsp;&nbsp;&nbsp;常恒及不变

&nbsp;&nbsp;&nbsp;&nbsp;不分别诸法&nbsp;&nbsp;&nbsp;&nbsp;得无漏真智

此三行偈以四行偈略释应知。偈言。

&nbsp;&nbsp;&nbsp;&nbsp;佛身不舍离&nbsp;&nbsp;&nbsp;&nbsp;清净真妙法

&nbsp;&nbsp;&nbsp;&nbsp;如虚空日月&nbsp;&nbsp;&nbsp;&nbsp;智离染不二

&nbsp;&nbsp;&nbsp;&nbsp;过恒沙佛法&nbsp;&nbsp;&nbsp;&nbsp;明净诸功德

&nbsp;&nbsp;&nbsp;&nbsp;非作法相应&nbsp;&nbsp;&nbsp;&nbsp;不离彼实体

&nbsp;&nbsp;&nbsp;&nbsp;烦恼及智障&nbsp;&nbsp;&nbsp;&nbsp;彼法实无体

&nbsp;&nbsp;&nbsp;&nbsp;常为客尘染&nbsp;&nbsp;&nbsp;&nbsp;是故说云喻

&nbsp;&nbsp;&nbsp;&nbsp;远离彼二因&nbsp;&nbsp;&nbsp;&nbsp;向二无分别

&nbsp;&nbsp;&nbsp;&nbsp;无分别真智&nbsp;&nbsp;&nbsp;&nbsp;及依彼所得

此偈明何义。向说转身实体清净。又清净者略有二种。何等为二。一者自性清净。二者离垢清净。自性清净者。谓性解脱无所舍离。以彼自性清净心体不舍一切客尘烦恼。以彼本来不相应故。离垢清净者。谓得解脱。又彼解脱不离一切法。如水不离诸尘垢等而言清净。以自性清净心远离客尘诸烦恼垢更无余故。又依彼果离垢清净故。说四偈。

&nbsp;&nbsp;&nbsp;&nbsp;如清净池水&nbsp;&nbsp;&nbsp;&nbsp;无有诸尘浊

&nbsp;&nbsp;&nbsp;&nbsp;种种杂花树&nbsp;&nbsp;&nbsp;&nbsp;周匝常围绕

&nbsp;&nbsp;&nbsp;&nbsp;如月离罗睺&nbsp;&nbsp;&nbsp;&nbsp;日无云翳等

&nbsp;&nbsp;&nbsp;&nbsp;无垢功德具&nbsp;&nbsp;&nbsp;&nbsp;显现即彼体

&nbsp;&nbsp;&nbsp;&nbsp;蜂王美味蜜&nbsp;&nbsp;&nbsp;&nbsp;坚实净真金

&nbsp;&nbsp;&nbsp;&nbsp;宝藏大果树&nbsp;&nbsp;&nbsp;&nbsp;无垢真金像

&nbsp;&nbsp;&nbsp;&nbsp;转轮圣王身&nbsp;&nbsp;&nbsp;&nbsp;妙宝如来像

&nbsp;&nbsp;&nbsp;&nbsp;如是等诸法&nbsp;&nbsp;&nbsp;&nbsp;即是如来身

此四行偈以八行偈略释应知。偈言。

&nbsp;&nbsp;&nbsp;&nbsp;贪等客烦恼&nbsp;&nbsp;&nbsp;&nbsp;犹如浊水尘

&nbsp;&nbsp;&nbsp;&nbsp;无分别上智&nbsp;&nbsp;&nbsp;&nbsp;果法如池水

&nbsp;&nbsp;&nbsp;&nbsp;示现佛法身&nbsp;&nbsp;&nbsp;&nbsp;一切诸功德

&nbsp;&nbsp;&nbsp;&nbsp;依彼证智果&nbsp;&nbsp;&nbsp;&nbsp;是故如是说

&nbsp;&nbsp;&nbsp;&nbsp;贪如浊水尘&nbsp;&nbsp;&nbsp;&nbsp;净法杂垢染

&nbsp;&nbsp;&nbsp;&nbsp;可化诸众生&nbsp;&nbsp;&nbsp;&nbsp;如绕池藕花

&nbsp;&nbsp;&nbsp;&nbsp;禅定习气润&nbsp;&nbsp;&nbsp;&nbsp;远离嗔罗睺

&nbsp;&nbsp;&nbsp;&nbsp;以大慈悲水&nbsp;&nbsp;&nbsp;&nbsp;遍益诸众生

&nbsp;&nbsp;&nbsp;&nbsp;如十五日月&nbsp;&nbsp;&nbsp;&nbsp;远离云罗网

&nbsp;&nbsp;&nbsp;&nbsp;光明照众生&nbsp;&nbsp;&nbsp;&nbsp;能除诸幽闇

&nbsp;&nbsp;&nbsp;&nbsp;佛无垢日月&nbsp;&nbsp;&nbsp;&nbsp;离痴云罗网

&nbsp;&nbsp;&nbsp;&nbsp;智光照众生&nbsp;&nbsp;&nbsp;&nbsp;除灭诸黑闇

&nbsp;&nbsp;&nbsp;&nbsp;得无等等法&nbsp;&nbsp;&nbsp;&nbsp;能与妙法味

&nbsp;&nbsp;&nbsp;&nbsp;诸佛如蜜坚&nbsp;&nbsp;&nbsp;&nbsp;远离蜂糩障

&nbsp;&nbsp;&nbsp;&nbsp;真实妙功德&nbsp;&nbsp;&nbsp;&nbsp;除断诸贫穷

&nbsp;&nbsp;&nbsp;&nbsp;能与解脱势&nbsp;&nbsp;&nbsp;&nbsp;故说金树喻

&nbsp;&nbsp;&nbsp;&nbsp;法宝真实身&nbsp;&nbsp;&nbsp;&nbsp;增上两足尊

&nbsp;&nbsp;&nbsp;&nbsp;胜色毕竟成&nbsp;&nbsp;&nbsp;&nbsp;故说后三喻

又向说以二种智依自利利他业。何者为二。一者出世间无分别智。二者依出世间无分别智。转身得身行因远离烦恼。得证智果故。又何者是成就自利。谓得解脱远离烦恼障远离智障。得无障碍清净法身。是名成就自身利益。又何者是成就他利益。既得成就自身利已。无始世来自然依彼二种佛身。示现世间自在力行。是名成就他身利益。又依自利利他。成就业义故。说四偈。

&nbsp;&nbsp;&nbsp;&nbsp;无漏及遍至&nbsp;&nbsp;&nbsp;&nbsp;不灭法与恒

&nbsp;&nbsp;&nbsp;&nbsp;清凉不变异&nbsp;&nbsp;&nbsp;&nbsp;不退寂净处

&nbsp;&nbsp;&nbsp;&nbsp;诸佛如来身&nbsp;&nbsp;&nbsp;&nbsp;如虚空无相

&nbsp;&nbsp;&nbsp;&nbsp;为诸胜智者&nbsp;&nbsp;&nbsp;&nbsp;作六根境界

&nbsp;&nbsp;&nbsp;&nbsp;示现微妙色&nbsp;&nbsp;&nbsp;&nbsp;出于妙音声

&nbsp;&nbsp;&nbsp;&nbsp;令嗅佛戒香&nbsp;&nbsp;&nbsp;&nbsp;与佛妙法味

&nbsp;&nbsp;&nbsp;&nbsp;使觉三昧触&nbsp;&nbsp;&nbsp;&nbsp;令知深妙法

&nbsp;&nbsp;&nbsp;&nbsp;细思惟稠林&nbsp;&nbsp;&nbsp;&nbsp;佛离虚空相

此四行偈以八行偈略释应知。偈言。

&nbsp;&nbsp;&nbsp;&nbsp;略说二种法&nbsp;&nbsp;&nbsp;&nbsp;业智应当知

&nbsp;&nbsp;&nbsp;&nbsp;满足解脱身&nbsp;&nbsp;&nbsp;&nbsp;清净真法身

&nbsp;&nbsp;&nbsp;&nbsp;解脱身法身&nbsp;&nbsp;&nbsp;&nbsp;二及一应知

&nbsp;&nbsp;&nbsp;&nbsp;谓无漏遍至&nbsp;&nbsp;&nbsp;&nbsp;及究竟无为

&nbsp;&nbsp;&nbsp;&nbsp;烦恼尽无漏&nbsp;&nbsp;&nbsp;&nbsp;及习气灭故

&nbsp;&nbsp;&nbsp;&nbsp;无阂及无障&nbsp;&nbsp;&nbsp;&nbsp;智遍至应知

&nbsp;&nbsp;&nbsp;&nbsp;无为以不灭&nbsp;&nbsp;&nbsp;&nbsp;实体不失故

&nbsp;&nbsp;&nbsp;&nbsp;不失名为本&nbsp;&nbsp;&nbsp;&nbsp;恒等句解释

&nbsp;&nbsp;&nbsp;&nbsp;对于恒等句&nbsp;&nbsp;&nbsp;&nbsp;有四失应知

&nbsp;&nbsp;&nbsp;&nbsp;死无常及转&nbsp;&nbsp;&nbsp;&nbsp;不可思议退

&nbsp;&nbsp;&nbsp;&nbsp;以无死故恒&nbsp;&nbsp;&nbsp;&nbsp;以常故清凉

&nbsp;&nbsp;&nbsp;&nbsp;不转故不变&nbsp;&nbsp;&nbsp;&nbsp;寂静故不退

&nbsp;&nbsp;&nbsp;&nbsp;彼究竟足迹&nbsp;&nbsp;&nbsp;&nbsp;净智白法体

&nbsp;&nbsp;&nbsp;&nbsp;具足色声等&nbsp;&nbsp;&nbsp;&nbsp;示现于诸根

&nbsp;&nbsp;&nbsp;&nbsp;如虚空无相&nbsp;&nbsp;&nbsp;&nbsp;而现色等相

&nbsp;&nbsp;&nbsp;&nbsp;法身亦如是&nbsp;&nbsp;&nbsp;&nbsp;具六根境界

此偈明何义。经中说言。如虚空相诸佛亦尔者。此依第一义。诸佛如来清净法身自体相不共法故。作如是说。以是义故。金刚般若波罗蜜经言。须菩提。于意云何。可以三十二大人相成就得见如来不。须菩提言。如我解佛所说义者。不以相成就得见如来。佛言。如是如是。须菩提。不以相成就得见如来。须菩提。若以相成就观如来者。转轮圣王应是如来。是故非以相成就得见如来故。此明何义。以依如来第一义谛清净法身明如是义。又依相应义故。说二偈。

&nbsp;&nbsp;&nbsp;&nbsp;如空不思议&nbsp;&nbsp;&nbsp;&nbsp;常恒及清凉

&nbsp;&nbsp;&nbsp;&nbsp;不变与寂静&nbsp;&nbsp;&nbsp;&nbsp;遍离诸分别

&nbsp;&nbsp;&nbsp;&nbsp;一切处不著&nbsp;&nbsp;&nbsp;&nbsp;离阂粗涩触

&nbsp;&nbsp;&nbsp;&nbsp;亦不可见取&nbsp;&nbsp;&nbsp;&nbsp;佛净心无垢

此二行偈以八行偈略释应知。偈言。

&nbsp;&nbsp;&nbsp;&nbsp;解脱身法身&nbsp;&nbsp;&nbsp;&nbsp;示自利利他

&nbsp;&nbsp;&nbsp;&nbsp;依自利利他&nbsp;&nbsp;&nbsp;&nbsp;彼处相应义

&nbsp;&nbsp;&nbsp;&nbsp;一切诸功德&nbsp;&nbsp;&nbsp;&nbsp;不思议应知

&nbsp;&nbsp;&nbsp;&nbsp;以非三慧境&nbsp;&nbsp;&nbsp;&nbsp;一切种智知

&nbsp;&nbsp;&nbsp;&nbsp;诸众生佛体&nbsp;&nbsp;&nbsp;&nbsp;细故非闻境

&nbsp;&nbsp;&nbsp;&nbsp;第一非思思&nbsp;&nbsp;&nbsp;&nbsp;以出世深密

&nbsp;&nbsp;&nbsp;&nbsp;世修慧不知&nbsp;&nbsp;&nbsp;&nbsp;诸愚痴凡夫

&nbsp;&nbsp;&nbsp;&nbsp;本来未曾见&nbsp;&nbsp;&nbsp;&nbsp;如盲不瞩色

&nbsp;&nbsp;&nbsp;&nbsp;二乘如婴儿&nbsp;&nbsp;&nbsp;&nbsp;不见日月轮

&nbsp;&nbsp;&nbsp;&nbsp;以不生故常&nbsp;&nbsp;&nbsp;&nbsp;以不灭故恒

&nbsp;&nbsp;&nbsp;&nbsp;离二故清凉&nbsp;&nbsp;&nbsp;&nbsp;法性住不变

&nbsp;&nbsp;&nbsp;&nbsp;证灭故寂静&nbsp;&nbsp;&nbsp;&nbsp;一切觉故遍

&nbsp;&nbsp;&nbsp;&nbsp;不住不分别&nbsp;&nbsp;&nbsp;&nbsp;离烦恼不著

&nbsp;&nbsp;&nbsp;&nbsp;无智障离阂&nbsp;&nbsp;&nbsp;&nbsp;柔软离粗涩

&nbsp;&nbsp;&nbsp;&nbsp;无色不可见&nbsp;&nbsp;&nbsp;&nbsp;离相不可取

&nbsp;&nbsp;&nbsp;&nbsp;以自性故净&nbsp;&nbsp;&nbsp;&nbsp;离染故无垢

此偈明何义。虚空譬喻者。明诸佛如来无为诸功德不离佛法身。于所有诸有得不可思议胜大方便业胜大悲业胜大智业。为与一切众生乐相无垢清净三种佛身。所谓实佛受法乐佛及化身佛。常不休息常不断绝。自然修行。以为利益一切众生应知。以不共余人唯诸佛如来法身相应故。此明何义。以依此身相应诸行差别故。说八偈。

&nbsp;&nbsp;&nbsp;&nbsp;非初非中后&nbsp;&nbsp;&nbsp;&nbsp;不破坏不二

&nbsp;&nbsp;&nbsp;&nbsp;远离于三界&nbsp;&nbsp;&nbsp;&nbsp;无垢无分别

&nbsp;&nbsp;&nbsp;&nbsp;此甚深境界&nbsp;&nbsp;&nbsp;&nbsp;非二乘所知

&nbsp;&nbsp;&nbsp;&nbsp;具胜三昧慧&nbsp;&nbsp;&nbsp;&nbsp;如是人能见

&nbsp;&nbsp;&nbsp;&nbsp;出过于恒沙&nbsp;&nbsp;&nbsp;&nbsp;不思议功德

&nbsp;&nbsp;&nbsp;&nbsp;唯如来成就&nbsp;&nbsp;&nbsp;&nbsp;不与余人共

&nbsp;&nbsp;&nbsp;&nbsp;如来妙色身&nbsp;&nbsp;&nbsp;&nbsp;清净无垢体

&nbsp;&nbsp;&nbsp;&nbsp;远离诸烦恼&nbsp;&nbsp;&nbsp;&nbsp;及一切习气

&nbsp;&nbsp;&nbsp;&nbsp;种种胜妙法&nbsp;&nbsp;&nbsp;&nbsp;光明以为体

&nbsp;&nbsp;&nbsp;&nbsp;令众生解脱&nbsp;&nbsp;&nbsp;&nbsp;常无有休息

&nbsp;&nbsp;&nbsp;&nbsp;所作不思议&nbsp;&nbsp;&nbsp;&nbsp;如摩尼宝王

&nbsp;&nbsp;&nbsp;&nbsp;能现种种形&nbsp;&nbsp;&nbsp;&nbsp;而彼体非实

&nbsp;&nbsp;&nbsp;&nbsp;为世间说法&nbsp;&nbsp;&nbsp;&nbsp;示现寂静处

&nbsp;&nbsp;&nbsp;&nbsp;教化使淳熟&nbsp;&nbsp;&nbsp;&nbsp;授记令入道

&nbsp;&nbsp;&nbsp;&nbsp;如来镜像身&nbsp;&nbsp;&nbsp;&nbsp;而不离本体

&nbsp;&nbsp;&nbsp;&nbsp;犹如一切色&nbsp;&nbsp;&nbsp;&nbsp;不离于虚空

此八行偈以二十五偈略释应知。偈言。

&nbsp;&nbsp;&nbsp;&nbsp;向说佛法身&nbsp;&nbsp;&nbsp;&nbsp;及一切种智

&nbsp;&nbsp;&nbsp;&nbsp;自在与涅槃&nbsp;&nbsp;&nbsp;&nbsp;及第一义谛

&nbsp;&nbsp;&nbsp;&nbsp;不可思议法&nbsp;&nbsp;&nbsp;&nbsp;应供等功德

&nbsp;&nbsp;&nbsp;&nbsp;唯自身内证&nbsp;&nbsp;&nbsp;&nbsp;应当如是知

&nbsp;&nbsp;&nbsp;&nbsp;彼三身差别&nbsp;&nbsp;&nbsp;&nbsp;实法报化等

&nbsp;&nbsp;&nbsp;&nbsp;所谓深快大&nbsp;&nbsp;&nbsp;&nbsp;无量功德身

&nbsp;&nbsp;&nbsp;&nbsp;明实体身者&nbsp;&nbsp;&nbsp;&nbsp;谓诸佛法身

&nbsp;&nbsp;&nbsp;&nbsp;略说五种相&nbsp;&nbsp;&nbsp;&nbsp;五功德应知

&nbsp;&nbsp;&nbsp;&nbsp;无为无差别&nbsp;&nbsp;&nbsp;&nbsp;远离于二边

&nbsp;&nbsp;&nbsp;&nbsp;出离烦恼障&nbsp;&nbsp;&nbsp;&nbsp;智障三昧障

&nbsp;&nbsp;&nbsp;&nbsp;以离一切垢&nbsp;&nbsp;&nbsp;&nbsp;故圣人境界

&nbsp;&nbsp;&nbsp;&nbsp;清净光明照&nbsp;&nbsp;&nbsp;&nbsp;以法性如是

&nbsp;&nbsp;&nbsp;&nbsp;无量阿僧祇&nbsp;&nbsp;&nbsp;&nbsp;不可数思议

&nbsp;&nbsp;&nbsp;&nbsp;无等诸功德&nbsp;&nbsp;&nbsp;&nbsp;到第一彼岸

&nbsp;&nbsp;&nbsp;&nbsp;实法身相应&nbsp;&nbsp;&nbsp;&nbsp;以快不可数

&nbsp;&nbsp;&nbsp;&nbsp;非思量境界&nbsp;&nbsp;&nbsp;&nbsp;及远离习气

&nbsp;&nbsp;&nbsp;&nbsp;无边等佛法&nbsp;&nbsp;&nbsp;&nbsp;次第不离报

&nbsp;&nbsp;&nbsp;&nbsp;受种种法味&nbsp;&nbsp;&nbsp;&nbsp;示现诸妙色

&nbsp;&nbsp;&nbsp;&nbsp;净慈悲习气&nbsp;&nbsp;&nbsp;&nbsp;无虚妄分别

&nbsp;&nbsp;&nbsp;&nbsp;利益诸众生&nbsp;&nbsp;&nbsp;&nbsp;自然无休息

&nbsp;&nbsp;&nbsp;&nbsp;如如意宝珠&nbsp;&nbsp;&nbsp;&nbsp;满足众生心

&nbsp;&nbsp;&nbsp;&nbsp;受乐佛如是&nbsp;&nbsp;&nbsp;&nbsp;神通力自在

&nbsp;&nbsp;&nbsp;&nbsp;此神力自在&nbsp;&nbsp;&nbsp;&nbsp;略说有五种

&nbsp;&nbsp;&nbsp;&nbsp;说法及可见&nbsp;&nbsp;&nbsp;&nbsp;诸业不休息

&nbsp;&nbsp;&nbsp;&nbsp;及休息隐没&nbsp;&nbsp;&nbsp;&nbsp;示现不实体

&nbsp;&nbsp;&nbsp;&nbsp;是名要略说&nbsp;&nbsp;&nbsp;&nbsp;有五种自在

&nbsp;&nbsp;&nbsp;&nbsp;如摩尼宝珠&nbsp;&nbsp;&nbsp;&nbsp;依种种诸色

&nbsp;&nbsp;&nbsp;&nbsp;异本生诸相&nbsp;&nbsp;&nbsp;&nbsp;一切皆不实

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;方便力示现

&nbsp;&nbsp;&nbsp;&nbsp;从兜率陀退&nbsp;&nbsp;&nbsp;&nbsp;次第入胎生

&nbsp;&nbsp;&nbsp;&nbsp;习学诸伎艺&nbsp;&nbsp;&nbsp;&nbsp;婴儿入王宫

&nbsp;&nbsp;&nbsp;&nbsp;厌离诸欲相&nbsp;&nbsp;&nbsp;&nbsp;出家行苦行

&nbsp;&nbsp;&nbsp;&nbsp;推问诸外道&nbsp;&nbsp;&nbsp;&nbsp;往诣于道场

&nbsp;&nbsp;&nbsp;&nbsp;降伏诸魔众&nbsp;&nbsp;&nbsp;&nbsp;成大妙觉尊

&nbsp;&nbsp;&nbsp;&nbsp;转无上法轮&nbsp;&nbsp;&nbsp;&nbsp;入无余涅槃

&nbsp;&nbsp;&nbsp;&nbsp;于不清净国&nbsp;&nbsp;&nbsp;&nbsp;现如是等事

&nbsp;&nbsp;&nbsp;&nbsp;世间无休息&nbsp;&nbsp;&nbsp;&nbsp;宣说无常苦

&nbsp;&nbsp;&nbsp;&nbsp;无我寂静名&nbsp;&nbsp;&nbsp;&nbsp;方便智慧力

&nbsp;&nbsp;&nbsp;&nbsp;令彼诸众生&nbsp;&nbsp;&nbsp;&nbsp;厌离三界苦

&nbsp;&nbsp;&nbsp;&nbsp;后入于涅槃&nbsp;&nbsp;&nbsp;&nbsp;以入寂静道

&nbsp;&nbsp;&nbsp;&nbsp;诸声闻人等&nbsp;&nbsp;&nbsp;&nbsp;有是虚妄相

&nbsp;&nbsp;&nbsp;&nbsp;言我得涅槃&nbsp;&nbsp;&nbsp;&nbsp;法华等诸经

&nbsp;&nbsp;&nbsp;&nbsp;皆说如实法&nbsp;&nbsp;&nbsp;&nbsp;般若方便摄

&nbsp;&nbsp;&nbsp;&nbsp;回先虚妄心&nbsp;&nbsp;&nbsp;&nbsp;令淳熟上乘

&nbsp;&nbsp;&nbsp;&nbsp;授妙菩提记&nbsp;&nbsp;&nbsp;&nbsp;微细大势力

&nbsp;&nbsp;&nbsp;&nbsp;令愚痴众生&nbsp;&nbsp;&nbsp;&nbsp;过险难恶道

&nbsp;&nbsp;&nbsp;&nbsp;深快及以大&nbsp;&nbsp;&nbsp;&nbsp;次第说应知

&nbsp;&nbsp;&nbsp;&nbsp;初法身如来&nbsp;&nbsp;&nbsp;&nbsp;第二色身佛

&nbsp;&nbsp;&nbsp;&nbsp;譬如虚空中&nbsp;&nbsp;&nbsp;&nbsp;有一切色身

&nbsp;&nbsp;&nbsp;&nbsp;于初佛身中&nbsp;&nbsp;&nbsp;&nbsp;最后身亦尔

自此以下。即依如是三种佛身。为乐众生利益众生。略说二偈。

&nbsp;&nbsp;&nbsp;&nbsp;世尊体常住&nbsp;&nbsp;&nbsp;&nbsp;以修无量因

&nbsp;&nbsp;&nbsp;&nbsp;众生界不尽&nbsp;&nbsp;&nbsp;&nbsp;慈悲心如意

&nbsp;&nbsp;&nbsp;&nbsp;智成就相应&nbsp;&nbsp;&nbsp;&nbsp;法中得自在

&nbsp;&nbsp;&nbsp;&nbsp;降伏诸魔怨&nbsp;&nbsp;&nbsp;&nbsp;体寂静故常

此二行偈以六行偈略释应知。偈言。

&nbsp;&nbsp;&nbsp;&nbsp;弃舍身命财&nbsp;&nbsp;&nbsp;&nbsp;摄取诸佛法

&nbsp;&nbsp;&nbsp;&nbsp;为利益众生&nbsp;&nbsp;&nbsp;&nbsp;究竟满本愿

&nbsp;&nbsp;&nbsp;&nbsp;得清净佛身&nbsp;&nbsp;&nbsp;&nbsp;起大慈悲心

&nbsp;&nbsp;&nbsp;&nbsp;修行四如意&nbsp;&nbsp;&nbsp;&nbsp;依彼力住世

&nbsp;&nbsp;&nbsp;&nbsp;以成就妙智&nbsp;&nbsp;&nbsp;&nbsp;离有涅槃心

&nbsp;&nbsp;&nbsp;&nbsp;常得心三昧&nbsp;&nbsp;&nbsp;&nbsp;成就乐相应

&nbsp;&nbsp;&nbsp;&nbsp;常在于世间&nbsp;&nbsp;&nbsp;&nbsp;不为世法染

&nbsp;&nbsp;&nbsp;&nbsp;得净甘露处&nbsp;&nbsp;&nbsp;&nbsp;故离一切魔

&nbsp;&nbsp;&nbsp;&nbsp;诸佛本不生&nbsp;&nbsp;&nbsp;&nbsp;本来寂静故

&nbsp;&nbsp;&nbsp;&nbsp;以常可归依&nbsp;&nbsp;&nbsp;&nbsp;故言归依我

&nbsp;&nbsp;&nbsp;&nbsp;初七种譬喻&nbsp;&nbsp;&nbsp;&nbsp;如来色身常

&nbsp;&nbsp;&nbsp;&nbsp;后三种譬喻&nbsp;&nbsp;&nbsp;&nbsp;善逝法身常

此偈明何义。诸佛如来依法身转得无上身。不可思议应知。依不可思议故。说二偈。

&nbsp;&nbsp;&nbsp;&nbsp;非言语所说&nbsp;&nbsp;&nbsp;&nbsp;第一义谛摄

&nbsp;&nbsp;&nbsp;&nbsp;离诸觉观地&nbsp;&nbsp;&nbsp;&nbsp;无譬喻可说

&nbsp;&nbsp;&nbsp;&nbsp;最上胜妙法&nbsp;&nbsp;&nbsp;&nbsp;不取有涅槃

&nbsp;&nbsp;&nbsp;&nbsp;非三乘所知&nbsp;&nbsp;&nbsp;&nbsp;唯是佛境界

此二行偈以五行偈略释应知。偈言。

&nbsp;&nbsp;&nbsp;&nbsp;不可得思议&nbsp;&nbsp;&nbsp;&nbsp;以离言语相

&nbsp;&nbsp;&nbsp;&nbsp;离言语相者&nbsp;&nbsp;&nbsp;&nbsp;以第一义摄

&nbsp;&nbsp;&nbsp;&nbsp;第一义摄者&nbsp;&nbsp;&nbsp;&nbsp;非思量境界

&nbsp;&nbsp;&nbsp;&nbsp;非思量境者&nbsp;&nbsp;&nbsp;&nbsp;以无譬喻知

&nbsp;&nbsp;&nbsp;&nbsp;无譬喻知者&nbsp;&nbsp;&nbsp;&nbsp;以最胜无上

&nbsp;&nbsp;&nbsp;&nbsp;最胜无上者&nbsp;&nbsp;&nbsp;&nbsp;不取有涅槃

&nbsp;&nbsp;&nbsp;&nbsp;不取是二者&nbsp;&nbsp;&nbsp;&nbsp;不取功德过

&nbsp;&nbsp;&nbsp;&nbsp;前五种譬喻&nbsp;&nbsp;&nbsp;&nbsp;微细不思议

&nbsp;&nbsp;&nbsp;&nbsp;如来法身常&nbsp;&nbsp;&nbsp;&nbsp;第六譬喻者

&nbsp;&nbsp;&nbsp;&nbsp;以得自在故&nbsp;&nbsp;&nbsp;&nbsp;如来色身常

### 究竟一乘宝性论如来功德品第九

论曰。已说无垢真如法身。次说依彼无垢真如法身一切功德。如摩尼宝不离光明形色诸相。如来法身无量无边自性清净无垢功德。亦复如是。以是义故依佛功德。次说二偈。

&nbsp;&nbsp;&nbsp;&nbsp;自利亦利他&nbsp;&nbsp;&nbsp;&nbsp;第一义谛身

&nbsp;&nbsp;&nbsp;&nbsp;依彼真谛身&nbsp;&nbsp;&nbsp;&nbsp;有此世谛体

&nbsp;&nbsp;&nbsp;&nbsp;果远离淳熟&nbsp;&nbsp;&nbsp;&nbsp;此中具足有

&nbsp;&nbsp;&nbsp;&nbsp;六十四种法&nbsp;&nbsp;&nbsp;&nbsp;诸功德差别

此偈示现何义。偈言。

&nbsp;&nbsp;&nbsp;&nbsp;于自身成就&nbsp;&nbsp;&nbsp;&nbsp;住持诸佛法

&nbsp;&nbsp;&nbsp;&nbsp;故摄第一身&nbsp;&nbsp;&nbsp;&nbsp;为他身住持

&nbsp;&nbsp;&nbsp;&nbsp;诸如来世尊&nbsp;&nbsp;&nbsp;&nbsp;故有世谛体

&nbsp;&nbsp;&nbsp;&nbsp;佛无量功德&nbsp;&nbsp;&nbsp;&nbsp;初身摄应知

&nbsp;&nbsp;&nbsp;&nbsp;十力四无畏&nbsp;&nbsp;&nbsp;&nbsp;大丈夫相等

&nbsp;&nbsp;&nbsp;&nbsp;彼受乐报体&nbsp;&nbsp;&nbsp;&nbsp;第二佛身摄

此偈明何义。明十力等六十四种佛身功德。此云何知。依彼义故。略说二偈。

&nbsp;&nbsp;&nbsp;&nbsp;佛力金刚杵&nbsp;&nbsp;&nbsp;&nbsp;破无智者障

&nbsp;&nbsp;&nbsp;&nbsp;如来无所畏&nbsp;&nbsp;&nbsp;&nbsp;处众如师子

&nbsp;&nbsp;&nbsp;&nbsp;如来不共法&nbsp;&nbsp;&nbsp;&nbsp;清净如虚空

&nbsp;&nbsp;&nbsp;&nbsp;如彼水中月&nbsp;&nbsp;&nbsp;&nbsp;众生二种见

自此已下功德品中余残论偈。依此二偈次第示现彼十力等六十四种如来功德。如陀罗尼自在王经广说应知。初依十力故。说二偈。

&nbsp;&nbsp;&nbsp;&nbsp;处非处果报&nbsp;&nbsp;&nbsp;&nbsp;业及于诸根

&nbsp;&nbsp;&nbsp;&nbsp;性信至处道&nbsp;&nbsp;&nbsp;&nbsp;离垢诸禅定

&nbsp;&nbsp;&nbsp;&nbsp;忆念过去世&nbsp;&nbsp;&nbsp;&nbsp;天眼寂静智

&nbsp;&nbsp;&nbsp;&nbsp;如是等诸句&nbsp;&nbsp;&nbsp;&nbsp;说十种力名

又依四无畏故。说三偈。

&nbsp;&nbsp;&nbsp;&nbsp;如实觉诸法&nbsp;&nbsp;&nbsp;&nbsp;遮诸阂道障

&nbsp;&nbsp;&nbsp;&nbsp;说道得无漏&nbsp;&nbsp;&nbsp;&nbsp;是四种无畏

&nbsp;&nbsp;&nbsp;&nbsp;于所知境界&nbsp;&nbsp;&nbsp;&nbsp;毕竟知自他

&nbsp;&nbsp;&nbsp;&nbsp;自知教他知&nbsp;&nbsp;&nbsp;&nbsp;此非遮障道

&nbsp;&nbsp;&nbsp;&nbsp;能证胜妙果&nbsp;&nbsp;&nbsp;&nbsp;自得令他得

&nbsp;&nbsp;&nbsp;&nbsp;说自他利谛&nbsp;&nbsp;&nbsp;&nbsp;是诸处无畏

又依十八不共佛法故说八偈。

&nbsp;&nbsp;&nbsp;&nbsp;佛无过无诤&nbsp;&nbsp;&nbsp;&nbsp;无妄念等失

&nbsp;&nbsp;&nbsp;&nbsp;无不定散心&nbsp;&nbsp;&nbsp;&nbsp;无种种诸想

&nbsp;&nbsp;&nbsp;&nbsp;无作意护心&nbsp;&nbsp;&nbsp;&nbsp;欲精进不退

&nbsp;&nbsp;&nbsp;&nbsp;念慧及解脱&nbsp;&nbsp;&nbsp;&nbsp;知见等不退

&nbsp;&nbsp;&nbsp;&nbsp;诸业智为本&nbsp;&nbsp;&nbsp;&nbsp;知三世无障

&nbsp;&nbsp;&nbsp;&nbsp;佛十八功德&nbsp;&nbsp;&nbsp;&nbsp;及余不说者

&nbsp;&nbsp;&nbsp;&nbsp;佛身口无失&nbsp;&nbsp;&nbsp;&nbsp;若他来破坏

&nbsp;&nbsp;&nbsp;&nbsp;内心无动相&nbsp;&nbsp;&nbsp;&nbsp;非作心舍心

&nbsp;&nbsp;&nbsp;&nbsp;世尊欲精进&nbsp;&nbsp;&nbsp;&nbsp;念净智解脱

&nbsp;&nbsp;&nbsp;&nbsp;知见常不失&nbsp;&nbsp;&nbsp;&nbsp;示现可知境

&nbsp;&nbsp;&nbsp;&nbsp;一切诸业等&nbsp;&nbsp;&nbsp;&nbsp;智为本展转

&nbsp;&nbsp;&nbsp;&nbsp;三世无障阂&nbsp;&nbsp;&nbsp;&nbsp;广大智行常

&nbsp;&nbsp;&nbsp;&nbsp;是名如来体&nbsp;&nbsp;&nbsp;&nbsp;大智慧相应

&nbsp;&nbsp;&nbsp;&nbsp;觉彼大菩提&nbsp;&nbsp;&nbsp;&nbsp;最上胜妙法

&nbsp;&nbsp;&nbsp;&nbsp;为一切众生&nbsp;&nbsp;&nbsp;&nbsp;转于大法轮

&nbsp;&nbsp;&nbsp;&nbsp;无畏胜妙法&nbsp;&nbsp;&nbsp;&nbsp;令彼得解脱

又依三十二大人相故。说十一偈。

&nbsp;&nbsp;&nbsp;&nbsp;足下相平满&nbsp;&nbsp;&nbsp;&nbsp;具足千辐轮

&nbsp;&nbsp;&nbsp;&nbsp;跟佣趺上隆&nbsp;&nbsp;&nbsp;&nbsp;伊尼鹿王[跳-兆 專]

&nbsp;&nbsp;&nbsp;&nbsp;手足悉柔软&nbsp;&nbsp;&nbsp;&nbsp;诸指皆纤长

&nbsp;&nbsp;&nbsp;&nbsp;鹅王网缦指&nbsp;&nbsp;&nbsp;&nbsp;臂肘上下佣

&nbsp;&nbsp;&nbsp;&nbsp;两肩前后平&nbsp;&nbsp;&nbsp;&nbsp;左右俱圆满

&nbsp;&nbsp;&nbsp;&nbsp;立能手过膝&nbsp;&nbsp;&nbsp;&nbsp;马王阴藏相

&nbsp;&nbsp;&nbsp;&nbsp;身佣相洪雅&nbsp;&nbsp;&nbsp;&nbsp;如尼拘树王

&nbsp;&nbsp;&nbsp;&nbsp;体相七处满&nbsp;&nbsp;&nbsp;&nbsp;上半如师子

&nbsp;&nbsp;&nbsp;&nbsp;威德势坚固&nbsp;&nbsp;&nbsp;&nbsp;犹如那罗延

&nbsp;&nbsp;&nbsp;&nbsp;身色新净妙&nbsp;&nbsp;&nbsp;&nbsp;柔软金色皮

&nbsp;&nbsp;&nbsp;&nbsp;净软细平密&nbsp;&nbsp;&nbsp;&nbsp;一孔一毛生

&nbsp;&nbsp;&nbsp;&nbsp;毛柔软上靡&nbsp;&nbsp;&nbsp;&nbsp;微细轮右旋

&nbsp;&nbsp;&nbsp;&nbsp;身净光圆匝&nbsp;&nbsp;&nbsp;&nbsp;顶上相高显

&nbsp;&nbsp;&nbsp;&nbsp;项如孔雀王&nbsp;&nbsp;&nbsp;&nbsp;颐方若师子

&nbsp;&nbsp;&nbsp;&nbsp;发净金精色&nbsp;&nbsp;&nbsp;&nbsp;喻如因陀罗

&nbsp;&nbsp;&nbsp;&nbsp;额上白毫相&nbsp;&nbsp;&nbsp;&nbsp;通面净光明

&nbsp;&nbsp;&nbsp;&nbsp;口含四十齿&nbsp;&nbsp;&nbsp;&nbsp;二牙白逾雪

&nbsp;&nbsp;&nbsp;&nbsp;深密内外明&nbsp;&nbsp;&nbsp;&nbsp;上下齿平齐

&nbsp;&nbsp;&nbsp;&nbsp;迦陵频伽声&nbsp;&nbsp;&nbsp;&nbsp;妙音深远声

&nbsp;&nbsp;&nbsp;&nbsp;所食至喉现&nbsp;&nbsp;&nbsp;&nbsp;得味中上味

&nbsp;&nbsp;&nbsp;&nbsp;细薄广长舌&nbsp;&nbsp;&nbsp;&nbsp;二目淳绀色

&nbsp;&nbsp;&nbsp;&nbsp;瞬眼若牛王&nbsp;&nbsp;&nbsp;&nbsp;功德如莲华

&nbsp;&nbsp;&nbsp;&nbsp;如是说人尊&nbsp;&nbsp;&nbsp;&nbsp;妙相三十二

&nbsp;&nbsp;&nbsp;&nbsp;一一不杂乱&nbsp;&nbsp;&nbsp;&nbsp;普身不可嫌

此佛十力四无所畏十八不共法。三十二大人相。略集一处。是名六十四种功德应知。偈言。

&nbsp;&nbsp;&nbsp;&nbsp;六十四功德&nbsp;&nbsp;&nbsp;&nbsp;修因及果报

&nbsp;&nbsp;&nbsp;&nbsp;一一各差别&nbsp;&nbsp;&nbsp;&nbsp;宝经次第说

此偈明何义。向说诸佛如来六十四种功德因果差别。依此次第宝女经中广说应知。又复依此四处。次第有四种喻。谓金刚杵及师子王。虚空譬喻水中月等。有九行偈。依彼九偈。略说偈言。

&nbsp;&nbsp;&nbsp;&nbsp;冲过无慈心&nbsp;&nbsp;&nbsp;&nbsp;不共他无心

&nbsp;&nbsp;&nbsp;&nbsp;故说杵师子&nbsp;&nbsp;&nbsp;&nbsp;空水中月喻

又依十力金刚杵喻故。说二偈。

&nbsp;&nbsp;&nbsp;&nbsp;处非处果性&nbsp;&nbsp;&nbsp;&nbsp;众生诸信根

&nbsp;&nbsp;&nbsp;&nbsp;种种道修地&nbsp;&nbsp;&nbsp;&nbsp;过宿命差别

&nbsp;&nbsp;&nbsp;&nbsp;天眼漏尽等&nbsp;&nbsp;&nbsp;&nbsp;佛力金刚杵

&nbsp;&nbsp;&nbsp;&nbsp;能刺碎散斫&nbsp;&nbsp;&nbsp;&nbsp;痴铠山墙树

此偈示现何义。略说偈言。

&nbsp;&nbsp;&nbsp;&nbsp;诸如来六力&nbsp;&nbsp;&nbsp;&nbsp;次第三及一

&nbsp;&nbsp;&nbsp;&nbsp;所知境界中&nbsp;&nbsp;&nbsp;&nbsp;离三昧诸障

&nbsp;&nbsp;&nbsp;&nbsp;及离余垢障&nbsp;&nbsp;&nbsp;&nbsp;譬如破散截

&nbsp;&nbsp;&nbsp;&nbsp;铠墙及树等&nbsp;&nbsp;&nbsp;&nbsp;亦重亦坚固

&nbsp;&nbsp;&nbsp;&nbsp;亦不可破坏&nbsp;&nbsp;&nbsp;&nbsp;如来十种力

&nbsp;&nbsp;&nbsp;&nbsp;犹如彼金刚&nbsp;&nbsp;&nbsp;&nbsp;故说金刚杵

又依四无畏师子王喻故。说二偈。

&nbsp;&nbsp;&nbsp;&nbsp;譬如师子王&nbsp;&nbsp;&nbsp;&nbsp;诸兽中自在

&nbsp;&nbsp;&nbsp;&nbsp;常处于山林&nbsp;&nbsp;&nbsp;&nbsp;不怖畏诸兽

&nbsp;&nbsp;&nbsp;&nbsp;佛人王亦尔&nbsp;&nbsp;&nbsp;&nbsp;处于诸群众

&nbsp;&nbsp;&nbsp;&nbsp;不畏及善住&nbsp;&nbsp;&nbsp;&nbsp;坚固奋迅等

此偈示现何义。略说偈言。

&nbsp;&nbsp;&nbsp;&nbsp;知病苦知因&nbsp;&nbsp;&nbsp;&nbsp;远离彼苦因

&nbsp;&nbsp;&nbsp;&nbsp;说圣道妙药&nbsp;&nbsp;&nbsp;&nbsp;为离病证灭

&nbsp;&nbsp;&nbsp;&nbsp;远离诸怖畏&nbsp;&nbsp;&nbsp;&nbsp;善住奋迅城

&nbsp;&nbsp;&nbsp;&nbsp;佛王在大众&nbsp;&nbsp;&nbsp;&nbsp;无畏如师子

&nbsp;&nbsp;&nbsp;&nbsp;以知一切法&nbsp;&nbsp;&nbsp;&nbsp;是故能善住

&nbsp;&nbsp;&nbsp;&nbsp;一切处不畏&nbsp;&nbsp;&nbsp;&nbsp;离愚痴凡夫

&nbsp;&nbsp;&nbsp;&nbsp;二乘及清净&nbsp;&nbsp;&nbsp;&nbsp;以见我无等

&nbsp;&nbsp;&nbsp;&nbsp;于一切法中&nbsp;&nbsp;&nbsp;&nbsp;心常定坚固

&nbsp;&nbsp;&nbsp;&nbsp;何故名奋迅&nbsp;&nbsp;&nbsp;&nbsp;过无明住地

&nbsp;&nbsp;&nbsp;&nbsp;自在无阂处&nbsp;&nbsp;&nbsp;&nbsp;是故名奋迅

又依十八不共法虚空譬喻故。说三偈。

&nbsp;&nbsp;&nbsp;&nbsp;地水火风等&nbsp;&nbsp;&nbsp;&nbsp;彼法空中无

&nbsp;&nbsp;&nbsp;&nbsp;诸色中亦无&nbsp;&nbsp;&nbsp;&nbsp;虚空无阂法

&nbsp;&nbsp;&nbsp;&nbsp;诸佛无障碍&nbsp;&nbsp;&nbsp;&nbsp;犹如虚空相

&nbsp;&nbsp;&nbsp;&nbsp;如来在世间&nbsp;&nbsp;&nbsp;&nbsp;如地水火风

&nbsp;&nbsp;&nbsp;&nbsp;而诸佛如来&nbsp;&nbsp;&nbsp;&nbsp;所有诸功德

&nbsp;&nbsp;&nbsp;&nbsp;乃至无一法&nbsp;&nbsp;&nbsp;&nbsp;共余世间有

此偈示现何义。略说偈言。

&nbsp;&nbsp;&nbsp;&nbsp;声闻及空行&nbsp;&nbsp;&nbsp;&nbsp;智者及自在

&nbsp;&nbsp;&nbsp;&nbsp;上上微细法&nbsp;&nbsp;&nbsp;&nbsp;故示现五大

&nbsp;&nbsp;&nbsp;&nbsp;诸众生受用&nbsp;&nbsp;&nbsp;&nbsp;如地水火风

&nbsp;&nbsp;&nbsp;&nbsp;离世离出世&nbsp;&nbsp;&nbsp;&nbsp;故说虚空大

&nbsp;&nbsp;&nbsp;&nbsp;三十二功德&nbsp;&nbsp;&nbsp;&nbsp;依止法身有

&nbsp;&nbsp;&nbsp;&nbsp;如世间灯炷&nbsp;&nbsp;&nbsp;&nbsp;明暖及色相

&nbsp;&nbsp;&nbsp;&nbsp;相应无差别&nbsp;&nbsp;&nbsp;&nbsp;诸如来法身

&nbsp;&nbsp;&nbsp;&nbsp;一切诸功德&nbsp;&nbsp;&nbsp;&nbsp;无差别亦尔

又依三十二大丈夫相水中月喻故。说二偈。

&nbsp;&nbsp;&nbsp;&nbsp;秋空无云曀&nbsp;&nbsp;&nbsp;&nbsp;月在天及水

&nbsp;&nbsp;&nbsp;&nbsp;一切世间人&nbsp;&nbsp;&nbsp;&nbsp;皆见月势力

&nbsp;&nbsp;&nbsp;&nbsp;清净佛轮中&nbsp;&nbsp;&nbsp;&nbsp;具功德势力

&nbsp;&nbsp;&nbsp;&nbsp;佛子见如来&nbsp;&nbsp;&nbsp;&nbsp;功德身亦尔

此偈示现何义。略说偈言。

&nbsp;&nbsp;&nbsp;&nbsp;三十二功德&nbsp;&nbsp;&nbsp;&nbsp;见者生欢喜

&nbsp;&nbsp;&nbsp;&nbsp;依法报化身&nbsp;&nbsp;&nbsp;&nbsp;三种佛而有

&nbsp;&nbsp;&nbsp;&nbsp;法身净无垢&nbsp;&nbsp;&nbsp;&nbsp;远离于世间

&nbsp;&nbsp;&nbsp;&nbsp;在如来轮中&nbsp;&nbsp;&nbsp;&nbsp;众生见二处

&nbsp;&nbsp;&nbsp;&nbsp;如清净水中&nbsp;&nbsp;&nbsp;&nbsp;见于月影像

&nbsp;&nbsp;&nbsp;&nbsp;是三十二相&nbsp;&nbsp;&nbsp;&nbsp;依色身得名

&nbsp;&nbsp;&nbsp;&nbsp;如摩尼宝珠&nbsp;&nbsp;&nbsp;&nbsp;不离光色相

&nbsp;&nbsp;&nbsp;&nbsp;色身亦如是&nbsp;&nbsp;&nbsp;&nbsp;不离三十二

### 究竟一乘宝性论自然不休息佛业品第十

论曰。已说无垢诸佛功德。次说诸佛如来作业。彼诸佛业自然而行常不休息。教化众生应知。此依略说。有二种法自然而行。以是义故。依诸佛业自然而行。常不休息常作佛事故。说六偈。

&nbsp;&nbsp;&nbsp;&nbsp;于可化众生&nbsp;&nbsp;&nbsp;&nbsp;以教化方便

&nbsp;&nbsp;&nbsp;&nbsp;起化众生业&nbsp;&nbsp;&nbsp;&nbsp;教化众生界

&nbsp;&nbsp;&nbsp;&nbsp;诸佛自在人&nbsp;&nbsp;&nbsp;&nbsp;于可化众生

&nbsp;&nbsp;&nbsp;&nbsp;常待处待时&nbsp;&nbsp;&nbsp;&nbsp;自然作佛事

&nbsp;&nbsp;&nbsp;&nbsp;遍觉知大乘&nbsp;&nbsp;&nbsp;&nbsp;最妙功德聚

&nbsp;&nbsp;&nbsp;&nbsp;如大海水宝&nbsp;&nbsp;&nbsp;&nbsp;如来智亦尔

&nbsp;&nbsp;&nbsp;&nbsp;菩提广无边&nbsp;&nbsp;&nbsp;&nbsp;犹如虚空界

&nbsp;&nbsp;&nbsp;&nbsp;于无量功德&nbsp;&nbsp;&nbsp;&nbsp;大智慧日光

&nbsp;&nbsp;&nbsp;&nbsp;遍照诸众生&nbsp;&nbsp;&nbsp;&nbsp;有佛妙法身

&nbsp;&nbsp;&nbsp;&nbsp;无垢功德藏&nbsp;&nbsp;&nbsp;&nbsp;如我身无异

&nbsp;&nbsp;&nbsp;&nbsp;烦恼障智障&nbsp;&nbsp;&nbsp;&nbsp;云雾罗网覆

&nbsp;&nbsp;&nbsp;&nbsp;诸佛慈悲风&nbsp;&nbsp;&nbsp;&nbsp;吹令散灭尽

此六行偈义以十四偈略释应知。偈言。

&nbsp;&nbsp;&nbsp;&nbsp;以何等性智&nbsp;&nbsp;&nbsp;&nbsp;何者何处时

&nbsp;&nbsp;&nbsp;&nbsp;作业无分别&nbsp;&nbsp;&nbsp;&nbsp;是故业自然

&nbsp;&nbsp;&nbsp;&nbsp;以何等根性&nbsp;&nbsp;&nbsp;&nbsp;诸众生可度

&nbsp;&nbsp;&nbsp;&nbsp;以何等智慧&nbsp;&nbsp;&nbsp;&nbsp;能度诸众生

&nbsp;&nbsp;&nbsp;&nbsp;又以何者是&nbsp;&nbsp;&nbsp;&nbsp;化众生方便

&nbsp;&nbsp;&nbsp;&nbsp;众生以何处&nbsp;&nbsp;&nbsp;&nbsp;何时中可化

&nbsp;&nbsp;&nbsp;&nbsp;进趣及功德&nbsp;&nbsp;&nbsp;&nbsp;为果为摄取

&nbsp;&nbsp;&nbsp;&nbsp;彼障及断障&nbsp;&nbsp;&nbsp;&nbsp;诸缘不分别

&nbsp;&nbsp;&nbsp;&nbsp;进趣谓十地&nbsp;&nbsp;&nbsp;&nbsp;功德因二谛

&nbsp;&nbsp;&nbsp;&nbsp;果谓大菩提&nbsp;&nbsp;&nbsp;&nbsp;摄菩提眷属

&nbsp;&nbsp;&nbsp;&nbsp;彼障谓无边&nbsp;&nbsp;&nbsp;&nbsp;烦恼及习气

&nbsp;&nbsp;&nbsp;&nbsp;断障谓大慈&nbsp;&nbsp;&nbsp;&nbsp;及大悲心等

&nbsp;&nbsp;&nbsp;&nbsp;是名一切时&nbsp;&nbsp;&nbsp;&nbsp;常种种因缘

&nbsp;&nbsp;&nbsp;&nbsp;如是等六处&nbsp;&nbsp;&nbsp;&nbsp;次第说应知

&nbsp;&nbsp;&nbsp;&nbsp;如大海水宝&nbsp;&nbsp;&nbsp;&nbsp;空日地云风

&nbsp;&nbsp;&nbsp;&nbsp;诸地如大海&nbsp;&nbsp;&nbsp;&nbsp;智水功德宝

&nbsp;&nbsp;&nbsp;&nbsp;菩提如空界&nbsp;&nbsp;&nbsp;&nbsp;广无中后边

&nbsp;&nbsp;&nbsp;&nbsp;为利益众生&nbsp;&nbsp;&nbsp;&nbsp;二种业如日

&nbsp;&nbsp;&nbsp;&nbsp;能悉遍照知&nbsp;&nbsp;&nbsp;&nbsp;一切众生界

&nbsp;&nbsp;&nbsp;&nbsp;皆有如来性&nbsp;&nbsp;&nbsp;&nbsp;如地中伏藏

&nbsp;&nbsp;&nbsp;&nbsp;犹如彼大地&nbsp;&nbsp;&nbsp;&nbsp;体安固不动

&nbsp;&nbsp;&nbsp;&nbsp;为利益众生&nbsp;&nbsp;&nbsp;&nbsp;见彼我无别

&nbsp;&nbsp;&nbsp;&nbsp;客尘烦恼等&nbsp;&nbsp;&nbsp;&nbsp;本自无体性

&nbsp;&nbsp;&nbsp;&nbsp;一切皆虚妄&nbsp;&nbsp;&nbsp;&nbsp;如云聚不实

&nbsp;&nbsp;&nbsp;&nbsp;起大慈悲心&nbsp;&nbsp;&nbsp;&nbsp;犹如猛风吹

&nbsp;&nbsp;&nbsp;&nbsp;烦恼智障尽&nbsp;&nbsp;&nbsp;&nbsp;如彼云聚散

&nbsp;&nbsp;&nbsp;&nbsp;化事未究竟&nbsp;&nbsp;&nbsp;&nbsp;故常在世间

&nbsp;&nbsp;&nbsp;&nbsp;从本际以来&nbsp;&nbsp;&nbsp;&nbsp;自然不休息

问曰。如向所说诸佛如来不生不灭。若如是者即无为法。无为法者不修行业。云何自然不休息常教化众生事。答曰。为示现彼诸佛大事断诸疑惑。是故依彼不可思议无垢清净诸佛境界。示现大事故。以譬喻说一行偈。

&nbsp;&nbsp;&nbsp;&nbsp;帝释妙鼓云&nbsp;&nbsp;&nbsp;&nbsp;梵天日摩尼

&nbsp;&nbsp;&nbsp;&nbsp;响及虚空地&nbsp;&nbsp;&nbsp;&nbsp;如来身亦尔

依此一行修多罗摄取义。偈九种譬喻。自此以下广说余残六十六偈应知。又复依彼广说偈义。九种譬喻略说彼义。及以次第广说如来无上利益一切众生修行究竟。以十九偈解释应知。偈言。

&nbsp;&nbsp;&nbsp;&nbsp;远离一切业&nbsp;&nbsp;&nbsp;&nbsp;未曾见有果

&nbsp;&nbsp;&nbsp;&nbsp;为一切疑人&nbsp;&nbsp;&nbsp;&nbsp;除诸疑网故

&nbsp;&nbsp;&nbsp;&nbsp;说九种譬喻&nbsp;&nbsp;&nbsp;&nbsp;彼修多罗名

&nbsp;&nbsp;&nbsp;&nbsp;广说此诸法&nbsp;&nbsp;&nbsp;&nbsp;彼修多罗中

&nbsp;&nbsp;&nbsp;&nbsp;广说九种喻&nbsp;&nbsp;&nbsp;&nbsp;彼名智境界

&nbsp;&nbsp;&nbsp;&nbsp;快妙智庄严&nbsp;&nbsp;&nbsp;&nbsp;有智者速入

&nbsp;&nbsp;&nbsp;&nbsp;具足佛境界&nbsp;&nbsp;&nbsp;&nbsp;说彼天帝释

&nbsp;&nbsp;&nbsp;&nbsp;琉璃镜像等&nbsp;&nbsp;&nbsp;&nbsp;九种诸譬喻

&nbsp;&nbsp;&nbsp;&nbsp;应知彼要义&nbsp;&nbsp;&nbsp;&nbsp;见说及遍至

&nbsp;&nbsp;&nbsp;&nbsp;以离诸相智&nbsp;&nbsp;&nbsp;&nbsp;身口意业密

&nbsp;&nbsp;&nbsp;&nbsp;大慈悲者得&nbsp;&nbsp;&nbsp;&nbsp;离诸功用心

&nbsp;&nbsp;&nbsp;&nbsp;无分别寂静&nbsp;&nbsp;&nbsp;&nbsp;以智故无垢

&nbsp;&nbsp;&nbsp;&nbsp;如大毗琉璃&nbsp;&nbsp;&nbsp;&nbsp;帝释等譬喻

&nbsp;&nbsp;&nbsp;&nbsp;智究竟满足&nbsp;&nbsp;&nbsp;&nbsp;故究竟寂静

&nbsp;&nbsp;&nbsp;&nbsp;以有净智慧&nbsp;&nbsp;&nbsp;&nbsp;是故无分别

&nbsp;&nbsp;&nbsp;&nbsp;为成种种义&nbsp;&nbsp;&nbsp;&nbsp;故说释等喻

&nbsp;&nbsp;&nbsp;&nbsp;为成彼义者&nbsp;&nbsp;&nbsp;&nbsp;说九种见等

&nbsp;&nbsp;&nbsp;&nbsp;离生离神通&nbsp;&nbsp;&nbsp;&nbsp;诸佛现是事

&nbsp;&nbsp;&nbsp;&nbsp;是名为略说&nbsp;&nbsp;&nbsp;&nbsp;种种义譬喻

&nbsp;&nbsp;&nbsp;&nbsp;先喻解异后&nbsp;&nbsp;&nbsp;&nbsp;后喻解异前

&nbsp;&nbsp;&nbsp;&nbsp;佛体如镜像&nbsp;&nbsp;&nbsp;&nbsp;如彼琉璃地

&nbsp;&nbsp;&nbsp;&nbsp;人非不有声&nbsp;&nbsp;&nbsp;&nbsp;如天妙法鼓

&nbsp;&nbsp;&nbsp;&nbsp;非不作法事&nbsp;&nbsp;&nbsp;&nbsp;如彼大云雨

&nbsp;&nbsp;&nbsp;&nbsp;非不作利益&nbsp;&nbsp;&nbsp;&nbsp;而亦非不生

&nbsp;&nbsp;&nbsp;&nbsp;种种诸种子&nbsp;&nbsp;&nbsp;&nbsp;如梵天不动

&nbsp;&nbsp;&nbsp;&nbsp;而非不淳熟&nbsp;&nbsp;&nbsp;&nbsp;如彼大日轮

&nbsp;&nbsp;&nbsp;&nbsp;非不破诸闇&nbsp;&nbsp;&nbsp;&nbsp;如彼如意宝

&nbsp;&nbsp;&nbsp;&nbsp;而非不希有&nbsp;&nbsp;&nbsp;&nbsp;犹如彼声响

&nbsp;&nbsp;&nbsp;&nbsp;非不因缘成&nbsp;&nbsp;&nbsp;&nbsp;犹如彼虚空

&nbsp;&nbsp;&nbsp;&nbsp;非不为一切&nbsp;&nbsp;&nbsp;&nbsp;众生作依止

&nbsp;&nbsp;&nbsp;&nbsp;犹如彼大地&nbsp;&nbsp;&nbsp;&nbsp;而非不住持

&nbsp;&nbsp;&nbsp;&nbsp;一切种种物&nbsp;&nbsp;&nbsp;&nbsp;以依彼大地

&nbsp;&nbsp;&nbsp;&nbsp;荷负诸世间&nbsp;&nbsp;&nbsp;&nbsp;种种诸物故

&nbsp;&nbsp;&nbsp;&nbsp;依诸佛菩提&nbsp;&nbsp;&nbsp;&nbsp;出世间妙法

&nbsp;&nbsp;&nbsp;&nbsp;成就诸白业&nbsp;&nbsp;&nbsp;&nbsp;诸禅四无量

&nbsp;&nbsp;&nbsp;&nbsp;及以四空定&nbsp;&nbsp;&nbsp;&nbsp;诸如来自然

&nbsp;&nbsp;&nbsp;&nbsp;常住诸世间&nbsp;&nbsp;&nbsp;&nbsp;有如是诸业

&nbsp;&nbsp;&nbsp;&nbsp;一时非前后&nbsp;&nbsp;&nbsp;&nbsp;作如是妙业

### 究竟一乘宝性论挍量信功德品第十一

论曰。向说四种法。自此已下明有慧人于彼法中能生信心。依彼信者所得功德。说十四偈。

&nbsp;&nbsp;&nbsp;&nbsp;佛性佛菩提&nbsp;&nbsp;&nbsp;&nbsp;佛法及佛业

&nbsp;&nbsp;&nbsp;&nbsp;诸出世净人&nbsp;&nbsp;&nbsp;&nbsp;所不能思议

&nbsp;&nbsp;&nbsp;&nbsp;此诸佛境界&nbsp;&nbsp;&nbsp;&nbsp;若有能信者

&nbsp;&nbsp;&nbsp;&nbsp;得无量功德&nbsp;&nbsp;&nbsp;&nbsp;胜一切众生

&nbsp;&nbsp;&nbsp;&nbsp;以求佛菩提&nbsp;&nbsp;&nbsp;&nbsp;不思议果报

&nbsp;&nbsp;&nbsp;&nbsp;得无量功德&nbsp;&nbsp;&nbsp;&nbsp;故胜诸世间

&nbsp;&nbsp;&nbsp;&nbsp;若有人能舍&nbsp;&nbsp;&nbsp;&nbsp;摩尼珠珍宝

&nbsp;&nbsp;&nbsp;&nbsp;遍布十方界&nbsp;&nbsp;&nbsp;&nbsp;无量佛国土

&nbsp;&nbsp;&nbsp;&nbsp;为求佛菩提&nbsp;&nbsp;&nbsp;&nbsp;施与诸法王

&nbsp;&nbsp;&nbsp;&nbsp;是人如是施&nbsp;&nbsp;&nbsp;&nbsp;无量恒沙劫

&nbsp;&nbsp;&nbsp;&nbsp;若复有人闻&nbsp;&nbsp;&nbsp;&nbsp;妙境界一句

&nbsp;&nbsp;&nbsp;&nbsp;闻已复能信&nbsp;&nbsp;&nbsp;&nbsp;过施福无量

&nbsp;&nbsp;&nbsp;&nbsp;若有智慧人&nbsp;&nbsp;&nbsp;&nbsp;奉持无上戒

&nbsp;&nbsp;&nbsp;&nbsp;身口意业净&nbsp;&nbsp;&nbsp;&nbsp;自然常护持

&nbsp;&nbsp;&nbsp;&nbsp;为求佛菩提&nbsp;&nbsp;&nbsp;&nbsp;如是无量劫

&nbsp;&nbsp;&nbsp;&nbsp;是人所得福&nbsp;&nbsp;&nbsp;&nbsp;不可得思议

&nbsp;&nbsp;&nbsp;&nbsp;若复有人闻&nbsp;&nbsp;&nbsp;&nbsp;妙境界一句

&nbsp;&nbsp;&nbsp;&nbsp;闻已复能信&nbsp;&nbsp;&nbsp;&nbsp;过戒福无量

&nbsp;&nbsp;&nbsp;&nbsp;若人入禅定&nbsp;&nbsp;&nbsp;&nbsp;焚三界烦恼

&nbsp;&nbsp;&nbsp;&nbsp;过天行彼岸&nbsp;&nbsp;&nbsp;&nbsp;无菩提方便

&nbsp;&nbsp;&nbsp;&nbsp;若复有人闻&nbsp;&nbsp;&nbsp;&nbsp;妙境界一句

&nbsp;&nbsp;&nbsp;&nbsp;闻已复能信&nbsp;&nbsp;&nbsp;&nbsp;过禅福无量

&nbsp;&nbsp;&nbsp;&nbsp;无慧人能舍&nbsp;&nbsp;&nbsp;&nbsp;唯得富贵报

&nbsp;&nbsp;&nbsp;&nbsp;修持禁戒者&nbsp;&nbsp;&nbsp;&nbsp;得生人天中

&nbsp;&nbsp;&nbsp;&nbsp;修行断诸障&nbsp;&nbsp;&nbsp;&nbsp;非慧不能除

&nbsp;&nbsp;&nbsp;&nbsp;慧除烦恼障&nbsp;&nbsp;&nbsp;&nbsp;亦能除智障

&nbsp;&nbsp;&nbsp;&nbsp;闻法为慧因&nbsp;&nbsp;&nbsp;&nbsp;是故闻法胜

&nbsp;&nbsp;&nbsp;&nbsp;何况闻法已&nbsp;&nbsp;&nbsp;&nbsp;复能生信心

此十四偈以十一偈略释应知。偈言。

&nbsp;&nbsp;&nbsp;&nbsp;身及彼所转&nbsp;&nbsp;&nbsp;&nbsp;功德及成义

&nbsp;&nbsp;&nbsp;&nbsp;示此四种法&nbsp;&nbsp;&nbsp;&nbsp;唯如来境界

&nbsp;&nbsp;&nbsp;&nbsp;智者信为有&nbsp;&nbsp;&nbsp;&nbsp;及信毕竟得

&nbsp;&nbsp;&nbsp;&nbsp;以信诸功德&nbsp;&nbsp;&nbsp;&nbsp;速证无上道

&nbsp;&nbsp;&nbsp;&nbsp;究竟到彼岸&nbsp;&nbsp;&nbsp;&nbsp;如来所住处

&nbsp;&nbsp;&nbsp;&nbsp;信有彼境界&nbsp;&nbsp;&nbsp;&nbsp;彼非可思议

&nbsp;&nbsp;&nbsp;&nbsp;我等可得彼&nbsp;&nbsp;&nbsp;&nbsp;彼功德如是

&nbsp;&nbsp;&nbsp;&nbsp;唯深信胜智&nbsp;&nbsp;&nbsp;&nbsp;欲精进念定

&nbsp;&nbsp;&nbsp;&nbsp;修智等功德&nbsp;&nbsp;&nbsp;&nbsp;无上菩提心

&nbsp;&nbsp;&nbsp;&nbsp;一切常现前&nbsp;&nbsp;&nbsp;&nbsp;以常现前故

&nbsp;&nbsp;&nbsp;&nbsp;名不退佛子&nbsp;&nbsp;&nbsp;&nbsp;彼岸净功德

&nbsp;&nbsp;&nbsp;&nbsp;毕竟能成就&nbsp;&nbsp;&nbsp;&nbsp;五度是功德

&nbsp;&nbsp;&nbsp;&nbsp;以不分别三&nbsp;&nbsp;&nbsp;&nbsp;毕竟及清净

&nbsp;&nbsp;&nbsp;&nbsp;以离对治法&nbsp;&nbsp;&nbsp;&nbsp;施唯施功德

&nbsp;&nbsp;&nbsp;&nbsp;持戒唯持戒&nbsp;&nbsp;&nbsp;&nbsp;余二度修行

&nbsp;&nbsp;&nbsp;&nbsp;谓忍辱禅定&nbsp;&nbsp;&nbsp;&nbsp;精进遍诸处

&nbsp;&nbsp;&nbsp;&nbsp;悭等所治法&nbsp;&nbsp;&nbsp;&nbsp;名为烦恼障

&nbsp;&nbsp;&nbsp;&nbsp;虚分别三法&nbsp;&nbsp;&nbsp;&nbsp;是名为智障

&nbsp;&nbsp;&nbsp;&nbsp;远离彼诸障&nbsp;&nbsp;&nbsp;&nbsp;更无余胜因

&nbsp;&nbsp;&nbsp;&nbsp;唯真妙智慧&nbsp;&nbsp;&nbsp;&nbsp;是故般若胜

&nbsp;&nbsp;&nbsp;&nbsp;彼智慧根本&nbsp;&nbsp;&nbsp;&nbsp;所谓闻慧是

&nbsp;&nbsp;&nbsp;&nbsp;以闻慧生智&nbsp;&nbsp;&nbsp;&nbsp;是故闻为胜

又自此已下明向所说义。依何等法说。依何等义说。依何等相说。初依彼法故。说二偈。

&nbsp;&nbsp;&nbsp;&nbsp;我此所说法&nbsp;&nbsp;&nbsp;&nbsp;为自心清净

&nbsp;&nbsp;&nbsp;&nbsp;依诸如来教&nbsp;&nbsp;&nbsp;&nbsp;修多罗相应

&nbsp;&nbsp;&nbsp;&nbsp;若有智慧人&nbsp;&nbsp;&nbsp;&nbsp;闻能信受者

&nbsp;&nbsp;&nbsp;&nbsp;我此所说法&nbsp;&nbsp;&nbsp;&nbsp;亦为摄彼人

自此已下次依彼义故。说二偈。

&nbsp;&nbsp;&nbsp;&nbsp;依灯电摩尼&nbsp;&nbsp;&nbsp;&nbsp;日月等诸明

&nbsp;&nbsp;&nbsp;&nbsp;一切有眼者&nbsp;&nbsp;&nbsp;&nbsp;皆能见境界

&nbsp;&nbsp;&nbsp;&nbsp;依佛法光明&nbsp;&nbsp;&nbsp;&nbsp;慧眼者能见

&nbsp;&nbsp;&nbsp;&nbsp;以法有是利&nbsp;&nbsp;&nbsp;&nbsp;故我说此法

自此已下次依彼相故。说二偈。

&nbsp;&nbsp;&nbsp;&nbsp;若一切所说&nbsp;&nbsp;&nbsp;&nbsp;有义有法句

&nbsp;&nbsp;&nbsp;&nbsp;能令修行者&nbsp;&nbsp;&nbsp;&nbsp;远离于三界

&nbsp;&nbsp;&nbsp;&nbsp;及示寂静法&nbsp;&nbsp;&nbsp;&nbsp;最胜无上道

&nbsp;&nbsp;&nbsp;&nbsp;佛说是正经&nbsp;&nbsp;&nbsp;&nbsp;余者颠倒说

自此已下依护法方便故。说七偈。

&nbsp;&nbsp;&nbsp;&nbsp;虽说法句义&nbsp;&nbsp;&nbsp;&nbsp;断三界烦恼

&nbsp;&nbsp;&nbsp;&nbsp;无明覆慧眼&nbsp;&nbsp;&nbsp;&nbsp;贪等垢所缠

&nbsp;&nbsp;&nbsp;&nbsp;又于佛法中&nbsp;&nbsp;&nbsp;&nbsp;取少分说者

&nbsp;&nbsp;&nbsp;&nbsp;世典善言说&nbsp;&nbsp;&nbsp;&nbsp;彼三尚可受

&nbsp;&nbsp;&nbsp;&nbsp;何况诸如来&nbsp;&nbsp;&nbsp;&nbsp;远离烦恼垢

&nbsp;&nbsp;&nbsp;&nbsp;无漏智慧人&nbsp;&nbsp;&nbsp;&nbsp;所说修多罗

&nbsp;&nbsp;&nbsp;&nbsp;以离于诸佛&nbsp;&nbsp;&nbsp;&nbsp;一切世间中

&nbsp;&nbsp;&nbsp;&nbsp;更无胜智慧&nbsp;&nbsp;&nbsp;&nbsp;如实知法者

&nbsp;&nbsp;&nbsp;&nbsp;如来说了义&nbsp;&nbsp;&nbsp;&nbsp;彼不可思议

&nbsp;&nbsp;&nbsp;&nbsp;思者是谤法&nbsp;&nbsp;&nbsp;&nbsp;不识佛意故

&nbsp;&nbsp;&nbsp;&nbsp;谤圣及坏法&nbsp;&nbsp;&nbsp;&nbsp;此诸邪思惟

&nbsp;&nbsp;&nbsp;&nbsp;烦恼愚痴人&nbsp;&nbsp;&nbsp;&nbsp;妄见所计故

&nbsp;&nbsp;&nbsp;&nbsp;故不应执著&nbsp;&nbsp;&nbsp;&nbsp;邪见诸垢法

&nbsp;&nbsp;&nbsp;&nbsp;以净衣受色&nbsp;&nbsp;&nbsp;&nbsp;垢腻不可染

自此已下依谤正法故。说三偈。

&nbsp;&nbsp;&nbsp;&nbsp;愚不信白法&nbsp;&nbsp;&nbsp;&nbsp;邪见及憍慢

&nbsp;&nbsp;&nbsp;&nbsp;过去谤法障&nbsp;&nbsp;&nbsp;&nbsp;执著不了义

&nbsp;&nbsp;&nbsp;&nbsp;著供养恭敬&nbsp;&nbsp;&nbsp;&nbsp;唯见于邪法

&nbsp;&nbsp;&nbsp;&nbsp;远离善知识&nbsp;&nbsp;&nbsp;&nbsp;亲近谤法者

&nbsp;&nbsp;&nbsp;&nbsp;乐著小乘法&nbsp;&nbsp;&nbsp;&nbsp;如是等众生

&nbsp;&nbsp;&nbsp;&nbsp;不信于大乘&nbsp;&nbsp;&nbsp;&nbsp;故谤诸佛法

自此已下依谤正法得恶果报故。说六偈。

&nbsp;&nbsp;&nbsp;&nbsp;智者不应畏&nbsp;&nbsp;&nbsp;&nbsp;怨家蛇火毒

&nbsp;&nbsp;&nbsp;&nbsp;因陀罗霹雳&nbsp;&nbsp;&nbsp;&nbsp;刀杖诸恶兽

&nbsp;&nbsp;&nbsp;&nbsp;师子虎狼等&nbsp;&nbsp;&nbsp;&nbsp;彼但能断命

&nbsp;&nbsp;&nbsp;&nbsp;不能令人入&nbsp;&nbsp;&nbsp;&nbsp;可畏阿鼻狱

&nbsp;&nbsp;&nbsp;&nbsp;应畏谤深法&nbsp;&nbsp;&nbsp;&nbsp;及谤法知识

&nbsp;&nbsp;&nbsp;&nbsp;决定令人入&nbsp;&nbsp;&nbsp;&nbsp;可畏阿鼻狱

&nbsp;&nbsp;&nbsp;&nbsp;虽近恶知识&nbsp;&nbsp;&nbsp;&nbsp;恶心出佛血

&nbsp;&nbsp;&nbsp;&nbsp;及杀害父母&nbsp;&nbsp;&nbsp;&nbsp;断诸圣人命

&nbsp;&nbsp;&nbsp;&nbsp;破坏和合僧&nbsp;&nbsp;&nbsp;&nbsp;及断诸善根

&nbsp;&nbsp;&nbsp;&nbsp;以系念正法&nbsp;&nbsp;&nbsp;&nbsp;能解脱彼处

&nbsp;&nbsp;&nbsp;&nbsp;若复有余人&nbsp;&nbsp;&nbsp;&nbsp;诽谤甚深法

&nbsp;&nbsp;&nbsp;&nbsp;彼人无量劫&nbsp;&nbsp;&nbsp;&nbsp;不可得解脱

自此已下依于说法法师生敬重心故。说二偈。

&nbsp;&nbsp;&nbsp;&nbsp;若人令众生&nbsp;&nbsp;&nbsp;&nbsp;学信如是法

&nbsp;&nbsp;&nbsp;&nbsp;彼是我父母&nbsp;&nbsp;&nbsp;&nbsp;亦是善知识

&nbsp;&nbsp;&nbsp;&nbsp;彼人是智者&nbsp;&nbsp;&nbsp;&nbsp;以如来灭后

&nbsp;&nbsp;&nbsp;&nbsp;回邪见颠倒&nbsp;&nbsp;&nbsp;&nbsp;令入正道故

自此已下依彼说法所得功德。以用回向故。说三偈。

&nbsp;&nbsp;&nbsp;&nbsp;三宝清净性&nbsp;&nbsp;&nbsp;&nbsp;菩提功德业

&nbsp;&nbsp;&nbsp;&nbsp;我略说七种&nbsp;&nbsp;&nbsp;&nbsp;与佛经相应

&nbsp;&nbsp;&nbsp;&nbsp;依此诸功德&nbsp;&nbsp;&nbsp;&nbsp;愿于命终时

&nbsp;&nbsp;&nbsp;&nbsp;见无量寿佛&nbsp;&nbsp;&nbsp;&nbsp;无边功德身

&nbsp;&nbsp;&nbsp;&nbsp;我及余信者&nbsp;&nbsp;&nbsp;&nbsp;既见彼佛已

&nbsp;&nbsp;&nbsp;&nbsp;愿得离垢眼&nbsp;&nbsp;&nbsp;&nbsp;成无上菩提

自此已下略说句义。偈言。

&nbsp;&nbsp;&nbsp;&nbsp;依何等法说&nbsp;&nbsp;&nbsp;&nbsp;依何等义说

&nbsp;&nbsp;&nbsp;&nbsp;依何等相说&nbsp;&nbsp;&nbsp;&nbsp;如彼法而说

&nbsp;&nbsp;&nbsp;&nbsp;如彼义而说&nbsp;&nbsp;&nbsp;&nbsp;如彼相而说

&nbsp;&nbsp;&nbsp;&nbsp;彼一切诸法&nbsp;&nbsp;&nbsp;&nbsp;六行偈示现

&nbsp;&nbsp;&nbsp;&nbsp;护自身方便&nbsp;&nbsp;&nbsp;&nbsp;以七行偈说

&nbsp;&nbsp;&nbsp;&nbsp;明诽谤正法&nbsp;&nbsp;&nbsp;&nbsp;故有三行偈

&nbsp;&nbsp;&nbsp;&nbsp;六偈示彼因&nbsp;&nbsp;&nbsp;&nbsp;以二偈示现

&nbsp;&nbsp;&nbsp;&nbsp;于彼说法人&nbsp;&nbsp;&nbsp;&nbsp;深生敬重心

&nbsp;&nbsp;&nbsp;&nbsp;大众闻忍受&nbsp;&nbsp;&nbsp;&nbsp;得彼大菩提

&nbsp;&nbsp;&nbsp;&nbsp;略说三种法&nbsp;&nbsp;&nbsp;&nbsp;示现彼果报