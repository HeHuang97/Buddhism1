## 央掘魔罗经卷第一

如是我闻。一时佛住舍卫国祇树给孤独园。尔时世尊。与无量菩萨摩诃萨俱。及四部众无量诸天龙神夜叉。乾闼婆迦楼罗紧那罗摩睺罗伽。毗舍遮负多伽那阿磋罗檀那婆王。日月天子阿修罗及诸罗刹。护世主四天王魔天等俱。尔时世尊。广说妙法度脱众生。名曰执剑大方广经。初中后善。究竟显示善义善味纯一清净具足清白梵行之相。说斯经已。舍卫城北去城不远。彼处有村村名萨那。有一贫穷婆罗门女名跋陀罗。女生一子名一切世间现。少失其父。厥年十二色力人相具足第一。聪明辩慧微言善说。复有异村名颇罗呵私。有一旧住婆罗门师。名摩尼跋陀罗。善能通达四毗陀经。时世间现从其受学。谦顺恭敬尽心供养。诸根纯熟所受奉持尔时彼师暂受王请。留世间现守舍而去。婆罗门妇年少端正。见世间现即生染心。忽忘仪轨前执其衣。时世间现白彼妇言。仁今便为是我之母。如何尊处而行非法。内怀愧悚舍衣远避。尔时彼妇欲心炽盛泣泪念言。彼见断绝不随我意。若不见从要断其命。不使是人更余婚娶。即以指爪自画其体。淫乱弥炽自烧成病。行女人谄庄严其身。以绳自系足不离地。时摩尼跋陀事毕还家。见妇自悬以刀截绳。高声大叫而问之言。谁为此事。时妇答言。是世间现欲行非法。强见陵逼作如是事。摩尼跋陀先知其人有大德力。即思惟言。彼初生日。一切刹利所有刀剑悉自拔出。利剑卷屈坠落于地。令诸刹利皆大恐怖。其生之日有如此异。当知是人有大德力。思惟是已。语世间现汝是恶人毁辱所尊。汝今非复真婆罗门。当杀千人可得除罪。世间现禀性恭顺。尊重师教即白师言。呜呼和上。杀害千人非我所应。师即谓言。汝是恶人不乐生天。作婆罗门耶。答言和上。善哉奉命即杀千人。还礼师足。师闻见已生希有心。汝大恶人故不死耶。复作念言。今当令死。而告之言。杀一一人一一取指。杀千人已取指作鬘冠首而还。然后得成婆罗门耳。以是因缘名央掘魔罗。即白师言。善哉和上受教。即杀千人少一。尔时央掘魔母念子当饥。自持四种美食送往与之。子见母已作是思惟。当令我母得生天上。即便执剑欲前断命。去舍卫国十由旬少一丈。于彼有树名阿输迦。尔时世尊以一切智。如是知时如雁王来。央掘魔罗见世尊来。执剑疾往作是念言。我今复当杀是沙门瞿昙。尔时世尊示现避去。时央掘魔罗而说偈言。

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;白净王太子

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;无贪染衣士

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;毁形剃发士

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;知足持钵士

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;无畏师子游

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;雄健猛虎步

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;仪雅鹅王趋

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;安详龙象行

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;明朗口初出

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;明朗盛满月

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;庄严真金山

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;千叶莲花眼

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;素齿白莲华

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;善说真言舌

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;眉间白毫相

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;光泽绀青发

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;过膝佣长臂

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;离欲马王藏

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;膝骨密不现

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;手足赤铜甲

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;轻举蹑虚足

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;迦陵频伽声

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;憍吉罗妙音

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;百亿胜光曜

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;诸根善调伏

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;十力悉具足

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;善持四真谛

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;说八道饶益

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;三十二相具

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;八十种妙好

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;永灭诸爱欲

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;莫令我起嗔

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;未曾见奇特

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;修罗因陀罗

&nbsp;&nbsp;&nbsp;&nbsp;及与诸罗刹&nbsp;&nbsp;&nbsp;&nbsp;降是三憍慢

&nbsp;&nbsp;&nbsp;&nbsp;汝是何等人&nbsp;&nbsp;&nbsp;&nbsp;如是极疾行

&nbsp;&nbsp;&nbsp;&nbsp;及我未下刀&nbsp;&nbsp;&nbsp;&nbsp;知时宜速住

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;不闻我名耶

&nbsp;&nbsp;&nbsp;&nbsp;我是央掘魔&nbsp;&nbsp;&nbsp;&nbsp;今当速输指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;其诸众生类

&nbsp;&nbsp;&nbsp;&nbsp;若有闻我名&nbsp;&nbsp;&nbsp;&nbsp;一切皆怖死

&nbsp;&nbsp;&nbsp;&nbsp;何况面见我&nbsp;&nbsp;&nbsp;&nbsp;而得全身命

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;汝是谁速说

&nbsp;&nbsp;&nbsp;&nbsp;为天为风耶&nbsp;&nbsp;&nbsp;&nbsp;于我前疾去

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;我今已疲乏

&nbsp;&nbsp;&nbsp;&nbsp;终不能及汝&nbsp;&nbsp;&nbsp;&nbsp;今当税一指

&nbsp;&nbsp;&nbsp;&nbsp;住住大沙门&nbsp;&nbsp;&nbsp;&nbsp;汝善持净戒

&nbsp;&nbsp;&nbsp;&nbsp;宜速输一指&nbsp;&nbsp;&nbsp;&nbsp;莫度我境界

尔时世尊犹如鹅王。庠行七步师子顾视。为央掘魔罗而说偈言。

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无生际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住于实际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无作际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无为际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无老际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无病际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住不死际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无染际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无漏际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无罪际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住于谛际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住于法际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住如法际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住寂静际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住安隐际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无忧际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住离忧际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无尘际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住离尘际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无羸际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无灾际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无恼际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无患际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住离患际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无有际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无量际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无上际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住最胜际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住于恒际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住等高际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住于上际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住不坏际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住不崩际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无边际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住不可见&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住深法际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住难见际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住微细法&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住满法际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住极难见&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无定法&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无诤际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无分别&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住于无际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住解脱际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住寂静际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住寂止际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住上止际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无断际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住彼岸际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住美妙际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住离虚伪&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住破宅际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住伏慢际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住伏幻际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住伏痴际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住于舍际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住法界际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无入际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住纯善际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住出世际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住无动际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住殿堂际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住不悔际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住休息际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;税是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住究竟际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住三毒断&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住烦恼断&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住有余断&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住三毒尽&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住于灭际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住于舍际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住覆护际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住依怙际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住趣向际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住洲渚际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住容受际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住伏悭嫉&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住离渴际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住舍一切&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住离一切&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住一切止&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住断道际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住空乐际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住结断际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住爱尽际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住离欲灭&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;我住涅槃际&nbsp;&nbsp;&nbsp;&nbsp;而汝不觉知

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;我是等正觉

&nbsp;&nbsp;&nbsp;&nbsp;今当输汝税&nbsp;&nbsp;&nbsp;&nbsp;无上善法水

&nbsp;&nbsp;&nbsp;&nbsp;汝今当速饮&nbsp;&nbsp;&nbsp;&nbsp;永除生死渴

&nbsp;&nbsp;&nbsp;&nbsp;住住央掘魔&nbsp;&nbsp;&nbsp;&nbsp;汝当住净戒

&nbsp;&nbsp;&nbsp;&nbsp;我是等正觉&nbsp;&nbsp;&nbsp;&nbsp;输汝慧剑税

&nbsp;&nbsp;&nbsp;&nbsp;汝当舍利刀&nbsp;&nbsp;&nbsp;&nbsp;疾来归明智

&nbsp;&nbsp;&nbsp;&nbsp;莫随恶师慧&nbsp;&nbsp;&nbsp;&nbsp;非法谓为法

&nbsp;&nbsp;&nbsp;&nbsp;应尝至药味&nbsp;&nbsp;&nbsp;&nbsp;然后深自觉

&nbsp;&nbsp;&nbsp;&nbsp;一切畏杖痛&nbsp;&nbsp;&nbsp;&nbsp;莫不爱寿命

&nbsp;&nbsp;&nbsp;&nbsp;取己可为譬&nbsp;&nbsp;&nbsp;&nbsp;勿杀勿教杀

&nbsp;&nbsp;&nbsp;&nbsp;如他己不异&nbsp;&nbsp;&nbsp;&nbsp;如己他亦然

&nbsp;&nbsp;&nbsp;&nbsp;取己可为譬&nbsp;&nbsp;&nbsp;&nbsp;勿杀勿教杀

&nbsp;&nbsp;&nbsp;&nbsp;莫作罗刹形&nbsp;&nbsp;&nbsp;&nbsp;人血常涂身

&nbsp;&nbsp;&nbsp;&nbsp;人血涂利剑&nbsp;&nbsp;&nbsp;&nbsp;不宜恒在手

&nbsp;&nbsp;&nbsp;&nbsp;速舍首指鬘&nbsp;&nbsp;&nbsp;&nbsp;离是二生业

&nbsp;&nbsp;&nbsp;&nbsp;二生非法求&nbsp;&nbsp;&nbsp;&nbsp;是则恶罗刹

&nbsp;&nbsp;&nbsp;&nbsp;羔羊于母所&nbsp;&nbsp;&nbsp;&nbsp;犹尚知孝养

&nbsp;&nbsp;&nbsp;&nbsp;哀哉汝可愍&nbsp;&nbsp;&nbsp;&nbsp;为恶师所误

&nbsp;&nbsp;&nbsp;&nbsp;挥手奋利剑&nbsp;&nbsp;&nbsp;&nbsp;而欲害所生

&nbsp;&nbsp;&nbsp;&nbsp;汝今所造业&nbsp;&nbsp;&nbsp;&nbsp;恶逆过禽兽

&nbsp;&nbsp;&nbsp;&nbsp;杀害甚罗刹&nbsp;&nbsp;&nbsp;&nbsp;凶暴踰修罗

&nbsp;&nbsp;&nbsp;&nbsp;永入弊魔党&nbsp;&nbsp;&nbsp;&nbsp;长与人类分

&nbsp;&nbsp;&nbsp;&nbsp;咄哉恶逆者&nbsp;&nbsp;&nbsp;&nbsp;母恩世难报

&nbsp;&nbsp;&nbsp;&nbsp;怀任十二月&nbsp;&nbsp;&nbsp;&nbsp;将护尽胎养

&nbsp;&nbsp;&nbsp;&nbsp;既生常鞠育&nbsp;&nbsp;&nbsp;&nbsp;长夜忍苦秽

&nbsp;&nbsp;&nbsp;&nbsp;今且观汝母&nbsp;&nbsp;&nbsp;&nbsp;血泪盈目流

&nbsp;&nbsp;&nbsp;&nbsp;忘身爱念汝&nbsp;&nbsp;&nbsp;&nbsp;躬自持食来

&nbsp;&nbsp;&nbsp;&nbsp;风吹发蓬乱&nbsp;&nbsp;&nbsp;&nbsp;尘土坌污身

&nbsp;&nbsp;&nbsp;&nbsp;手足悉龟坼&nbsp;&nbsp;&nbsp;&nbsp;众苦集朽形

&nbsp;&nbsp;&nbsp;&nbsp;久受饥渴恼&nbsp;&nbsp;&nbsp;&nbsp;寒暑亦备经

&nbsp;&nbsp;&nbsp;&nbsp;逼切心狂乱&nbsp;&nbsp;&nbsp;&nbsp;愁毒恒怨嗟

尔时彼母见佛世尊与央掘魔罗往反苦论。子心降伏纵身垂臂。念其子故说偈白佛。

&nbsp;&nbsp;&nbsp;&nbsp;久失宝藏今还得&nbsp;&nbsp;&nbsp;&nbsp;尘秽坏眼今明净

&nbsp;&nbsp;&nbsp;&nbsp;哀哉我子心迷乱&nbsp;&nbsp;&nbsp;&nbsp;常以人血自涂身

&nbsp;&nbsp;&nbsp;&nbsp;极利刀剑恒在手&nbsp;&nbsp;&nbsp;&nbsp;多杀人众成尸聚

&nbsp;&nbsp;&nbsp;&nbsp;当令此子随顺我&nbsp;&nbsp;&nbsp;&nbsp;今敬稽首等正觉

&nbsp;&nbsp;&nbsp;&nbsp;多人见骂难听闻&nbsp;&nbsp;&nbsp;&nbsp;汝子如是切责我

尔时世尊告央掘魔罗。此树下者是汝之母生育之恩深重难报。云何欲害令其生天。央掘魔罗非法谓法。如春时焰渴鹿迷惑。汝亦如是。随恶师教而生迷惑。若诸众生非法谓法。命终当堕无择地狱。央掘魔罗。汝今疾来归依如来。央掘魔罗。莫怖莫畏。如来大慈是无畏处等视众生如罗睺罗。救疗众疾无依作依。如来安隐是稣息处。诸无亲者为作亲善。诸贫乞者为作宝藏。失佛道者示无上道。为诸恐怖而作覆护。为诸漂溺而作舟梁。汝当疾舍利剑出家学道。顶礼母足悔过自洗。至诚启请求听出家。济度汝母离三有苦。今输税汝出家具足。汝今当饮甘露法水。汝久游恶道迷乱疲惓。今当休息。汝是税主我亦税主。为守道王于一切众生常受其税令得超渡生死有海。尔时央掘魔罗即舍利剑。如一岁婴儿捉火即放振手啼泣。时央掘魔罗舍鬘振手发声呼叫。亦复如是。如人熟眠蛇卒啮脚即时惊起振手远掷。央掘魔罗。速舍指鬘亦复如是。尔时央掘魔罗。如离非人所持。自知惭愧血出遍身泪流如雨。譬如有人为蛇所螫良医为咒令作蛇行。央掘魔罗宛转腹行三十九旋亦复如是。然后进前顶礼佛足。而说偈言。

&nbsp;&nbsp;&nbsp;&nbsp;奇哉正觉第一慈&nbsp;&nbsp;&nbsp;&nbsp;调御人师为我来

&nbsp;&nbsp;&nbsp;&nbsp;令我得度无知海&nbsp;&nbsp;&nbsp;&nbsp;愚痴闇冥涛波惑

&nbsp;&nbsp;&nbsp;&nbsp;奇哉正觉无上悲&nbsp;&nbsp;&nbsp;&nbsp;调御人师为我来

&nbsp;&nbsp;&nbsp;&nbsp;度我生死旷野难&nbsp;&nbsp;&nbsp;&nbsp;种种烦恼棘刺林

&nbsp;&nbsp;&nbsp;&nbsp;奇哉正觉第一喜&nbsp;&nbsp;&nbsp;&nbsp;调御人师为我来

&nbsp;&nbsp;&nbsp;&nbsp;令我得度诸迷惑&nbsp;&nbsp;&nbsp;&nbsp;邪见虎狼禽兽难

&nbsp;&nbsp;&nbsp;&nbsp;奇哉正觉第一舍&nbsp;&nbsp;&nbsp;&nbsp;调御人师为我来

&nbsp;&nbsp;&nbsp;&nbsp;令我得度无择狱&nbsp;&nbsp;&nbsp;&nbsp;永离炽然无量苦

&nbsp;&nbsp;&nbsp;&nbsp;无依怙者为作依&nbsp;&nbsp;&nbsp;&nbsp;无亲厚者为作亲

&nbsp;&nbsp;&nbsp;&nbsp;集众恶业趣大苦&nbsp;&nbsp;&nbsp;&nbsp;今为我来作归依

尔时世尊告央掘魔罗。汝今可起速往母所。至诚悔过求听出家。尔时央掘魔罗。从佛足起往至母所。围旋多匝五体投地。至诚忏悔悲感大叫。即向其母而说偈言。

&nbsp;&nbsp;&nbsp;&nbsp;呜呼慈母我大过&nbsp;&nbsp;&nbsp;&nbsp;集诸恶业成罪积

&nbsp;&nbsp;&nbsp;&nbsp;随恶师教行暴害&nbsp;&nbsp;&nbsp;&nbsp;杀人一千唯少一

&nbsp;&nbsp;&nbsp;&nbsp;我于今日归依母&nbsp;&nbsp;&nbsp;&nbsp;亦复归依佛世尊

&nbsp;&nbsp;&nbsp;&nbsp;我今稽首礼母足&nbsp;&nbsp;&nbsp;&nbsp;唯愿哀愍听出家

尔时彼母。说偈答言。

&nbsp;&nbsp;&nbsp;&nbsp;我今已听汝&nbsp;&nbsp;&nbsp;&nbsp;出家为后世

&nbsp;&nbsp;&nbsp;&nbsp;我亦求如来&nbsp;&nbsp;&nbsp;&nbsp;出家受具足

&nbsp;&nbsp;&nbsp;&nbsp;奇哉难思议&nbsp;&nbsp;&nbsp;&nbsp;如来无有譬

&nbsp;&nbsp;&nbsp;&nbsp;佛今度我子&nbsp;&nbsp;&nbsp;&nbsp;普哀诸世间

&nbsp;&nbsp;&nbsp;&nbsp;如来妙色身&nbsp;&nbsp;&nbsp;&nbsp;功德无伦匹

&nbsp;&nbsp;&nbsp;&nbsp;我今少称叹&nbsp;&nbsp;&nbsp;&nbsp;最胜天中天

尔时世尊。以偈答言。

&nbsp;&nbsp;&nbsp;&nbsp;善哉善女人&nbsp;&nbsp;&nbsp;&nbsp;当得无间乐

&nbsp;&nbsp;&nbsp;&nbsp;今可听汝子&nbsp;&nbsp;&nbsp;&nbsp;于我前出家

&nbsp;&nbsp;&nbsp;&nbsp;汝今年衰老&nbsp;&nbsp;&nbsp;&nbsp;出家时已过

&nbsp;&nbsp;&nbsp;&nbsp;但当深信乐&nbsp;&nbsp;&nbsp;&nbsp;以法自稣息

&nbsp;&nbsp;&nbsp;&nbsp;汝今且小待&nbsp;&nbsp;&nbsp;&nbsp;波斯匿王至

尔时天帝释。将诸天众婇女眷属。放身光明照舍卫国。见央掘魔罗与佛相抗力屈心变摧伏归悔。发大欢喜而说偈言。

&nbsp;&nbsp;&nbsp;&nbsp;奇哉十力雄&nbsp;&nbsp;&nbsp;&nbsp;调御无与等

&nbsp;&nbsp;&nbsp;&nbsp;降伏央掘魔&nbsp;&nbsp;&nbsp;&nbsp;常血涂身过

&nbsp;&nbsp;&nbsp;&nbsp;檀那因陀罗&nbsp;&nbsp;&nbsp;&nbsp;阿修罗罗刹

&nbsp;&nbsp;&nbsp;&nbsp;凶暴夜叉鬼&nbsp;&nbsp;&nbsp;&nbsp;及余诸恶人

&nbsp;&nbsp;&nbsp;&nbsp;那伽紧那罗&nbsp;&nbsp;&nbsp;&nbsp;大力迦楼罗

&nbsp;&nbsp;&nbsp;&nbsp;彼闻央掘魔&nbsp;&nbsp;&nbsp;&nbsp;恐怖皆闭目

&nbsp;&nbsp;&nbsp;&nbsp;何况人中王&nbsp;&nbsp;&nbsp;&nbsp;见而不恐怖

&nbsp;&nbsp;&nbsp;&nbsp;彼初出生时&nbsp;&nbsp;&nbsp;&nbsp;龙神咸振惧

&nbsp;&nbsp;&nbsp;&nbsp;一切诸刹利&nbsp;&nbsp;&nbsp;&nbsp;铠解刀剑落

&nbsp;&nbsp;&nbsp;&nbsp;何况人中王&nbsp;&nbsp;&nbsp;&nbsp;见而不恐惧

&nbsp;&nbsp;&nbsp;&nbsp;如是凶恶业&nbsp;&nbsp;&nbsp;&nbsp;如来悉调伏

&nbsp;&nbsp;&nbsp;&nbsp;佛力不思议&nbsp;&nbsp;&nbsp;&nbsp;智慧境亦然

&nbsp;&nbsp;&nbsp;&nbsp;奇哉央掘魔&nbsp;&nbsp;&nbsp;&nbsp;善住无染戒

&nbsp;&nbsp;&nbsp;&nbsp;梵行甚清净&nbsp;&nbsp;&nbsp;&nbsp;犹如真金山

&nbsp;&nbsp;&nbsp;&nbsp;奇哉我今日&nbsp;&nbsp;&nbsp;&nbsp;快得善法利

&nbsp;&nbsp;&nbsp;&nbsp;我今当施兴&nbsp;&nbsp;&nbsp;&nbsp;央掘魔罗衣

&nbsp;&nbsp;&nbsp;&nbsp;唯愿为我受&nbsp;&nbsp;&nbsp;&nbsp;世尊哀愍故

&nbsp;&nbsp;&nbsp;&nbsp;今施央掘魔&nbsp;&nbsp;&nbsp;&nbsp;沙门随法服

&nbsp;&nbsp;&nbsp;&nbsp;是大乞士王&nbsp;&nbsp;&nbsp;&nbsp;世尊善观察

尔时帝释白央掘魔罗言。唯愿大士。受此天衣以为法服。时央掘魔罗谓帝释言。汝是何等蚊蚋小虫。我岂当受不信之施。汝是何等贪欲之驴。未度生死众苦长流。自性羸形何能施衣。当知汝是自性羸形。何能施人无价之衣。譬如国王有千力士。未见怨时便已躃地。何能与彼敌国大王千力士战。如是我受无价衣者。何能降伏亿烦恼魔及自性魔。我当断除无量烦恼如佛所叹。十二头陀沙门行法我应当学。汝非天王无异生盲。汝天帝释。不知差别。何等名为凶暴恶业。汝是蚊蚋。安能知我是凶恶人耶。呜呼帝释。汝知央掘魔罗是凶恶人。又能解知佛法正义。何等沙门初始出家习无价衣耶。汝都不知出家净法。呜呼帝释。汝是如来正法外人。如来长子上座迦葉。有摩尼等八万宝库及余宝藏其数无量。并余种种无价宝衣弃之如唾。出家学道行沙门法。受行十二头陀苦行。何故不习无价之衣为放逸耶。上座迦葉。弃舍种种甘膳之食。舍肉味食。受持修行不食肉法。家家乞食不恶恶想。始终常一苦乐无变。其所乞处有种种人。或言无者。或骂辱者。答言安乐。然后舍去心不倾动。若言有者不生贪喜。答言安乐。受之而去心不倾动。若以大财施众僧者。于未来世众僧受用。一一宝藏无有穷尽。以何等故不奉施僧。而自分付饿鬼贫穷孤独乞白。帝释。沙门法者不多积聚。乃至盐油亦不受畜。是沙门法。奴婢田宅若卖若买诸不净物非沙门法。是在家法。若施若受诸不净物。悉皆如是。汝大愚痴聚。如是等辈今当调伏。如治稊稗害善苗者。我之所杀作指鬘者。彼等悉是坏法众生。无有一人是比丘比丘尼优婆塞优婆夷者。

尔时帝释谓央掘魔罗。不害相者是则为法。如来等视一切众生如罗睺罗。云何听许调伏恶人。央掘魔罗。言害与不害差别之相。汝云何知。如幻士方便他所不知。如是菩萨如幻境界。汝佛法外人。云何能知害与不害各有二种。有声闻不害。有菩萨不害。汝小蚊蚋。云何能知二种不害。汝之境界及菩萨境界差别之相。犹如蚊翼覆于虚空。譬如沙门非人所持。尔时大众应守护不。帝释答言。应当守护。问言。若因护死谁应得罪。帝释答言。净除害心无得罪者。央掘魔罗言。如是调伏诸恶象类。若令彼死守护之人无得罪者。当得无量殊胜功德。如是害不害相差别难知。是名菩萨不害。问言。譬如良医疗治病人以钩钩舌。彼若死者医有罪不。答言无也。彼良医者多所饶益。除有害心。问言。如是调伏诸恶象类。若令彼死为有罪不。答言无也。当得无量殊胜功德。除有害心。问言。譬如弟子从师受学。因教而死师有罪不。答言无也。除有害心。问言。如是威德众生明显众生。恶象类者见之而死。有遮罪不。答言无也。除有害心。是故帝释。汝不知善业恶业差别之相。不知沙门非沙门差别之相。诸恶象类坏正法者应当调伏。如上座迦葉等八十大声闻。乃至亿耳。一切皆舍诸大宝藏。出家学道于正法中少欲知足。比丘何须习无价衣。是等一切剃发除慢。孤游持钵乞食活命着坏色衣。如是比丘云何放逸。常为寒暑饥渴所逼。足蹈尘土恒如野鹿。不越小戒如牦牛爱尾守护不舍如乌伏子。如折牙象无复形好。彼复何须习无价衣。汝正法外人慎勿复语。如彼外道旃陀罗辈毕竟不入二生众中。汝亦如是。是正法外旃陀罗也。汝小蚊蚋默然无声。