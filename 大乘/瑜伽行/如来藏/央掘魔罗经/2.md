## 央掘魔罗经卷第二

尔时娑婆世界主梵天王。放大光明照舍卫国。一心合掌顶礼佛足。供养如来及央掘魔罗已。而说偈言。

&nbsp;&nbsp;&nbsp;&nbsp;奇哉我今见大战&nbsp;&nbsp;&nbsp;&nbsp;如二雄猛师子斗

&nbsp;&nbsp;&nbsp;&nbsp;奇哉调御天人师&nbsp;&nbsp;&nbsp;&nbsp;如来善调央掘魔

&nbsp;&nbsp;&nbsp;&nbsp;譬如毒蛇见咒师&nbsp;&nbsp;&nbsp;&nbsp;吹气放毒不怖畏

&nbsp;&nbsp;&nbsp;&nbsp;师即调伏令寂静&nbsp;&nbsp;&nbsp;&nbsp;三界大师亦如是

&nbsp;&nbsp;&nbsp;&nbsp;调伏凶恶央掘魔&nbsp;&nbsp;&nbsp;&nbsp;我今稽首三界医

&nbsp;&nbsp;&nbsp;&nbsp;大神通力不思议&nbsp;&nbsp;&nbsp;&nbsp;我今稽首自在王

&nbsp;&nbsp;&nbsp;&nbsp;大天所建甚奇特&nbsp;&nbsp;&nbsp;&nbsp;以法建立央掘魔

&nbsp;&nbsp;&nbsp;&nbsp;所为最胜无可譬&nbsp;&nbsp;&nbsp;&nbsp;是故名曰无譬尊

&nbsp;&nbsp;&nbsp;&nbsp;央掘魔今为胜业&nbsp;&nbsp;&nbsp;&nbsp;住戒调伏极寂静

&nbsp;&nbsp;&nbsp;&nbsp;身心安隐无所畏&nbsp;&nbsp;&nbsp;&nbsp;犹如自性真金色

&nbsp;&nbsp;&nbsp;&nbsp;纯净极妙阎浮金&nbsp;&nbsp;&nbsp;&nbsp;唯愿如来哀受施

&nbsp;&nbsp;&nbsp;&nbsp;令央掘魔服天衣&nbsp;&nbsp;&nbsp;&nbsp;当令我得大菩提

&nbsp;&nbsp;&nbsp;&nbsp;彼服此衣护梵行&nbsp;&nbsp;&nbsp;&nbsp;究竟清净心不动

尔时央掘魔罗谓梵王言。汝是何人多言两舌。言央掘魔罗习近我衣久持梵行。而见毁辱汝是恶梵非梵梵像。汝蚊蚋来所言梵者。梵有何义。云何名为世间梵业。我岂服习蚊蚋之衣而修梵行。我亦不作佣作之人。我亦不能随他所欲。我亦不为负债之人。如申头罗(申头罗者外国幻人作飞人戏令空中来去往返至速)速往速反。汝小蚊蚋亦复如是。往受梵乐还来堕此。不知菩萨受生真实功德。非法为法。如汝等辈不觉生死迷惑轮转。呜呼梵天。汝真知善恶言。央掘魔罗大作恶业。汝蚊蚋恶梵为何所知。应当修学菩萨所行。尔时梵王答央掘魔罗言。汝现杀人一千少一。今犹见汝强梁不息。乃至雕鹫不敢近。汝此非强梁者。何处更有真强梁耶。此非恶魔者。何处更有真恶魔耶。央掘魔罗。汝莫放逸。所作恶业方便除灭。善哉如来真为大悲。乃能度此央掘魔罗等凶暴众生。

尔时央掘魔罗谓梵王言。恶梵蚊蚋汝将何去。汝复当于何处迷转。不知善恶众生死堕恶道。譬如有人行至丛林。夜见树上有萤火虫惊怖而还。语城中人言彼林被烧。时有众人俱往视之。见是萤火知非林烧。今汝恶梵亦复如是。唱言我痴。而自欺诳及欺余人。汝及余人后自当知是幻积聚。譬如痴人行至丛林见无忧树华。谓呼是火恐怖而归。还入城中告众人言。彼林被烧。众人往见知非是火。汝小蚊蚋亦复如是。汝及余人后自当知善及不善。亦自当知是幻积聚。莫复更出此不实言。汝当默然勿学妄语。

尔时护世四王来诣佛所。大供养佛及央掘魔。设供养已。即向如来及央掘魔罗。而说偈言。

&nbsp;&nbsp;&nbsp;&nbsp;奇哉甚希有&nbsp;&nbsp;&nbsp;&nbsp;世雄今大战

&nbsp;&nbsp;&nbsp;&nbsp;问答第一义&nbsp;&nbsp;&nbsp;&nbsp;慧光除痴冥

&nbsp;&nbsp;&nbsp;&nbsp;奇哉善调御&nbsp;&nbsp;&nbsp;&nbsp;无上天人师

&nbsp;&nbsp;&nbsp;&nbsp;是故无量力&nbsp;&nbsp;&nbsp;&nbsp;号名为如来

&nbsp;&nbsp;&nbsp;&nbsp;第一钵昙摩&nbsp;&nbsp;&nbsp;&nbsp;清净柔软足

&nbsp;&nbsp;&nbsp;&nbsp;尘水所不污&nbsp;&nbsp;&nbsp;&nbsp;是故稽首礼

&nbsp;&nbsp;&nbsp;&nbsp;我今归依佛&nbsp;&nbsp;&nbsp;&nbsp;一心请所愿

&nbsp;&nbsp;&nbsp;&nbsp;当令央掘魔&nbsp;&nbsp;&nbsp;&nbsp;受用我等钵

&nbsp;&nbsp;&nbsp;&nbsp;央掘魔今好&nbsp;&nbsp;&nbsp;&nbsp;犹如空中月

&nbsp;&nbsp;&nbsp;&nbsp;央掘魔庄严&nbsp;&nbsp;&nbsp;&nbsp;净戒光圆满

尔时央掘魔罗谓四天王言。汝是何等蚊蚋小虫。护世护世而自贡高。唱言我当施汝天钵。而见毁辱。汝等且待观我难事。须臾自见执持瓦器。何用如是放逸钵为。而以护世高自称举。名护世者。谓能调伏诸恶象类。非护世间护真实法。名为护世。譬如有人闻俱耆罗声。又见其形。寻复见乌而生迷惑。作是说言。俱耆罗俱耆罗。汝等如是。非法为法守护非法。如彼见乌谓俱耆罗。汝应护法莫护世间。蚊蚋四王且各默然。

尔时恶魔波旬来诣佛所。供养佛已却住一面。向央掘魔罗而说偈言。

&nbsp;&nbsp;&nbsp;&nbsp;汝今速出家&nbsp;&nbsp;&nbsp;&nbsp;欺诳入我城

&nbsp;&nbsp;&nbsp;&nbsp;我亦不念汝&nbsp;&nbsp;&nbsp;&nbsp;且令出泥犁

尔时央掘魔罗。以偈答曰。

&nbsp;&nbsp;&nbsp;&nbsp;远去贼狗魔&nbsp;&nbsp;&nbsp;&nbsp;蚊蚋无畏说

&nbsp;&nbsp;&nbsp;&nbsp;及未被五系&nbsp;&nbsp;&nbsp;&nbsp;波旬宜速去

&nbsp;&nbsp;&nbsp;&nbsp;莫令我须臾&nbsp;&nbsp;&nbsp;&nbsp;左脚蹴弊狗

&nbsp;&nbsp;&nbsp;&nbsp;若空无我时&nbsp;&nbsp;&nbsp;&nbsp;自恣游宫殿

&nbsp;&nbsp;&nbsp;&nbsp;如金翅鸟王&nbsp;&nbsp;&nbsp;&nbsp;处在须弥顶

&nbsp;&nbsp;&nbsp;&nbsp;下观大海中&nbsp;&nbsp;&nbsp;&nbsp;诸龙共游戏

&nbsp;&nbsp;&nbsp;&nbsp;菩萨金翅王&nbsp;&nbsp;&nbsp;&nbsp;游戏泥犁上

&nbsp;&nbsp;&nbsp;&nbsp;快饮解脱水&nbsp;&nbsp;&nbsp;&nbsp;俯观苦众生

&nbsp;&nbsp;&nbsp;&nbsp;贼狗魔默然&nbsp;&nbsp;&nbsp;&nbsp;谛听甘露法

&nbsp;&nbsp;&nbsp;&nbsp;然后还天上&nbsp;&nbsp;&nbsp;&nbsp;随意恣所欲

尔时摩醯首罗神。为如来及央掘魔罗。设大供养已却住一面。欣敬交至以偈叹言。

&nbsp;&nbsp;&nbsp;&nbsp;我今礼尊足&nbsp;&nbsp;&nbsp;&nbsp;欣敬说伽陀

&nbsp;&nbsp;&nbsp;&nbsp;如来妙色身&nbsp;&nbsp;&nbsp;&nbsp;譬如优钵罗

&nbsp;&nbsp;&nbsp;&nbsp;齿白拘牟头&nbsp;&nbsp;&nbsp;&nbsp;目净千叶华

&nbsp;&nbsp;&nbsp;&nbsp;智慧无染污&nbsp;&nbsp;&nbsp;&nbsp;净踰分陀利

&nbsp;&nbsp;&nbsp;&nbsp;奇哉央掘魔&nbsp;&nbsp;&nbsp;&nbsp;殊胜甚希有

&nbsp;&nbsp;&nbsp;&nbsp;住在凡夫地&nbsp;&nbsp;&nbsp;&nbsp;而能降伏魔

&nbsp;&nbsp;&nbsp;&nbsp;当速成正觉&nbsp;&nbsp;&nbsp;&nbsp;普救诸世间

尔时央掘魔罗。以偈答言。

&nbsp;&nbsp;&nbsp;&nbsp;汝是何卑趣&nbsp;&nbsp;&nbsp;&nbsp;妄称摩醯罗

&nbsp;&nbsp;&nbsp;&nbsp;假名为自在&nbsp;&nbsp;&nbsp;&nbsp;非真自在王

&nbsp;&nbsp;&nbsp;&nbsp;汝今云何知&nbsp;&nbsp;&nbsp;&nbsp;我住凡夫地

&nbsp;&nbsp;&nbsp;&nbsp;长牙毗舍遮&nbsp;&nbsp;&nbsp;&nbsp;宜速答所问

&nbsp;&nbsp;&nbsp;&nbsp;形色尚丑陋&nbsp;&nbsp;&nbsp;&nbsp;有如癞病人

&nbsp;&nbsp;&nbsp;&nbsp;而为诸世间&nbsp;&nbsp;&nbsp;&nbsp;广说治癞方

&nbsp;&nbsp;&nbsp;&nbsp;自病不能救&nbsp;&nbsp;&nbsp;&nbsp;安能疗他疾

&nbsp;&nbsp;&nbsp;&nbsp;今汝小蚊蚋&nbsp;&nbsp;&nbsp;&nbsp;痴惑亦复然

&nbsp;&nbsp;&nbsp;&nbsp;不知自趣性&nbsp;&nbsp;&nbsp;&nbsp;云何知他心

&nbsp;&nbsp;&nbsp;&nbsp;而言央掘魔&nbsp;&nbsp;&nbsp;&nbsp;住在凡夫地

&nbsp;&nbsp;&nbsp;&nbsp;汝不应灌顶&nbsp;&nbsp;&nbsp;&nbsp;副他自在王

&nbsp;&nbsp;&nbsp;&nbsp;无知且默然&nbsp;&nbsp;&nbsp;&nbsp;须臾自当见

尔时如来所依坐树。其树有神。见央掘魔罗心生敬信。以偈叹言。

&nbsp;&nbsp;&nbsp;&nbsp;疾来央掘魔&nbsp;&nbsp;&nbsp;&nbsp;勇慧坚固士

&nbsp;&nbsp;&nbsp;&nbsp;今请服法衣&nbsp;&nbsp;&nbsp;&nbsp;供施汝初饭

&nbsp;&nbsp;&nbsp;&nbsp;施汝及如来&nbsp;&nbsp;&nbsp;&nbsp;当得第一果

尔时央掘魔罗。以偈答言。

&nbsp;&nbsp;&nbsp;&nbsp;如来未曾食&nbsp;&nbsp;&nbsp;&nbsp;声闻亦复然

&nbsp;&nbsp;&nbsp;&nbsp;汝今为施谁&nbsp;&nbsp;&nbsp;&nbsp;速说决所疑

尔时树神。以偈难言。

&nbsp;&nbsp;&nbsp;&nbsp;如来常饭食&nbsp;&nbsp;&nbsp;&nbsp;声闻亦复然

&nbsp;&nbsp;&nbsp;&nbsp;坚固欲出家&nbsp;&nbsp;&nbsp;&nbsp;不应作妄语

&nbsp;&nbsp;&nbsp;&nbsp;应当舍虚伪&nbsp;&nbsp;&nbsp;&nbsp;谄曲非清净

&nbsp;&nbsp;&nbsp;&nbsp;若人越一法&nbsp;&nbsp;&nbsp;&nbsp;是即为妄语

&nbsp;&nbsp;&nbsp;&nbsp;不度于他世&nbsp;&nbsp;&nbsp;&nbsp;无恶而不造

尔时央掘魔罗。以偈答言。

&nbsp;&nbsp;&nbsp;&nbsp;汝是卑下姓&nbsp;&nbsp;&nbsp;&nbsp;今欲何所说

&nbsp;&nbsp;&nbsp;&nbsp;汝且自观察&nbsp;&nbsp;&nbsp;&nbsp;女人佛所毁

&nbsp;&nbsp;&nbsp;&nbsp;世间谁妄语&nbsp;&nbsp;&nbsp;&nbsp;谁为真实说

&nbsp;&nbsp;&nbsp;&nbsp;谁世间贪食&nbsp;&nbsp;&nbsp;&nbsp;谁世间病死

&nbsp;&nbsp;&nbsp;&nbsp;如来悉具足&nbsp;&nbsp;&nbsp;&nbsp;大我实功德

&nbsp;&nbsp;&nbsp;&nbsp;众生不能知&nbsp;&nbsp;&nbsp;&nbsp;是则为妄语

&nbsp;&nbsp;&nbsp;&nbsp;不食而言食&nbsp;&nbsp;&nbsp;&nbsp;是则为妄语

&nbsp;&nbsp;&nbsp;&nbsp;彼尚无出家&nbsp;&nbsp;&nbsp;&nbsp;况复受具足

&nbsp;&nbsp;&nbsp;&nbsp;不知隐覆说&nbsp;&nbsp;&nbsp;&nbsp;是则为妄语

&nbsp;&nbsp;&nbsp;&nbsp;彼尚无出家&nbsp;&nbsp;&nbsp;&nbsp;况复受具足

&nbsp;&nbsp;&nbsp;&nbsp;我不越一法&nbsp;&nbsp;&nbsp;&nbsp;而汝越无量

&nbsp;&nbsp;&nbsp;&nbsp;速向天中天&nbsp;&nbsp;&nbsp;&nbsp;悔除虚妄语

尔时树神。以偈难言。

&nbsp;&nbsp;&nbsp;&nbsp;汝以何因缘&nbsp;&nbsp;&nbsp;&nbsp;说我是卑趣

&nbsp;&nbsp;&nbsp;&nbsp;未离毗舍遮&nbsp;&nbsp;&nbsp;&nbsp;何能知男女

尔时央掘魔罗。以偈答言。

&nbsp;&nbsp;&nbsp;&nbsp;譬如转轮王&nbsp;&nbsp;&nbsp;&nbsp;珍宝庄严座

&nbsp;&nbsp;&nbsp;&nbsp;臭狗暂卧上&nbsp;&nbsp;&nbsp;&nbsp;还至不净处

&nbsp;&nbsp;&nbsp;&nbsp;汝以卑陋性&nbsp;&nbsp;&nbsp;&nbsp;暂游方便法

&nbsp;&nbsp;&nbsp;&nbsp;还复处女身&nbsp;&nbsp;&nbsp;&nbsp;纵心五欲乐

&nbsp;&nbsp;&nbsp;&nbsp;汝今应方便&nbsp;&nbsp;&nbsp;&nbsp;速舍女狗身

&nbsp;&nbsp;&nbsp;&nbsp;莫取男女相&nbsp;&nbsp;&nbsp;&nbsp;当修空寂法

&nbsp;&nbsp;&nbsp;&nbsp;修习空法已&nbsp;&nbsp;&nbsp;&nbsp;疾得男子性

尔时尊者舍利弗大目犍连。犹如鹅王。以神通力乘虚而来。来至佛所顶礼佛足却住一面。见央掘魔罗心生随喜。时大目连以偈叹言。

&nbsp;&nbsp;&nbsp;&nbsp;超哉勇慧士&nbsp;&nbsp;&nbsp;&nbsp;善修殊胜业

&nbsp;&nbsp;&nbsp;&nbsp;宜速随佛去&nbsp;&nbsp;&nbsp;&nbsp;出家修净戒

&nbsp;&nbsp;&nbsp;&nbsp;与诸梵行者&nbsp;&nbsp;&nbsp;&nbsp;乘虚至祇园

&nbsp;&nbsp;&nbsp;&nbsp;愿佛时哀许&nbsp;&nbsp;&nbsp;&nbsp;出家受具足

&nbsp;&nbsp;&nbsp;&nbsp;普令诸世间&nbsp;&nbsp;&nbsp;&nbsp;一切共瞻仰

&nbsp;&nbsp;&nbsp;&nbsp;陵虚犹鹅王&nbsp;&nbsp;&nbsp;&nbsp;明净如满月

尔时央掘魔罗。以偈问曰。

&nbsp;&nbsp;&nbsp;&nbsp;云何世神通&nbsp;&nbsp;&nbsp;&nbsp;云何神通本

&nbsp;&nbsp;&nbsp;&nbsp;神力第一尊&nbsp;&nbsp;&nbsp;&nbsp;速说断我疑

尔时大目犍连。以偈答言。

&nbsp;&nbsp;&nbsp;&nbsp;若人修净舍&nbsp;&nbsp;&nbsp;&nbsp;常施履屣乘

&nbsp;&nbsp;&nbsp;&nbsp;比丘持净戒&nbsp;&nbsp;&nbsp;&nbsp;远离不习近

&nbsp;&nbsp;&nbsp;&nbsp;如是二因缘&nbsp;&nbsp;&nbsp;&nbsp;疾获神通力

尔时央掘魔罗。复说偈言。

&nbsp;&nbsp;&nbsp;&nbsp;呜呼大目连&nbsp;&nbsp;&nbsp;&nbsp;修习蚊蚋行

&nbsp;&nbsp;&nbsp;&nbsp;不能分别知&nbsp;&nbsp;&nbsp;&nbsp;第一真实通

&nbsp;&nbsp;&nbsp;&nbsp;蚊蚋乘虚来&nbsp;&nbsp;&nbsp;&nbsp;无知宜默然

&nbsp;&nbsp;&nbsp;&nbsp;常行自他利&nbsp;&nbsp;&nbsp;&nbsp;愿速安众生

&nbsp;&nbsp;&nbsp;&nbsp;如是修方便&nbsp;&nbsp;&nbsp;&nbsp;疾获上神通

&nbsp;&nbsp;&nbsp;&nbsp;安慰说法者&nbsp;&nbsp;&nbsp;&nbsp;或时遭苦难

&nbsp;&nbsp;&nbsp;&nbsp;舍身为救护&nbsp;&nbsp;&nbsp;&nbsp;疾获上神通

&nbsp;&nbsp;&nbsp;&nbsp;我今当速行&nbsp;&nbsp;&nbsp;&nbsp;广度诸群生

&nbsp;&nbsp;&nbsp;&nbsp;至于只陀林&nbsp;&nbsp;&nbsp;&nbsp;当得大神通

&nbsp;&nbsp;&nbsp;&nbsp;如是无限量&nbsp;&nbsp;&nbsp;&nbsp;所谓摩诃衍

&nbsp;&nbsp;&nbsp;&nbsp;无量复无边&nbsp;&nbsp;&nbsp;&nbsp;所谓诸如来

尔时央掘魔罗说此偈已。即复说偈问舍利弗言。

&nbsp;&nbsp;&nbsp;&nbsp;云何舍利弗&nbsp;&nbsp;&nbsp;&nbsp;世间大智慧

&nbsp;&nbsp;&nbsp;&nbsp;智慧从何生&nbsp;&nbsp;&nbsp;&nbsp;速说决所疑

尔时舍利弗。以偈答言。

&nbsp;&nbsp;&nbsp;&nbsp;善护持五戒&nbsp;&nbsp;&nbsp;&nbsp;能成大智慧

&nbsp;&nbsp;&nbsp;&nbsp;命终更受身&nbsp;&nbsp;&nbsp;&nbsp;智慧常俱生

&nbsp;&nbsp;&nbsp;&nbsp;名闻远流布&nbsp;&nbsp;&nbsp;&nbsp;智慧不倾动

尔时央掘魔罗。复说偈言。

&nbsp;&nbsp;&nbsp;&nbsp;佛说常不灭&nbsp;&nbsp;&nbsp;&nbsp;从是生大慧

&nbsp;&nbsp;&nbsp;&nbsp;佛说大智慧&nbsp;&nbsp;&nbsp;&nbsp;从是说法生

&nbsp;&nbsp;&nbsp;&nbsp;呜呼舍利弗&nbsp;&nbsp;&nbsp;&nbsp;修习蚊蚋行

&nbsp;&nbsp;&nbsp;&nbsp;不能分别知&nbsp;&nbsp;&nbsp;&nbsp;真实智慧义

&nbsp;&nbsp;&nbsp;&nbsp;陋哉蚊蚋慧&nbsp;&nbsp;&nbsp;&nbsp;无知宜默然

尔时尊者阿难来诣佛所。顶礼佛足却住一面。见央掘魔罗心生随喜。以偈叹言。

&nbsp;&nbsp;&nbsp;&nbsp;善哉央掘魔&nbsp;&nbsp;&nbsp;&nbsp;已修殊胜业

&nbsp;&nbsp;&nbsp;&nbsp;我今发随喜&nbsp;&nbsp;&nbsp;&nbsp;速通九部经

尔时央掘魔罗。以偈问言。

&nbsp;&nbsp;&nbsp;&nbsp;如来称叹汝&nbsp;&nbsp;&nbsp;&nbsp;多闻最第一

&nbsp;&nbsp;&nbsp;&nbsp;云何世多闻&nbsp;&nbsp;&nbsp;&nbsp;多闻从何生

尔时阿难。以偈答言。

&nbsp;&nbsp;&nbsp;&nbsp;诵习九部经&nbsp;&nbsp;&nbsp;&nbsp;离悭为人说

&nbsp;&nbsp;&nbsp;&nbsp;从是获多闻&nbsp;&nbsp;&nbsp;&nbsp;总持不思议

尔时央掘魔罗。复说偈言。

&nbsp;&nbsp;&nbsp;&nbsp;叹说诸如来&nbsp;&nbsp;&nbsp;&nbsp;毕竟常不灭

&nbsp;&nbsp;&nbsp;&nbsp;是名为世间&nbsp;&nbsp;&nbsp;&nbsp;第一最多闻

&nbsp;&nbsp;&nbsp;&nbsp;呜呼阿难陀&nbsp;&nbsp;&nbsp;&nbsp;修习蚊蚋行

&nbsp;&nbsp;&nbsp;&nbsp;不能分别知&nbsp;&nbsp;&nbsp;&nbsp;多闻所入闻

&nbsp;&nbsp;&nbsp;&nbsp;陋哉蚊蚋持&nbsp;&nbsp;&nbsp;&nbsp;无知宜默然

尔时尊者罗睺罗来诣佛所。顶礼佛足却住一面。见央掘魔罗心生随喜。以偈叹言。

&nbsp;&nbsp;&nbsp;&nbsp;善哉央掘魔&nbsp;&nbsp;&nbsp;&nbsp;已修胜功德

&nbsp;&nbsp;&nbsp;&nbsp;我今发随喜&nbsp;&nbsp;&nbsp;&nbsp;敬戒速受持

尔时央掘魔罗。以偈问言。

&nbsp;&nbsp;&nbsp;&nbsp;如来称叹汝&nbsp;&nbsp;&nbsp;&nbsp;恭敬戒第一

&nbsp;&nbsp;&nbsp;&nbsp;云何为世间&nbsp;&nbsp;&nbsp;&nbsp;恭敬于净戒

&nbsp;&nbsp;&nbsp;&nbsp;汝是佛爱子&nbsp;&nbsp;&nbsp;&nbsp;速说决我疑

尔时罗睺罗。以偈答言。

&nbsp;&nbsp;&nbsp;&nbsp;一切佛所说&nbsp;&nbsp;&nbsp;&nbsp;专心恭敬持

&nbsp;&nbsp;&nbsp;&nbsp;是则为世间&nbsp;&nbsp;&nbsp;&nbsp;第一恭敬戒

尔时央掘魔罗。复说偈言。

&nbsp;&nbsp;&nbsp;&nbsp;若说诸如来&nbsp;&nbsp;&nbsp;&nbsp;世间第一常

&nbsp;&nbsp;&nbsp;&nbsp;是名为世间&nbsp;&nbsp;&nbsp;&nbsp;最上恭敬戒

&nbsp;&nbsp;&nbsp;&nbsp;呜呼罗睺罗&nbsp;&nbsp;&nbsp;&nbsp;修习蚊蚋行

&nbsp;&nbsp;&nbsp;&nbsp;不能知第一&nbsp;&nbsp;&nbsp;&nbsp;真实恭敬戒

&nbsp;&nbsp;&nbsp;&nbsp;陋哉蚊蚋敬&nbsp;&nbsp;&nbsp;&nbsp;无知宜默然

尔时尊者阿那律来诣佛所。顶礼佛足却住一面。见央掘魔罗心生随喜。以偈叹言。

&nbsp;&nbsp;&nbsp;&nbsp;奇哉央掘魔&nbsp;&nbsp;&nbsp;&nbsp;善修殊胜业

&nbsp;&nbsp;&nbsp;&nbsp;我今发随喜&nbsp;&nbsp;&nbsp;&nbsp;不久得天眼

尔时央掘魔罗。以偈问言。

&nbsp;&nbsp;&nbsp;&nbsp;如来称叹汝&nbsp;&nbsp;&nbsp;&nbsp;天眼最第一

&nbsp;&nbsp;&nbsp;&nbsp;云何世天眼&nbsp;&nbsp;&nbsp;&nbsp;天眼云何生

&nbsp;&nbsp;&nbsp;&nbsp;汝今当速说&nbsp;&nbsp;&nbsp;&nbsp;决断我所疑

尔时阿那律。以偈答言。

&nbsp;&nbsp;&nbsp;&nbsp;常好施灯明&nbsp;&nbsp;&nbsp;&nbsp;说法闻化人

&nbsp;&nbsp;&nbsp;&nbsp;由是获天眼&nbsp;&nbsp;&nbsp;&nbsp;洞视无障碍

尔时央掘魔罗。复说偈言。

&nbsp;&nbsp;&nbsp;&nbsp;如来深法藏&nbsp;&nbsp;&nbsp;&nbsp;精勤方便说

&nbsp;&nbsp;&nbsp;&nbsp;显示不隐覆&nbsp;&nbsp;&nbsp;&nbsp;究竟最胜眼

&nbsp;&nbsp;&nbsp;&nbsp;呜呼阿那律&nbsp;&nbsp;&nbsp;&nbsp;修习蚊蚋行

&nbsp;&nbsp;&nbsp;&nbsp;不能知出生&nbsp;&nbsp;&nbsp;&nbsp;天眼胜方便

&nbsp;&nbsp;&nbsp;&nbsp;陋哉蚊蚋眼&nbsp;&nbsp;&nbsp;&nbsp;无知宜默然

尔时尊者沙门陀娑来诣佛所。顶礼佛足却住一面。见央掘魔罗心生随喜。以偈叹言。

&nbsp;&nbsp;&nbsp;&nbsp;奇哉央掘魔&nbsp;&nbsp;&nbsp;&nbsp;善修殊胜业

&nbsp;&nbsp;&nbsp;&nbsp;我今发随喜&nbsp;&nbsp;&nbsp;&nbsp;宜应修忍辱

尔时央掘魔罗。以偈问言。

&nbsp;&nbsp;&nbsp;&nbsp;云何为世间&nbsp;&nbsp;&nbsp;&nbsp;成就第一忍

&nbsp;&nbsp;&nbsp;&nbsp;云何生忍辱&nbsp;&nbsp;&nbsp;&nbsp;速说决所疑

尔时沙门陀娑。以偈答言。

&nbsp;&nbsp;&nbsp;&nbsp;栴檀涂右臂&nbsp;&nbsp;&nbsp;&nbsp;利刀斩左手

&nbsp;&nbsp;&nbsp;&nbsp;等心不倾动&nbsp;&nbsp;&nbsp;&nbsp;能生最上忍

&nbsp;&nbsp;&nbsp;&nbsp;是则名世间&nbsp;&nbsp;&nbsp;&nbsp;堪忍上调伏

尔时央掘魔罗。复说偈言。

&nbsp;&nbsp;&nbsp;&nbsp;若说如来藏&nbsp;&nbsp;&nbsp;&nbsp;显示诸世间

&nbsp;&nbsp;&nbsp;&nbsp;无知恶邪见&nbsp;&nbsp;&nbsp;&nbsp;舍我须无我

&nbsp;&nbsp;&nbsp;&nbsp;言是佛正法&nbsp;&nbsp;&nbsp;&nbsp;闻彼说不怖

&nbsp;&nbsp;&nbsp;&nbsp;离慢舍身命&nbsp;&nbsp;&nbsp;&nbsp;广说如来藏

&nbsp;&nbsp;&nbsp;&nbsp;是名为世间&nbsp;&nbsp;&nbsp;&nbsp;堪忍上调伏

&nbsp;&nbsp;&nbsp;&nbsp;呜呼沙门陀&nbsp;&nbsp;&nbsp;&nbsp;修习蚊蚋行

&nbsp;&nbsp;&nbsp;&nbsp;不能知出生&nbsp;&nbsp;&nbsp;&nbsp;最上忍方便

&nbsp;&nbsp;&nbsp;&nbsp;蚊蚋亦堪耐&nbsp;&nbsp;&nbsp;&nbsp;饥渴寒热苦

&nbsp;&nbsp;&nbsp;&nbsp;陋哉蚊蚋忍&nbsp;&nbsp;&nbsp;&nbsp;无知宜默然

尔时尊者满愿子来诣佛所。顶礼佛足却住一面。见央掘魔罗心大欢喜。以偈叹言。

&nbsp;&nbsp;&nbsp;&nbsp;善哉修胜业&nbsp;&nbsp;&nbsp;&nbsp;我今发随喜

&nbsp;&nbsp;&nbsp;&nbsp;为一切众生&nbsp;&nbsp;&nbsp;&nbsp;安慰演说法

尔时央掘魔罗。以偈问言。

&nbsp;&nbsp;&nbsp;&nbsp;如来称叹汝&nbsp;&nbsp;&nbsp;&nbsp;说法中第一

&nbsp;&nbsp;&nbsp;&nbsp;云何说法者&nbsp;&nbsp;&nbsp;&nbsp;云何为知义

&nbsp;&nbsp;&nbsp;&nbsp;唯愿说法上&nbsp;&nbsp;&nbsp;&nbsp;时为决所疑

尔时满愿子。以偈答言。

&nbsp;&nbsp;&nbsp;&nbsp;诸佛及声闻&nbsp;&nbsp;&nbsp;&nbsp;圣所不得法

&nbsp;&nbsp;&nbsp;&nbsp;正觉善通达&nbsp;&nbsp;&nbsp;&nbsp;广为众生说

此说有何义。谓过去一切诸佛。于一切法中极方便求。不得众生界及我人寿命。现在未来一切诸佛及三世一切声闻缘觉。于一切法中极方便求亦悉不得。我亦如是为众生说。离众生界我人寿命。说无我法说空法。如是说法。

尔时央掘魔罗。谓满愿子言。呜呼满愿。修蚊蚋行不知说法。哀哉蚊蚋无知默然。不知如来隐覆之说。谓法无我。堕愚痴灯如蛾投火。诸佛如来所不得者。谓过去一切诸佛世尊。于一切众生所极方便求无如来藏不可得。现在一切诸佛世尊。于一切众生所极方便求无我性不可得。未来一切诸佛世尊。于一切众生所极方便求无自性不可得。三世一切声闻缘觉。于一切众生所极方便求无如来藏亦不可得。此是如来偈之正义。

复次诸佛如来所不得者。谓过去一切诸佛世尊。于一切法极方便求世间之我。如拇指粳米麻麦芥子。青黄赤白方圆长短。如是等比种种相貌。或言在心。或脐上下。或言头目及诸身分。或言遍身犹如津液。如是无量种种妄想。如世俗修我。亦言常住安乐苏息。如是比我一切诸佛及声闻缘觉。悉皆不得正觉彼法为众生说。此是如来偈之正义。非如汝向妄想所说。复次诸佛如来所不得者。谓过去一切诸佛世尊。极方便求如来之藏作不可得。如来性是无作。于一切众生中无量相好清净庄严。现在一切诸佛世尊。极方便求如来之藏作不可得。如来性是无作。于一切众生中无量相好清净庄严。未来一切诸佛世尊。极方便求如来之藏作不可得。无作是如来性。于一切众生中无量相好清净庄严。三世一切声闻缘觉。有如来藏而眼不见。应说因缘。如罗睺罗敬重戒故。极视净水见虫不了。为是虫为非虫为是微尘耶。久久谛观渐见细虫。十地菩萨亦复如是。于自身中观察自性起如是如是无量诸性种种异见。如来之藏如是难入。安慰说者亦复甚难。谓于恶世极炽然时。不惜身命而为众生说如来藏。是故我说诸菩萨摩诃萨人中之雄即是如来。如阿那律天眼第一。真实明见空中鸟迹。与肉眼者俱共游行。彼肉眼者所不能见。信阿那律知有鸟迹。肉眼愚夫声闻缘觉。信佛经说有如来藏。云何能见佛境界性。声闻缘觉尚由他信。云何生盲凡夫而能自知不从他受。

我闻先佛称说此地。于劫初时有四种味。彼时众生食四味者于今食土。以久习故今犹不舍。曾于过去诸如来所修如来藏者。亦复如是。久修习故。今犹信乐长夜修习报如来恩又于未来说法者所闻如来藏。闻已信乐。如彼食土。非余众生。彼信乐者。是如来子报如来恩。譬如鷍鸟从久远来无有惭愧不报恩养。以宿习故今犹不舍。彼诸众生亦复如是。过去世时无有惭愧。已无惭愧今无惭愧当无惭愧。闻如来藏不生信乐。已不信乐今不信乐当不信乐。譬如猿猴形极丑陋。常多惊怖其心躁动如水涌波。以宿习故今犹不息。彼诸众生亦复如是。去来现在心常轻躁。闻如来藏不生信乐。如鸱鸺鸟昼盲夜见好闇恶明。彼诸众生亦复如是。好邪恶正不乐见佛及如来藏。去来现在不生信乐。如彼鸱鸺好闇恶明。如人长夜修习邪见。染诸外道不正之说以宿习故今犹不舍。彼诸众生亦复如是。久习无我隐覆之教。如彼凡愚染诸邪说。去来现在不解密教。闻如来藏不生信乐非余众生。若人过去曾值诸佛。供养奉事闻如来藏。于弹指顷蹔得听受。缘是善业诸根纯熟。所生殊胜富贵自在。是诸众生今犹纯熟。所生殊胜富贵自在。由彼往昔曾值诸佛蹔得听闻如来藏故。于未来世闻如来藏。当复信乐如说修行。诸根纯熟富贵自在。色力具足智慧明达。梵音清净莫不爱乐。或作转轮圣王。或为王子。或为大臣。贤德具足离诸慢恣。降伏睡眠精勤修学无诸放逸。及余功德悉皆成就。或为释梵护世四王。斯由曾闻如来之藏功德所致。身常安隐无病无恼。寿命延长人所爱敬。具足听闻如来常住大般涅槃甘露之法。坚固安隐久住世间。随顺世间而共娱乐。知诸如来不从欲生。广为世间开示演说。以此智慧功德利益。在所生处子孙众多父母长寿。常受人天一切快乐。族姓殊胜悉皆具足。斯由闻知一切众生悉有如来常住藏故。未来现在天上人中。一切快乐常得具足。由闻如来常住藏故。若彼众生去来现在。于五趣中支节不具。轮转生死受一切苦。斯由轻慢如来藏故。若诸众生历事诸佛亲近供养。乃能得闻如来之藏。信乐听受不起诽谤。若能如实安慰说者。当如是人即是如来。若诸众生多背诸佛者。闻如来藏则生诽谤。彼诸众生自烧种子。呜呼苦哉苦哉。不信之人于三世中甚可哀愍。诸说法者。应如是说称扬如来常住真实。若说法者不如是说。是则弃舍如来之藏。是人不应处师子座。如旃陀罗不应服乘大王御象。一切诸佛极方便求如来之藏生不可得。不生是佛性。于一切众生所。无量相好清净庄严。一切诸佛极方便求自性不实不可得。真实性是佛性。于一切众生所。无量相好清净庄严。一切诸佛极方便求自性无常不可得。常性是佛性。于一切众生所。无量相好清净庄严。一切诸佛极方便求如来之藏无恒不可得。恒性是佛性。于一切众生所无量相好清净庄严。一切诸佛极方便求如来之藏变易不可得。不变易性是佛性。于一切众生所无量相好清净庄严。一切诸佛极方便求如来之藏不寂静不可得。寂静性是佛性。于一切众生所无量相好清净庄严。一切诸佛极方便求如来之藏坏不可得。不坏性是佛性。于一切众生所无量相好清净庄严。一切诸佛极方便求如来之藏破不可得。不破性是佛性。于一切众生所无量相好清净庄严。一切诸佛极方便求如来之藏病不可得。无病性是佛性。于一切众生所无量相好清净庄严。一切诸佛极方便求如来之藏老死不可得。不老死性是佛性。于一切众生所无量相好清净庄严。一切诸佛极方便求如来之藏垢不可得。无垢性是佛性。于一切众生所无量相好清净庄严。如油杂水不可得。如是无量烦恼覆如来性。佛性杂烦恼者无有是处。而是佛性烦恼中住。如瓶中灯瓶破则现。瓶者谓烦恼。灯者谓如来藏。说如来藏者。或是如来或是菩萨或是声闻。能演说者随其所堪。或有烦恼或无烦恼。满愿当知。我说是人即是正觉。能破受者亿烦恼瓶。然后则能自见其性。犹如掌中见阿摩勒果。譬如日月密云所覆光明不现。云翳既除光明显照。如来之藏亦复如是。烦恼所覆性不明显。出离烦恼大明普照。佛性明净犹如日月。哀哉满愿。修蚊蚋行不知说法。宜嘿疾去。

尔时孙陀罗难陀来诣佛所。稽首佛足却住一面。见央掘魔罗心生随喜。以偈叹言。

&nbsp;&nbsp;&nbsp;&nbsp;善哉央掘魔&nbsp;&nbsp;&nbsp;&nbsp;已修殊胜业

&nbsp;&nbsp;&nbsp;&nbsp;宜应方便求&nbsp;&nbsp;&nbsp;&nbsp;如来妙色身

尔时央掘魔罗。以偈问言。

&nbsp;&nbsp;&nbsp;&nbsp;世尊称叹汝&nbsp;&nbsp;&nbsp;&nbsp;端政最第一

&nbsp;&nbsp;&nbsp;&nbsp;云何为世间&nbsp;&nbsp;&nbsp;&nbsp;端政最殊特

&nbsp;&nbsp;&nbsp;&nbsp;何因得端政&nbsp;&nbsp;&nbsp;&nbsp;时说决所疑

尔时孙陀罗难陀。以偈答言。

&nbsp;&nbsp;&nbsp;&nbsp;澡手合十指&nbsp;&nbsp;&nbsp;&nbsp;顶礼佛舍利

&nbsp;&nbsp;&nbsp;&nbsp;常供养病人&nbsp;&nbsp;&nbsp;&nbsp;从是致端政

尔时央掘魔罗。复说偈言。

&nbsp;&nbsp;&nbsp;&nbsp;佛身无筋骨&nbsp;&nbsp;&nbsp;&nbsp;云何有舍利

&nbsp;&nbsp;&nbsp;&nbsp;如来离舍利&nbsp;&nbsp;&nbsp;&nbsp;胜方便法身

&nbsp;&nbsp;&nbsp;&nbsp;如来不思议&nbsp;&nbsp;&nbsp;&nbsp;未信令信乐

&nbsp;&nbsp;&nbsp;&nbsp;故以巧方便&nbsp;&nbsp;&nbsp;&nbsp;示现有舍利

&nbsp;&nbsp;&nbsp;&nbsp;方便留舍利&nbsp;&nbsp;&nbsp;&nbsp;是则诸佛法

&nbsp;&nbsp;&nbsp;&nbsp;世间从本来&nbsp;&nbsp;&nbsp;&nbsp;供养梵自在

&nbsp;&nbsp;&nbsp;&nbsp;天子及天女&nbsp;&nbsp;&nbsp;&nbsp;种种诸形像

&nbsp;&nbsp;&nbsp;&nbsp;以彼非归依&nbsp;&nbsp;&nbsp;&nbsp;建立舍利塔

&nbsp;&nbsp;&nbsp;&nbsp;若有诸众生&nbsp;&nbsp;&nbsp;&nbsp;解知是方便

&nbsp;&nbsp;&nbsp;&nbsp;因此方便智&nbsp;&nbsp;&nbsp;&nbsp;获致端政色

&nbsp;&nbsp;&nbsp;&nbsp;非如汝先说&nbsp;&nbsp;&nbsp;&nbsp;妄想端政因

&nbsp;&nbsp;&nbsp;&nbsp;呜呼孙陀罗&nbsp;&nbsp;&nbsp;&nbsp;不知妙色门

&nbsp;&nbsp;&nbsp;&nbsp;蚊蚋色具足&nbsp;&nbsp;&nbsp;&nbsp;无知宜默然

尔时尊者优波离来诣佛所。稽首佛足却住一面。见央掘魔罗心生随喜。以偈叹言。

&nbsp;&nbsp;&nbsp;&nbsp;奇哉央掘魔&nbsp;&nbsp;&nbsp;&nbsp;已修殊胜业

&nbsp;&nbsp;&nbsp;&nbsp;我今发随喜&nbsp;&nbsp;&nbsp;&nbsp;汝当修净律

尔时央掘魔罗。以偈问言。

&nbsp;&nbsp;&nbsp;&nbsp;如来称叹汝&nbsp;&nbsp;&nbsp;&nbsp;持律中第一

&nbsp;&nbsp;&nbsp;&nbsp;云何善持律&nbsp;&nbsp;&nbsp;&nbsp;速说决所疑

尔时优波离。以偈答言。

&nbsp;&nbsp;&nbsp;&nbsp;一切恶莫作&nbsp;&nbsp;&nbsp;&nbsp;诸善悉奉行

&nbsp;&nbsp;&nbsp;&nbsp;方便修净心&nbsp;&nbsp;&nbsp;&nbsp;是则善持律

尔时央掘魔罗。复说偈言。

&nbsp;&nbsp;&nbsp;&nbsp;坏法毁禁戒&nbsp;&nbsp;&nbsp;&nbsp;非律恶比丘

&nbsp;&nbsp;&nbsp;&nbsp;应当夺六物&nbsp;&nbsp;&nbsp;&nbsp;一切资生具

&nbsp;&nbsp;&nbsp;&nbsp;逼迫加罚黜&nbsp;&nbsp;&nbsp;&nbsp;方便令调伏

&nbsp;&nbsp;&nbsp;&nbsp;梵行所应用&nbsp;&nbsp;&nbsp;&nbsp;斯非破戒物

&nbsp;&nbsp;&nbsp;&nbsp;譬如大国王&nbsp;&nbsp;&nbsp;&nbsp;所宝护身刀

&nbsp;&nbsp;&nbsp;&nbsp;若在屠脍舍&nbsp;&nbsp;&nbsp;&nbsp;法应强夺取

&nbsp;&nbsp;&nbsp;&nbsp;帝王所珍器&nbsp;&nbsp;&nbsp;&nbsp;不应属恶人

&nbsp;&nbsp;&nbsp;&nbsp;如是梵行者&nbsp;&nbsp;&nbsp;&nbsp;所应受畜物

&nbsp;&nbsp;&nbsp;&nbsp;不属坏法人&nbsp;&nbsp;&nbsp;&nbsp;是故还摄取

&nbsp;&nbsp;&nbsp;&nbsp;是则名世间&nbsp;&nbsp;&nbsp;&nbsp;第一善持律

&nbsp;&nbsp;&nbsp;&nbsp;不犯突吉罗&nbsp;&nbsp;&nbsp;&nbsp;亦非非威仪

&nbsp;&nbsp;&nbsp;&nbsp;如是持律者&nbsp;&nbsp;&nbsp;&nbsp;具足如来教

&nbsp;&nbsp;&nbsp;&nbsp;如来视一切&nbsp;&nbsp;&nbsp;&nbsp;犹如罗睺罗

&nbsp;&nbsp;&nbsp;&nbsp;呜呼优波离&nbsp;&nbsp;&nbsp;&nbsp;修习蚊蚋行

&nbsp;&nbsp;&nbsp;&nbsp;不解善持律&nbsp;&nbsp;&nbsp;&nbsp;无知宜默然

尔时文殊师利法王子来诣佛所。稽首佛足却住一面。见央掘魔罗心生随喜。以偈叹言。

&nbsp;&nbsp;&nbsp;&nbsp;善哉央掘魔&nbsp;&nbsp;&nbsp;&nbsp;已修殊胜业

&nbsp;&nbsp;&nbsp;&nbsp;今当修大空&nbsp;&nbsp;&nbsp;&nbsp;诸法无所有

尔时央掘魔罗。以偈问言。

&nbsp;&nbsp;&nbsp;&nbsp;文殊法王子&nbsp;&nbsp;&nbsp;&nbsp;汝见空第一

&nbsp;&nbsp;&nbsp;&nbsp;云何为世间&nbsp;&nbsp;&nbsp;&nbsp;善见空寂法

&nbsp;&nbsp;&nbsp;&nbsp;空空有何义&nbsp;&nbsp;&nbsp;&nbsp;时说决所疑

尔时文殊师利。以偈答言。

&nbsp;&nbsp;&nbsp;&nbsp;诸佛如虚空&nbsp;&nbsp;&nbsp;&nbsp;虚空无有相

&nbsp;&nbsp;&nbsp;&nbsp;诸佛如虚空&nbsp;&nbsp;&nbsp;&nbsp;虚空无生相

&nbsp;&nbsp;&nbsp;&nbsp;诸佛如虚空&nbsp;&nbsp;&nbsp;&nbsp;虚空无色相

&nbsp;&nbsp;&nbsp;&nbsp;法犹如虚空&nbsp;&nbsp;&nbsp;&nbsp;如来妙法身

&nbsp;&nbsp;&nbsp;&nbsp;智慧如虚空&nbsp;&nbsp;&nbsp;&nbsp;如来大智身

&nbsp;&nbsp;&nbsp;&nbsp;如来无碍智&nbsp;&nbsp;&nbsp;&nbsp;不执不可触

&nbsp;&nbsp;&nbsp;&nbsp;解脱如虚空&nbsp;&nbsp;&nbsp;&nbsp;虚空无有相

&nbsp;&nbsp;&nbsp;&nbsp;解脱则如来&nbsp;&nbsp;&nbsp;&nbsp;空寂无所有

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;云何能了知

尔时央掘魔罗。复说偈言。

&nbsp;&nbsp;&nbsp;&nbsp;譬如有愚夫&nbsp;&nbsp;&nbsp;&nbsp;见雹生妄想

&nbsp;&nbsp;&nbsp;&nbsp;谓是琉璃珠&nbsp;&nbsp;&nbsp;&nbsp;取已执持归

&nbsp;&nbsp;&nbsp;&nbsp;置之瓶器中&nbsp;&nbsp;&nbsp;&nbsp;守护如真宝

&nbsp;&nbsp;&nbsp;&nbsp;不久悉融消&nbsp;&nbsp;&nbsp;&nbsp;空想默然住

&nbsp;&nbsp;&nbsp;&nbsp;于余真琉璃&nbsp;&nbsp;&nbsp;&nbsp;亦复作空想

&nbsp;&nbsp;&nbsp;&nbsp;文殊亦如是&nbsp;&nbsp;&nbsp;&nbsp;修习极空寂

&nbsp;&nbsp;&nbsp;&nbsp;常作空思惟&nbsp;&nbsp;&nbsp;&nbsp;破坏一切法

&nbsp;&nbsp;&nbsp;&nbsp;解脱实不空&nbsp;&nbsp;&nbsp;&nbsp;而作极空想

&nbsp;&nbsp;&nbsp;&nbsp;犹如见雹消&nbsp;&nbsp;&nbsp;&nbsp;滥坏余真实

&nbsp;&nbsp;&nbsp;&nbsp;汝今亦如是&nbsp;&nbsp;&nbsp;&nbsp;滥起极空想

&nbsp;&nbsp;&nbsp;&nbsp;见于空法已&nbsp;&nbsp;&nbsp;&nbsp;不空亦谓空

&nbsp;&nbsp;&nbsp;&nbsp;有异法是空&nbsp;&nbsp;&nbsp;&nbsp;有异法不空

&nbsp;&nbsp;&nbsp;&nbsp;一切诸烦恼&nbsp;&nbsp;&nbsp;&nbsp;譬如彼雨雹

&nbsp;&nbsp;&nbsp;&nbsp;一切不善坏&nbsp;&nbsp;&nbsp;&nbsp;犹如雹融消

&nbsp;&nbsp;&nbsp;&nbsp;如真琉璃宝&nbsp;&nbsp;&nbsp;&nbsp;谓如来常住

&nbsp;&nbsp;&nbsp;&nbsp;如真琉璃宝&nbsp;&nbsp;&nbsp;&nbsp;谓是佛解脱

&nbsp;&nbsp;&nbsp;&nbsp;虚空色是佛&nbsp;&nbsp;&nbsp;&nbsp;非色是二乘

&nbsp;&nbsp;&nbsp;&nbsp;解脱色是佛&nbsp;&nbsp;&nbsp;&nbsp;非色是二乘

&nbsp;&nbsp;&nbsp;&nbsp;云何极空相&nbsp;&nbsp;&nbsp;&nbsp;而言真解脱

&nbsp;&nbsp;&nbsp;&nbsp;文殊宜谛思&nbsp;&nbsp;&nbsp;&nbsp;莫不分别想

&nbsp;&nbsp;&nbsp;&nbsp;譬如空聚落&nbsp;&nbsp;&nbsp;&nbsp;川竭瓶无水

&nbsp;&nbsp;&nbsp;&nbsp;非无彼诸器&nbsp;&nbsp;&nbsp;&nbsp;中虚故名空

&nbsp;&nbsp;&nbsp;&nbsp;如来真解脱&nbsp;&nbsp;&nbsp;&nbsp;不空亦如是

&nbsp;&nbsp;&nbsp;&nbsp;出离一切过&nbsp;&nbsp;&nbsp;&nbsp;故说解脱空

&nbsp;&nbsp;&nbsp;&nbsp;如来实不空&nbsp;&nbsp;&nbsp;&nbsp;离一切烦恼

&nbsp;&nbsp;&nbsp;&nbsp;及诸天人阴&nbsp;&nbsp;&nbsp;&nbsp;是故说名空

&nbsp;&nbsp;&nbsp;&nbsp;呜呼蚊蚋行&nbsp;&nbsp;&nbsp;&nbsp;不知真空义

&nbsp;&nbsp;&nbsp;&nbsp;外道亦修空&nbsp;&nbsp;&nbsp;&nbsp;尼干宜默然

尔时文殊师利。以偈问言。

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;以何因缘故

&nbsp;&nbsp;&nbsp;&nbsp;恐迫声闻众&nbsp;&nbsp;&nbsp;&nbsp;轻蔑诸佛子

&nbsp;&nbsp;&nbsp;&nbsp;纵意肄凶暴&nbsp;&nbsp;&nbsp;&nbsp;虓譀如猛虎

&nbsp;&nbsp;&nbsp;&nbsp;谁是蚊蚋行&nbsp;&nbsp;&nbsp;&nbsp;出是恶音声

尔时央掘魔罗。以偈答曰。

&nbsp;&nbsp;&nbsp;&nbsp;譬如贫怯士&nbsp;&nbsp;&nbsp;&nbsp;游行旷野中

&nbsp;&nbsp;&nbsp;&nbsp;卒闻猛虎气&nbsp;&nbsp;&nbsp;&nbsp;恐怖急驰走

&nbsp;&nbsp;&nbsp;&nbsp;声闻缘觉人&nbsp;&nbsp;&nbsp;&nbsp;不知摩诃衍

&nbsp;&nbsp;&nbsp;&nbsp;趣闻菩萨香&nbsp;&nbsp;&nbsp;&nbsp;恐怖亦如是

&nbsp;&nbsp;&nbsp;&nbsp;譬如师子王&nbsp;&nbsp;&nbsp;&nbsp;处在山岩中

&nbsp;&nbsp;&nbsp;&nbsp;游步纵鸣吼&nbsp;&nbsp;&nbsp;&nbsp;余兽悉恐怖

&nbsp;&nbsp;&nbsp;&nbsp;如是人中雄&nbsp;&nbsp;&nbsp;&nbsp;菩萨师子吼

&nbsp;&nbsp;&nbsp;&nbsp;一切声闻众&nbsp;&nbsp;&nbsp;&nbsp;及诸缘觉兽

&nbsp;&nbsp;&nbsp;&nbsp;长夜习无我&nbsp;&nbsp;&nbsp;&nbsp;迷于隐覆教

&nbsp;&nbsp;&nbsp;&nbsp;设我野干鸣&nbsp;&nbsp;&nbsp;&nbsp;一切莫能报

&nbsp;&nbsp;&nbsp;&nbsp;况复能听闻&nbsp;&nbsp;&nbsp;&nbsp;无等师子吼

尔时文殊师利。以偈问言。

&nbsp;&nbsp;&nbsp;&nbsp;汝是小蚊蚋&nbsp;&nbsp;&nbsp;&nbsp;兴造诣恶行

&nbsp;&nbsp;&nbsp;&nbsp;如汝是菩萨&nbsp;&nbsp;&nbsp;&nbsp;何处更有魔

&nbsp;&nbsp;&nbsp;&nbsp;呜呼世间人&nbsp;&nbsp;&nbsp;&nbsp;不能自觉知

&nbsp;&nbsp;&nbsp;&nbsp;不自省己过&nbsp;&nbsp;&nbsp;&nbsp;但见他人恶

&nbsp;&nbsp;&nbsp;&nbsp;汝央掘魔罗&nbsp;&nbsp;&nbsp;&nbsp;为作几许罪

尔时央掘魔罗。以偈答言。

&nbsp;&nbsp;&nbsp;&nbsp;呜呼今世人&nbsp;&nbsp;&nbsp;&nbsp;二人坏正法

&nbsp;&nbsp;&nbsp;&nbsp;谓说唯极空&nbsp;&nbsp;&nbsp;&nbsp;或复说有我

&nbsp;&nbsp;&nbsp;&nbsp;如是二种人&nbsp;&nbsp;&nbsp;&nbsp;倾覆佛正法

&nbsp;&nbsp;&nbsp;&nbsp;呜呼汝文殊&nbsp;&nbsp;&nbsp;&nbsp;不知恶非恶

&nbsp;&nbsp;&nbsp;&nbsp;不知菩萨行&nbsp;&nbsp;&nbsp;&nbsp;蚊蚋师子异

&nbsp;&nbsp;&nbsp;&nbsp;奇哉我能知&nbsp;&nbsp;&nbsp;&nbsp;无畏诸菩萨

&nbsp;&nbsp;&nbsp;&nbsp;文殊今谛听&nbsp;&nbsp;&nbsp;&nbsp;佛叹菩萨行

&nbsp;&nbsp;&nbsp;&nbsp;譬如善幻师&nbsp;&nbsp;&nbsp;&nbsp;造作诸幻业

&nbsp;&nbsp;&nbsp;&nbsp;断截食众生&nbsp;&nbsp;&nbsp;&nbsp;以示诸大众

&nbsp;&nbsp;&nbsp;&nbsp;诸佛及菩萨&nbsp;&nbsp;&nbsp;&nbsp;所作皆如幻

&nbsp;&nbsp;&nbsp;&nbsp;示现变自身&nbsp;&nbsp;&nbsp;&nbsp;若生若涅槃

&nbsp;&nbsp;&nbsp;&nbsp;或于疾疫劫&nbsp;&nbsp;&nbsp;&nbsp;施身令服食

&nbsp;&nbsp;&nbsp;&nbsp;或见作火劫&nbsp;&nbsp;&nbsp;&nbsp;大地悉洞然

&nbsp;&nbsp;&nbsp;&nbsp;众生有常想&nbsp;&nbsp;&nbsp;&nbsp;示令知无常

&nbsp;&nbsp;&nbsp;&nbsp;或于刀兵劫&nbsp;&nbsp;&nbsp;&nbsp;示现加师旅

&nbsp;&nbsp;&nbsp;&nbsp;残贼断众命&nbsp;&nbsp;&nbsp;&nbsp;其数不可量

&nbsp;&nbsp;&nbsp;&nbsp;而实无恼害&nbsp;&nbsp;&nbsp;&nbsp;犹如幻所作

&nbsp;&nbsp;&nbsp;&nbsp;一切三千界&nbsp;&nbsp;&nbsp;&nbsp;令入芥子中

&nbsp;&nbsp;&nbsp;&nbsp;而无一众生&nbsp;&nbsp;&nbsp;&nbsp;恼逼不安隐

&nbsp;&nbsp;&nbsp;&nbsp;四海须弥山&nbsp;&nbsp;&nbsp;&nbsp;同入一毛孔

&nbsp;&nbsp;&nbsp;&nbsp;一切无恼逼&nbsp;&nbsp;&nbsp;&nbsp;现已还本处

&nbsp;&nbsp;&nbsp;&nbsp;或以一足指&nbsp;&nbsp;&nbsp;&nbsp;震动十方界

&nbsp;&nbsp;&nbsp;&nbsp;而不恼众生&nbsp;&nbsp;&nbsp;&nbsp;是则诸佛法

&nbsp;&nbsp;&nbsp;&nbsp;或为梵释主&nbsp;&nbsp;&nbsp;&nbsp;护世四天王

&nbsp;&nbsp;&nbsp;&nbsp;无量众像类&nbsp;&nbsp;&nbsp;&nbsp;安慰诸群生

&nbsp;&nbsp;&nbsp;&nbsp;王子若大臣&nbsp;&nbsp;&nbsp;&nbsp;聚落商人主

&nbsp;&nbsp;&nbsp;&nbsp;长者及居士&nbsp;&nbsp;&nbsp;&nbsp;和合安众生

&nbsp;&nbsp;&nbsp;&nbsp;或为诸天人&nbsp;&nbsp;&nbsp;&nbsp;转化众邪见

&nbsp;&nbsp;&nbsp;&nbsp;现生一切生&nbsp;&nbsp;&nbsp;&nbsp;故名为本生

&nbsp;&nbsp;&nbsp;&nbsp;譬如造幻师&nbsp;&nbsp;&nbsp;&nbsp;见杀幻众生

&nbsp;&nbsp;&nbsp;&nbsp;曾不起悲叹&nbsp;&nbsp;&nbsp;&nbsp;呜呼是大恶

&nbsp;&nbsp;&nbsp;&nbsp;以彼工幻师&nbsp;&nbsp;&nbsp;&nbsp;解是幻性故

&nbsp;&nbsp;&nbsp;&nbsp;我今亦如是&nbsp;&nbsp;&nbsp;&nbsp;现杀化众生

&nbsp;&nbsp;&nbsp;&nbsp;为调诸毁法&nbsp;&nbsp;&nbsp;&nbsp;而实无所伤

&nbsp;&nbsp;&nbsp;&nbsp;如彼佛世尊&nbsp;&nbsp;&nbsp;&nbsp;化现刀兵劫

&nbsp;&nbsp;&nbsp;&nbsp;我今亦如是&nbsp;&nbsp;&nbsp;&nbsp;善修菩萨行

&nbsp;&nbsp;&nbsp;&nbsp;呜呼汝文殊&nbsp;&nbsp;&nbsp;&nbsp;修习蚊蚋行

&nbsp;&nbsp;&nbsp;&nbsp;而不志龙象&nbsp;&nbsp;&nbsp;&nbsp;世雄大智慧

尔时世尊以一切智一切见。向文殊师利。以偈叹言。

&nbsp;&nbsp;&nbsp;&nbsp;如央掘魔说&nbsp;&nbsp;&nbsp;&nbsp;菩萨行如是

&nbsp;&nbsp;&nbsp;&nbsp;当知彼非凡&nbsp;&nbsp;&nbsp;&nbsp;为度众生故

&nbsp;&nbsp;&nbsp;&nbsp;彼则大菩萨&nbsp;&nbsp;&nbsp;&nbsp;雄猛如汝等

&nbsp;&nbsp;&nbsp;&nbsp;善哉汝文殊&nbsp;&nbsp;&nbsp;&nbsp;当知彼功德

佛说是已。以偈叹言。

&nbsp;&nbsp;&nbsp;&nbsp;善哉巧方便&nbsp;&nbsp;&nbsp;&nbsp;殊胜人中雄

&nbsp;&nbsp;&nbsp;&nbsp;安慰众生故&nbsp;&nbsp;&nbsp;&nbsp;现大精进力

&nbsp;&nbsp;&nbsp;&nbsp;我今当演说&nbsp;&nbsp;&nbsp;&nbsp;欲成阿罗汉

&nbsp;&nbsp;&nbsp;&nbsp;如是诸功德&nbsp;&nbsp;&nbsp;&nbsp;善业及精进

&nbsp;&nbsp;&nbsp;&nbsp;令一切众生&nbsp;&nbsp;&nbsp;&nbsp;究竟永安乐

尔时舍利弗白佛言。世尊。唯愿哀愍一切众生。为我演说。将欲疾成阿罗汉者。以何功德何业何精进。饶益安乐一切众生。尔时世尊以偈答言。

&nbsp;&nbsp;&nbsp;&nbsp;父母和合时&nbsp;&nbsp;&nbsp;&nbsp;子来入母胎

&nbsp;&nbsp;&nbsp;&nbsp;父母心欢喜&nbsp;&nbsp;&nbsp;&nbsp;得随顺功德

&nbsp;&nbsp;&nbsp;&nbsp;异精进光泽&nbsp;&nbsp;&nbsp;&nbsp;世间极丰壤

&nbsp;&nbsp;&nbsp;&nbsp;王得极快乐&nbsp;&nbsp;&nbsp;&nbsp;母致殊胜梦

&nbsp;&nbsp;&nbsp;&nbsp;子生家巨富&nbsp;&nbsp;&nbsp;&nbsp;怨敌悉慈心

&nbsp;&nbsp;&nbsp;&nbsp;七岁入学堂&nbsp;&nbsp;&nbsp;&nbsp;师徒无违诤

&nbsp;&nbsp;&nbsp;&nbsp;仆使皆欢喜&nbsp;&nbsp;&nbsp;&nbsp;各勤修家业

&nbsp;&nbsp;&nbsp;&nbsp;至年满二十&nbsp;&nbsp;&nbsp;&nbsp;六畜悉无诤

&nbsp;&nbsp;&nbsp;&nbsp;相视如父母&nbsp;&nbsp;&nbsp;&nbsp;香乳皆盈溢

&nbsp;&nbsp;&nbsp;&nbsp;大哉贤明子&nbsp;&nbsp;&nbsp;&nbsp;无贪嗔嫉慢

&nbsp;&nbsp;&nbsp;&nbsp;谄曲及虚伪&nbsp;&nbsp;&nbsp;&nbsp;过言加恼害

&nbsp;&nbsp;&nbsp;&nbsp;小儿不威仪&nbsp;&nbsp;&nbsp;&nbsp;众恶不善业

&nbsp;&nbsp;&nbsp;&nbsp;慈孝供二亲&nbsp;&nbsp;&nbsp;&nbsp;诸尊及师保

&nbsp;&nbsp;&nbsp;&nbsp;若见诸耆长&nbsp;&nbsp;&nbsp;&nbsp;合掌致恭敬

&nbsp;&nbsp;&nbsp;&nbsp;怀纳诸中年&nbsp;&nbsp;&nbsp;&nbsp;幼则同游戏

&nbsp;&nbsp;&nbsp;&nbsp;施敬善周急&nbsp;&nbsp;&nbsp;&nbsp;子爱诸苦人

&nbsp;&nbsp;&nbsp;&nbsp;诫恶知惭愧&nbsp;&nbsp;&nbsp;&nbsp;常慕修正法

&nbsp;&nbsp;&nbsp;&nbsp;不习戏幻术&nbsp;&nbsp;&nbsp;&nbsp;常乐见诸佛

&nbsp;&nbsp;&nbsp;&nbsp;务诵诸经律&nbsp;&nbsp;&nbsp;&nbsp;善学诸明处

&nbsp;&nbsp;&nbsp;&nbsp;远酒离博奕&nbsp;&nbsp;&nbsp;&nbsp;恭敬诸最胜

&nbsp;&nbsp;&nbsp;&nbsp;眠食知止足&nbsp;&nbsp;&nbsp;&nbsp;不乐诸不净

&nbsp;&nbsp;&nbsp;&nbsp;天人所爱念&nbsp;&nbsp;&nbsp;&nbsp;一切悉欣敬

&nbsp;&nbsp;&nbsp;&nbsp;如是大功德&nbsp;&nbsp;&nbsp;&nbsp;无量不可譬

&nbsp;&nbsp;&nbsp;&nbsp;是将成正觉&nbsp;&nbsp;&nbsp;&nbsp;功德业精进

&nbsp;&nbsp;&nbsp;&nbsp;舍利弗当知&nbsp;&nbsp;&nbsp;&nbsp;是央掘魔罗

&nbsp;&nbsp;&nbsp;&nbsp;有如是像类&nbsp;&nbsp;&nbsp;&nbsp;当疾成正觉

&nbsp;&nbsp;&nbsp;&nbsp;云何如是人&nbsp;&nbsp;&nbsp;&nbsp;当复有诸恶

&nbsp;&nbsp;&nbsp;&nbsp;彼更有无量&nbsp;&nbsp;&nbsp;&nbsp;奇特诸功德

&nbsp;&nbsp;&nbsp;&nbsp;雄杰如文殊&nbsp;&nbsp;&nbsp;&nbsp;超绝非常类

&nbsp;&nbsp;&nbsp;&nbsp;视一切众生&nbsp;&nbsp;&nbsp;&nbsp;犹如一子想

&nbsp;&nbsp;&nbsp;&nbsp;当知央掘魔&nbsp;&nbsp;&nbsp;&nbsp;菩萨摩诃萨

&nbsp;&nbsp;&nbsp;&nbsp;誓度诸未度&nbsp;&nbsp;&nbsp;&nbsp;世间是我有

&nbsp;&nbsp;&nbsp;&nbsp;若欲发胜愿&nbsp;&nbsp;&nbsp;&nbsp;普济诸世间

&nbsp;&nbsp;&nbsp;&nbsp;而作不善行&nbsp;&nbsp;&nbsp;&nbsp;则无有是处

尔时世尊。复说偈言。

&nbsp;&nbsp;&nbsp;&nbsp;现作日月天&nbsp;&nbsp;&nbsp;&nbsp;梵王众生主

&nbsp;&nbsp;&nbsp;&nbsp;地水火风空&nbsp;&nbsp;&nbsp;&nbsp;如是无量德

&nbsp;&nbsp;&nbsp;&nbsp;菩萨人中雄&nbsp;&nbsp;&nbsp;&nbsp;以此度众生

尔时大目犍连。以偈叹言。

&nbsp;&nbsp;&nbsp;&nbsp;奇哉央掘魔&nbsp;&nbsp;&nbsp;&nbsp;如是大功德

&nbsp;&nbsp;&nbsp;&nbsp;暂见佛世尊&nbsp;&nbsp;&nbsp;&nbsp;超度一切有

尔时央掘魔罗。以偈答言。

&nbsp;&nbsp;&nbsp;&nbsp;云何大目连&nbsp;&nbsp;&nbsp;&nbsp;颇有诸众生

&nbsp;&nbsp;&nbsp;&nbsp;不见佛世尊&nbsp;&nbsp;&nbsp;&nbsp;能知正法耶

尔时大目犍连。以偈答言。

&nbsp;&nbsp;&nbsp;&nbsp;如佛世尊说&nbsp;&nbsp;&nbsp;&nbsp;病人有三种

&nbsp;&nbsp;&nbsp;&nbsp;云何名为三&nbsp;&nbsp;&nbsp;&nbsp;邪正定不定

&nbsp;&nbsp;&nbsp;&nbsp;云何为邪定&nbsp;&nbsp;&nbsp;&nbsp;谓佛不能化

&nbsp;&nbsp;&nbsp;&nbsp;云何为正定&nbsp;&nbsp;&nbsp;&nbsp;谓大迦葉等

&nbsp;&nbsp;&nbsp;&nbsp;如来未出世&nbsp;&nbsp;&nbsp;&nbsp;依佛入实法

尔时央掘魔罗。复说偈言。

&nbsp;&nbsp;&nbsp;&nbsp;汝莫作是说&nbsp;&nbsp;&nbsp;&nbsp;上座大迦葉

&nbsp;&nbsp;&nbsp;&nbsp;如来未出世&nbsp;&nbsp;&nbsp;&nbsp;能入真实法

&nbsp;&nbsp;&nbsp;&nbsp;所以然者何&nbsp;&nbsp;&nbsp;&nbsp;如来当住世

&nbsp;&nbsp;&nbsp;&nbsp;若人依正法&nbsp;&nbsp;&nbsp;&nbsp;佛常住其舍

&nbsp;&nbsp;&nbsp;&nbsp;譬如雨河流&nbsp;&nbsp;&nbsp;&nbsp;无雨亦水流

&nbsp;&nbsp;&nbsp;&nbsp;智者巧方便&nbsp;&nbsp;&nbsp;&nbsp;应当善观察

&nbsp;&nbsp;&nbsp;&nbsp;无雨河水流&nbsp;&nbsp;&nbsp;&nbsp;终无有是处

&nbsp;&nbsp;&nbsp;&nbsp;当知上有雨&nbsp;&nbsp;&nbsp;&nbsp;是故流不绝

&nbsp;&nbsp;&nbsp;&nbsp;如是大目连&nbsp;&nbsp;&nbsp;&nbsp;世间出世间

&nbsp;&nbsp;&nbsp;&nbsp;一切诸胜法&nbsp;&nbsp;&nbsp;&nbsp;斯皆从佛流

&nbsp;&nbsp;&nbsp;&nbsp;是故大迦葉&nbsp;&nbsp;&nbsp;&nbsp;依佛得出家

尔时大目连。以偈问言。

&nbsp;&nbsp;&nbsp;&nbsp;若有诸如来&nbsp;&nbsp;&nbsp;&nbsp;常住于世间

&nbsp;&nbsp;&nbsp;&nbsp;我及余众生&nbsp;&nbsp;&nbsp;&nbsp;何故此不见

尔时央掘魔罗。以偈答言。

&nbsp;&nbsp;&nbsp;&nbsp;但令迦葉知&nbsp;&nbsp;&nbsp;&nbsp;犹如余处雨

&nbsp;&nbsp;&nbsp;&nbsp;是故世无佛&nbsp;&nbsp;&nbsp;&nbsp;众生不自度

&nbsp;&nbsp;&nbsp;&nbsp;面睹诸如来&nbsp;&nbsp;&nbsp;&nbsp;然后得解脱

&nbsp;&nbsp;&nbsp;&nbsp;譬如有士夫&nbsp;&nbsp;&nbsp;&nbsp;入于闇室禅

&nbsp;&nbsp;&nbsp;&nbsp;日月光来照&nbsp;&nbsp;&nbsp;&nbsp;而彼不睹见

&nbsp;&nbsp;&nbsp;&nbsp;如是大目连&nbsp;&nbsp;&nbsp;&nbsp;莫言世无佛

&nbsp;&nbsp;&nbsp;&nbsp;一切诸如来&nbsp;&nbsp;&nbsp;&nbsp;常住于世间

&nbsp;&nbsp;&nbsp;&nbsp;济度诸群生&nbsp;&nbsp;&nbsp;&nbsp;出家受具足

&nbsp;&nbsp;&nbsp;&nbsp;是故唯邪正&nbsp;&nbsp;&nbsp;&nbsp;无有不定聚

尔时大目连。以偈问言。

&nbsp;&nbsp;&nbsp;&nbsp;世间有五戒&nbsp;&nbsp;&nbsp;&nbsp;佛出世亦然

尔时央掘魔罗。以偈答言。

&nbsp;&nbsp;&nbsp;&nbsp;乃至世间有&nbsp;&nbsp;&nbsp;&nbsp;随顺戒威仪

&nbsp;&nbsp;&nbsp;&nbsp;世间出世间&nbsp;&nbsp;&nbsp;&nbsp;当知皆佛说

尔时大目连。以偈问言。

&nbsp;&nbsp;&nbsp;&nbsp;云何世间病&nbsp;&nbsp;&nbsp;&nbsp;分别说三种

&nbsp;&nbsp;&nbsp;&nbsp;或有医治差&nbsp;&nbsp;&nbsp;&nbsp;或不得医差

&nbsp;&nbsp;&nbsp;&nbsp;或复有病人&nbsp;&nbsp;&nbsp;&nbsp;虽得医不差

&nbsp;&nbsp;&nbsp;&nbsp;是故诸病人&nbsp;&nbsp;&nbsp;&nbsp;分别有三种

尔时央掘魔罗。以偈答言。

&nbsp;&nbsp;&nbsp;&nbsp;是义则不然&nbsp;&nbsp;&nbsp;&nbsp;不应说三种

&nbsp;&nbsp;&nbsp;&nbsp;可治不可治&nbsp;&nbsp;&nbsp;&nbsp;唯二无有三

&nbsp;&nbsp;&nbsp;&nbsp;若作三分别&nbsp;&nbsp;&nbsp;&nbsp;亦是声闻乘

&nbsp;&nbsp;&nbsp;&nbsp;若诸声闻乘&nbsp;&nbsp;&nbsp;&nbsp;佛说蚊蚋乘

&nbsp;&nbsp;&nbsp;&nbsp;以彼无知故&nbsp;&nbsp;&nbsp;&nbsp;分别有三种

&nbsp;&nbsp;&nbsp;&nbsp;所言邪定者&nbsp;&nbsp;&nbsp;&nbsp;谓彼一阐提

&nbsp;&nbsp;&nbsp;&nbsp;正定谓如来&nbsp;&nbsp;&nbsp;&nbsp;菩萨及二乘

&nbsp;&nbsp;&nbsp;&nbsp;目连应当知&nbsp;&nbsp;&nbsp;&nbsp;二种甚希有

&nbsp;&nbsp;&nbsp;&nbsp;所谓佛世尊&nbsp;&nbsp;&nbsp;&nbsp;及与一阐提

&nbsp;&nbsp;&nbsp;&nbsp;如来最上处&nbsp;&nbsp;&nbsp;&nbsp;于上更无余

&nbsp;&nbsp;&nbsp;&nbsp;第一极卑鄙&nbsp;&nbsp;&nbsp;&nbsp;所谓一阐提

&nbsp;&nbsp;&nbsp;&nbsp;譬如大菩萨&nbsp;&nbsp;&nbsp;&nbsp;满十波罗蜜

&nbsp;&nbsp;&nbsp;&nbsp;阐提亦如是&nbsp;&nbsp;&nbsp;&nbsp;具足十恶行

&nbsp;&nbsp;&nbsp;&nbsp;菩萨舍身施&nbsp;&nbsp;&nbsp;&nbsp;头目血髓脑

&nbsp;&nbsp;&nbsp;&nbsp;积骨踰须弥&nbsp;&nbsp;&nbsp;&nbsp;过是不可数

&nbsp;&nbsp;&nbsp;&nbsp;阐提亦如是&nbsp;&nbsp;&nbsp;&nbsp;具足恶行施

&nbsp;&nbsp;&nbsp;&nbsp;生于饿鬼趣&nbsp;&nbsp;&nbsp;&nbsp;贪欲极炽然

&nbsp;&nbsp;&nbsp;&nbsp;念念贪欲心&nbsp;&nbsp;&nbsp;&nbsp;众多女人应

&nbsp;&nbsp;&nbsp;&nbsp;亦生众多子&nbsp;&nbsp;&nbsp;&nbsp;长夜不得乐

&nbsp;&nbsp;&nbsp;&nbsp;饥渴苦所逼&nbsp;&nbsp;&nbsp;&nbsp;还自食其子

&nbsp;&nbsp;&nbsp;&nbsp;复有余饿鬼&nbsp;&nbsp;&nbsp;&nbsp;变作婆罗门

&nbsp;&nbsp;&nbsp;&nbsp;宿世恶业缘&nbsp;&nbsp;&nbsp;&nbsp;来从索子食

&nbsp;&nbsp;&nbsp;&nbsp;即施恣所欲&nbsp;&nbsp;&nbsp;&nbsp;或复自食身

&nbsp;&nbsp;&nbsp;&nbsp;如是一阐提&nbsp;&nbsp;&nbsp;&nbsp;恶行得满足

&nbsp;&nbsp;&nbsp;&nbsp;是故佛世尊&nbsp;&nbsp;&nbsp;&nbsp;无上处希有

&nbsp;&nbsp;&nbsp;&nbsp;极下处希有&nbsp;&nbsp;&nbsp;&nbsp;所谓一阐提

&nbsp;&nbsp;&nbsp;&nbsp;邪定是阐提&nbsp;&nbsp;&nbsp;&nbsp;正定是如来

&nbsp;&nbsp;&nbsp;&nbsp;住地诸菩萨&nbsp;&nbsp;&nbsp;&nbsp;及声闻缘觉

尔时世尊向央掘魔罗。而说偈言。

&nbsp;&nbsp;&nbsp;&nbsp;汝来央掘魔&nbsp;&nbsp;&nbsp;&nbsp;出家受三归

尔时央掘魔罗。以偈答言。

&nbsp;&nbsp;&nbsp;&nbsp;此乘是大乘&nbsp;&nbsp;&nbsp;&nbsp;说名无碍智

&nbsp;&nbsp;&nbsp;&nbsp;一乘一归依&nbsp;&nbsp;&nbsp;&nbsp;佛第一义依

&nbsp;&nbsp;&nbsp;&nbsp;佛法是一义&nbsp;&nbsp;&nbsp;&nbsp;如来妙法身

&nbsp;&nbsp;&nbsp;&nbsp;僧者说如来&nbsp;&nbsp;&nbsp;&nbsp;如来即是僧

&nbsp;&nbsp;&nbsp;&nbsp;法及比丘僧&nbsp;&nbsp;&nbsp;&nbsp;二是方便依

&nbsp;&nbsp;&nbsp;&nbsp;如来非方便&nbsp;&nbsp;&nbsp;&nbsp;是第一义依

&nbsp;&nbsp;&nbsp;&nbsp;是故我今日&nbsp;&nbsp;&nbsp;&nbsp;归依于如来

&nbsp;&nbsp;&nbsp;&nbsp;于诸归依中&nbsp;&nbsp;&nbsp;&nbsp;如来真实依

&nbsp;&nbsp;&nbsp;&nbsp;如欲食兴蕖&nbsp;&nbsp;&nbsp;&nbsp;应当取真实

&nbsp;&nbsp;&nbsp;&nbsp;舍真食虚伪&nbsp;&nbsp;&nbsp;&nbsp;自他无利益

&nbsp;&nbsp;&nbsp;&nbsp;如是愚痴人&nbsp;&nbsp;&nbsp;&nbsp;千医莫能救

&nbsp;&nbsp;&nbsp;&nbsp;如是舍一依&nbsp;&nbsp;&nbsp;&nbsp;修习方便依

&nbsp;&nbsp;&nbsp;&nbsp;是则群痴众&nbsp;&nbsp;&nbsp;&nbsp;千佛不能救

尔时世尊告央掘魔罗。汝当受持童真净戒。(童真是沙弥别名戒梵本云式叉式叉宋言学亦言随顺无违)

尔时央掘魔罗。以偈问言。

&nbsp;&nbsp;&nbsp;&nbsp;云何为童真&nbsp;&nbsp;&nbsp;&nbsp;云何具足戒

&nbsp;&nbsp;&nbsp;&nbsp;云何真沙门&nbsp;&nbsp;&nbsp;&nbsp;云何为福田

尔时世尊默然而住。

央掘魔罗复说偈言。

&nbsp;&nbsp;&nbsp;&nbsp;若不知一依&nbsp;&nbsp;&nbsp;&nbsp;是第一义依

&nbsp;&nbsp;&nbsp;&nbsp;不能知二依&nbsp;&nbsp;&nbsp;&nbsp;方便所建立

&nbsp;&nbsp;&nbsp;&nbsp;当知如是人&nbsp;&nbsp;&nbsp;&nbsp;是世间童真

&nbsp;&nbsp;&nbsp;&nbsp;未受具足戒&nbsp;&nbsp;&nbsp;&nbsp;云何是沙门

&nbsp;&nbsp;&nbsp;&nbsp;不知一归依&nbsp;&nbsp;&nbsp;&nbsp;云何净归依

&nbsp;&nbsp;&nbsp;&nbsp;若不知如来&nbsp;&nbsp;&nbsp;&nbsp;是第一义依

&nbsp;&nbsp;&nbsp;&nbsp;不清净归依&nbsp;&nbsp;&nbsp;&nbsp;云何为沙门

&nbsp;&nbsp;&nbsp;&nbsp;不知真实依&nbsp;&nbsp;&nbsp;&nbsp;云何为福田

&nbsp;&nbsp;&nbsp;&nbsp;于是二归依&nbsp;&nbsp;&nbsp;&nbsp;真实及方便

&nbsp;&nbsp;&nbsp;&nbsp;不善知差别&nbsp;&nbsp;&nbsp;&nbsp;是则世童真

尔时世尊告央掘魔罗。汝当受持不杀生戒。

央掘魔罗以偈答言。

&nbsp;&nbsp;&nbsp;&nbsp;我今定不能&nbsp;&nbsp;&nbsp;&nbsp;受持不杀戒

&nbsp;&nbsp;&nbsp;&nbsp;我当常受持&nbsp;&nbsp;&nbsp;&nbsp;断绝众生命

&nbsp;&nbsp;&nbsp;&nbsp;所言众生者&nbsp;&nbsp;&nbsp;&nbsp;无量诸烦恼

&nbsp;&nbsp;&nbsp;&nbsp;若能常害彼&nbsp;&nbsp;&nbsp;&nbsp;是名持杀戒

尔时世尊复告之言。汝当受持不妄语戒。

央掘魔罗以偈答言。

&nbsp;&nbsp;&nbsp;&nbsp;我今定不能&nbsp;&nbsp;&nbsp;&nbsp;受持不妄语

&nbsp;&nbsp;&nbsp;&nbsp;常于一切法&nbsp;&nbsp;&nbsp;&nbsp;受持妄说句

&nbsp;&nbsp;&nbsp;&nbsp;受持虚妄说&nbsp;&nbsp;&nbsp;&nbsp;是则诸佛法

&nbsp;&nbsp;&nbsp;&nbsp;所言为妄者&nbsp;&nbsp;&nbsp;&nbsp;一切诸法空

&nbsp;&nbsp;&nbsp;&nbsp;复有虚妄法&nbsp;&nbsp;&nbsp;&nbsp;声闻及缘觉

&nbsp;&nbsp;&nbsp;&nbsp;菩萨之所行&nbsp;&nbsp;&nbsp;&nbsp;随顺世间事

&nbsp;&nbsp;&nbsp;&nbsp;复有虚妄法&nbsp;&nbsp;&nbsp;&nbsp;我出于世间

&nbsp;&nbsp;&nbsp;&nbsp;受持具足戒&nbsp;&nbsp;&nbsp;&nbsp;得成阿罗汉

&nbsp;&nbsp;&nbsp;&nbsp;我受诸饮食&nbsp;&nbsp;&nbsp;&nbsp;建立他施事

&nbsp;&nbsp;&nbsp;&nbsp;或往来经行&nbsp;&nbsp;&nbsp;&nbsp;九道流诸漏

&nbsp;&nbsp;&nbsp;&nbsp;我受用革屣&nbsp;&nbsp;&nbsp;&nbsp;杨枝及服药

&nbsp;&nbsp;&nbsp;&nbsp;饥渴或睡眠&nbsp;&nbsp;&nbsp;&nbsp;剪爪剃须发

&nbsp;&nbsp;&nbsp;&nbsp;身中种种患&nbsp;&nbsp;&nbsp;&nbsp;随病服诸药

&nbsp;&nbsp;&nbsp;&nbsp;我当般涅槃&nbsp;&nbsp;&nbsp;&nbsp;如薪尽火灭

&nbsp;&nbsp;&nbsp;&nbsp;如是等一切&nbsp;&nbsp;&nbsp;&nbsp;诸余虚伪法

&nbsp;&nbsp;&nbsp;&nbsp;乃至我方便&nbsp;&nbsp;&nbsp;&nbsp;周行于世间

&nbsp;&nbsp;&nbsp;&nbsp;常于尔所时&nbsp;&nbsp;&nbsp;&nbsp;不净此妄语

&nbsp;&nbsp;&nbsp;&nbsp;今说实及谛&nbsp;&nbsp;&nbsp;&nbsp;目连宜善听

&nbsp;&nbsp;&nbsp;&nbsp;若实若谛者&nbsp;&nbsp;&nbsp;&nbsp;所谓如来藏

&nbsp;&nbsp;&nbsp;&nbsp;第一义常身&nbsp;&nbsp;&nbsp;&nbsp;佛不思议身

&nbsp;&nbsp;&nbsp;&nbsp;第一不变易&nbsp;&nbsp;&nbsp;&nbsp;恒身亦复然

&nbsp;&nbsp;&nbsp;&nbsp;第一义静身&nbsp;&nbsp;&nbsp;&nbsp;妙法身真实

&nbsp;&nbsp;&nbsp;&nbsp;如是不思议&nbsp;&nbsp;&nbsp;&nbsp;彼身云何现

&nbsp;&nbsp;&nbsp;&nbsp;是故伪法生&nbsp;&nbsp;&nbsp;&nbsp;则是诸佛教

&nbsp;&nbsp;&nbsp;&nbsp;离一切虚伪&nbsp;&nbsp;&nbsp;&nbsp;是故说名佛

&nbsp;&nbsp;&nbsp;&nbsp;譬如牧牛人&nbsp;&nbsp;&nbsp;&nbsp;犊子若死时

&nbsp;&nbsp;&nbsp;&nbsp;取皮覆余犊&nbsp;&nbsp;&nbsp;&nbsp;悦母令欢喜

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;随顺世间行

&nbsp;&nbsp;&nbsp;&nbsp;若于聋人中&nbsp;&nbsp;&nbsp;&nbsp;云现作聋像

&nbsp;&nbsp;&nbsp;&nbsp;而为彼说法&nbsp;&nbsp;&nbsp;&nbsp;如彼牧牛者

&nbsp;&nbsp;&nbsp;&nbsp;众生作是念&nbsp;&nbsp;&nbsp;&nbsp;如来同世间

&nbsp;&nbsp;&nbsp;&nbsp;如彼牧牛者&nbsp;&nbsp;&nbsp;&nbsp;无量诸像类

&nbsp;&nbsp;&nbsp;&nbsp;种种巧方便&nbsp;&nbsp;&nbsp;&nbsp;引导诸群生

&nbsp;&nbsp;&nbsp;&nbsp;若彼牧牛人&nbsp;&nbsp;&nbsp;&nbsp;示余真犊子

&nbsp;&nbsp;&nbsp;&nbsp;彼乳则不下&nbsp;&nbsp;&nbsp;&nbsp;是故设方便

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;若现自性身

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;其谁堪任见

&nbsp;&nbsp;&nbsp;&nbsp;故以巧方便&nbsp;&nbsp;&nbsp;&nbsp;示现随世间

&nbsp;&nbsp;&nbsp;&nbsp;普令得解脱&nbsp;&nbsp;&nbsp;&nbsp;是则诸佛法

&nbsp;&nbsp;&nbsp;&nbsp;是故我从今&nbsp;&nbsp;&nbsp;&nbsp;当行虚伪事

&nbsp;&nbsp;&nbsp;&nbsp;乃至杀众生&nbsp;&nbsp;&nbsp;&nbsp;一切虚妄际

&nbsp;&nbsp;&nbsp;&nbsp;不受离虚妄&nbsp;&nbsp;&nbsp;&nbsp;则我戒清净

尔时世尊告央掘魔罗。汝今当受不饮酒戒。

央掘魔罗以偈答言。

&nbsp;&nbsp;&nbsp;&nbsp;我今亦不能&nbsp;&nbsp;&nbsp;&nbsp;受持不饮酒

&nbsp;&nbsp;&nbsp;&nbsp;常受饮酒戒&nbsp;&nbsp;&nbsp;&nbsp;长夜恒纵逸

&nbsp;&nbsp;&nbsp;&nbsp;由是大叫呼&nbsp;&nbsp;&nbsp;&nbsp;宛转遍五道

&nbsp;&nbsp;&nbsp;&nbsp;一向极快乐&nbsp;&nbsp;&nbsp;&nbsp;是则名为酒

&nbsp;&nbsp;&nbsp;&nbsp;从彼大乘生&nbsp;&nbsp;&nbsp;&nbsp;无上佛藏酒

&nbsp;&nbsp;&nbsp;&nbsp;是酒我今饮&nbsp;&nbsp;&nbsp;&nbsp;自足劝众生

&nbsp;&nbsp;&nbsp;&nbsp;常住不变易&nbsp;&nbsp;&nbsp;&nbsp;欢喜叹善哉

&nbsp;&nbsp;&nbsp;&nbsp;八声大宣唱&nbsp;&nbsp;&nbsp;&nbsp;酣醉无终极

尔时世尊告央掘魔罗。汝今当受不淫净戒。

央掘魔罗以偈答言。

&nbsp;&nbsp;&nbsp;&nbsp;我今亦不能&nbsp;&nbsp;&nbsp;&nbsp;受持不淫戒

&nbsp;&nbsp;&nbsp;&nbsp;我当常受持&nbsp;&nbsp;&nbsp;&nbsp;贪着他所爱

&nbsp;&nbsp;&nbsp;&nbsp;恒游淫女舍&nbsp;&nbsp;&nbsp;&nbsp;与彼相娱乐

&nbsp;&nbsp;&nbsp;&nbsp;三昧乐为妻&nbsp;&nbsp;&nbsp;&nbsp;真谛法为子

&nbsp;&nbsp;&nbsp;&nbsp;慈悲心为女&nbsp;&nbsp;&nbsp;&nbsp;以空为舍宅

&nbsp;&nbsp;&nbsp;&nbsp;无量波罗蜜&nbsp;&nbsp;&nbsp;&nbsp;以为高广床

&nbsp;&nbsp;&nbsp;&nbsp;侍卫诸烦恼&nbsp;&nbsp;&nbsp;&nbsp;隐覆说为食

&nbsp;&nbsp;&nbsp;&nbsp;总持为园苑&nbsp;&nbsp;&nbsp;&nbsp;七觉华庄严

&nbsp;&nbsp;&nbsp;&nbsp;法语为林树&nbsp;&nbsp;&nbsp;&nbsp;解脱智为果

&nbsp;&nbsp;&nbsp;&nbsp;是等名世间&nbsp;&nbsp;&nbsp;&nbsp;第一胜娱乐

&nbsp;&nbsp;&nbsp;&nbsp;慧者自性法&nbsp;&nbsp;&nbsp;&nbsp;非是愚境界

尔时世尊告央掘魔罗。汝今当受离不与取戒。

央掘魔罗以偈答言。

&nbsp;&nbsp;&nbsp;&nbsp;我今亦不能&nbsp;&nbsp;&nbsp;&nbsp;受持不盗戒

&nbsp;&nbsp;&nbsp;&nbsp;常受不与取&nbsp;&nbsp;&nbsp;&nbsp;劫盗他财物

&nbsp;&nbsp;&nbsp;&nbsp;不与者菩提&nbsp;&nbsp;&nbsp;&nbsp;无有授与者

&nbsp;&nbsp;&nbsp;&nbsp;不与而自取&nbsp;&nbsp;&nbsp;&nbsp;故我不与取

&nbsp;&nbsp;&nbsp;&nbsp;佛坐菩提树&nbsp;&nbsp;&nbsp;&nbsp;不得亦不失

&nbsp;&nbsp;&nbsp;&nbsp;此是自性法&nbsp;&nbsp;&nbsp;&nbsp;最胜无有上

尔时佛告央掘魔罗。汝今当受不歌舞戒。

央掘魔罗以偈答言。

&nbsp;&nbsp;&nbsp;&nbsp;我常习舞乐&nbsp;&nbsp;&nbsp;&nbsp;歌乾闼婆偈

&nbsp;&nbsp;&nbsp;&nbsp;宣示如来藏&nbsp;&nbsp;&nbsp;&nbsp;嗟叹称善哉

&nbsp;&nbsp;&nbsp;&nbsp;于彼诸佛所&nbsp;&nbsp;&nbsp;&nbsp;闻如来常住

&nbsp;&nbsp;&nbsp;&nbsp;恒以妙音诵&nbsp;&nbsp;&nbsp;&nbsp;大乘修多罗

&nbsp;&nbsp;&nbsp;&nbsp;犹如紧那罗&nbsp;&nbsp;&nbsp;&nbsp;乾闼婆伎乐

&nbsp;&nbsp;&nbsp;&nbsp;无量众妙音&nbsp;&nbsp;&nbsp;&nbsp;供养诸经卷

&nbsp;&nbsp;&nbsp;&nbsp;若彼诸众生&nbsp;&nbsp;&nbsp;&nbsp;常兴是供养

&nbsp;&nbsp;&nbsp;&nbsp;诸佛悉受记&nbsp;&nbsp;&nbsp;&nbsp;未来同一号