## 显扬圣教论卷第十五

无著菩萨造

三藏法师玄奘奉　诏译

### 成苦品第五

如是成立无常相已。云何成立苦相。颂曰。

&nbsp;&nbsp;&nbsp;&nbsp;生为欲离因&nbsp;&nbsp;&nbsp;&nbsp;灭生和合欲

&nbsp;&nbsp;&nbsp;&nbsp;倒无倒厌离&nbsp;&nbsp;&nbsp;&nbsp;彼因为苦相

论曰。若法生时为远离欲因。若法灭时为和合欲因。若不了知是颠倒因。若善通达是无倒因。于一切时生厌离欲。如是应知是苦通相。复次颂曰。

&nbsp;&nbsp;&nbsp;&nbsp;依三受差别&nbsp;&nbsp;&nbsp;&nbsp;建立三苦相

&nbsp;&nbsp;&nbsp;&nbsp;故说一切受&nbsp;&nbsp;&nbsp;&nbsp;体性皆是苦

论曰。由依三受相差别故建立三苦相。谓苦苦相坏苦相行苦相。由此相故佛说诸受皆名为苦。谓于苦受及顺苦受处法。当知建立最初苦相。于乐受及顺乐受处法。当知建立第二苦相。于不苦不乐受及顺此受处法。当知建立第三苦相。由不了知此第三相能为常等颠倒生因。若能了知为无常等无倒生因。及能发起涅槃乐欲。又由了知不了知第三苦故。于前二苦亦了不了应知。

复次前二苦相世间共成。第三苦相不共成立。今当成立诸行性。是行苦。颂曰。

&nbsp;&nbsp;&nbsp;&nbsp;当知行性苦&nbsp;&nbsp;&nbsp;&nbsp;皆粗重随故

&nbsp;&nbsp;&nbsp;&nbsp;乐舍不应理&nbsp;&nbsp;&nbsp;&nbsp;同无解脱过

论曰。诸行性乐及性是舍不应道理。何以故。于一切位粗重所随故。是故诸行体性是苦。若不尔如其次第于彼性乐及不苦不乐乐欲应无。应无苦及不苦不乐觉应无苦乐觉。问汝亦同然若唯一行苦性者应无乐及不苦不乐觉。答由不了故谓有。问我亦同然由不了故谓有。答不然。无解脱过故。若于性乐及不苦不乐诸行了知。是苦名苦谛现观。由此次第乃至证得究竟解脱。若不了故。谓为苦者即是颠倒。不应能证究竟寂灭。复次颂曰。

&nbsp;&nbsp;&nbsp;&nbsp;利深等障碍&nbsp;&nbsp;&nbsp;&nbsp;依进住乘空

&nbsp;&nbsp;&nbsp;&nbsp;执著性下劣&nbsp;&nbsp;&nbsp;&nbsp;颠倒及染污

论曰。又诸行性苦少苦加之苦相猛利。乐等不尔。又苦相深重难为对治。乐等不尔。又苦相平等遍一切处。乃至证得广大法者。亦被损恼又执常乐我净。名为颠倒能障圣法。又执乐等。能为贪等大小诸惑所依止处。又苦等行能引胜进上地功德。又复久处住等威仪即生大苦不可堪忍。又执空者亦大苦随逐。又执著乐者其性下劣。又于诸行执计为乐颠倒所摄。又缘世乐所起乐欲多是染污。是故诸行皆性是苦。复次颂曰。

&nbsp;&nbsp;&nbsp;&nbsp;如痈疥癞等&nbsp;&nbsp;&nbsp;&nbsp;三受之所依

&nbsp;&nbsp;&nbsp;&nbsp;彼能发三触&nbsp;&nbsp;&nbsp;&nbsp;取乐等随转

论曰。诸行性苦当知犹如痈疥癞等三受所依。何以故。世间痈疥癞等能发随顺苦乐舍等三种触故。由依此触世间有情取为苦乐不苦不乐。如是于诸性苦诸行发起三触。由此触故乐等受转。此若无者。诸受不转。如是显示苦相立宗及因喻已。复何因缘建立诸行。唯有三苦不多不少。颂曰。

&nbsp;&nbsp;&nbsp;&nbsp;自相自分别&nbsp;&nbsp;&nbsp;&nbsp;不安隐苦性

&nbsp;&nbsp;&nbsp;&nbsp;五十五应知&nbsp;&nbsp;&nbsp;&nbsp;三苦之所摄

论曰。由苦自性唯有三种。一由自相故。谓苦苦性。二由自分别故。谓坏苦性。若无分别虽有变坏已解脱者苦不生故。三由不安隐故。谓行苦性。烦恼粗重等所随逐故。如是三苦差别复有五十五种应知。云何五十五种。颂曰。

&nbsp;&nbsp;&nbsp;&nbsp;界缘身等趣&nbsp;&nbsp;&nbsp;&nbsp;种类谛三世

&nbsp;&nbsp;&nbsp;&nbsp;时命品异故&nbsp;&nbsp;&nbsp;&nbsp;引众苦差别

论曰。界差别故有三苦。谓欲界系色界系无色界系。缘差别故有六种苦。谓欲根本苦。愚痴报苦。先业缘苦。现因缘苦。净业缘苦。不净业缘苦。身差别故有四种苦。谓受重担等苦。位变坏苦。粗重苦。死生苦。趣差别故有五种苦。谓那落迦苦。乃至天趣苦。种类差别故有五种苦。谓逼恼苦。匮乏苦。大乖违苦。爱变坏苦。粗重苦。谛差别故有八种苦。谓生苦老苦病苦死苦。怨憎会苦。爱别离苦。求不得苦。五取蕴苦。世缘差别故有九种苦。谓过去苦。因过去未来现在缘所生。如是未来现在苦亦尔。时差别故有四种苦。谓时节变异苦饥苦渴苦威仪屈伸入息出息闭目开目等所引苦。养命差别故有四种苦。谓所求无厌足苦。追求苦。守护苦。不自在苦。品差别故有七种苦。一损减苦。谓在家品。二增益苦。谓出家品。三忧恼苦。四离有苦。又依善说法律。出家者有三种苦。一愚痴苦。谓希望未来追味过去故。二嫉妒苦。三不胜他苦。依恶说法律。出家者亦有三苦。一愚痴苦。谓于所知法颠倒执故。二嫉妒苦。谓于佛及佛弟子所得名利心不忍故。三他所胜苦。谓为名利故起诤论时堕负处故。颂曰。

&nbsp;&nbsp;&nbsp;&nbsp;未离欲色等&nbsp;&nbsp;&nbsp;&nbsp;三种地应知

&nbsp;&nbsp;&nbsp;&nbsp;欲界一切种&nbsp;&nbsp;&nbsp;&nbsp;色无色除二

论曰。如是五十五种苦三地所摄。一未离欲地。谓欲界所系。二已离欲地。谓色界所系。三离欲色地。谓无色界系。即此三种如其次第立三种苦。谓上中下。又欲界中具一切种苦。色无色界中无二种苦。所谓苦苦坏苦所摄二。及欲根本苦愚痴报苦所摄二。然有余苦。颂曰。

&nbsp;&nbsp;&nbsp;&nbsp;世俗有二种&nbsp;&nbsp;&nbsp;&nbsp;胜义谓遍行

&nbsp;&nbsp;&nbsp;&nbsp;二缘通上地&nbsp;&nbsp;&nbsp;&nbsp;当知无现染

论曰。如是诸苦略有二种。谓世俗胜义别故。世俗谛所摄苦有二种。谓苦苦及坏苦。胜义谛所摄有一种谓行苦。此亦名遍行苦。遍至欲等三界故。欲界上地有二缘所生苦。谓有先业缘苦。无现在因缘苦。有净缘苦。无不净缘苦颂曰。

&nbsp;&nbsp;&nbsp;&nbsp;非无色重担&nbsp;&nbsp;&nbsp;&nbsp;遍行天粗重

&nbsp;&nbsp;&nbsp;&nbsp;及谛最后边&nbsp;&nbsp;&nbsp;&nbsp;余七上随缚

论曰。无色界中无身重担苦有天趣苦。粗重苦。谛最后边诸取蕴苦。此通欲等三界故名遍行苦。余生等七苦欲界所摄。上地虽有随缚复可退还故。然无苦自体。颂曰。

&nbsp;&nbsp;&nbsp;&nbsp;当知生等苦&nbsp;&nbsp;&nbsp;&nbsp;各五种差别

&nbsp;&nbsp;&nbsp;&nbsp;苦粗重相应&nbsp;&nbsp;&nbsp;&nbsp;三苦所依止

论曰。生等七苦当知一一各有五种。谓苦相应故。粗重相应故。及三苦所依止故。生者。为老等苦所依。烦恼所依。不可乐欲行坏所依。老者色衰退等所依。病者。习所不欲所依。不习所欲所依。顺死大种乖违所依。死者。自体别离所依。财宝别离所依。所爱离别怨憎合会苦之所依。怨憎会等三苦身逼迫所依。心逼迫所依。及彼所作衰损所依。颂曰。

&nbsp;&nbsp;&nbsp;&nbsp;最后与最后&nbsp;&nbsp;&nbsp;&nbsp;各四苦所依

&nbsp;&nbsp;&nbsp;&nbsp;谓生生根本&nbsp;&nbsp;&nbsp;&nbsp;及苦性变坏

论曰。于八苦中最后所摄诸取蕴苦。及三苦中最后行苦。各为四苦所依故苦。一生苦所依。二生根本苦所依。三苦自性苦所依。四变坏苦所依。颂曰。

&nbsp;&nbsp;&nbsp;&nbsp;三世之所摄&nbsp;&nbsp;&nbsp;&nbsp;二缘苦非上

&nbsp;&nbsp;&nbsp;&nbsp;所说余诸苦&nbsp;&nbsp;&nbsp;&nbsp;皆欲界应知

论曰。欲界上地三世苦中。当知无有去来缘苦。何以故。非于上地缘过去未来虚妄分别生诸苦故。唯有现缘粗重所随。除上所说。所余诸苦当知唯在欲界所系。

复次何因缘故。于实有苦境诸愚痴转。颂曰。

&nbsp;&nbsp;&nbsp;&nbsp;失念无功用&nbsp;&nbsp;&nbsp;&nbsp;乱不正思惟

&nbsp;&nbsp;&nbsp;&nbsp;不正了愚痴&nbsp;&nbsp;&nbsp;&nbsp;及由放逸等

论曰。于苦愚痴由五种因。及由前所说放逸等法五种因者。一于过去苦念忘失故。二于未来苦不作功用推求故。三于现在苦起四倒乱故。四由不正思惟于粗重苦计为我故。五由不正了于诸性苦不了知故。复次由四种因起念忘失。颂曰。

&nbsp;&nbsp;&nbsp;&nbsp;昧故羸劣故&nbsp;&nbsp;&nbsp;&nbsp;及起放逸故

&nbsp;&nbsp;&nbsp;&nbsp;相续断绝故&nbsp;&nbsp;&nbsp;&nbsp;忘念转应知

论曰。昧故者。谓愚昧种类。羸劣者。谓于死等位。放逸者。谓于境耽著。相续断绝者。谓于余生前众同分相续断故。复次由四种因无功用转。颂曰。

&nbsp;&nbsp;&nbsp;&nbsp;昧故放逸故&nbsp;&nbsp;&nbsp;&nbsp;保重现法故

&nbsp;&nbsp;&nbsp;&nbsp;不信当苦故&nbsp;&nbsp;&nbsp;&nbsp;无功用发趣

论曰。昧及放逸已如前说。保重现法者。由彼保重现在法故。于未来苦不作功用。不信当苦者。由不信有未来苦故。不作功用。复次由四种因起四颠倒。颂曰。

&nbsp;&nbsp;&nbsp;&nbsp;相似相续转&nbsp;&nbsp;&nbsp;&nbsp;对治妄分别

&nbsp;&nbsp;&nbsp;&nbsp;串习总取故&nbsp;&nbsp;&nbsp;&nbsp;起四种颠倒

论曰。以见相似相续转故起于常倒。对治分别故起于乐倒。妄分别乐为苦对治故由串习故起于净倒。由总执故起于我倒。复次于苦愚痴由不了别五因故起。何等为五。颂曰。

&nbsp;&nbsp;&nbsp;&nbsp;界别缘起别&nbsp;&nbsp;&nbsp;&nbsp;位别次第别

&nbsp;&nbsp;&nbsp;&nbsp;及相续差别&nbsp;&nbsp;&nbsp;&nbsp;当知各多种

论曰。界差别有三种苦。谓欲界色界无色界。缘差别有七种苦。一福缘。二非福缘。此二在欲界。三不动缘。在色无色界。四缠随眠缘。谓异生者。五随眠缘。谓见谛者。六有行缘。谓非菩萨。七智行缘。谓诸菩萨。位差别有十二种苦。一纯乐俱。谓诸天。二纯苦俱。谓那洛迦。及鬼傍生一分。三杂苦乐俱。谓人及鬼傍生一分。四不苦不乐俱。谓从第四静虑乃至有顶。五不净净处。谓欲界中无难生处。六净不净处。谓色无色界中诸异生者。七净净处。谓色无色界中诸见谛者。八不净不净处。谓欲界中有难生处及四种入胎苦。一不正知入母胎不正知住不正知出。二正知入母胎不正知住不正知出。三正知入母胎正知而住不正知出。四正知入母胎正知而住正知而出。次第差别有十二种苦。谓依十二支缘起次第相续。差别有无量种有情相续无边差别故。复次于一切苦能遍了知。当知有十八种。何等是耶。颂曰。

&nbsp;&nbsp;&nbsp;&nbsp;信解与思择&nbsp;&nbsp;&nbsp;&nbsp;不乱心厌离

&nbsp;&nbsp;&nbsp;&nbsp;见修及究竟&nbsp;&nbsp;&nbsp;&nbsp;又如前十一

论曰。一信解遍智。谓闻所生智。二思择遍智。谓思所生智。三不散乱遍智。谓世间修所生智。四厌心摄遍智。谓暖等顺决择分智。由此智观自心相总厌离转故。五见道遍智。谓依止见道智。六修道遍智。谓依止修道智。七究竟道遍智。谓无学道所摄智。及如前所说十一种智。一不善清净世俗智。二善清净世俗智。三胜义智。四不善清净相有分别智。五善清净相有分别智。六善清净相无分别智。七成所作前行智。八成所作智。九成所作后智。十声闻智。十一菩萨智。如是总为十八种如实了知苦遍智。复次如是遍智为尽众苦。由何遍智尽何等苦。颂曰。

&nbsp;&nbsp;&nbsp;&nbsp;缠疑不乐离&nbsp;&nbsp;&nbsp;&nbsp;沉恶趣余趣

&nbsp;&nbsp;&nbsp;&nbsp;下劣行所起&nbsp;&nbsp;&nbsp;&nbsp;遍独众苦尽

论曰。信解遍智能灭缠苦。思择遍智能灭疑苦。不散乱遍智能灭不乐远离苦。厌心摄遍智能灭惛沈苦。见道遍智能灭恶趣苦。修道遍智能灭余趣苦。究竟道遍智能灭下劣行所起苦。谓除乐速通行。所余诸行皆名下劣应知。菩萨遍智遍灭一切自他诸苦。声闻遍智独灭自苦应知。

### 显扬圣教论成空品第六

如是已成立苦相。云何成立空相。当知空相有三种。一自相。二甚深相。三差别相。

云何自相。颂曰。

&nbsp;&nbsp;&nbsp;&nbsp;若于此无有&nbsp;&nbsp;&nbsp;&nbsp;及此余所有

&nbsp;&nbsp;&nbsp;&nbsp;随二种道理&nbsp;&nbsp;&nbsp;&nbsp;说空相无二

论曰。空自相者。非定有无非定有者。谓于诸行中众生自性及法自性毕竟无所有故。非定无者。谓于此中众生无我及法无我有实性故。随二种道理者。谓即于此中无二种我道理。及有二种无我道理。随此二种故说空性无有二相。一非有相。二我无故。二非无相。二无我有故。何以故。此二我无即是二无我有。此二无我有即是二我无故。是故空性非定有相非定无相。云何甚深相。颂曰。

&nbsp;&nbsp;&nbsp;&nbsp;深相应知&nbsp;&nbsp;&nbsp;&nbsp;取舍无增减

论曰。随前所说无二道理。虽舍诸法而无所减。虽取诸法而无所增。无取无舍无增无减。是甚深空相。云何差别相。颂曰。

&nbsp;&nbsp;&nbsp;&nbsp;差别有众多&nbsp;&nbsp;&nbsp;&nbsp;如彼彼宣说

论曰。即此空性薄伽梵于处处经中显示多种差别。谓胜义空内空外空如是等今且分别。胜义空以胜义故空无所有故名胜义空。此显四种义。何者为四。一离我因义。二离我相义。三离无因义。四离非自业得义。由六处生时不从我来亦不聚集依止于我。如是名为离我因义。若执六处以我为因应无分别五趣别异。又由六处本无今有。有已散灭故离我相。以如是相非我有故。又由有业为因异熟生起都无作者亦无有情舍续诸蕴。如是名为离无因义。又由于有分法假立有情相续一类流至现在异熟法上非异相续。是故名为离非自业得义。复次云何应知补特伽罗我无所有。若有我者为即蕴相为住蕴中为住余处为非蕴相。颂曰。

&nbsp;&nbsp;&nbsp;&nbsp;唯假过失故&nbsp;&nbsp;&nbsp;&nbsp;蕴无我过故

&nbsp;&nbsp;&nbsp;&nbsp;我无身过故&nbsp;&nbsp;&nbsp;&nbsp;三我不应理

论曰。若所计我即是蕴相应唯是假违。汝自宗故成过失。以即于诸蕴假立我故。若离诸蕴住余处者。我应无蕴。是亦有过。于诸蕴中无有我故。若非蕴相者。所计之我有无身过。无身之我不应理故。是故三种不应道理。复次若计实我住诸蕴中。是亦不然。何以故。颂曰。

&nbsp;&nbsp;&nbsp;&nbsp;如主火明空&nbsp;&nbsp;&nbsp;&nbsp;形异依他过

&nbsp;&nbsp;&nbsp;&nbsp;无常无业用&nbsp;&nbsp;&nbsp;&nbsp;非因非有我

论曰。所计实我住诸蕴中。为如主住舍为如火在薪。为如明依灯。为如虚空处种种物。如是一切皆不应理。何以故。有五种过失故。何者为五。若如主住舍中者。形段应异舍主与舍形貌异故。若如火在薪者。有依他过。火依薪力不自在故。若如明依灯者。有无常过。随灯有无明起灭故。又前二种亦有无常过失。不见舍主有常住者。舍虽久住而彼舍主或往余处或死灭故。火随薪力有无不定无常性故。若如虚空者。应有业用显然过失。虚空业用显然可得。谓去来等业无障碍故。我即不尔。故成过失。又所计我与果为因亦不可得。何以故。无我外物诸种子等与果为因亦可得故。是故计我住诸蕴中与果为因。不应道理。亦无所计实我体性。问若唯有蕴无别我者谁见谁闻。乃至谁能了别。答若见闻等即是我体。或是我业。或是我具。执我以为见闻者等。皆不应理。何以故。颂曰。

&nbsp;&nbsp;&nbsp;&nbsp;我唯应是假&nbsp;&nbsp;&nbsp;&nbsp;譬喻不可得

&nbsp;&nbsp;&nbsp;&nbsp;七喻妄分别&nbsp;&nbsp;&nbsp;&nbsp;无见者等三

论曰。若汝执我即是见等。又名见者。乃至了别者。所计之我唯应是假。即于见等法上假立我故。若执见等是业是具。此亦不然。无譬喻故。虽妄分别七种譬喻。然有多过。是故三种皆不应理。云何多过。颂曰。

&nbsp;&nbsp;&nbsp;&nbsp;若如种无常&nbsp;&nbsp;&nbsp;&nbsp;作者应成假

&nbsp;&nbsp;&nbsp;&nbsp;如成就神通&nbsp;&nbsp;&nbsp;&nbsp;应世俗自在

论曰。若汝计我于见闻等业如种于芽者。我应无常。种非常故。若汝计我于见闻业等如陶师于器者。我应是假。何以故。世间现见假名士夫有造器用。不见余故。若汝计我于见等业犹如世间有神通者。能起变化。即应同彼世俗假立及自在过。何以故。离假者外余成神通者所不见故。又复现见成神通者。于变化事随意自在。我于见等不假异缘。应得自在。复次颂曰。

&nbsp;&nbsp;&nbsp;&nbsp;我如地如空&nbsp;&nbsp;&nbsp;&nbsp;应无常无性

&nbsp;&nbsp;&nbsp;&nbsp;应如二无作&nbsp;&nbsp;&nbsp;&nbsp;分明业可得

论曰。若汝计我于见等业犹如大地能持万物者。我应无常。地非常故。若如虚空无障碍故容所作业。我亦如是容见等业者。我应无体。犹如虚空唯色无体是虚空故。又如大地虚空于任持等无动作用。我亦如是于彼见等应无作用。既无作用执见者等。不应道理。又大地虚空任持无障二种功能分明可得。我于见等诸所作业无别可得。故不应理。复次若执见等是我具者。是亦不然。何以故。颂曰。

&nbsp;&nbsp;&nbsp;&nbsp;能烧及能断&nbsp;&nbsp;&nbsp;&nbsp;唯火等所作

&nbsp;&nbsp;&nbsp;&nbsp;我于见等具&nbsp;&nbsp;&nbsp;&nbsp;非如刀火等

论曰。若汝计我执见等具能见能闻乃至了别。如人执火能烧。执刀能断者。不应道理。何以故。世间现见离能执人。火自能烧刀自能割。见等亦尔。虽无有我亦应自有见等作用。而汝不许故此非喻。又复世间诸蕴共合假想立为我人众生执持镰等能刈能断无别实我故此非喻。复次颂曰。

&nbsp;&nbsp;&nbsp;&nbsp;如光能照用&nbsp;&nbsp;&nbsp;&nbsp;离光无异体

&nbsp;&nbsp;&nbsp;&nbsp;是故于内外&nbsp;&nbsp;&nbsp;&nbsp;空无我义成

论曰。现见世间即于光体有能照用。说为照者。离光体外无别照者。如是眼等有见等用。说为见者。乃至了别者无别见者等。是故内外诸法等无有我。问若实无我云何世间有染有净。答染净诸法从因缘生不由实我。何以故。颂曰。

&nbsp;&nbsp;&nbsp;&nbsp;如世间外物&nbsp;&nbsp;&nbsp;&nbsp;离我有损益

&nbsp;&nbsp;&nbsp;&nbsp;内虽无实我&nbsp;&nbsp;&nbsp;&nbsp;染净义应成

论曰。如世外物虽无有我而有种种灾横顺益事业成就。如是内法虽无有我而有种种染净义成。是故无过。复次若无我者。谁受果报谁能作业谁脱众苦。颂曰。

&nbsp;&nbsp;&nbsp;&nbsp;位思烦恼分&nbsp;&nbsp;&nbsp;&nbsp;无常变异故

&nbsp;&nbsp;&nbsp;&nbsp;我常无转易&nbsp;&nbsp;&nbsp;&nbsp;受作脱应无

论曰。汝所计我于苦乐等位善恶等思。贪等烦恼一切时分常无变异。无变异故受者作者及解脱者。皆不应理。如前已说。虽无实我而有世俗假者三时变异。受者作者及解脱者。时分差别皆得成就。复次若无我者谁转谁还。颂曰。

&nbsp;&nbsp;&nbsp;&nbsp;法性从缘生&nbsp;&nbsp;&nbsp;&nbsp;展转现相续

&nbsp;&nbsp;&nbsp;&nbsp;有因而不住&nbsp;&nbsp;&nbsp;&nbsp;变异故名转

&nbsp;&nbsp;&nbsp;&nbsp;如身牙河灯&nbsp;&nbsp;&nbsp;&nbsp;有种种作用

<sup>一切法之体性（法性）是因缘和合而生，即是缘起性（依他起性）的，无常不住，但有种种作用</sup>

&nbsp;&nbsp;&nbsp;&nbsp;我常无变异&nbsp;&nbsp;&nbsp;&nbsp;转还不应理

论曰。不由有我而有转还。何以故。现见转者必有生相。前后相续展转不断。恒现在前显了可见。有因不住而复变异。说名流转。相续断绝。说名还灭。犹如身牙河灯有往来等种种作用及有还灭。非汝所计常无变我有流转用。流转尚无。何况还灭。复次若唯诸行无有我者。世间现见彼彼有情。若名若想差别应无。颂曰。

&nbsp;&nbsp;&nbsp;&nbsp;依我起名想&nbsp;&nbsp;&nbsp;&nbsp;见二种过失

&nbsp;&nbsp;&nbsp;&nbsp;是故遍一切&nbsp;&nbsp;&nbsp;&nbsp;实我性都无

论曰。不由名想实我得成。何以故。见二种过失故。若世间人于实我上起佛救等种种名想者。于身等法彼解应无。若于身等起名想者。不应说我有诸作用。所以者何。世间现见起诸言说。谓佛友能见德友能闻等。又见二种过失者。若执我见体性是善。任运现前能生染法。不应道理。若是染污能证实我。不应道理。又计我者。执取我时为我能执。为见能执。若言我执我者。不应世间执我之人有起疑惑。谓为有为无为是何等。何以故。现见我故。若言见执我者。汝今不应说我能取。由如是等种种过失。是故世间无真实我。复次若尔何故于正法中建立名想种种差别。颂曰。

&nbsp;&nbsp;&nbsp;&nbsp;为言说易故&nbsp;&nbsp;&nbsp;&nbsp;随顺世间故

&nbsp;&nbsp;&nbsp;&nbsp;断除怖畏故&nbsp;&nbsp;&nbsp;&nbsp;显德失二故

论曰。虽无实我而立有情名想别者有四种因。一为令言说易故。二顺世间故。三令初学者离怖畏故。四为显自他功德过失有差别故。复次若无我者。世间不应才见形相率尔便起有情之觉。又亦不应思觉为先起诸作业。颂曰。

&nbsp;&nbsp;&nbsp;&nbsp;率尔觉乱起&nbsp;&nbsp;&nbsp;&nbsp;世间现可得

&nbsp;&nbsp;&nbsp;&nbsp;觉为先作业&nbsp;&nbsp;&nbsp;&nbsp;有十种过失

论曰。率尔生觉非证我因。何以故。错乱觉心率尔而起现可得故。如于女身起男子觉。于男子身起女人觉。杌起人觉。人起杌觉。又汝计我思觉为先起诸作业有十种过。何等为十。颂曰。

&nbsp;&nbsp;&nbsp;&nbsp;觉我因功用&nbsp;&nbsp;&nbsp;&nbsp;自在等各二

&nbsp;&nbsp;&nbsp;&nbsp;有因及无因&nbsp;&nbsp;&nbsp;&nbsp;当知十种过

论曰。若汝执觉为因起诸作业。是即非我能起诸业。若我为因思觉非因。是则应无思觉为先起诸作业。又若汝执以我为因能起作业。即应常起一切作业。若我非因是即我无所作。又若汝执有余因法能为因故起诸作业。即所计我无所造作。若更无因即应常起一切作业。又若汝执由内功用能有所作。此亦如前有二种过失。又若汝执我于作业得自在者。即应常作一切所爱不作不爱。若不自在即非我相。如是已说空相及成立。今当显示观空真智所治萨迦耶见差别。颂曰。

&nbsp;&nbsp;&nbsp;&nbsp;不审决遍行&nbsp;&nbsp;&nbsp;&nbsp;增益及无事

&nbsp;&nbsp;&nbsp;&nbsp;于事怖妄见&nbsp;&nbsp;&nbsp;&nbsp;譬喻五应知

论曰。萨迦耶见当知五种。一不审事见。如于绳见蛇。二遍行见。谓染污意相应妄有身见。于一切时常随行故。如于梦中见所受用。所以者何。犹如贫者。于睡梦中自见受用可爱境界。如是愚夫未起真如正觉已来。常起妄计我见随逐。三增益事见。犹如希望随属他女。四无实事见。犹如小儿见幻化事。五于事怖见。如人怖畏自画药叉。如是已说所治差别。今当显示能治差别。颂曰。

&nbsp;&nbsp;&nbsp;&nbsp;无体及远离&nbsp;&nbsp;&nbsp;&nbsp;除遣依三种

&nbsp;&nbsp;&nbsp;&nbsp;对治诸缚想&nbsp;&nbsp;&nbsp;&nbsp;十六种差别

论曰。依止遍计所执等三种自体。如其次第立三种空。一无体空。二远离空。三除遣空。又此三空对治诸缚诸想差别有十六种。诸缚者有十四种相缚粗重缚应知。一根缚。二有情互染缚。三所依缚。谓依器世间诸根流转。四于智无智缚。五于境妄境缚。六后有爱缚。七无有爱缚。八执无因不平等因缚。九得上慢缚。十遍计所执自体执缚。十一诸法自体执缚。十二诸法遍智自体执缚。十三补特伽罗自体执缚。十四补特伽罗遍智执缚。诸想者。谓六种想缚。厌此想故菩萨依空勤修念住令心解脱。云何名为六种想缚。谓依身受心法发起内想名初想缚。即依身等发起外想是名第二。即依身等起内外想是名第三。为欲度脱十方无量无数有情界故。发起大愿修诸念住。此分别想是名第四。于身等境谓有智慧正观察住。此分别想是名第五。于身等境谓有我人正观住者。此分别想是名第六。又观身等后后相成有十一种想缚差别应知。何等十一。谓于身等起随身等正观察住。及于染净二谛第一义中起分别想名初想缚。即于染污第一义中起有作想。是名第二。即于清净第一义中起无作想。是名第三。即于有作第一义中起流转想。是名第四。即于无作第一义中起于常想。是名第五。即于流转由苦变异故起于苦想。是名第六。即于常法起无变想。是名第七。即于流转由生灭住异自相故。及由自相有变异故。起自相想。是名第八。即于有变无变染污清净第一义中起能摄受一切法想。是名第九。即于染净一切法所起染污清净我所有想。是名第十。即于染污清净诸法起于自体自相之想。是名第十一。菩萨摩诃萨于如是后后相成想缚差别及彼境界。正观察已依止于空修诸念住令心解脱。若于如是诸妄想缚得解脱时。当知解脱一切想缚。

十六空者。所谓内空外空内外空大空空空胜义空有为空无为空毕竟空无初后空无损尽空性空相空一切法空无性空无性自性空。复次于此空境有六种愚无始流转。何等为六。颂曰。

&nbsp;&nbsp;&nbsp;&nbsp;自性与执著&nbsp;&nbsp;&nbsp;&nbsp;不开解失念

&nbsp;&nbsp;&nbsp;&nbsp;一切遍一分&nbsp;&nbsp;&nbsp;&nbsp;愚差别流转

论曰。自性愚者。谓一切有情无始流转无智。自体执著愚者。谓诸外道倒见相应所起无智。不开解愚者。谓无闻异生所起无智。失念愚者。谓有闻异生及诸圣者所起无智。一切遍愚者。谓诸异生于众生空及与法空所起无智。一分愚者。谓声闻等唯于法空所起无智。云何证得如是空理。谓由八种智。何等为八。颂曰。

&nbsp;&nbsp;&nbsp;&nbsp;法住求自心&nbsp;&nbsp;&nbsp;&nbsp;住自心除缚

&nbsp;&nbsp;&nbsp;&nbsp;怖无二染净&nbsp;&nbsp;&nbsp;&nbsp;证得真空理

论曰。一法住智。谓依素怛缆等安立法门智。二求自心智。谓于顺决择分位寻自心智。三住自心智。谓于见道位证真如智。四除心缚智。谓于修道位对治障智。五怖行相应智。谓圣弟子智。怖畏流转大苦恼故。六无二分别智。谓菩萨智。流转寂灭过恶功德不分别故。七不善清净智。谓有学智八善清净智。谓无学智。
