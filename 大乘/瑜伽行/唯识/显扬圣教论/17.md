## 显扬圣教论卷第十七

无著菩萨造

三藏法师玄奘奉　诏译

### 成现观品第八之余

论曰。如是已得暖等善根。当知从此入于现观。颂曰。

&nbsp;&nbsp;&nbsp;&nbsp;从此无加行&nbsp;&nbsp;&nbsp;&nbsp;解脱智三心

&nbsp;&nbsp;&nbsp;&nbsp;一百一十二&nbsp;&nbsp;&nbsp;&nbsp;烦恼断十摄

论曰。从此无间无有加行。解脱见道所断随眠三心智生。一内遣有情假缘智。二内遣诸法假缘智。三遍遣一切有情诸法假缘智。此中前二是法智。第三是种类智。如是三智能断一百一十二烦恼。如是烦恼十种所摄。一百一十二烦恼者。谓欲界见苦谛等所断各有十种。色无色界见苦谛等所断各有九种。谓各除嗔。如是名为一百一十二烦恼。何等十烦恼所摄。谓五见自性五非见自性。如前已说。复次颂曰。

&nbsp;&nbsp;&nbsp;&nbsp;此证菩提分&nbsp;&nbsp;&nbsp;&nbsp;六种净智相

&nbsp;&nbsp;&nbsp;&nbsp;行无分别故&nbsp;&nbsp;&nbsp;&nbsp;随所作建立

论曰。当知此智真证觉分非方便位。亦是六种清净智相。所谓法智种类智苦智集智灭智道智相。此智无分别故但随所作建立六智相貌。不由行差别故建立六种。应知。复次颂曰。

&nbsp;&nbsp;&nbsp;&nbsp;菩萨在此位&nbsp;&nbsp;&nbsp;&nbsp;先修胜因力

&nbsp;&nbsp;&nbsp;&nbsp;于自他身苦&nbsp;&nbsp;&nbsp;&nbsp;起平等心性

论曰。在此现观位中诸菩萨。由先修习胜资粮力故。于自他相续苦中起五种平等心。谓粗重平等心。无我平等心。断精进平等心。无爱味精进平等心。一切菩萨现观平等心。复次颂曰。

&nbsp;&nbsp;&nbsp;&nbsp;是大我意乐&nbsp;&nbsp;&nbsp;&nbsp;于自性无得

&nbsp;&nbsp;&nbsp;&nbsp;广意乐当知&nbsp;&nbsp;&nbsp;&nbsp;二性无分别

论曰。当知此平等心性即是大我阿世耶。及广大阿世耶。于遍计所执自性无所得故。于有漏无漏二性过失功德亦无所得。由无分别故。复次颂曰。

&nbsp;&nbsp;&nbsp;&nbsp;次上十六行&nbsp;&nbsp;&nbsp;&nbsp;清净世间智

&nbsp;&nbsp;&nbsp;&nbsp;对治界地故&nbsp;&nbsp;&nbsp;&nbsp;究竟事成就

论曰。从此谛现观已上。于修道中有十六行。世出世清净智生。谓于欲系苦谛生二智。一现观审察智。二现观决定智。于色无色系苦谛亦有如是二智。如于苦谛有四智。如是于集灭道谛亦各有四智。如是总有十六种智。复次如是现观智。若声闻等所得。为对治欲色无色三界杂染。若诸菩萨所得。为对治十种地障。如是当知诸所作事成就究竟。所谓转依究竟亦是现观智究竟。亦名究竟现观。复次颂曰。

&nbsp;&nbsp;&nbsp;&nbsp;此现观差别&nbsp;&nbsp;&nbsp;&nbsp;或六或十八

&nbsp;&nbsp;&nbsp;&nbsp;相胜利众多&nbsp;&nbsp;&nbsp;&nbsp;随经论所说

论曰。当知现观差别复有六种。一思现观二信现观三戒现观四现观智谛现观。五现观边智谛现观六究竟现观。问思现观以何为体答以上品思所生慧为体。或彼俱行菩提分法为体。问信现观以何为体。答以上品世出世缘三宝净信为体。或彼俱行菩提分法为体。问戒现观以何为体。答以圣所爱身语等业为体。或彼俱行菩提分法为体。问现观智谛现观以何为体。答以缘非安立谛圣慧为体。或彼俱行菩提分法为体。问现观边智谛现观以何为体。答以缘安立谛圣慧为体或彼俱行菩提分法为体问究竟现观以何为体答以尽智无生智等为体。或彼俱行菩提分法为体。

又此现观差别有十八种。谓闻所生智现观。思所生智现观。修所生智现观。顺决择分智现观。见道现观。修道现观。究竟道现观。不善清净世俗智现观。善清净世俗智现观。胜义智现观。不善清净行有分别智现观。善清净行有分别智现观。善清净行无分别智现观。成所作前行智现观。成所作智现观。成所作后智现观。声闻等智现观。菩萨等智现观。复次如是现观相貌胜利。随诸经论多种应知。问思现观有何相貌。答若有成就思现观者。能正了知诸行无常。诸行皆苦。诸法无我。涅槃寂静。虽住异生位已能如是决定解了一切。沙门婆罗门诸天魔梵及余世间。决定无能如法引夺。问信现观有何相貌。答若有成就信现观者。或住异生位或住非异生位。若于现法若现后法终不宣说。于异众中别有大师。别有善说法别有正行僧。问戒现观有何相貌。答若有成就戒现观者。乃至畜生终不故害其命。及不与取行邪佚行。知而妄语饮窣罗迷隶耶末陀放逸处酒。问现观智谛现观有何相貌。答若有成就现观智谛现观者。终不依止异见起所作业。及于自所证起疑起惑。及染著一切生处计行吉相而得清净。诽谤三乘造恶趣业。况复能起害父害母等诸无间业。乃至终不生第八有。问现观边智谛现观有何相貌。答若有成就现观边智谛现观者。于自所证。若他问难终不怯怖。问究竟现观有何相貌。答若有成就究竟现观者。终不堕于五种犯处。终不故害众生之命。及不与取习近淫佚非梵行法。故说妄语贮积财物受用诸欲。又终不怖畏不可记论事。终不计执自作苦乐他作苦乐自他作苦乐。非自非他作无因生苦乐。诸如是等名为现观相貌。当知此即现观胜利。若随经随论如前广说。

### 显扬圣教论成瑜伽品第九

论曰。前说菩萨于此位中先修因力等。云何名为先因力耶。颂曰。

&nbsp;&nbsp;&nbsp;&nbsp;般若度瑜伽&nbsp;&nbsp;&nbsp;&nbsp;等至无分别

&nbsp;&nbsp;&nbsp;&nbsp;一切一切种&nbsp;&nbsp;&nbsp;&nbsp;无有分别故

论曰。依止三摩钵底发起般若波罗蜜多瑜伽胜行。即此正慧能到彼岸。是大菩提最胜方便。故名瑜伽。此所依止等至无有分别。于一切法及一切种无分别故。云何一切及一切种。颂曰。

&nbsp;&nbsp;&nbsp;&nbsp;一切一切种&nbsp;&nbsp;&nbsp;&nbsp;三相与三轮

&nbsp;&nbsp;&nbsp;&nbsp;谓名相染净&nbsp;&nbsp;&nbsp;&nbsp;及俱非二种

论曰。一切者。谓三轮。一所知境。二能知智。三能知者。一切种者。谓三相。一名相。二染净。三俱非。名者。谓假立等十二种。名相者。谓自相及共相。染者。谓染污法。净者。谓诸善法。俱非者。谓无覆无记法。复次如是所说无分别者。于何等法说无分别耶。颂曰。

&nbsp;&nbsp;&nbsp;&nbsp;于法及法空&nbsp;&nbsp;&nbsp;&nbsp;无二种戏论

&nbsp;&nbsp;&nbsp;&nbsp;无分别无穷&nbsp;&nbsp;&nbsp;&nbsp;此上非应理

论曰。法与法空俱无二种戏论。故名无分别。云何为二。谓有及无。何以故。色非是有。遍计所执相无故。亦非是无。彼假所依事有故。色空亦非有。遍计所执相无所显故。亦非是无。诸法无我有所显故。如于色色空。如是于余一切法及一切法空。当知亦尔。非离诸法及法空外更有余境是可得者。是故但说二无分别非无分别。更无分别有无穷过。此上更无所知境故。复次颂曰。

&nbsp;&nbsp;&nbsp;&nbsp;若都无所取&nbsp;&nbsp;&nbsp;&nbsp;无慧亦无度

&nbsp;&nbsp;&nbsp;&nbsp;俱成取离言&nbsp;&nbsp;&nbsp;&nbsp;为顺非无用

论曰。此若无有二种分别。即无有取。都无取故慧体尚无。况到彼岸。是故必有离言相取。由此取故慧到彼岸二俱成就。所以者何。由此圣慧虽不取如所言相性。而取离言相性故。问若此圣慧不取如言相性者。宣说正法应无所用。答不然。为随顺故。所以者何为欲随顺离言相取。是故如来宣说正法。

### 显扬圣教论成不思议品第十

论曰。要先思惟方入现观。是故应离不可思议处方便思惟。云何名为不可思议处。颂曰。

&nbsp;&nbsp;&nbsp;&nbsp;九事不思议&nbsp;&nbsp;&nbsp;&nbsp;由依止五处

&nbsp;&nbsp;&nbsp;&nbsp;有五种因故&nbsp;&nbsp;&nbsp;&nbsp;得失俱三种

论曰。有九种事不可思议。一我。二有情。三世界。四业报。五静虑者境界。六诸佛境界。七十四不可记事。八非正法。九一切烦恼之所引摄。若有思惟如是九事。必定依止五种处所方起思惟。一见。二忍。三推寻。四利养。五散乱。依止于见思惟我及有情。依止于忍思惟世界。依止推寻思惟业报。静虑者境界诸佛境界及十四种不可记事。依止利养思惟非正法。依止散乱思惟。一切烦恼之所引摄。问何因缘故。如是九事不应思议。答五因缘故。一我及有情无自相故。不应思议。二世界现成相故。不应思议。三业报及二境界甚深相故。不应思议。四不可记事非一定相故。不应思议。五非正法及诸烦恼之所引摄能引无义相故。不应思议若有思议如是等事。当知能引三种过失。一起心乱过失。二生非福过失。三不得善过失。若不思议能引三种功德。翻此应知。复次颂曰。

&nbsp;&nbsp;&nbsp;&nbsp;不应思不记&nbsp;&nbsp;&nbsp;&nbsp;当知由四因

&nbsp;&nbsp;&nbsp;&nbsp;非定一甚深&nbsp;&nbsp;&nbsp;&nbsp;引无义相住

论曰。又若略说。由四种因于不可思议事自不应思惟。亦不应为他记别。一我及有情若有若无非一定故。不可思惟不可记别。二业报及二境界皆甚深故。不可思惟不可记别。三世界不可记事非正法。一切烦恼之所引摄。引无义故。不可思惟不可记别。四真如于行等法不即不离。其相法尔安住故。不可思惟不可记别。复次颂曰。

&nbsp;&nbsp;&nbsp;&nbsp;不思我有无&nbsp;&nbsp;&nbsp;&nbsp;成二过失故

&nbsp;&nbsp;&nbsp;&nbsp;于他亦二失&nbsp;&nbsp;&nbsp;&nbsp;不应思一异

论曰。不应思我若有若无。何以故。成二过失故。若思为有。即于非实有义起增益执过。若思为无。即于假有义起损减执过于他有情。若执一异亦成二过。若执为一。有情多过。若执为异。非六处过。复次颂曰。

&nbsp;&nbsp;&nbsp;&nbsp;二虽不依见&nbsp;&nbsp;&nbsp;&nbsp;成故不应思

&nbsp;&nbsp;&nbsp;&nbsp;不思如是生&nbsp;&nbsp;&nbsp;&nbsp;三过所随故

论曰。有情世界器世界。此之二种虽不依见亦不应思。何以故。世共了知现成相故问何故不思此事如是生非不如是耶。答若如是思者。或谓即如是。或谓异如是。或谓无如是。此三种过所随逐故。复次颂曰。

&nbsp;&nbsp;&nbsp;&nbsp;善趣与恶趣&nbsp;&nbsp;&nbsp;&nbsp;二作者非定

&nbsp;&nbsp;&nbsp;&nbsp;过去善恶业&nbsp;&nbsp;&nbsp;&nbsp;处事等难思

论曰。于业报中不应思议。修福行者定往善趣。为恶行者定往恶趣。不决定故。又过去世净不净业。若处若事若因若报等。不可思议。复次颂曰。

&nbsp;&nbsp;&nbsp;&nbsp;真如无漏性&nbsp;&nbsp;&nbsp;&nbsp;成所作义利

&nbsp;&nbsp;&nbsp;&nbsp;静虑者如来&nbsp;&nbsp;&nbsp;&nbsp;无譬自在故

论曰。静虑者及佛二种境界中。真如及无漏性皆不可思议。又诸佛等成所作义。谓所作利益众生事亦不可思议。何以故。无譬喻故。一切世间无有少事能譬甚深二种境界。又自在故诸如来等由内证得心自在故起所作事世间所有一切作用。若离因缘和合所不见故。复次颂曰。

&nbsp;&nbsp;&nbsp;&nbsp;外道所宣说&nbsp;&nbsp;&nbsp;&nbsp;能引无义利

&nbsp;&nbsp;&nbsp;&nbsp;非理远四处&nbsp;&nbsp;&nbsp;&nbsp;无记不应思

论曰。一切不应记事不应思议。诸邪外道之所说故。能引诸无义利故。不如正理故。远离四种正思惟处故。谓因思惟处。果思惟处。杂染思惟处。清净思惟处。复次如前所说。若思惟彼有三种过。云何而有。颂曰。

&nbsp;&nbsp;&nbsp;&nbsp;非处勤功用&nbsp;&nbsp;&nbsp;&nbsp;毁谤于大我

&nbsp;&nbsp;&nbsp;&nbsp;不修清净善&nbsp;&nbsp;&nbsp;&nbsp;故成三过失

论曰。由于非处勤功用故起心乱过失。由于得静虑者及佛世尊毁谤最胜功德故生非福过失。由不发起净善法故。有不得善过失。复次颂曰。

&nbsp;&nbsp;&nbsp;&nbsp;远离不思议&nbsp;&nbsp;&nbsp;&nbsp;思可思议处

&nbsp;&nbsp;&nbsp;&nbsp;具八种功德&nbsp;&nbsp;&nbsp;&nbsp;故如理应思

论曰。由于不可思议处强思议者有如是过失。故应远离。于可思议处如理思惟。若如是思具八功德。何等为八。所谓能善了知。闇说大说。依义思惟不依文字。少以净信信解。少以慧观观察。坚固思惟。审谛思惟。常勤思惟。于所思惟善能究竟中。无懈退。复次颂曰。

&nbsp;&nbsp;&nbsp;&nbsp;诸佛之所说&nbsp;&nbsp;&nbsp;&nbsp;遍知等无违

&nbsp;&nbsp;&nbsp;&nbsp;五因二因故&nbsp;&nbsp;&nbsp;&nbsp;于此不应思

论曰。由五因故于不可思议处不应欣乐思惟。谓诸佛所说故。及于四谛中遍知断证修不相违故。又略由二因故谓教及证教。谓诸佛所说证谓遍知苦等。

### 显扬圣教论摄胜决择品第十一之一

论曰。如是远离不思议处方便思已。于九种事应以十相发起种种最胜决择。何等为十。颂曰。

&nbsp;&nbsp;&nbsp;&nbsp;数相别有处&nbsp;&nbsp;&nbsp;&nbsp;边际与生起

&nbsp;&nbsp;&nbsp;&nbsp;想善巧摄等&nbsp;&nbsp;&nbsp;&nbsp;胜决择诸事

论曰。十种相者。一数二相。三差别。四有性。五处所。六边际。七生起。八想。九善巧。十摄等。此中数者。谓色数。有十五如是等相者。谓假立相自相共相。此中事亦名相。是所相故。名亦名相。相应亦名相。俱是能相具故。如与火色相应表知有暖。如是等众生亦名相。是相者故。取亦名相。是能相体故。差别者。谓有色无色有见无见等差别。有性者。谓假有性实有性胜义有性。处所者。如四大展转及与造色同一处住又色心等同一处所。又依欲界身色界等心展转安住。边际者。如色至色界及与极微。是其边际乐受。乃至第三静虑。是其边际如是等。生起者。谓由如是因缘如是法生。如引势生等。想者。谓句迷惑等。善巧者。谓蕴善巧等。摄等者。谓若摄若相应若依若缘若问论。如是问论复有多种。谓一行顺前句顺后句四句无事句。若能如是善了知者。名善问记。复次于一切事应起种种最胜决择。心事决择今当先说。颂曰。

&nbsp;&nbsp;&nbsp;&nbsp;心性有二种&nbsp;&nbsp;&nbsp;&nbsp;异熟及与转

&nbsp;&nbsp;&nbsp;&nbsp;初阿赖耶识&nbsp;&nbsp;&nbsp;&nbsp;种子二应知

论曰。略说心性有二种。一名异熟心。二名转心。异熟心者。即是阿赖耶识。亦名一切种子识。此复二种应知。一证成。二建立。云何证成。颂曰。

&nbsp;&nbsp;&nbsp;&nbsp;执受初明了&nbsp;&nbsp;&nbsp;&nbsp;种子业身受

&nbsp;&nbsp;&nbsp;&nbsp;无心定命终&nbsp;&nbsp;&nbsp;&nbsp;无皆不应理

论曰。由八种相证阿赖耶识决定是有。谓若无阿赖耶识依止执受应不可得。最初生起定不可得。明了生起应不可得。诸法种子应不可得。四种业用应不可得。种种身受应不可得。二无心定应不可得。命终时识应不可得。问何故若无阿赖耶识依止执受不可得耶。答由五因故。何等为五。谓阿赖耶识先行因生。眼等转识现缘因起。如经言。根境作意力故诸转识生乃至广说。是名初因。又六识身善不善可得。是名第二因。又六识身一类异熟无记。所摄必不可得。是名第三因。又六识身各别依转。若依彼彼所。依彼彼识。转彼彼所依。应有执受。余无执受不应道理。虽许能执。亦不应理。识远离故。是名第四因。又所依止应成数数执受过失。所以者何。眼识一时转一时不转。余识亦尔。是名第五因。如是先业因现缘因所生故。善不善故。一类不可得故。各别所依故。数数执受过故不应道理。问何故最初生起不可得耶。答设有难言。若有阿赖耶识应有二识同时生起。应告彼言。汝于无过妄生过想。容有二识同时转故。所以者何。谓如有一俱时欲见乃至欲识。随别一识最初生起。不应道理。何以故。尔时作意无有差别。根及境界不坏现前。何因缘故识不俱转。问何故明了生起不可得耶。答若有定执识不俱生。与眼等识同行一境。明了意识应不可得。所以者何。若时缘过去境生起忆念。尔时不明了意识现在前行。非于现境意识现行。得有如是不明了相。是故应许诸识俱转。或应许彼第六意识无明了性。是即有过。问何故种子不可得耶。答六转识身各别异故。所以者何。是六转识从善无间不善性生。不善无间善性复生。从二无间无记性生。劣界无间中界生。中界无间妙界生。如是妙界无间乃至劣界生。有漏无间无漏生。无漏无间有漏生。世间无间出世生。出世无间世间生。非如是相为种子体。应正道理。又彼诸识长时间断。相续经久流转不息。是故转识能持种子。不应道理。

问何故诸业不可得耶。答若无诸识同时生起诸业俱转。不应道理。所以者何。若略说业有四种。一器了别业。二依了别业。三我了别业。四境了别业。如是四种了别业用。刹那刹那俱现可得。非于一识一刹那中有如是等差别业用。是故必有诸识俱起。

问何故若无阿赖耶识。身受不可得耶。答谓如有一或如理思惟。或不如理思惟。所有推寻。若心在定若不在定。身受生起非一众多。若无此识应不可得如是身受既现可得。是故定有阿赖耶识。

问何故若无阿赖耶识。诸无心定不可得耶。答如薄伽梵说。入无想定及灭尽定。当知尔时识不离身。若无此识尔时识应离身。识若离身便应舍命。非谓在定。

问何故若无阿赖耶识命终时识不可得耶。答谓如有一临命终时。或从身上分识渐舍离冷触渐发。或从身下分非彼意识有时不转。故知唯有阿赖耶识能执持身。此识若舍于彼身分冷触可得身无觉受。意识不尔。是故若无此识。不应道理。如是已说阿赖耶识证成道理。云何建立。颂曰。

&nbsp;&nbsp;&nbsp;&nbsp;所缘境相应&nbsp;&nbsp;&nbsp;&nbsp;更互二因性

&nbsp;&nbsp;&nbsp;&nbsp;识等俱流转&nbsp;&nbsp;&nbsp;&nbsp;杂染污还灭

论曰。略说此识建立由五种相。一所缘境相。二相应相。三互为因相。四俱转相。五杂染还灭相。当知前四种相建立流转杂染还灭相。一种当知建立还灭。

问所缘境相建立云何。答若略说此识由了别二种所缘境故转。一由了别内执受故。二由了别外无分别相器故。了别内执受者。谓了别遍计所执自性。妄执习气及诸色根根所依处。谓在有色界若无色界。唯有妄执习气执受。了别外无分别相器者。谓了别依止缘内执受阿赖耶识故。于一切时无有间断。器世界相。譬如灯焰生时。内执炷腻外发光明。如是阿赖耶识。内缘执受境。外缘器世界境。生起道理应知亦尔。又即此识缘境微细。世聪慧者难了知故。又即此识缘境无废时无变易。从初执受刹那乃至命终一味了别而流转故。又即此识于所缘境念念生灭。当知刹那相续流转非常非一。又即此识于欲界中缘狭小执受境。于色界中缘广大执受境。于无色界中空无边处识无边处缘无量执受境。无所有处缘微细执受境。非想非非想处缘极微细执受境。如是了别二种所缘境故。微细了别所缘境故。相似了别故。刹那了别故。了别狭小执受所缘境故。了别广大执受所缘境故。了别无量执受所缘境故。了别微细执受所缘境故。了别极微细执受所缘境故。是名建立阿赖耶识所缘境相。

问相应转相建立云何。答此阿赖耶识恒与遍行五种心法相应。所谓作意触受想思。如是五法亦异熟摄。最极微细。世聪慧者亦难了故。如是心法亦常一类缘境而转。又即此识相应受一向不苦不乐无记性摄。当知余心所法行相亦尔。如是遍行心法相应故。一类异熟相应故。最极微细相应故。恒常一类缘境而起相应故。不苦不乐相应故。一向无记相应故。是名建立阿赖耶识相应转相。

问互为因相建立云何。答阿赖耶识与彼转识为二种因。一为种子生因。二为所依止因。种子生因者。谓诸所有善不善无记转识生时。一切皆因阿赖耶识种子而生。所依止因者。谓由阿赖耶识所执色根为依止故。五识身转非无执受又由有此识故得有意根。由此意根为依止故意识得生。譬如依止眼等五种色根五识身转非无五根意识亦尔。非无意根。复次转识与阿赖耶识为二种因。一于现法中长养彼种子故。二于后法中为彼得生摄殖彼种子故。于现法中长养彼种子者。谓随依止阿赖耶识。如是如是善不善无记转识生时。于一依止同生同灭。如是如是熏习此识。由是为因缘故后后转识善不善无记性转。复增上转复炽然转。复明了而得生起。于后法中摄殖彼种子者。谓彼熏习种类能引摄未来即此异熟阿赖耶识。如是种子因故。依止因故。长养种子故。摄殖种子故。是名建立阿赖耶识转识互为因相。

问诸识俱转相建立云何。答阿赖耶识或于一时唯与一转识俱起谓与意根。所以者何。由此意根恒与我见我慢等相应。高举行相。若有心位若无心位。恒与此识俱时生起。又此意根恒缘阿赖耶识为其境界。执我及慢高举行相而起。又即此识于一时间或与二转识俱起。谓意及意识于一时间或与三转识俱起。谓五识身随一起时前二及此一。于一时间或与四转识俱起。谓五识身随二起时前二及此二。如是于一时间或乃至与七转识俱起。谓五识身和合起时前二及此五复次前说意识依染污意生。意未灭时于相了别缚不得解脱。若意灭已相缚解脱。又此意识能缘他境及缘自境。缘他境者。谓或总或别缘五识身境。缘自境者。谓缘法境。复次阿赖耶识或于一时与苦受乐受不苦不乐受俱转。此受与转识相应依转识起。从此识种子生。又于人趣若于欲缠天中及于一分鬼畜趣中。俱生不苦不乐受。与彼苦乐不苦不乐转识身相应。杂相续受一时俱转。若于地狱趣中他所映夺不苦不乐受与彼转识相应纯苦无杂相续受俱转。当知此受被映夺故。相难可了。如于地狱一向与苦受俱转。如是于下三静虑地。一向与乐受俱转。于第四静虑地乃至有顶地中。一向与不苦不乐受俱转。

复次阿赖耶识于一时间或与转识相应善不善无记诸心法俱转。如是阿赖耶识与诸转识一时俱转。亦与客受及客善不善无记心法俱转。然不应说与彼相应。何以故。由不与彼同一缘转故。犹如眼识与眼。虽复俱转。然不相应。此亦如是。由与彼法少分相似故得为喻。喻之道理应如是知又如诸心法。心法体义虽无差别。然相异故一身俱转。互不相违。如是此识与诸转识。当知俱转亦不相违。又如依止暴流有多波浪种种俱起互不相违。又如依止清净镜面种种影像同时俱起互不相违。如是依止阿赖耶识有多转识。当知俱起亦不相违。又如一眼识于一时间于一事境。唯取一类无异相色。或于一时顿取非一种种相色。如眼识于色如是乃至身识于触于一时一事境。或取一相。或复顿取多种境相。如是分别意识于一时间或取一境或复顿取众多境界。当知亦不相违。

复次如前所说意根常与此识俱转。于一切时乃至未断。当知恒与任运俱生。四种烦恼相应。所谓萨迦耶见我慢我爱无明。此四烦恼。若在定地若不定地。当知恒行不与善等相违。是有覆无记性。如是与转识俱转故。诸受俱转故。善等俱转故。是名建立阿赖耶识俱转相。

问阿赖耶识杂染还灭相建立云何。答若略说阿赖耶识。当知是一切杂染法根本。所以者何。此阿赖耶识亦是有情世间生起根本。能生诸根根所依处及转识等故。亦是器世间生起根本。能生器世间故。又即此识亦是一切有情互相生起根本。一切有情互为增上缘故。所以者何。无有众生于余众生见闻等时不受用彼起苦乐等受。由此义故。当知众生界互为增上缘。

复次阿赖耶识具一切种子故。于现在世是苦谛体。是未来世苦谛生因。亦是现在世集谛生因。如是有情世间生根本故。器世间生根本故。是现在世苦谛体故。能生未来苦谛故。能生现在集谛故。当知阿赖耶识是一切杂染根本。

复次阿赖耶识所有摄持顺解脱分及顺决择分等善根种子。此非集谛因由。顺解脱分善根等违流转故。所余世间所有善根因此生故转复明净。所以者何。由是缘故。彼所摄受自类种子。转有功能转有势力。增长种子而得成立。由此种子故。彼诸善法转明净生。又复能感后世增上可爱异熟。又依此一切种子阿赖耶识故。薄伽梵说。眼界色界眼识界。乃至意界法界意识界。由于阿赖耶识中有种种界故。又如经说恶叉聚喻。由于阿赖耶识中有非一界故。是故当知即此杂染根本阿赖耶识以修习善法故即得转灭。又此善法修习。若诸异生以缘转识为境作意故。方便住心为欲入初谛现观故非未见谛者。于诸谛中未得法眼。而能通达一切种子阿赖耶识。此未见谛者修如是行已。或入声闻正性离生。或入菩萨正性离生。通达一切法界已。亦能通达阿赖耶识。当于尔时总观各别自内一切杂染。又复了知自身外为相缚所缚内为粗重缚所缚。

又此行者由阿赖耶识是一切戏论所摄诸行界故。略彼诸行于阿赖耶识总为一团一积一聚。为一聚已。以缘真如境智。修习多修习故。所依止转转依无间。当知已断阿赖耶识。由此断故。当知已断一切杂染。

又此转依以相违故。当知能治阿赖耶识。又阿赖耶识体是无常有取受性。转依是常无取受性。以缘真如境圣道能转故。又阿赖耶识粗重所随转依。究竟远离一切粗重。又阿赖耶识是烦恼生因。圣道不生因。转依是烦恼不生因。圣道生因。此是建立因体非生因体。又阿赖耶识令于善净无记法中不得自在。转依令于一切善净无记法中得大自在。复次此阿赖耶识断灭相者。谓此阿赖耶识正断灭故。便舍二种取。其身虽住犹如变化。所以者何。未来后有苦因断故。便舍未来后有之取于现法中一切烦恼因断故。便舍现法一切杂染所依之取。一切粗重远离故。唯有命缘暂住。由有此故。佛经中说。尔时但受身边际受命边际受。广说乃至即于现法一切所受究竟灭尽。如是建立杂染根本故。趣入通达修习作意故。建立转依故。是名建立阿赖耶识杂染还灭相。如是由胜义道理。建立心意识已。随此所说道理故。于三界中一切心意识一切杂染道理及清净道理。应随显了。若于余处所显心意识道理。此由所化有情差别故。但依具愚夫慧所化有情而说方便令彼易入法故。

问若成就阿赖耶识。亦成就转识耶。设成就转识。亦成就阿赖耶识耶。答此应为四句。谓或成就阿赖耶识非转识。谓无心睡眠者。无心闷绝者。入无想定者。入灭尽定者。生无想天者。或有成就转识非阿赖耶识。谓住有心位阿罗汉独觉不退转菩萨及与如来。或有俱成就。谓所余住有心位者。或有俱不成就。谓阿罗汉独觉不退转菩萨及与如来入灭尽定。若处无余依涅槃界。