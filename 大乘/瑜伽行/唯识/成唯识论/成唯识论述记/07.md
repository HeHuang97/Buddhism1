## 成唯识论述记卷第四(本)

沙门基撰

次下第二以五教十理证有本识。于中有三。初问。次答。第三至第四卷云别有此识教理显然下。总结劝信。

论。云何应知至有别自体。

述曰。此即外问。不言阿赖耶言第八识者。此言通故。不退菩萨。三乘无学。皆得有故。彼名既局。无学等无故。举第八不言赖耶。如是诸处准此应知。如断．常中言阿赖耶者。此从因为名　复言至转位。即通二乘．菩萨十地为论。故非一向依此例说。此显依初舍为名。彼意显通诸位为文。故有二别　何故言离眼等识有别自体者。小乘等计。阿赖耶名我教亦有。如下别辨。然即六识更无别体。故今问言。云何得知离眼等识有别自体。若言识等。举识等取余色等法。今言等识。唯取余识不取色等　又准下说一切有中。破五取蕴非爱著处。计离色等无别自体。不唯在色。今者应言眼等识者。等取心所．及色法等。不离识故略不言色。举王取臣不言心所。举实取假不言得等。涅槃非爱境故此不论。是虽共许五取蕴外无别有体。此离识蕴不共许故。今总答之。

论。圣教正理为定量故。

述曰。答中有二。初总。次别。此即第一初举教．理言识有体。此非世间现量境故。唯信圣言。及比知有。以此二量为决定证。故言定量。量谓量度揩定之义。如常应知。

次下初引教别答。后为理别答　就教中。初引不共大乘教。小乘不信故。次引共许小乘教。二宗皆信故　就不共教中有二。初以四颂三经证此识有。后立大乘至教量摄　初引经中有二。初别引经。后总指例。然二经摄论等同。一经诸论不有。初之二颂阿毗达磨经。后之二经文自彰显。此之初经即摄论第一。彼无此等解。应勘彼文。

论。谓有大乘至契经中说。

述曰。此简小乘阿毗达磨。是大乘故。阿毗达磨及契经言。如常分别。不言对有法言对法者。具轨．持义非有法故。义准因明。法与有法不定故不应为难。

已下经中皆有三。初引经颂。二长行别解。三末后总结。更于下文不繁指迷。

论。无始时来界至及涅槃证得。

述曰。此后释中总有三解。初一广。后二略。初广中上半解为因．缘。如世亲摄论第一．及瑜伽五十一。后半解流转．还灭亦然。

论。此第八识至而显示之。

述曰。下释有二。初解外伏难。后别解颂。此即初也　谓有难云。欲显其识当须显体。何故约义以解识耶　故今答云。此识体性微细难显。故以作用而显其体。今言自性体异名也　自下释中初判。后标释。

论。颂中初半至作依持用。

述曰。此初判也。下半可知。上半颂文义有异故其句亦别。其第一句解为因用。次第二句解为缘用。然第一句无始时来四字。通第二句依用。第二句一切法三字。该上因用。互相显故。故初二句各致一言。

所以者何。

论。界是因义至故名为因。

述曰。下别释有二。初解上半。后解下半　解上半中。初别解二句。后结所明。解第一句为因用。言界者即是因义。故成因用。种．现识中是种子识。虽复现行亦名因相。能生诸法种子亲故　无始时来展转相续。刹那不断　亲生诸法。亲生之言。显为因义。非为助缘。亲能生故　言诸法者。即第二句一切法言。此以诸言牒下一切。此识无始时来。与一切法为因。故经言界是为因用。

论。依是缘义至故名为缘。

述曰。下解第二句有二。初总解颂。后别解依。此总解颂。即现执持诸法识也　无始时来。牒上四字　与一切法。牒下三字　平等为依止故。言为缘。

此为略解。下广缘义。

论。谓能执持至及为彼依。

述曰。下别解依。于中复二。初总。后别。此总也。现所执持。牒前因义显与为依。谓现行识能执持种。由此因义故。与一切现行诸法为所依故。即变为彼现行诸法。及能与彼现行诸法为所依止。与诸现法为依虽同。变．不变异。故置别说。

论。变为彼者至及有根身。

述曰。下别释依。即是所缘变之境界。不说变种者。相沉隐故略而不说。又种识故略而不说。又种识故即前执持。

论。为彼依者至作所依止。

述曰。即总七转识不缘变之果。

如何为依。先释五识。

论。以能执受至依之而转。

述曰。由此执受五色根故五识得转。即显此识展转为依。若不执持其五根者。识不得依。如死人等。故说为缘。亦有种依。然是因缘。今约五根增上共许显处说故。

释意识者。

论。又与末那至依之而转。

述曰。虽第八识能与末那。为俱有依．种子依根。及为所缘。今者但取俱有之依。言与末那为所依止。第六意识依之得转。又第八识能与诸法为本依止故。末那为依第六识转。如眼根等增上缘根。

六别依七。七依第八。诸宗不许。故应立量。

论。末那意识至依俱有根。

述曰。七．六二识。亦依俱有依。转识摄故。如眼等五识　第六识因言转识摄。即以第七末那为依。许第六识转识摄故。末那之因亦转识摄而为因者。此所随一。今应先成第六有根即是末那。末那成已许是转识故得为因。此中宗．因准文取理。

上来已辨本识为依讫。恐他外难第八识性应亦有依。下显第八识亦以七为依。七不断故。余六断故。

论。第八理应至为俱有依。

述曰。量云。八应以七为俱有依。是识性故。如第六识　此有五识为不定过。应云许是识性非五识故　此亦不尔。其第七识许非五识是识性故　应总云。第八理应有俱有依。是识性故。如眼等识。此法不言以第七为依故。无不定过。如是虽言与转识为依。而因显八以第七为依　或若不尔。前言末那以第八识为俱有依有不定过。以第八无俱有依故。故说第八亦有俱依　此中不诤等无间依．种子之因。种子之因前句。是故俱诤俱有。

论。是谓此识为因缘用。

述曰。第二总结上二句颂。

次释下二句。于中有二。初解有诸趣。后解有涅槃等　解有趣中有三。初总解颂。次别解。后总结。此等初也。

论。由此有者由有此识。

述曰。谓由有前第二句说。能与现行一切法等为所依识。

颂中有字贯通二处。谓在此识能有之中。及下诸趣．涅槃证得所有之中　又由有此识言。贯通下染．净所有之中。

论。有诸趣者有善恶趣。

述曰。以善．恶言摄五趣故。即上有字通下所有染中是也。

论。谓由有此至流转生死。

述曰。此下第二广前有义　于中有二。初正释。后料简。此正释也　谓由有此第二句所说现所依识故。执持第一句杂染种子故。云界者因。则种子识。此染种子顺流转法能生现行。令诸有情流转生死。现行染法名为流转。种子染法名顺流转。成有漏法皆名流转。对法第四云。何者是流转。谓一切生死。即前顺后其体顺用。

若尔即应有漏苦．集皆名流转。何故颂中偏言诸趣。

论。虽惑业生至胜故偏说。

述曰。下正料简有二义解。此初义也。解此难云。虽惑．业．生有漏集．苦。皆是流转。皆生死法。然五趣是生死苦果胜故偏说。果正生死。是所顺法。业．惑能顺生死果性。故偏举果　此中所解执持一切顺流转法。既生死果为流转体　执持顺者。即执业．惑能顺之法。非如色等名为执持。此即执持依持名执。识为现惑业依执持故。识不执彼现行惑．业以为境故。此解与前别。

与前解同者。

论。惑诸趣言通能所趣。

述曰。此第二义。业．惑．中有。亦是颂中所说诸趣。业．惑．中有。是能趣故。何故能趣亦名为趣。趣是所趣。业．惑．中有。相从名趣。

论。诸趣资具亦得趣名。

述曰。谓器世间是趣所须。趣之资具。相从所趣故亦名趣　或资具言。释惑．业二名趣所由。唯说内故　总而言者。生死流转通诸有漏。今此颂中独言趣者。能所．资具皆立趣名非唯所趣。如喜．及顺喜法名喜觉支等。

论。诸惑业生至作依持用。

述曰。第三总结。由有此识烦恼杂染成。业杂染成。生杂染成。世间净成。摄诸有漏故。此等成者如上所言。是与流转作依持用。

与还灭等作依持用。其义如何。

论。及涅槃证得者至有涅槃证得。

述曰。自下第二解下句颂。于中有三。初总释颂。次别解。后总结。此初也。谓上由此有言。亦通于此。牒上能有此识已。显下所有涅槃证得。

论。谓由有此至证得涅槃。

述曰。此广别解。于中有二。初总说也。下自料简　身中无漏种。名顺还灭法。言还灭者。五十一解。还即道谛。灭即灭谛。即种顺现行。道能证灭也。或与现行道为依持令证得涅槃。前顺于后。体顺于用。还顺于灭。准前应释　此解顺下第一但说证得师解。即出世净若无此识皆不得成。或摄世间净。远证涅槃故　或但涅槃是识执持。亦是依执。虽言执持无漏法种。而意证涅槃但取涅槃。是所依执故。摄论第四三性中言依他起性为遍计所执依。亦圆成实之所依也。涅槃是所求果故此偏说。顺下第二但取涅槃解　第三双取。执持无漏种。及涅槃依故。

释颂中言涅槃证得。为取证得。为取涅槃。

论。此中但说至此识有故。

述曰。下料简有三义。此初也。谓此但说能证得道。执无漏种非执涅槃。涅槃不亲依此识故。疏则可依。今说亲故。此第一师。

论。或此但说至正所求故。

述曰。此第二说。如前引教。唯亲执无漏种。涅槃是所求故。

论。或此双说至品类摄故。

述曰。此第三义。二法俱是还灭品类之所摄故。谓此意说。非唯道是还。涅槃是灭。道为能还。涅槃所还故。涅槃亦是还品类摄。灭是灭体。道亦顺彼断灭染法。以能顺灭故。亦说是灭品类摄。道与涅槃俱可言还。俱可言灭故。言俱是还灭品摄。是彼品摄。非是彼体。

何以得知此中双说。

论。谓涅槃言至显能得道。

述曰。即颂涅槃言。显涅槃等故。即总指上。故知双说。

论。由能断道至证得涅槃。

述曰。谓由还故断前流转证得涅槃。故双取也。

论。能所断证至作依持用。

述曰。第三总结。能断道。所断惑。能证道。所证灭。皆依此识。故与还灭为依持用。一断言通能．所也。一所言通断．证也。此中三说应准解颂。

次第二解。

论。又此颂中至为所依止。

述曰。于中有三。初总科颂。次别解之。后总结也。此初总科。即第一句显此识体非今始有无始有故。出识自体即种子识。后之三句显此识与染．净二法总别为依。谓一切法等所依句。是染及净二法总依。即现行识。或俱现行　界性．因义故　何者为染．净。由此有诸趣。是能依染法　及涅槃证得。是净法能依。此是染．净二法别依。第二句依。属总之依。由此有言。属二别依。通染．净故。或属能．所依。以通能有．及所有故。

何者染法。

论。杂染法者至生及业惑。

述曰。下别解也。谓苦．集二谛一切有漏法。所趣苦谛。能趣集谛。生．及业．惑是也。此别相解。然生．业．惑皆通苦．集　又大乘中有苦非集。谓诸异熟无记法等生唯苦谛。解染别中虽唯言趣。亦通能趣。故取集谛。

何者净法。

论。清净法者至涅槃及道。

述曰。谓灭．道二谛。即一切无漏有为．无为。灭谛所证。道谛能证。此中唯取诸无漏者为道谛体。不取加行．资粮道中诸有漏者。不证灭故。前言闻熏通有．无漏。对法同故。

论。彼二皆依至理不成故。

述曰。第三总结。染．净二法皆依此有。转识不能无始恒有为染．净法总．别依故。总结上也。

论。或复初句至为所依止。

述曰。第三解。中有二。初科。后配。此初也　或复初句显此识体无始相续。后三显与三种自性为所依止。

此总科已。下别属当。

论。谓依他起至如次应知。

述曰。谓依他起。是第二句一切法等依。有漏无漏有为法也。即此含藏诸法种故说为所依。遍计所执。即第三句由此有诸趣。谓起执故诸趣遂有生彼趣也　或缘诸趣而起于执。此由彼起故是彼性　或趣是见趣。起二执故　圆成实性。是第四句及涅槃证得。即无漏法有为．无为。四清净法为圆成实性也。涅槃．证得各别说故。摄论等说阿赖耶识是染．净依。言依他性亦为遍计．圆成．依他依也。依他性本即此识故。次配三句如此应知　然以义准。颂中四句。集．苦．灭．道四谛别释于理无违。以趣即是三乘所趣灭谛理故。

释第一经讫。然摄论中解此同异。随勘此文。然此三解彼论未有。

论。今此颂中至皆不得者。

述曰。此总结也。

论。即彼经中至胜者我开示。

述曰。达磨经中第二颂也。下自广解。故不释之。

论。由此本识至诸杂染法。

述曰。下释有三。初合解上二句。次解第三句。后解第四句。此初也　取初句由字．次句识．及一切种言。加此本具三字故。言由此本识具诸种子　然始却。取第一句中摄藏之上加故能二字。诸法二字中加杂染字。故能摄藏诸杂染法。

论。依斯建立阿赖耶名。

述曰。下第二总取第三句结。依斯建立阿赖耶名。是故名阿赖耶也。即是能藏以解藏识。非唯能藏以解阿赖耶。八地等后不名藏识故。此中以对胜性等论。但举能藏以解藏义。

此正述阿赖耶名义。次简外执。外执云。三德冥性将起转变名为胜性。转为大等二十三谛。具如前叙。彼虽计有因果。而体定一。是常。今阿赖耶识。

论。非如胜性至体非一故。

述曰。此遮僧佉计为胜性。即自性体起用名胜性。非如彼一。此阿赖耶与诸法果不一．不异。且对彼说体性异故。

论。能依所依俱生灭故。

述曰。诸法及识。能依．所依俱生灭故。非如彼常。故与僧佉所计异也。然摄论文更难于是。义意极同　然却结故名阿赖耶言。

论。与杂染法至名阿赖耶。

述曰。颂中但破胜性为因。唯据能藏以解阿赖耶。非为我者。今互摄藏摄论文同。然今有情执为我者。颂中所无。义意增说。以执为我正名藏故。具此义故名阿赖耶　或故名阿赖耶言。别显藏义。即与染法为互摄藏等是　前解结上二句。此更别显赖耶义。故与前别。

胜者我开示者。

论。已入见道至正为开示。

述曰。下第四句。入地菩萨名为胜者。彼契唯识故能证解阿赖耶识。不生诽谤分别我执。故我世尊正为开示。自位已得令其重明净今更示之。后地未得令其进修今为开也。

问曰若尔地前不为说者。何以得闻。何所造修。后入地时得真唯识。

论。或诸菩萨至故亦为说。

述曰。不问地上．地前菩萨皆名胜者。佛皆为说。地前虽犹未能证解。而能信解不生诽谤。希求此识转依之果。故亦为说　我即世尊自指称也　开示对于若我．若法。皆准前解。不说地上已前同故。摄论第二但有初解更无后解。与此稍别。

论。非诸转识有如是义。

述曰。此总结也。唯第八识摄藏诸法。是种子识。名阿赖耶。世尊为胜者方解说故。六识不然翻此可解。

第三颂者。是解深密经中之颂。瑜伽五十一等与此文同。

论。解深密经至恐彼分别执为我。

述曰。长行自解。

论。以能执持至名阿陀那。

述曰。此三义释。摄论有二无初种子。若望种子即名执持。令种子不失。无觉受故。色根．依处名为执受。令根不坏。生觉受故。若初结生后生相续名为执取。取诸有故。或为种依持领以为境名曰执持。执色根等令生觉受名为执受。摄初结生名为执取。若望外依处不名阿陀那。无执持等义。此解执持义。识义如常故。前中后颂俱不解识。具此三义此识名阿陀那。结第一句上四字也。却取第四识字。而结上三字故也。

论。无性有情至故名甚细。

述曰。五种姓中无性有情。不能穷解其源底故说为甚深。此唯凡夫。余二乘种姓决定者。若凡若圣不能通达。谓不能证故名甚细。通达者。谓无漏道真证得之。彼不证故。非不为说名不通达。不愚法声闻亦信闻故。然不造修。由此有生无色入灭定等。非有大乘种姓若圣若凡。及二乘中若凡若圣不定姓者。佛不为说。若彼定姓大乘凡夫亦不为说。即谁造修真唯识观。我等如何得闻此识。二乘回心若凡若圣。皆不为说。应不名回心不作唯识观三性观等　唯此所除。佛不为说令其证入。非不除者亦不为说　由此应知。摄论总说凡夫．二乘。理未定故。有前过故。

即解于上一句颂讫。次下解第二句。

论。是一切法真实种子。

述曰。正出现行此识之体。种是因故。即上四字。

论。缘击便生至犹如暴流。

述曰。此即正出识之功能。翻显于喻。正生论文。恒无间断犹如暴流。

第二句讫。次下第三．第四句合解　且解第三句中凡．愚二字。即取第四句中恐彼起分别过。却向上取我世尊不为开演。

论。凡即无性愚即趣寂。

述曰。即前所除。

论。恐彼于此至不为开演。

述曰。若起分别我．法二执。凡堕恶趣。愚障圣道。凡无圣道故。愚圣可生故。故各偏义说。恐有此过故。我世尊不为开演。然不为说。凡．愚第七识。恒缘第八执为我法二见亦生。何故不为凡．愚等说。此即南印度罗罗国正量部僧名般若鞠多。此名惠藏。安惠之学徒。三代帝王师。造七百颂诽谤大乘。论中作如此说。是佛说者何故相违。拨大乘理为非善说。此不达义。谓不为说。其第七识但生俱生我见。不生恶趣未障圣道。若为说时。便增烦恼．所知分别我．法二见。第六者起障生圣道。便生恶趣故不为说。何开第七俱我见也。此唯有覆。彼不善故。前为说别。而汝不知俱生．分别二惑过失。妄为此难。此即大师于制恶见中有此分别。西方师等咸皆宗仰。后戒日王三度往唤般若毬多。欲令共我大师论议。辞不肯来。一度辞不能乘马。一度辞舆热。复将母象往迎。即辞年老。遥叹大师深生敬伏。但以智穷海性。学尽玄源。故所出言千古模范。然观凡．愚俱愚法故。故不为说。若不愚法虽决定性亦为说之。然后有难。如外道等虽为不说有阿陀那。亦有分别我法障生。此何不为说者。不然彼妄计我沉沦恶趣。冀其修无我而得断除。今更为说返增重病。彼便执为实体别有。分别我法深增恶趣。故不为说。虽有种姓可闻信解。根未熟故亦不为说。如一乘法信根若熟即便为说。此中约全五姓作论。非约少分故不说言。虽有种姓根未熟者生诽谤故。不为他说深细等义。

论。唯第八识有如是相。

述曰。第三总结。

次下第四颂。即第三经。

论。入楞伽经亦作是说。

述曰。楞伽是师子国山名也。言入昔佛入于彼为彼王神说法故复言入。即十卷楞迦第二卷中佛答颂。四卷楞迦第一卷中颂。譬如巨海浪。斯由猛风起。洪波鼓冥豁。无有断绝时。藏识海亦然。境界风所动。种种诸识浪。腾踊而转生。然彼经颂与此稍别。彼言楞迦言不正也。

论。如海遇风缘至现前作用转。

述曰。颂言别者理准可知。无劳别解。但此颂中法喻相属。随文可悉　然境等风所击之中。此第八识自境不熏成种。不能击发藏识。是七识境。相分熏种也。复言等者。谓非但所缘缘击发。亦为增上七识见分种子因缘。前等无间等。之所击故。或自境界虽非能熏。为须受用故。亦说本识生。故言境等。此是亲所击发。如自等无间虽不熏种亦击生故。故法中言恒起诸识浪。即喻中言无有间断时。亦是恒义。现前作用转者。谓生七识等功能。是现前作用。

论。眼等诸识至第八识性。

述曰。此总结成识有用也。眼等转识无如海等。文易可知。

论。此等无量至此第八识。

述曰。大乘经者。如显扬第一所引经。云无明覆爱结系愚夫感得有识之身等。又如五种子。乃至名有取识等皆是所等。

上来总引大乘经为证讫。下外人以经为不定。不许为至教故。自下初以比量成大乘是佛语。第二引庄严论成立是佛语。

论。诸大乘经至至教量摄。

述曰。说至教者。言忠于理真实教也。故诸论等无不定失。若成佛语即初四因加契经摄字。不尔四因皆有不定。六足等论。虽顺无我等。非佛语故。量中有五因。两句为一因。及末后乐大乘者许能显示无颠倒理契经摄故。为第五也。初言诸大乘经。末言至教量摄是宗也。中间是因。如增一等喻。然初四因有随一过。彼不许此顺无我等故　又若以契经为至教有不定过。大乘等诸论。皆顺无我。违数取趣。岂即至教量所摄也。以为不定。彼非至教故。唯第五因有所简别。自许能显示无颠倒理契经摄故。简他不极成　然自亦许增一等至教量故。前四种因皆以末后因成立得为因。因既成已。即总及别有十比量。前四因为宗有四。皆以许能显示等为因。又以诸大乘经至教量摄为宗。两对为一因。各加乐大乘者许契经摄故字。因既有五。合前为九。又总以中间四对为宗。唯取许能显示为因。且略而言故有十种。若二三合等随义应知　然摄大乘说。诸大乘经皆是佛语。一切不违补特伽罗无我性故。如增一者　此对小乘有随一过。设许不违补特伽罗无我。便共许发智等为不定。彼亦不违人无我　诸师于此未能了达。然有大名居士。德重智高。芳振一时。英流八表。时人不敢斥其尊德。号曰抱跋迦此云食邑。以其学业有余理当食邑。即是胜军论师。四十余年成立一量云。诸大乘经皆是佛说。宗也。两俱极成非诸佛语所不摄故。因也。如增一等阿笈摩经。喻也。注在唯识决择释中。时世久行　我师至彼而难之曰。此亦不然。且发智论亦极成非佛语所不摄。彼宗自许真是佛语。虽圣者集本是佛说。亦外道等及汝大乘者。两俱极成非佛语所不摄。非如增一等。若以发智为宗。因犯两俱不成。宗犯违教失。不以为宗。故知此因有自不定。为如发智。两俱极成非佛语所不摄故。汝大乘教如自所许发智非佛语耶。为如增一等。两俱极成非佛语所不摄故。大乘是佛语耶。若直言为如发智极成非佛语不摄。小乘即违自宗。自许是佛语故。故今应言为如汝自许发智。极成非佛语不摄。彼大乘非佛语耶。以不定中有自有他。及两俱过。此犯自失。由此理故遂正彼云。自许极成非佛语所不摄故简彼六足等非自许故。即无前失。

论。又圣慈氏至真是佛说。

述曰。自下第二引庄严论为证。然显扬论第二十卷有十因证大乘是佛说。大胜。与此七因有少不同。一一如彼论。此中对引。然庄严论颂文弥勤所说。长行释者世亲所为。旧人不知。总谓天亲作谬也。梵言梅呾利耶。此翻言慈氏。梅呾罗曳尼。此声转之异。婆罗门十八姓中慈为一姓。氏谓氏族。曾．当皆生此种姓家故以为号。今庄严论说有八因。依勘梵本但有七种。此中第五有无有因。彼别离之故为八种。本合为一。长行有七故字。皆是彼文。余文并是此说。

论。一先不记故至先预记别。

述曰。谓小乘者说。大乘经是坏正法者之所说故　若尔何故世尊不预记别。如当有可怖事。皆先记别故。如分十八部灭正法等。庄严论言。一不记故。无先字也。显扬同此。应立量云。诸大乘经若是坏正法者说。佛先应记。宗也。汝说自法内广坏正法者所起等故。因也。如正法灭事等。喻也　余可怖事。谓正法灭经说。瞻波罗国国城邑。有诸比丘灭我正法。可怖等事。又分十八部等　此中应有不定过难。诸小乘外道后造诸论。虽佛不记亦坏正法者说故。外道非自法内。小乘非广坏法者所说。无不定失　又诸大乘经。定非自法内广坏正法者说。佛先不明记故。如增一等。如小乘者造谤大乘论。佛虽不记。非广坏正法者说。如疥癣故　此下和上制恶见等一一皆有七个比量。彼论中广说。诸小乘人云佛无功用舍故不说。谓佛不作意观。不记后有大乘者。于彼复言。佛有三因何故不记。一无功用智恒起现在前。即惠．天眼所见。二恒作正勤守护正法。三知未来智无有障碍。如余可怖事。何故不预记。彼论虽无文传小乘难。佛亦记已。如经说言师子中虫自食其肉。即住法内自说大乘或乱正法。岂非师子之虫自食肉也。今应难言。世尊何故不预分明显记我灭度后有某甲比丘等说坏正法名为大乘。初总说言自食其肉。应立量云。师子中虫自食其肉教。非定授我记。不分明记故。如记汝驴披师子皮教等。此义宁知非授汝记。责谤大乘名为自食。又汝非我。我不非汝。汝为自食。

论。二本俱行故至独非佛说。

述曰。庄严论言同行者。同一时行也。设许前难佛灭后方造大乘。何故与汝小乘之教一时俱行　量云。诸大乘经。佛灭即行。许明无我理契经摄故。如增一等　然成佛说诸大乘经真是佛说。许佛灭后本来俱行故。如增一等　又小乘经。应非佛说。与大乘经本俱行故。如汝许大乘经。虽违大乘自宗。以许彼经是佛语故。然义逼应尔为相违过。何故大乘独非佛语。而小乘教是佛语耶。彼许大乘一时俱有不须成立佛灭即行。

问若是佛语何故声闻等不信乐不闻说耶。彼无广解。

论。三非余境故至非非佛说。

述曰。庄严论言不行故。谓声闻智不能行故。大乘理教广大甚深。外道．小乘思量不及故不为说。彼经论中曾所未说。设为彼说亦不信受。根器小故。非彼境故。如阿陀那识中颂。

应立量云。大乘经。是佛语。许非余外道等境契经摄故。如增一等　不言契经摄。即大乘论为不定失。又阿陀那识前已成有。故今为量。除彼识教外诸大乘经。皆是佛说。许诸声闻所不闻信契经摄故。如阿陀那识教。又彼论言。有五因故。彼忖度人不得入大乘境。一有依故。智依教生。非证智故。二不定故。有时有处有异智生故。三缘俗故。忖度世谛不及第一义谛故。四不普故。虽缘世谛但得少解不解一切故。五退屈故。诤论辨穷即默然故。大乘智无依有证智。乃至终无退屈。故大乘经理非忖度人境。彼言忖度人。即声闻．外道。

然彼复言。前三因建立大乘虽是佛说。然今释迦如来不说此法。

论。四应极成故至其理极成。

述曰。若言大乘是迦叶等余佛语。非释迦语。则极成许大乘是佛说。今佛。亦应说此大乘。佛智等故。如迦叶等佛。何故乃言大乘非佛说翻覆自违。彼文广论问答。又纵汝许是佛所说。不是佛说。皆有过失。

论。五有无有故至不可得故。

述曰。庄严论第五体。第六非体二合为一。彼言有体者。若汝言余佛有大乘体。此佛无大乘体。亦成我义。大乘无异。体是一故　非体者。若汝云此佛无大乘体。即声闻乘亦无体。若言声闻乘是佛说有体。大乘不然无佛乘者。有佛出世说声闻乘者有大过故。与此少异。此意亦以他佛有大乘体。此佛无大乘体。谁出世说声闻等意同前　又此佛别有大乘体。即是此教所诠。彼无此义。又非唯体。若教若理若行若事皆是。故应总言。教此何所摄。大乘以何为体。彼智为体有局义故。谓许有大乘教等。无问自他佛。即此所说是。离此所说大乘无故　量云。诸大乘体等。定以此教而为能诠。许能显彼深妙理等故。如增一等教。

论。若无大乘至不应正理。

述曰。若无大乘体等。声闻乘教亦应不有。以无能诠佛教所诠佛行。依谁成佛说声闻乘。佛应别有乘教。三乘摄故。或果别故。或佛．声闻中随一摄故。如余二乘。若言佛乘增一等是。亦应佛果即声闻等。应佛即声闻。许能诠教是一故。如声闻等。又逼之言。汝声闻乘等。亦应非有。三乘摄故。如汝佛乘。彼论广中言。若汝言有体者即声闻乘是大乘体。以此乘得大菩提故。有四因缘非以声闻乘为大乘体　一非全故。声闻唯自利不利他故　二非不违故。有言自利法教于他即是利他者。不然。虽以自利安他。彼自求涅槃。不可以此得大菩提故。

三非行故。有言若久行声闻乘行。则得大菩提者。不然。声闻乘非大菩提方便故。非以久行非方便得大菩提。如构牛角不出乳故　四非教授故。大乘教授声闻乘无故。声闻乘不即是大乘　又五因故大乘与声闻乘相违。一发心异。二教授异。三方便异。皆为自得涅槃故。四住持异。福智聚少故。五时节异。三生得解脱故。大乘翻此。故非即声闻乘。

有言大乘依行无果非佛说者。

论。六能对治故至是佛所说。

述曰。庄严论云。七能持勤修行时。得无分别智。对治一切烦恼。此即三乘通所断者。若求佛者先断法执。诸法分别执是违此智故。学无相法所治遣此。显扬意与此同　量云大乘是佛说。许有对治真无漏道故。如增一等。

若有说言。大乘非佛说。说法空故者。

论。七义异文故至谓非佛语。

述曰。大乘意深。不可随文而取其义便生诽谤。彼广中言。若汝言佛语有三相。入修多罗显示毗尼不违法空。汝大乘一切法无自性而为教授。违此三理故非佛语　今不违三相故是佛语。入自大乘修多罗故。现自烦恼毗尼故。菩萨以分别为烦恼。广大甚深即是菩萨法空。不违此空得大菩提故　量云。大乘是佛语。许诠深理义异于文契经摄故。如杀害于父母等言。彼阿含经中亦以为义异文故。谓觉不坚为坚等。贪爱以为父等。

论。是故大乘真是佛说。

述曰。总结之也。

论。如庄严论至对治异文故。

述曰。自引颂中。末后故字通为上因。然彼论第一卷第二品说。先略为八因。后广为细各各分别。寻之大精。应言庄严大乘经论。能庄严大乘经故。先云大乘庄严经论者非也。无有大乘庄严经故。正引大乘不共许经。及为量等广成立已。

论。余部经中至有别自性。

述曰。下引共教。初总。次别。此即总也。即引声闻乘经以密。意说此识。如摄论第二。

下别之中有四部别。文即为四。

论。谓大众部至有如是义。

述曰。摄论亦同。摩诃僧祇名大众部。释此部等名如宗轮记　于此部中名根本识。是诸识所依止故。非六转识可名根本。不能发起六转识故。其喻可知　阿笈摩者。此翻为教。展转传说故名为传。唯第八识有如是义。结喻可知。

论。上座部经至为三有因。

述曰。分别论者。旧名分别说部。今说假部。说有分识。体恒不断。周遍三界。为三有因。其余六识时间断故。有不遍故。故非有分　世亲摄论无文。唯无性释有九心轮。此是阿赖耶识。九心者。一有分。二能引发。三见。四等寻求。五等观彻。六安立。七势用。八反缘。九有分心。余如枢要说。

论。化地部说至名穷生死蕴。

述曰。人中国主化地理人。舍位出家因为部主名化地部也。谓无色界色无。无相天等心无。不相应行体无。余不可名穷生死蕴。第八识可然。诸位皆有故。无性释云。彼部有三蕴。一一念蕴。谓刹那生灭法。二一期生蕴。谓乃至死恒随转法。根等法是。三穷生死蕴。乃至金刚喻定恒随转法。于彼三类蕴以立三名。余色．心等如前已说。是有间断非穷生死。故唯第八是第三蕴。世亲无此解。

论。说一切有部至喜阿赖耶。

述曰。于中有三。一叙经。二释义。三总结。即初文也。

自下释义文有其三。一释彼四名即第八识。二谓生已下。征余非此。三异生有学下。显理起爱所著之处必阿赖耶。此中所说即初文也　四阿含经。一名增一。二名中。三名长。四名杂。明从一法增至百法名增一。不略不广明义名中。若明事义文广曰长。杂杂明事名为杂。于增一中名阿赖耶。

论。谓阿赖耶识至立以四名。

述曰。四名如论　是贪总别三世境故。无性云。爱是总句。余三现在．过去．未来如其次第三世别说。此性恒时极希愿故由乐．欣．喜。是故总名阿赖耶也。世亲一解同前。第二更解谓于现在爱。于过去乐。由先乐故复于今世欣。欣故于未来喜。今但总言是贪总别三世境故。非但有前解亦无有后释。四体即贪　无性解言是贪三世总别之境。如前解取　世亲后说是贪三世境。是故不取总别之言。

论。有情执为至是真爱著处。

述曰。执为内我简法我他我。至金刚心恒行不息故。阿赖耶识是真爱著处。

彼部计云。执余蕴等。但是贪所著处即名阿赖耶故。

论。不应执余五取蕴等。

述曰。总标生下。不应于余五取蕴计。但令于彼阿赖耶识计。

论。谓生一向至受快乐故。

述曰。自下第一征余非此。文有其七。七种非是所爱著故　一向苦处。即三恶趣极苦之处。世亲说此三处于彼有时乐生者。是等流果。今言总非乐。彼极苦故。厌逆身．心念我何时当舍此命．等此类．此身心。此众同分即是行蕴。总厌五蕴故。

论。五欲亦非至而爱我故。

述曰。有言五欲是此亦非真。谓若凡若圣离欲界已犹爱我故。如闻雷声起怖畏故。此不极成。彼许离欲无有我故。此以理逼如闻声怖等。彼摄论据共许有我者说。故不说离欲者有我。

论。乐受亦非至而爱我故。

述曰。乐受是我。非是苦．舍。不顺己故。不增悦故。彼非真著处。离第三静虑染极厌乐受凡圣皆有我故。世亲不解。无性云。贪俱乐受。是乐及贪总是著处。乐为贪增故。此即总缘。或各别缘。是此著处。别心缘故。此中但有乐受无贪。即有别缘者。然无唯缘贪者。

论。身见亦非至犹生爱故。

述曰。有计我见是爱著处。彼非真处。除无学者以无我故。摄论不言除。以极成有我非有学故。凡夫离欲少亦有故。今理所逼述宗令有。下识中亦然。余有学．凡夫信无我者。若证．若信。虽于我见不著。于内我犹爱故。身见非著处。既厌身见应不爱我。

论。转识等非至而爱我故。

述曰。转识亦非。除无学如前说。余有学异生求灭心者。即无相定．及灭定等。虽厌转识而爱我故。非想九品及余有想定。皆极成有我故。言识等者意兼心所。即是识受想蕴全．行蕴少分。以上总取蕴．别中乐受．身见三。摄论等有。然无五欲及下别遮五蕴。此识等中若苦若舍皆是所著。前唯言乐。此中见取等并是。前唯言身见故。

论。色身亦非至而爱我故。

述曰。即是五根扶根尘等。离色染生无色。犹由爱我故。若唯言五欲。据在家者说。此通出家．外道。即色蕴全。

论。不相应行至真爱著处。

述曰。无实体故。不应于无体法生爱著故。不言无为者。内道小乘不计为著处。彼非著处故。外道云我是著处我爱我。已不应即为能所著处。此共小乘诤赖耶无遮爱著处。此中除彼犊子部师。彼亦如前非著处破。非有为．无为故　上来总别破讫。前第一是总遮。次三随增计度遮。下三别蕴遮。故有尔所。

论。异生有学至真爱著处。

述曰。此下第三显理起爱所著之处必第八识总结。异生．有学起我爱时。虽于余蕴若总若别有计．不计起分别爱。于此识中任运我爱决定生起。如童子等虽无分别此蕴彼蕴。然必爱我。故唯此识是真著处。

论。由是彼说至此阿赖耶识。

述曰。此总结也。摄论文少别。并如彼抄。

证第八识总有二分。第一引经。虽有自许他许经别。总是第一引明了经　自下第二引共许经文含隐者依经申理。即是理证。然瑜伽．显扬．对法八证。未是拟宜。摄论无性．世亲三卷何以方类。至下文中一一对出尽．不尽理　引理证中有三。初结前生后以发论端。二正引经申其理证。三广证已后总结之。

论。已引圣教当显正理。

述曰。即初也。

次依经附理一一别释。总为十证。总一颂云。持种．异熟心。趣生．有受．识。生死．缘．依食。灭定．心染净　证各有三。第一引经无此识而经义不成。如此第一中谓契经说下是。第二别显征其义明违理不成。如此中云谓诸转识在灭定等下是。三总结归本识彰他义不成。如此中末后心即是此第八识是。下多分一一有三随文准解。然八证中此但有五。可具对明。不解三者。下自当悉。

论。谓契经说至故名为心。

述曰。第一引经。不出经之题目。但随解释　杂染法者。即有漏法。善．染皆是　清净法者。即无漏法。五蕴并是。或顺解脱分等名清净。顺清净故。分位之中有清净无漏种故　之所集起故名心者。或诸法种于此集起名心。心是所集起处故。即通有漏．无漏所集起处。或诸法种子之所集起名心。心是诸种所集起故。如善．不善业为异熟因。无记种子为因缘。集起现识。果唯有漏不通无漏。无漏不生此识故。无漏识者无漏集起。此即引经。

论。若无此识至不应有故。

述曰。无第八识如经持种心不应有故。即无此识理爽前经。随诸部释。虽下自有简。然于此中。总叙诸部释此经。下方次第别难。谓诸部中经部强胜。故须先破。

次第二段文。

论。谓诸转识至有间断故。

述曰。自下第二别显征其义明违理不成　于中有五。初破经部　于中有三。一破五蕴受熏持种。二破识类。三合破识及类前后相熏。

初中有三。一正破六识。二破色．不相应。三破心所　初中又二。先破违教。后破违理　违教有二。初破他。后显自。譬喻部师即经部也　如五十一．对法等。解种子义中云。又心．相续长时间断。不应经文流转不息者。是以转识间断故。不能持种受熏。夫坚性者可持种故。识若不断其种恒在。识既断故种亦随灭。后法等起从何种生。有间断故不能持种。然彼但言灭定等长时者不取余法　凡间断者。共经部师有五位故。谓即无心睡眠．闷绝．无想．灭定．无想异熟。其大乘中命终．受生闷绝中摄故。此等诸位转识不行。唯第八识相续不断。

此中以下诸识言者。多分兼心所。言王取臣故。或不取者下。自别解心所法故。

然此中下电光等喻。一喻通三因。谓六转识不能受熏。有间断故。如电光等。即下说云。一非可熏习。二不能持种。三非染．净种所集起心。此皆是法。以此一因通三宗量。此皆遮量。设各自熏。或互相熏。皆此中摄。

论。根境作意至易脱起故。

述曰。经部六识不俱时有。破大众部。然彼无熏习义。设破熏习。又以经部有熏习故。设许俱时。亦不成熏。此破经部设许六俱。有熏习故。是义之本　摄论第二无性解云。若六转识定俱有者。不应所依．所缘．作意三种各别。以各别故无相应义。此难俱时起识熏义　世亲摄论云。复有余义。谓行相亦别。此不成因。第八．六识根等许别行相亦异。又无同喻非极成因　无性意谓根．境等定别。非定俱时故不成熏。故此中言根．境．作意。即三差别互相熏故　量云。眼等。非可为耳等所熏。根．境．作意三定各别故。此无同喻。然以理责之。令不得互相熏　或如自他身六种转识。故论文云根．境．作意类别起故。不尔此言说之何用。摄论唯有此中一因　前解设破经部六识俱时受熏。今解但遮六识体非受熏。以根．境等三种各别非必刹那刹那皆具足故。非识恒起故无熏习。不同无性　前解虽本。不作此解自为不定。八识三别互相熏故。又六与八非一向异。依之而起故许相应。彼六不然故无自失　善等类别易脱起故者。瑜伽等种子中有四位。一三性善等位。互相望起。二三界位。谓下．中．妙界心互相望起。三有漏．无漏位。互相望起。四世．出世位。互相望起。今以善为首等取彼位。故言善等类别易脱起故。宗如前量。因云易脱起故。喻如电光等。等取声等。

论。如电光等不坚住故。

述曰。此则同喻．及第三因　不坚住故者。因也　如电光等。喻也。

论。非可熏习至所集起心。

述曰。下三宗之法。因如前说三种之因。或一一因皆成三法。或三种因各各别成。如次．逆次．超间．合二。准作可知。若与根等类别为因既有同喻。即言类别为因亦成。既有四因。此遮六识非可熏义。

论。此识一类至所说心义。

述曰。此显正义。成第八识是可熏识。以一类故。从初至终无间断故。如苣胜等。等取衣等。此非极成喻。亦非无间故。然从生至灭一期无间少同第八。得以为喻。可言极成。此中比量如文可知　一类之因。简前善等类别之因。恒无间断。简灭定等五位间断　坚住之言。简不坚住。以根．境等不成量故。此无所遮　或一类言。义亦兼彼。此中法阙。但有可熏略无持种。以苣胜非集起之心。三量成已方始成立所集起心。故次论云契当彼经所说心义。此违经中但有二宗法。一者可熏。二者契彼心义。然以苣胜可为熏习。文但明举。遂义合云契当彼经所说心义。下违理中方言不许有持种心便违正理举第三宗。然违经中亦得具三。违理亦尔。各举胜义。互举不足是文本意。

论。若不许有至亦违正理。

述曰。第二违理。若不许有此更违于理。

上来依经申理难。以下经外别生难。

论。谓诸所起至唐捐其功。

述曰。下出别理。起染净法不熏成种。所起唐捐。空无果故。唐之言虚。捐之言弃也。生死．涅槃无由断．得。故无生死亦无涅槃。

论。染净起时至执自然生。

述曰。若现行起无种子者。同外道自然生。唯以自然为因无余因故。下第十破中亦云无所熏故。若无自种则界地往还等。诸染污法无因而生过　然彼经部执色受熏持种。如五十一末叙。或虽不相应彼计是假无体法。大众有不相应。然无量习。今并设遮。亦有执故。

论。色不相应至岂能持种。

述曰。量云。色．不相应。理非染净内法所熏。亦不能持种。此中二宗。因云。非心性故。喻云。如声．光等　内法所熏。简苣胜等色。为外法熏故。此中不取坚性为法。故知性不坚住。非宗之法。即是因也。总配别配色．不相应。因．宗可解。

论。又彼离识至内种依止。

述曰。此色．不相应。不可说为内种依止。离识无实性故。如龟毛等。色体即心故。唯应心为诸种依止。不相应假依心而立。亦应实法为种子依。前已数遮故不为量。但可言异。

论。转识相应至亦不受熏。

述曰。下第三遮心所。有八比量。四因各成二宗法故随其所应　量云。此不能持种。亦不受熏。有间断故。易脱起故。如前诸识。法在于后令通前量　又宗如前。不自在故。非心性故。如电光等　此中但有前二因之喻。前已遮心是可熏已。故得为喻。后二因．喻略而不论。如前说故。非六识是不自在等。故应别喻。

论。故持种心理应别有。

述曰。此总结也。然无性次下有前念熏后念计。上已破云不俱有故无相应义。如他．我身前后之心不能受熏。总是经部义。

此下第二破经部中遮识类受熏。彼论据计唯识前熏后。此说许识类亦然故前后异也。上总经部计熏。设纵六识俱有。除第八识余五取蕴并如前遮非持种等。故持种心理应别有。即第八识。此等经部本计　然后有经部异师第二。于中有二。初叙宗。后正破。

论。有说六识至第八识性。

述曰。此叙彼宗。是识转变刹那即灭。识上假．立一类不变。无别前后。识类是一。故此可熏。亦可持种。识既被遮。故须计类。因类既成。何劳第八。

论。彼言无义。

述曰。下破有四。初论主非。

论。所以者何。

述曰。次彼返诘也。

论。执类是实则同外道。

述曰。第三别破中有四。一征假实。二征何性。三征间断。四征类同　初征有二。一实二假。此征实也　吠世史迦同异实故。

论。许类是假至内法实种。

述曰。此征假也。类不能持内法实种。许无实故。无胜用故。如龟毛等。此中二因。一是假故。二无胜用故。如瓶．衣等定不能持内法种子。外种可然。麻衣是假许可持故。本宗说类是假。今言实者是设遮也。如摄论总有二种。一识类。识家之流。二刹那类。即无常之流。二皆假法。此假实征。

论。又执识类何性所摄。

述曰。次三性征。总问何性。

论。若是善恶至犹如择灭。

述曰。此类。应不受熏。汝许有记故。如择灭。此中宗略。若难不持种。便违宗失。非自不许彼故。

论。若是无记至此类应断。

述曰。若唯无覆。善恶心时此即应断　此义意言。许间断故如识自体事非可熏等。前已破故。

而彼若言善．恶心时此类不断性是无记。具坚．无记义故可熏者。今非之云。

论。非事善恶至别事性故。

述曰。非识自体事善恶性类成无记。所以者何。别类必同别事性故。非如众同分是总类。同异句等是总类故。彼与法自体事性异。此是别法。法之别类唯在识上有不通余故。虽无同喻以理征之。

彼言识法同分是无记识通三性。此类可然故可熏者。

论。又无心位至持种受熏。

述曰。设纵类无记。异其善等心。此不断故故可熏者。如五位无心时此类定无。是识类故。如识间断。性非坚住。故不可执持种受熏。此二比量义准前成。摄论同也。

论。又阿罗汉至许便有失。

述曰。第四征类同。中有二。初凡圣类同。后根．法类同。此初也　圣．异生心。识类同故。前成凡夫。后成阿罗汉。或是异身但类同者。应互相熏。诸阿罗汉为诸染熏。异生应为无漏法熏。是识类故。如自异生自圣者等。许便有失。无凡圣故。

论。又眼等根至识类受熏。

述曰。下征根．法　谓眼等根．及所余法与眼等识。一则根同。眼识等亦为次第灭根故名意根故。亦与余法类同。法义通故　或信等余法。与眼等根义同。眼等根法。与非根法法类同。应互相熏。然汝不许违自宗故　义虽通尔。以彼本计识类受熏。即眼等根是识根类。或所余法是识法类。应互相熏。识之类故。然汝不许是此本意。若以根等与余信等为根类同。便令相熏。失彼宗意　此法类同摄论亦无。彼言或应意根成造色性。与眼等根类同故。第四结云故不应执识类受熏。

论。又六识身至必俱时故。

述曰。第三破事．类双熏计。准世亲。前熏后不言类唯取识。是譬喻部师。无性亦然。并无类前熏后。今此设遮经部。兼破譬喻师。譬喻师是经部异师。即日出论者。是名经部。此有三种。一根本即鸠摩罗多。二室利逻多。造经部毗婆沙。正理所言上座是。三但名经部。以根本师造结鬘论广说譬喻。名譬喻师。从所说为名也。其实总是一种经部　上来事．类俱时被破。即事及类前熏于后。今破云。前念事．类。不熏次后念事．类。不俱有故。如隔多念。隔多念者彼计不远熏故得为喻。但熏次后故。设遮识熏类。类熏识。识熏识。类熏类。皆不成立。故总遮云非互相熏。能熏所熏必俱时故者。显熏习义。非是前后如隔念故。又此文外破前后心异性。或后是善恶类亦然。如何前熏后。后无记可尔。

以前经部本计熏习。设六识俱转　今次叙大众部。彼计唯有六转识俱而无熏习。设有熏义。

论。执唯六识至能持种义。

述曰。此既别破大众六识俱转。故知初破但破经部。纵成俱转难非受熏。由前破经部同时六识受熏故。彼大众部六识无持种义。此不立假类受熏故言唯六识。无前熏后故言唯俱转。

以下第三破上座部。无性第三云经部师者。即此上座部中自有以经为量者故言经部。

论。有执色心至为证不成。

述曰。于中有三。一叙宗。二申难。三破救。此初也。谓色望色。心等望心。自类前后。前为后因。因义既成。故先所说证第八识有不成也。

论。彼执非理无熏习故。

述曰。次申难有三。初破无熏习。次难后不生。后难无后蕴。此总非。

论。谓彼自类至前为后种。

述曰。既无熏习如何前后为种。若曾自类相熏前念中有后种子。前可生后。既无熏习何得为因。无性摄论云。二念不俱有故不得熏习。如前已破　量云。前心等不为后心等种。无熏习故。如瓦砾等。

论。又间断者应不更生。

述曰。此第二难。摄论云。谓生无色色久时断。后生下界色应不生。彼说过去现无体故。灭尽定等心断亦然。前久已无。应非后种。因则不遍。

论。二乘无学至为后种故。

述曰。此第三难。彼色生色心复生心。二乘后蕴如前余位无断绝故。但言二乘简自宗故。佛无此事　量云。极成二乘无学后心不得入涅槃。许能为因故。如前前位　极成言简佛为不定。彼不极成故。

自下经部诸师。既见上座被此难已更方转计。或设遮上座部有熏习救。前解是本。恐无心时心断故。色中有心等种。无色时色断故。心中有色等种。更互含藏受熏故无过失。今子段第二论主非之。

论。亦不应执至前已遮故。

述曰。下破转救色．心展转互为种生。无色．无心后生诸色．诸心无失。转识．及色非所熏习先已破故。转识不受熏。许有间故。色根不受熏。许非心故。并如声．电。如何可能为诸法种。并如五十一叙计。

下第四破一切有部。于中有二。初叙宗。后正破　叙宗中文二。初正叙。后会违。

论。有说三世至能持种识。

述曰。叙彼宗计。因能感果。果能赴因。无不皆成。何劳计执别有识体。复言熏习即双非上诸部及大乘义。

次彼会经。

论。然经说心至势用强故。

述曰。心用强胜非如色等故唯说心。非心持种可受熏习。经部以色为持种法。心类亦然。但说于心以心胜故。大众部．上座部俱云。虽说有色心。心能起色故但说心。

次当论主非一切有言。

论。彼说非理至非实有故。

述曰。过去．未来。非实有体。非常无为。非现在故。如空华等。

论。又无作用至皆不得成。

述曰。其去．来世。非因缘性。以无取果用故。如无为等。去．来既无。无持种识。故于诸部一切因果皆不得成。

论。有执大乘至及一切法。

述曰。第五清辨无相大乘。于俗谛中亦说依他．圆成有故。真谛皆空故。今言空者遣遍计所执。彼执此文为正解故。彼依掌珍真性有为空等似比量。拨无此识及一切法皆言无体。

言似比量者。谓约我宗真性有为无为非空不空。有法一分非极成过。汝不许有我胜义故。四种世俗．胜义之中各随摄故　若随小乘彼转实有。便违自宗。若随汝自宗胜义空者。我不许汝空胜义故。亦非极成　又以我说若约世俗无为有为二俱是有。若约胜义非空不空。汝今说空。即有违自教之失。名似比量。

论。彼持违害前所引经。

述曰。违前染净集起心经。

论。知断证修至成大邪见。

述曰。知苦断集证灭修道。染苦集．净灭道．集道因．苦灭果。皆执为非实。成大邪见。

彼若救言我依世谛不说为无但言非实。

论。外道毁谤至但执非实故。

述曰。则同外道。外道邪见毁谤。亦不谓染．净等皆无。现所见故。但执非实。染因不能感恶果。善因不能感善果。以非实故。如空华等。

论。若一切法至用为军旅。

述曰。一切法无。菩萨不应起大悲舍生死集菩提资粮。谁有智者为除虚幻之敌。求石女之儿以为军旅而共摧敌。要贼是有。方求资粮而求断彼。

论。故应信有至染净因果。

述曰。因果不无可信此识。劝清辨等以生信也　此中可说三性有无。略述掌珍清辨本意。分二见之是非。定双情之邪正。我真谛中亦非法无。但不可说为因为果。言语道断故。俗谛之中依他．圆成有故。遍计所执无故。

第三大文总结之。

论。彼心即是此第八识。

述曰。持种等心是此第八。即八证中第四种子证。及摄论第二熏习中。及安立本识第三中义。

论。又契经说至不应有故。

述曰。第二异熟心。别经等可知。然此中意破经部．萨婆多皆得。即八证中身受证故。

论。谓眼等识至非异熟心。

述曰。下文有四。一破计。二申义。三明身受。四立异熟心　初有二。初总破。后别破　此为二因立二比量诤异熟体　六种转识中业所感者。非真异熟心。断已更续故。有时间断故。如彼电光．长养色等。若不别言业所感者。有一分相符过。彼善恶心说非异熟故。若不言真异熟心。即违自宗。自说亦是异熟生故　或总非六识。不应是真异熟心。非一切时是业果故。如电光等　或有间断。断已更续故。此因皆是总非六识。言此诸识中不应说有真异熟心故无相符过。

论。异熟不应至无斯事故。

述曰。彼说命根．五根等异熟者。必相续无间。一切时是业果故。断已不续。故知六识非是异熟心。非大乘中许眼根等是真异熟。彼宗说故。

此总非讫。下别破。

论。眼等六识至非真异熟。

述曰。破小乘言。汝六识中业所感者。非真异熟。非恒相续故。如声．风等　故知前破但是总破　又彼识中业所感者。是异熟所生。非恒续故。如自许声等　大乘许是异熟生故　此中更有断已更续因。皆准前作。此中文略。

论。定应许有至作有情依。

述曰。自下第二申归正义。定应许有真异熟心。一切时续者。酬牵引业。非满业者。有间断者是满业故。引果之识遍三界有。六识不遍。无色．无心定等。五识．及意无故　无断者言恒故。变为身．器。以身．器恒有。必由心变故。然境不离心故。非身．器色法能作有情依。有情是假者。假者依此识而建立故。若无此识如死尸等。便不可立假者有情。

何须恒时变为身器。

论。身器离心理非有故。

述曰。身器离心理非有故。不可为有情依。此总对诸部。又无色界应无有情。以无色故如前已说故　若尔命根．同分足为有情依。遍而无断可为真异熟。何须此识。

论。不相应法无实体故。

述曰。以其无故不可为依。此偏对萨婆多。

论。诸转识等非恒有故。

述曰。亦不可依。非恒有故。应无心位即非有情。无所依故。此偏对经部　或总俱对。

论。若无此心至恒立有情。

述曰。若无第八谁变身器。复依何法恒立有情。有情之体以有心是。无心非故。

论。又在定中至身受生起。

述曰。第三明身受。若在定中或不在定。若有漏无漏定皆此摄尽。瑜伽等文有如理思．不如理思。彼或不思惟。或复推寻。即是此中有别思虑．无别思虑。谓在定．散皆有身受　有别思虑无别思虑。别思虑者。意识别缘一深妙理或别事等时。无思虑者。或无心时等。在此有别思虑．无别思虑时。理有众多身受生起。在定等中有身受起。然无五识或别缘等。故在定等中意身等识不觉。唯第八识领受此境。此等位中损益身故。故名身受　或从果为名。后时损益身故。

论。此若无者至或复劳损。

述曰。若在定等无身受者。不应出定等后时。身有顺故怡适。或复违境劳损。如坐禅师在定之中心别缘故。纵有劳损．怡适未知。后出定已方有损益．或适．或劳。由前定等中有损益境第八识取故。后时得有劳损于身等。举后果位显因定有。言身受者。身所受故。非谓受数。此即是境。

论。若不恒有至有此身受。

述曰。若无第八真异熟心定中领之。彼定出等位中。如何有此身受。

论。非佛起余至非佛有情故。

述曰。第四立异熟　量云。非佛起余善心等位。必应现起真异熟心(宗也)。非佛有情故(因也)。如许起彼时(喻也)　非佛者。谓菩萨．二乘．及异生等。此简佛者。佛起善心位无异熟心故　起余者。余有二种。即是共许六识中异熟心余。即善无漏心位等。或是余无心位等。此简起异熟心。更立异熟心。便犯相符。无同喻故。在彼位中必应现起真异熟心　此下二句是法。前二句是有法　非佛有情故者。不言非佛但言有情。有不定过。或违自宗。佛亦示现为有情故。善．无心等时无异熟心故　如许起彼时。如汝自许。或我许汝宗起彼六识中业所感心是真异熟。故得为喻。不尔便有所立不成。不许六识真异熟故。又不举此即无同喻。若以此宗第八为喻。彼说无故。无俱不成。起六识中异熟心是非佛有情。何故善心起时无异熟心。亦非佛有情故。

论。由是恒有至此第八识。

述曰。由此道理故。必恒有真异熟心。此总结也。即是解八证中身受文也。无此解者难解彼文。

自下第三。

论。又契经说至不应有故。

述曰。说趣生体。以经为证。通破一切有．经部等诸部。皆说得也。

论。谓要实有至正实趣生。

述曰。下文有三。一具义多少。二遮余非。三归本识。此即初也　四义具故方名趣生　一要实有。谓要有体。假法非趣生。趣生实有故。即业所感是实有故　二要恒续。谓无间断法方趣生体。生此趣此生中。一期时须恒故。若有间断便非趣生故　三要周遍。谓通三界九地。不可此趣生唯在一处界不在余处界。以趣生通三界诸地故。若是有漏有情皆趣生摄。若不遍者即非趣生故　四要无杂。谓生此趣生方起此法名此趣生。若生此趣生可起余趣生法。则非趣生。应成多趣多生故　具此四义是正是实趣生之体　此言正实。简能趣法及中有等皆名趣生。诸经论中言烦恼等是趣生者。是假趣生。相似趣生。非是正实趣生之体。今言正实意在于此。

论。非异熟法至趣生法故。

述曰。下遮余非。四义遮也。即第一遮。此有二意　一者总简。谓除第八识外。皆是非异熟法。非真异熟法故。此意在真前言正故。种类言之。住一趣一生。可起诸余趣生法故　二别简。下简得善。别报心心法．及色．不相应行已。今此中虽复总言非异熟法。在下所简外。谓余加行善．及染污。余无记心．心法。长养等流色。皆可起余趣生法故　第七识不在此中。非共有故。今简共有者故。即是四因中第四无杂因简。此从下向上解。

论。诸异熟色至全无彼故。

述曰。此第二遮。异熟色中有九处。除声．及法处。无色界中无异熟色故　及五识中业所感者。即苦．乐．舍受相应报心异熟生者是　不遍趣生。天趣．化生　即无色界之中全无彼故。此举全处。于别别地亦无有故。鼻．舌色界无。余三识二禅以上无。诸色分别可知。此中不举分无处故。但约所无简别为论。此具四因中多少。即第三因简。

论。诸生得善至而不恒有。

述曰。即第三遮。此唯第六意识中者。五识虽亦无杂起者。无色全无。如前类遮。非此所说。及意中别报者。虽遍趣生起时无杂。而不恒有。有间断故。六位无故。或无漏心。异类心中。皆说无故。即第二恒因简　然此虽复说不共因。亦说共因谓遍．无杂二。有体通上亦有故。此中不说。然此说所有者。影显前后皆有所具因故。类此应说。恐厌烦文故略影显。

论。不相应行至是实趣生。

述曰。即第四遮。此初因简。前数成故更无比量。然此四因。非但一一别简。共简非是业果。具四义者是业果故。是第七识非共有故。此中不简。然入第三恒中。以入地有转易故。入灭定等有间断故。非业果故。无性之人第七非业果也　此下所简彼心所法亦在彼中。随所余生即属彼故。此中言王意并臣故。

论。唯异熟心至是正实趣生。

述曰。自下第三归本识也。于中又三。一归本识。二破他非。三简佛位。此即初也。如是所简余五蕴法。皆不可立正实趣生。又此业果。明知无为．无漏有为。皆非趣生体。唯异熟心及彼心所。体是实．是恒．是遍．是无杂。是正实趣生。

论。此心若无至应非趣生。

述曰。下破他非。设许别报心是趣生。既知除异熟无记心外无趣生体故。此心若无。生无色界起善等位。应非趣生。谓在彼界起善心性有覆心时。应非趣生。此时无报故。不同下界有报色故　若此本难唯经部师。无不相应命根等故　若破萨婆多。不许彼不相应已今为此难。于理不遮。故知设许别报法是趣生难。前已遮善等非趣生杂起故。一趣成多趣法。应是多趣身故。第一设许别报心是趣生讫。

论。设许趣生至便违正理。

述曰。次第二设许趣生摄一切有漏。即善等皆是。生无色界起无漏心。应非趣生。即是便违正理。有二乘圣者非趣生摄故。即摄论第三云生非想处起无所有处无漏心时。即应二趣皆应灭离等。但有设许一切有漏是趣生难。皆以前难应寻彼会。此通诸部。义准前释。

论。勿有前过至正实趣生。

述曰。勿有前说不具四义过。及有此识最后失故。唯异熟法是正实趣生。若有第八识一切时恒有。无此过难由。以异熟法为正实趣生故。

论。由是如来至无记法故。

述曰。下简佛位。佛非趣生摄。佛无报法故。

论。亦非界摄至已永断故。

述曰。四智俱善。亦非界摄。非有漏故。有漏是界义故。界是缚义故　又彼何故非系缚者。世尊已舍苦．集二谛名世尊故。何故无苦．集。有漏诸戏论种已永断故。即有漏法名为戏论。无漏法名不系法故非同戏论。故正实趣生唯异熟心．心所。

论。正实趣生至此第八识。

述曰。世尊有处说为人趣。名化生者如下食中自当解释。皆是示现。非正实趣生。彼全无漏故。此是报法故。佛地论中亦同此解。

论。又契经说至不应有故。

述曰。自下第四引经证能执受。是八证中初执受证。然此稍广。初通破诸部能执心计。

论。谓五色根至能执受心。

述曰。下文有三。一显所执彰能执心。二明执心显唯第八。三破异计非能执受。此即初也　五根在自身。非己相分他身五根。依处。除声。皆非执受。故对法执受九处除声。声非所执故　问曰何以声非所执受　以有间故。又声疏断。故非所执。然五十五等亦说是执受。以依执故。非生执受。如前已说　唯现在世是有情故。可有执受。过．未非也。经部去．来无。萨婆多非过．未。此出所受。彼唯身根能生觉受。余根等同聚亦名执受。其身识转时名为执受。身识不转亦名执受。是彼类故。此等所执受法。定由有已能执受心持令不坏。经虽但言有色根身是有执受。自非能执。自若能执。应别有所执。既无别所执。而言有执受。故知有他能执受自也。

论。唯异熟心至无如是义。

述曰。下明执心显唯第八于中有二。一显八有七无。二简言滥。此初文也　何心能执受。唯异熟心。谓第八识。先业所引体任运起。非现缘起。纵第七识亦现缘引。不能执受。即是八证执受五因中第一因。下自为量。不能烦述　非善．染等。等取威仪等无记。彼是第二因。彼言六识善．恶可得故。不能执受　一类。谓第八识一类异熟无记性摄。次第三因。彼言六识一类异熟无记性摄不可得故。不能执受　能遍执受者。谓唯本识遍能执受五根等法。是第四因。彼言六识各别依故。不能遍执。此中第八佛色根证如下自解。

相续执受。谓第八识一切时执。非有执．不执。不执时即烂坏故。是第五因。彼言六识所依应成数数执受过失　唯第八识具此五义。眼等七种转识皆非业引。不具五义故非能执。

论。此言意显至无执受故。

述曰。下简言滥。论中意言。显六转识皆无一类能遍相续自内能执有色根身。既六转识不能执受。即唯异熟第八能执。此言非显唯异熟心方能执受。勿诸佛色身亦无执受故。佛善第八亦能执故　谓前二因但义差别。即一类摄尽。一类异熟无记。即双摄尽故今说三　又前二因简本识．转识同异。后三因中明七转识不能遍执受内有根身。却明执内有漏色身唯异熟识。非显能执识唯异熟心。佛能执心为不定故。

论。然能执受至故作是说。

述曰。执有漏身唯异熟心。非善等心。虽佛善心亦能执受。执善无漏非有漏身。故作是说。

论。谓诸转识至如非择灭。

述曰。下破异计。初有五量总破识等非。后遮色等。初中有二。初破心。后例所　谓诸转识。总破六识。皆不能执受有漏色身。即取下言以为宗法。现缘起故。如风声等。即对先说阿赖耶识。先业所引以能执受。又宗法中不言不能执有漏身者。设六转识无漏性者。亦不能执佛无漏身故。又下法中不能执受有漏色身。自乃具足。下皆准知。此第一因　自下第二别破异性。彼转识中善．染性等。等取威仪等心。皆不能执受有漏色身。非业引故。如非择灭。自对前说非善染等。然无漏识不执有漏色身。故无过失。俱共许故。

论。异熟生者至有漏色身。

述曰。此对前说一类．能遍．相续三义比量　彼转识中异熟生者。亦不能执有漏色身。自下三因皆破六识异熟心不能执受。非真异熟故。前已极成既有间断非真异熟。故得为因。前第三因。有间断是非一类故　又非遍依故者。即各别依转。第四因是。即同摄论生不净章各别依也　又不相续故。数执过失。是第五因。亦生不净中不坚住也　喻云如电光等。上第八识五因次配。然旧作五因量别。勘瑜伽等抄。此等三喻。虽一即得遍于五因。论师欲生惠巧便故此别出喻。勘诸八证第一执受。不见此文但知虚读过。

论。诸心识言至如唯识言。

述曰。例破心所。上来如是异熟心言。诸转识言。亦摄心所。定相应故。如唯识言。彼亦不遣心所法故。由此一文。证知上下诸文皆尔。中以作法影初后故。上来通破诸部六识非能执受。

论。非诸色根至如虚空等。

述曰。自下别破经部．萨婆多色等执受。谓经部师计。有心色互持种子及能受熏。如前已破。今破色根亦不能执有漏色身。无所缘故。如虚空等。谓萨婆多心能执受。前已破讫。若谓命根．同分为能执受。今此亦非。不相应行虽举总名。意取命根．及众同分。余不计故。

或设遮余。并不能执有漏色身。无所缘故。如虚空等。此设许有体。不尔即应言无体性故。今正非无体。亦得以无所缘为因。

论。故应别有至此第八识。

述曰。余既不能执。故知别有阿赖耶识为能执受。无前过难。

论。又契经说至得相续住。

述曰。自下第五三法契经。文各有三。准上可解。此经有颂。谓寿．暖．及与识。三法舍身时。所舍身僵仆。如木无思觉　此中更互依持之经。是长行文。与颂稍别　此经意说。于有色界有寿．暖处有能持识。三法摄故。识如彼二亦应相续。故以为证。

论。若无此识至不应有故。

述曰。总以理成。

下自别解。第二正解有三。先非转识。次即赖耶。后难异执。

论。谓诸转识至持寿暖识。

述曰。此非转识。六种转识于五位有间断。于三性有转变。由斯义理无恒持用故。如声风等　此中三量。因有三故。一有间。二有转。三无恒用。不可立为持寿．暖识。通破诸部。或彼设言转识有持用。而非恒持。即以此一为极成因。设言有细第六意识有恒持用。今以为法无恒持用。有间转故。如声风等。亦得为量。

论。唯异熟识至持寿暖识。

述曰。此即赖耶。取第八识立为持寿．暖识。无间转故。许有恒持用故。犹如寿．暖　此喻有失。以寿．暖非能持识故。又识可持暖．寿二法。暖不持暖。寿不持寿故　今可应言我第八识可能持暖。许无间转故。及恒持用故。如寿　或能持寿。因如前。喻如暖　又第八识可为能持。许寿．暖．识中三法摄故。如彼二法。论无此因。此因通故。然此论文义具为论。非要文具。故论文云持寿．暖识。以寿．暖为喻。或复成立第八识性有恒持用及无间转。前以许无间转因。后以许有恒持用因。

次以义逐。

论。经说三法至岂符正理。

述曰。后难异执。于中有三。一申难。二返质。三解征。此申难也　经说三法更互依持。余二相续独识间断岂符正理。阙一不可名互依持。彼说六识故言间转。间者断。转者易　量云。三法中识应一类相续。三法摄故。如寿．暖二　又或应返质。寿．暖二法亦应间断。三法摄故。如彼许识　此论主征。

论。虽说三法至独有间转。

述曰。此外返质。虽说三法互持。两家共许唯暖一种不遍三界。非寿与识亦如于暖。今者论主何不许识独有间断。例言三法更互依持。暖不遍三界。依持许三法。何妨其识独许间转。

论。此于前理至恒相持用。

述曰。下解征也。论主释言。此于我前理非为过难。经中说三法互相依者。谓若是处具有三法。即欲．色界无间转者。可恒相持。不尔便无恒相持用。谓有间转名不尔者。如六转识无恒持用。经言三法更互相依。非令无色亦有暖法。

论。前以此理至其理极成。

述曰。前者我言恒持用理。显三法中所说识言非诠转识。意目第八恒有用故。汝举暖不遍。岂坏我前理。我前所言识不遍者。可以暖为例。我以识无恒用。何得以暖为理　彼救意言。识有间故无恒持用。暖无色无。亦应如识　论主意解。具有三法处。可有恒持用。在欲．色界为难于汝。此则不可具三法处。唯识间转寿．暖不然。非于无色唯说暖无。便则例令具三法处。许识间转有恒持用。故我前说其理极成。

论。又三法中至定非无漏。

述曰。前不齐解。设复任汝识间转如暖。汝宗六识为此中识。应不通三性及与无漏。如寿与暖故。论无三性准例应成。故云又三法中乃至定非无漏　此亦不然。如寿能持暖非是寿。以能持故寿应非寿。彼既不然此云何尔。是故何得以识能持故。令如寿．及暖。非通三性。及非无漏。此意不然。谓无漏法不持有漏故。识如寿．暖唯有漏有持。岂得言三性有寿非寿等为例成失。一切难中俱有此例。

又此中文第二别难。

论。生无色界至能持彼寿。

述曰。且许有色界以色身有故。识无漏时寿。暖可在　或有色界有色身故。设识无漏以义隐故今不为难。

生无色界既无于暖。起无漏心尔时。何识能持彼寿。无色身故何所依持。

论。由此故知至此第八识。

述曰。总结之也。由此故知。有异熟识。无记一类。相续恒有。体遍三界。能持寿．暖。彼识即是此第八识。如俱舍第五命根中难　然今以识种上功能为寿。即现行望种为互依持　此义如何。种生于现有力因缘。因望所生能持可尔。现望于种既非能熏。无力引生。能持宁在　因缘义者非要能熏。种自类生为例。即是第八现行。虽非能熏望彼种子亦非因缘。然称有力。若无持者便失坏故。此中相持非因缘义。由此识．寿两互相持。更互为缘于斯义立。

论。又契经说至不应有故。

述曰。自下第六。此初引经便证识有。谓此大乘及通小部。受生．命终必住散位及与有心。方得受生及命终理此中合文必住散心。非住无心及非住定位而得命终受生者也。下破经部等。所以者何。瑜伽第八十云。诸无学者要先入灭定后方入无余。亦无心命终。彼无六识非无第八。由斯即显。若以六识为命终识彼如何成。若说意识受生命终。彼由无学愿力致然。既有第八亦非无心。又说诸异生．有学。不相违也。

论。谓生死时至必不现起。

述曰。下文有五。一破六识非。二显第八是。三破大乘异说。四破上座部义。五难死时渐舍之识　初中有三。如文自显。此即第一举无转识　此位身心俱太惛昧。身惛昧。硬强性。心惛昧。闇劣性。如睡无梦。即五位中无心睡眠。极闷绝时因鬼．药等有此事起。如决择分无心地说。然瑜伽师生死二位既无六心。无心地中不别说者。即闷绝摄。今言闷绝离死。生外为鬼．药等所闷绝故　今此二位非是住定。住散位摄。有此无心故引为证　量云。即生．死位。明了转识必不现起。身心惛昧故。如睡无梦等　此二位中身心惛昧。大小二乘悉皆共许。故极成因。转识生死位无唯大乘义。故得为宗。对萨婆多此喻不成。彼但三位说无心故　然先释有二。一谓唯有第八无余六转。此文可然。宗无余故。即以瑜伽第一为证。谓入母胎说有本识。不说意故。又以对法论文为证。唯以无记心命终故　二说亦有意识。岂以瑜伽不说意识即便无者。第七应然。以不说故。此位应无。若无记心命终受生便唯第八。第八恒有何须说也。即以此文证有第六。简异性故说唯无记。若不然者说无心位。何不别说受生．命终唯言五位　前师解云。亦即闷绝。俱是惛昧位中摄故。然今此中文势本意。唯取有本识义为正所宗。言无意识。受生．命终唯有本识。若无本识。以谁为受生．命终之心也　今助释云。是破他故且言无意。非唯一说此兼两师　然下既无别说。即以前师为正。

论。又此位中至必不现行。

述曰。子段第二立六量非。此二位中必无转识。行相．所缘不可知故。如无心位　正破萨婆多。引三位无心为喻。若兼破经部等。即前二散．及与二定。无想五位。然彼二部等说五识无。执有意识。然今此中正破彼意识。及设遮五通言六识。非正遮计。此即难全无。

论。六种转识至如余时故。

述曰。第三段设纵有六识难。令行相．所缘亦可得知。汝之生死许有转识行相所缘应可了知。转识摄故。如余散有心位。今随文便先言其因。谓六种转识。次言其宗。宗中先言有法行相所缘。次复言有。此言有者谓有转识。行相．所缘必应可知。可知即是法。如余时是喻。以因故字。安置喻中。非直文势便能。亦复义生巧逐。上下诸文多分如此。准此可解。

既有此难外返伏难。说有转识遂令行相等可知。既有赖耶。应行相等可说。

论。真异熟识至不违正理。

述曰。第二显第八是　极微细故行相所缘俱不可知。简第六意体非微细非真异熟　是引业果。总报摄故　一期相续。中无断故　恒无转变。其性定故　是散心位。非定位故　是有心时。非同五位无心时故　名生死心不违正理。我今此识既非转识。体极微细。生死虽有。行相．所缘俱不可知。非同粗识可知之识。故六转识违于正理　此中所以惛昧为因解生死时无转识义。诸贤共禀众教同说。次难陀论师等无量论师．正法藏．胜军师等时以为住。恒用阐扬殊增智虑。名光月氏誉美方今。无识之俦同遵南指。唯我大师至生微破。及其披此更益前非。如次论下及制恶见中正陈其义。今诸释既备胜义云集。群贤叙之盛当所指。

论。有说五识至意识亦无。

述曰。下第三破大乘异说有六。一叙宗。二正破。三救义。四破救。五更救。六复难。此叙宗也　五种转识生．死定无大小教同。然诸贤等于此无诤。唯第六识今应分别。意识取境凡有三因。或因五识。随缘五尘。或因他教。别生解故。或定为因。境界殊妙　死位既同以惛昧为因故无异说。唯于生位更增此释。生位前因既不可得故受生位意识亦无。言死位中或因五识．他教等故意识可有。唯正得以惛昧为因。初受生位诸因不成故独为证　然虽更有独起意识。不缘于教。不缘五尘。不缘定境。取增人法。此何不说。无心别起不托五尘．他教．定力别生计度。本但三因。如见．闻等。无别因起必应尔故。

论。若尔有情至无由起故。

述曰。破上异师别生解者。谓生无色初刹那后。彼时意识应永不生。初无意识彼此同故。若彼伏言受生已次入定无散意者。理亦不然。定心必由散意识引。或加行为因。如闻．思等。或生得善引生方起。此通三界。五识．他教此之二因。彼界无有。能引起定。散心意识。在彼界中无由起故定如何生。非初受生即可得定。故彼三因彼初无有。彼界散意何缘得生。

论。若谓彼定至能现在前。

述曰。彼复救解。若生下界非串习定。可藉散意引生彼定。下串习力后生彼时。定心率尔能现在前。故无过失。

论。彼初生时宁不现起。

述曰。论主难云。彼界定心即初生位一刹那中。宁不现起。亦由下界串习力故。由如后时。

论。又欲色界至亦应现起。

述曰。下初受生一刹那位。前生曾习第六意识亦应现起。即生得善。或勤烦恼久习工巧等。

论。若由惛昧至何劳别说。

述曰。若汝救言。无色界中初生定心。及下界中初生位散心。由惛昧故初未现前。此即是前诸论诸贤共禀之因。何劳于中妄生别说。

论。有余部说至俱不可了。

述曰。上座部师说。有根本计。有末所计。根本计粗细二意许得并生。末计不然。必别时起。今此本计。别有细意识。生死位中。一类微细行相．所缘俱不可了。非如萨婆多等故我无咎者。不然。

论。应知即是至不如是故。

述曰。此即是我第八之识。所以者何。极成意识不如是故。即以汝因还复破汝。谓彼计有二意识生。一粗二细。细者受生命终俱不可知。异粗意识　无著摄论本云。应二意识俱时转等。又依染污故时无断故。意识所缘不可得故。又此所依是种子识。即我所说第八识者。

摄论诸师未悟此文。由不曾见唯识论故。无二意识并生论者。上座部云。我不颂此经。我部经中无此语故　或说无二粗意并生。及二细意并生言先。不障粗．细二识并生故无妨也　又因明法因有三相。依染污因。时无断因。阙无同品定有一相。非正比量。意识所缘不可知者。如大乘本识缘身．器故。所依种识即本识者。何劳虚认。此体非汝所计之识　今论意言。汝谓不然。且初二意并生有难。亦应有粗．细二眼识并生。转识摄故。如意识　或意识不得有粗细二识并生。转识摄故。如眼等识。故知经上无文定说以理证尔。岂得随情便拨圣教　次三因者此非正量。谓立量云。汝所言细意识者。决非意识。极成意识不如是故。如眼等识　或意识所缘分明行相不可得故。犹如五识　唯第三因成是比量。前二返显以理直遂不为比量何得悟征。今此论言极成意识不如是者。即彼第三因。文虽不同义势是一。由是前量故。汝细意即我赖耶故。故上座师不符正理。

自下论文通破诸部。

论。又将死时至冷触渐起。

述曰。下第五难死渐舍识。世亲．无性摄论皆云。善业从下冷。恶业从上冷。由生胜趣恶趣别故　瑜伽第一云。随下．上冷后至于心。此处初生最后舍故。

论。若无此识至执受身故。

述曰。如上所明六非执受。以舍执受冷便起故。

论。眼等五识至或不行故。

述曰。五识依别。若能执受无识之时身冷应起。若身识遍能执受者。或不行故。渐命终时亦有先舍五识身故。

论。第六意识不住身故。

述曰。意识住身可由起触。不是决定住于身中取触等故。非无意识身便冷生。第八住身即有暖起。不住身处故冷触起。

论。境不定故。

述曰。又第六识境不定故缘境转易。此命终时行相微细。缘一类境。非第六识有是相状。

论。遍寄身中恒相续故。

述曰。第六意识恒常起时。逢境即缘随依即止。不同本识久住一依定缘此境。

不应冷触由六渐生　由是等文下七识中有一类计。第八识以五根为依。如此中言五识各别依不能执故。通依者能执。若不依根能执受者第六应然。若不依不能执。便以第八为不定故。第八故以五根为依。及此中言不住身故。故第八识亦住于身。

论。唯异熟心至不相离故。

述曰。下总结言。唯第八识真异熟心。由先业力恒不断。遍相续执于身。舍执受处冷触便起。寿．暖．识三不相离故。

论。冷触起处至此第八识。

述曰。识不执处即是非情。引果所摄外器之类。虽第八识变而亦缘而不执受如发发等。故此识有　上来或初引教共诤别破异部。二引事为难。三总结上文。

论。又契经说至不应有故。

述曰。自下第七难名色经。摄论第三引经同此。文易可知。

第二为难。

论。谓彼经中至羯逻蓝等。

述曰。下文有四。一叙经。二申难。三破救。四立量。即叙经也　彼经自释。名谓非色四蕴。色谓羯逻蓝等。等诸余位。此羯逻蓝名为杂秽。父母不净名杂。深可厌患名秽。

论。此二与识至不相舍离。

述曰。谓名与色此二与识相依而住。无性释言。此二皆用识为因缘。识复依此展转相续而转。即是此中互相依义。复引俱时因果为例。如二芦束更互为缘恒俱时转不相舍离　萨婆多师。羯逻蓝时无五识故故唯有意。意即为识。识俱心所说为名。名既通摄非色四蕴。彼宗释言。名总摄四实但有三。谓无识蕴故不与名相应　经自释言。名通四蕴故相违也。若谓初时虽无有识。第二念识名名中识。说初念识为名外识。说相依者。即束芦喻道理不成。不俱有故。设此位及后许有五识。生诸识不并故无相依俱义。即是彼部绝解此经。更无理救。经部师等道理同此　瑜伽第九有二义解。一云俱有依根曰色。等无间灭依根曰名。随其所应为六识所依。依止彼故。乃至命终诸识流转。此解则通大小。非此所诤。便助彼宗非欲自解。又复彼设尔但以自相望前后为缘。束芦喻不成。彼论次文亦有此喻。故知此说且随小相。仍非同喻　第二解云。又五色根。根所依大种。及根处所彼能生大种曰色。所余曰名。要由有识执受诸根堕相续法方得流转。即同此解。故小无解。唯上座部细意名识。粗意名名。如前已遮有二识起。故今不说。

论。眼等转识至说谁为识。

述曰。第二申难中。设令乃至頞部昙位。眼等转识摄在四蕴名中。若无此本识者。六识不俱故。说谁为识。

论。亦不可说至无五识故。

述曰。三破救也。若彼言名四蕴中识谓五识身。所与相依识是第六识。若尔羯逻蓝时无五识故。说谁为名中识。大小共许羯逻蓝位七日已来并无五识。故于此位无名中识。若彼难言汝亦七日无五识身。彼名中识其体是何。第七识也。又除初念余时亦许第六识起。意识即是名中识蕴有何所违。其大众部诸识并生。七日已前身识等未起。七日已后身识等生为名中识。遂复解云。经言名色互为缘者。除初七日余长时位。如汝大乘说第六意为名中识。初念许无已后俱起说互为缘。从多位说。我亦如是。七日犹如初念。余位亦复长时。据长时说亦互为缘无爽于理。此亦不然。我之初念亦互为缘。别有末那为名中识。第二念后意识复生。无相违失。经中非据长时有说。故非识证。

论。又诸转识至显第八识。

述曰。四立量也。设许长时后位及初位有其五识。即诸转识有间断有转易。性是不坚无力一切时执持名色。如何乃说恒与为缘。体非恒故　量云。转识不能恒持名色。有间转故。如声风等　摄论齐识退还。识若不断坏名色得增长不等。皆此中摄。理即互为缘识摄故。此识是第八识性。
