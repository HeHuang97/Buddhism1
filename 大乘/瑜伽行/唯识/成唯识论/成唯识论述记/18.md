## 成唯识论述记卷第九(末)

沙门基撰

论。若有三性至皆无自性。

述曰。第二违经失。若言三性亦不离识有三种者。何故世尊说一切法皆无自性。今言有识也。

论。颂曰至即唯识实性。

述曰。显扬十六说与此同。初二颂正答所问。后一颂明唯识性。即是从初能变后及此二颂。广前第一初一颂半。宗明世俗谛。今此第三颂。显前所说唯识真理。宗明胜义谛。总成广前初分也。若约境．行．果科者。前来及此初二颂广俗谛境。此第三颂广真谛境。以上随应思准。就初二颂中。初一颂总答。次颂别答。

论。即依此前至非性全无。

述曰。长行有二。初别解三无性。后总释颂意。就别解颂中分之为二。初解前二颂三无性。后解第三颂唯识真性。就初有二。初解第一颂总答意。次解第二颂三无性。今之后三无性。依前所说遍计所执等三性。立彼三无性。一相。二生。三胜义无性。七十六．解深密经德本菩萨请说佛言。虽有云云一切同此。

论。说密意言至总说无性。

述曰。释密意言。今论说云谓后二性虽体非无。而有愚夫于彼增益等者。如前所引摄大乘。说依他起性是遍计所缘。圆成实性依展转说亦所遍计。七十六说。非由别观三种自性立三无性。然由有情于依他起自性。及圆成实自性上。增益遍计所执自性故。我立三种无自性性。乃至广说。故依三性有体．无体。总密意说三种无性。三种无性非无后二性。但无计所执。

论。云何依此而立彼三。

述曰。上释初颂总答意讫。自下将解第二颂中别三无性故先问起。

论。谓依此初至无性所显。

述曰。初性体无。后二密说。体有法故。余文可知。不烦重释。胜义但由无性所显名为无性。依他有缘生。无自然生性。故名为无性。别配释颂如理应知。

论。虽依他起至故此不说。

述曰。释依他起亦名胜义无性。此文不说之所由。无之言非。依他虽有体法。而非胜义名胜义无性。所执无故不可为例。又七十六云谓诸法生无自性性故说名无自性。故即缘生法。显扬云。不遮缘生。遮自然生故。即缘生法亦名胜义无自性性。于诸法中若是清净所缘境。我显彼为胜义无性。依他起相亦是清净所缘境界故。亦说为胜义无性。无漏后得真智名胜。亦缘此依他为境故。此依他亦名清净所缘。胜之义故。所执既无非为圣境。不得此名。然无彼计所执故。故说胜义无性。乃至广说。若说依他为胜义无性。此圆成实即为第二胜义无性。今恐依他胜义无性滥第二圆成胜义无性故。此颂中但说圆成胜义无性。不说依他为胜义无性。应如彼经广说譬喻。

论。此性即是至胜义谛故。

述曰。下第二段解唯识性。别配释颂如理应知。其圆成实胜义无性。即是诸法胜义谛也。

论。然胜义谛至谓一真法界。

述曰。然二谛义及引论文。如第一卷抄广树彼义。此随浅深以立四种。皆胜之义。或以胜为义。胜即是义。随其所应皆胜于初世俗谛故。然此初真即十善巧。第二即是四谛因果理等。第三即是依诠显实。第四废诠谈旨。且一往为论。三乘合明二谛非唯菩萨。如显扬第二．第六．第十九．瑜伽五十五．五十四．对法第六等说。

论。此中胜义至不虚妄义。

述曰。前三非如故言亦也。真简有漏。有漏妄故。如简无漏有为。彼体虽真有生灭故。又真简初性。以妄执故。如简依他。有生灭故。余文可解。

论。亦言显此至随义广释。

述曰。谓大般若乃有十二名。如前第二卷说。又对法第二有七名。谓真如．无我性．空性．无相．实际．胜义．法界。此论本颂但有二名。并此释师但有四号。故言等者等余三名。如余论中随义广释。对法解云。体恒无我。无有改转。名曰真如。性离二我名无我。由缘此故杂染空寂。说之为空。谓色乃至菩提诸相寂灭名无相。无倒究竟无倒所缘名为实际。圣智所行名为胜义。与此解同。三乘妙法所依相故名为法界。界者体义。但妙法依。性者体义。一切法体故名法性。湛然离倒名不虚妄。余随所应一切当知如体法等。佛地第七有六名。实有与对法别。皆广解。瑜伽．显扬虽有名。并不如对法。不能繁引。此解第三颂上三句讫。即是胜鬘．瑜伽等无作四谛如非安立谛也。

次解第四句。

论。此性即是至说实性言。

述曰。初解二性依依他起故。此初解以真如实性简计所执性。显其颂意。

论。复有二性至故说实性。

述曰。谓相及性。性者实体。即唯真如。相亦名体。依他体故。有法相对。不明初性。以无体故。

论。三颂总显至都无自性。

述曰。初一性无。后二定有。余文易了。不烦重解。总释颂意也。

上来二十五行颂。有二二别判。一云前二十四颂明唯识相。第二十五颂明唯识性。一云二十五行颂中。初之一颂半略明能变识相。第二余二十三颂半广明能变相。释诸妨难讫。自下五颂明唯识所入之位。既说世间假说我法遍计所执诸法皆空。此假我法皆依识变。能变之识略有三种。二十四颂广为分别。即依他起体虚幻有。此虚妄识必有实体故。次前一颂明识之性。即圆成实。虽知诸法皆是唯识若相．若性。要惭修行证入圣位。故下五颂明所入位。所求大果福智无边。非少修行即速圆证。非行一行便证多果。必须三劫修无边因故。三劫者皆因位摄。即前四颂。后之一颂所求果满。即如来位。初之四颂分三劫者。初之二位是初劫摄。虽行胜行犹未证真。学行千差位有远近。故以二颂显明初劫。第三颂全。第四少分解第二劫。初证圣位见．修位差故。唯第三一颂偏明见道。地位虽长证理是等。故第四颂合明二劫。第四颂半明第三劫。就五位中。初结上文彰后所明生下五位。后举颂文正释五位。初中有三。一结上为三问。二随问略为三答。三广前所答别三问答。

论。如是所成唯识相性。

述曰。结牒上文二十四颂相。末后一颂性也。

论。谁于几位如何悟入。

述曰。为三问也。谁者问能入人。五乘不同谁能悟入　于几位者。问所经位。既言悟入几位入也。凡经时节多少短长　如何悟入。问入方便。虽知唯识如何方便而悟入也。

论。谓具大乘至渐次悟入。

述曰。此略答也　谓具大乘二种种姓答能入人。通定．不定性大根器者。非余乘也　略于五位。答所经时。十三住等略为五也。大果难感故经五位　渐次悟入。答入方便。万行难修。二果叵证。非顿方便即能入也。

论。何谓大乘二种种姓。

述曰。第三别问。别答。广前略答。于中分三。如前总释。

论。一本姓住种姓至无漏法因。

述曰。此即依前种子三义中第三正义答。未闻正法但无漏种无始自成。不曾熏习令其增长名本种姓。性者体也。姓者类也。谓本性来住此菩萨种子姓类差别。不由今有名本性住种姓。三十五菩萨地云。无始法尔六处殊胜名本姓住种。正与此同。即种姓住。

论。二习所成种姓至熏习所成。

述曰。此闻正法以去令无漏旧种增长名习种姓。菩萨地说闻十二分教法界等流平等而流故。谓大定缘如起俱时正智后生后得。后得复生大悲。大悲起化身。化身方说此法。此法故名平等流也。又法界性若能悟时。便能断生死趣大涅槃。此亦如是。又法界性善顺恶违具诸功德。此亦如是故名等流。等者相似义。流者出义。从彼所出与彼相似故名等流　闻所成等。即是三惠所成。非必新生方名为成。令种增长亦名成故。若由三惠无漏种增。何故乃言闻所成等。意显能成非唯有惠。惠俱品法亦能成故。能成既尔所成亦然。故论说言闻所成等。

论。要具大乘至悟入唯识。

述曰。此非唯一乘姓。三乘种姓不定姓者亦是此人。具大乘者方能入故。但言大乘简彼定性。及无种姓。此是未种解脱分善名本种姓。未闻无漏法令无漏种增。种解脱分善根以去名习种姓。闻无漏教为缘令无漏种增故。菩萨地说正与此同。勘彼应说。此下不解故别出之。然仁王经．及璎珞等经所说所同者如别抄会。摄论第六说。谁能悟入所应知相。大乘多闻熏习相续。已得逢事诸佛出世。得定胜解。集诸善根善修福智资粮菩萨。彼约有多功能。四种力故方能悟入。然于此中唯言具本性种姓。即彼所言大乘等也。习所成等。即彼所言多闻熏习等。即因力也。彼余三力。下入位中所须方说。故此与彼广略不同。至下当知。然具本性犹未能入。具习所成方能入故。即是摄论能入章也。无性云。用．及用具皆待作者。故问入者谁能悟入。由能入者唯是因力。有余力者是所须具。非正所须。故余三力此中不说。胜解行地发心已去未入初地名习所成故。

论。何谓悟入唯识五位。

述曰。此为问广前第二位。

论。一资粮位至顺解脱分。

述曰。此在四十心．及已前位。从初发心乃至十回向终。皆名顺解脱分。对法等说。暖等已前名解脱分。简二乘故言大乘也。

论。二加行位至顺决择分。

述曰。即在暖等四善根中。此在初劫。下文等言胜解行地摄故。

论。二通达位至所住见道。

述曰。即在初地初入地心。

论。四修习位至所住修道。

述曰。即从初地住及出心。乃至金刚无间心位。名为修道。

论。五究竟位至正等菩提。

述曰。金刚心后解脱道中尽未来际。此等五位下各释名别出体性解三劫摄。无劳预解。摄大乘说。何处悟入。谓即于彼有见似法．似义等。乃至胜解行地见道．修道．究竟道等也。彼说四位。此说五位。合此初二为胜解行地故。即是摄论所入位章。无性云。此所入境。及能入位。

论。云何渐次悟入唯识。

述曰。此问广前第三入法用。

论。谓诸菩萨至能深信解。

述曰。此初二句亦贯通下。此初二位以道为位。即分出体。后三以分为位。即通出体。资粮位中能深信解。虽亦伏．除未多分故少而不说。信解初增但名信解。至下当知。

论。加行位中至引发真见。

述曰。初伏所取。次伏能取。伏令不起故名为除。非离伏时别名除也。至下当知。

论。在通达位如实通达。

述曰。方起无漏现行二智。证实相．性故。

论。修习位中至伏断余障。

述曰。十地行多时劫长远念念进习。名数数修伏余烦恼断余智障。此等位中虽亦修证余行．余法。唯识为本方修余行。故但言唯识。

论。至究竟位至唯识相性。

述曰。全出二障功德智慧无不周备不同小圣故名为圆。无阙少故简二乘也。其福．智二清净极胜无有能过。不迷不闇故名为明。此简菩萨。第十地菩萨虽皆遍有可名为圆未清净故。如罗网中观月等故不名为明。能尽未来化导一切。复令悟入唯识相故。显非自济成已度人故名法轮。轮者转义。摄大乘说。由何能入。由善根力所任持故。三种练磨心断除四处障。无性云。此即入因。谓由何因于此能入。故摄论云由何云何而得悟入等。无性云此能入具。彼在此论资粮位中。彼论四寻思等所作方便．所入．入喻。及下初顺解脱分．名事互为客等．寻思．寻思果．教授二颂。在此加行位中。彼悟入唯识性故悟入三性。入极喜地等。入唯识所须。即此见道。彼论已入于地得见道已入唯识。于修道中云何修行等。入因果分。修差别分。及三学分。是此修道。彼论果智。果断分。是此究竟道。然摄论十分所有。并此论有。如前已叙。菩萨地四十七八住品中说有十三住。四十九地品说有七地。皆是此中五位等摄。十三住中前十二住即菩萨位。今此五颂前四颂摄。第十三住是如来住。即如来位。今五颂中第五颂摄。十三住者。一种姓住。是此所言本性住种姓。未入僧祇。四十七说。谓诸菩萨性自仁贤。性自成就菩萨功德菩萨所应众多善法。于彼现行亦有显现。由性仁贤逼遣方便令于善转。非由思择有所制约。有所防护。住此住中任持一切佛法种子。于自体中已具足有一切佛法一切种子。性不能起上．烦恼缠。造无间业或断善根。广如种姓品说　云何菩萨胜解行住。谓诸菩萨从初发心。乃至未得清净意乐。所有一切诸菩萨行皆此住摄。当知前住于余十一菩萨住。及如来住。唯有因转摄受彼因。于余菩萨住。尚未发趣未得未净。况如来住。住此住中普于一切余菩萨住。及如来住皆名发趣。然未得净。于自住中名趣。名得。为令清净而修正行。于前住中虽修诸善。性仁贤故为之非为菩提故作也。未名发趣故不入僧祇。此住所修皆名发趣。故与前别。此位思择力胜。所作加行以分别惠。未得坚固相续无退菩萨胜修。此说无漏修惠不得。非有漏修此位不得。或此说初发心时。十住菩萨八相成道。既不得修如何得有如是神通。如于胜修于胜修果无碍解．神通．解脱．等持．等至。亦未能得。未超五畏。谓不活畏．恶名畏．死畏．恶趣畏．处众怯畏。有三处妄失。一失念于五境颠倒。二失念于受生妄前生事。三于所受持法久作久说有所妄失。或具聪惠为他说法勉励而转。如闇中射或中不中。或于菩提虽已发趣而复退舍。或时舍戒。或利有情而生厌倦。利益安乐未广大无量。于一切菩萨学中未能普学。菩萨相中未皆成就。在家．出家二分菩萨正加行中未等显现。于此所说诸行状相。下忍转时上品。中忍转时中品。上品转时下品。渐轻微故。入初地时此一切相皆无所有。一切相违白法显现。乃至广说。皆第二住摄。即是此中资粮．加行二道。五颂之中初二颂摄。以彼论言从初发心。乃至未得清净意乐是胜解住。论说清净意乐菩萨住是初地摄。故知四善根亦初胜解行住摄。既尔即显是初劫摄。论说此住初劫摄故。至下当知。此与璎珞经二种姓别。应如别会。中边中卷对治品中。明念住等修之分位。即念住等在解脱分。如别应知　第三极欢喜住。亦名净胜意乐住。即初地摄。此少分是见道。即五颂中第三颂。除住地．出地心故　第四增上戒住。即第二地　第五增上心住。即第三地　第六觉分相应增上惠住。即第四地　第七诸谛相应增上惠住。即第五地　第八缘起流转止息相应增上惠住。即第五地　第八缘起流转止息相应增上惠住。即第六地　第九无相有功用住。即第七地。以前第二劫摄　第十无相无功用住。即第八地　第十一无碍解住。即第九地　第十二最上成满菩萨住。即第十地。即第三劫　四十八说。又即于此一一住中。经多俱胝百千大劫。或过是数方乃证得。及与成满。然一切住总经于三无数大劫方乃圆证。谓经第一无数大劫。方乃超过胜解行住。次第证得初地。此就恒常勇猛精进。非不勇猛勤精进者。复经第二无数大劫。方过初地乃至有加行有功用无相住。次第证得第八地。此即决定以是菩萨得净意乐。决定勇猛勤精进故。复经第三无数大劫。方过八地．九地证第十地。故知四善根初劫所摄。未名净胜意乐地故。摄论第七云。有五补特伽罗经三无数大劫。谓胜解行者经初无数大劫修行圆满。清净增上意乐行．及有相行．无相行补特伽罗。于前六地。及第七地。经第二无数大劫修行圆满。即此无功用行补特伽罗。即第八地至第十地。经第三无数大劫修行圆满。此论下文四善根亦是解行地摄。故知初劫所摄。古人难云。初禅方便非欲界摄。初地方便非初劫摄。应为质言初地方便非初劫者。初地方便非凡夫摄。若言未证真故非圣者摄。应言未证真故非第二劫摄。又彼难言大庄严论．对法第十一说。四善根初劫满已修习故。可非初劫者。应反诘言。且如璎珞经云百劫修千三昧。千劫学佛威仪。万劫化现成佛入大寂定。是等觉菩萨。言三大劫满已。何故不是佛地摄。又此论四善根中。亦言初劫顺解脱满已修。岂即彼非胜解行摄。满心修相好。亦是劫中收。满心修四善根。定是初劫所摄。广成立此如对法第十一抄。四十八说。有二无数大劫。一者日夜月等算数时无量。故说名无数。二如前说超过一切算数。名无数大劫。若说前劫即经无量无数方证菩提。若说后劫但三无数方证菩提不过此量。如璎珞经下卷说。八百里石净居天衣拂尽。名一大僧祇劫。若上上精进。或转众多中劫。或有转多大劫。决定无转无数大劫。即释迦菩萨所超量中劫也。一小三灾劫增咸劫数。释迦菩萨超九劫由翘足故。或言更超十二劫。报闻雪山偈故。或超十一劫。投身饿兽故。如别抄会　此时长远何日成佛。处梦谓多年。如摄论广说。此后九地全初地少分是修道。即五颂中第四颂摄。然已前十二住并是因位。第十三最极如来住即究竟道。如来地摄。即五颂中第五颂摄。果位所收。此后十一住下论广解。不能预述。

有差别者。对菩萨地．及十地经。下自广解。最初二住虽论有文。然不广解此行相故。今别出之。种姓住即以一切佛法一切无漏种子为体。未起现行无漏．有漏趣向心故。即通五蕴种子为体。五法中正智。据三性中依他．圆成二性摄。常．无常漏．无漏别故。第二住以一切佛法无漏种子。有漏随顺一切现．种功德为性。起顺趣心故。此等引证者如前已说。未证真如唯以有无为体。次十住此论以有为．无为无漏功德为性。证真如故。今亦取一切未曾得世间功德顺趣者为体。三十二相等。非皆无漏。正智．分别．真如．及相为体。二性如前。如来住以有．无为无漏功德为体。下十地三身等中自当解释　辨差别者。胜解行住。于菩萨修所作狭小。有缺不定。所得有退。极欢喜住所作广大。无缺决定。所得不退。乃至三种增上惠住亦尔。即前六地行相皆同。从初无相住即第七地。乃至成满菩萨住所作无量。无缺决定。所得终无退转。又胜解行住。于无相修发趣。六地以前获得。七地圆证。第八地清净。第九．十地于无相修果。当知领受得诸功德。乃至广如彼论等说　言七地者。前六菩萨。第七一种菩萨．如来杂立为地。一种姓地即种姓住。二胜解行地即胜解行住。三净胜意乐地即极喜住。四行正行地即增上戒。乃至有加行无相住。五决定地即无加行无功用无相住。此地菩萨堕在第三决定中故。六决定行地即无碍解住。七到究竟地即最上成满菩萨。及如来住。既知地．住而相摄已。地摄五颂准住应知。此等诸义下既广解。不劳预说。

论。初资粮位其相云何。

述曰。此下别解。然前三问初能入人自．下不解。已略辨故。非本颂故。其所入位。所入法用。下别解释。然此二种各五不同义意既同。各合解释总为五也。此中五段不假分科。今初段中。初问。次答。此即问也。

论。颂曰至犹未能伏灭。

述曰。答也。初颂。后解。下逐难解。易处不言。

论。从发深固至资粮位摄。

述曰。此解初位始终分齐。于中有二。初别释颂文。后此位未证唯识真如等下。显位修行。初中又二。初略解颂文。后广二取随眠。即是二障。初中复二。初释上二句。后释下二句。文至当知。摄论云。清净．增上力．坚固心胜进。名菩萨初修无数三大劫。大菩提心以善根为其自体。以大愿为缘不退屈。为其策发方能发起。故善根力名清净力。是因。能降伏所治故。大愿力名增上力。是缘。常值善友故坚固心升进者虽遇恶友方便破坏。终不弃舍大菩提心。所修善法运运增长。大菩提心坚固不退。齐此方名初劫之始。此言深者。即清净．增上力。固即坚心胜进深固即是大菩提心　唯识真胜义性者。简前三胜义。非胜义胜义故。即是真如。顺决择位识作唯识观。求住唯识真胜义性。此位未能伏除识相。未名求住真唯识性。即地前四十心皆是此位。然彼已前或十万八万．六万．四万．二万．十千劫等皆不入此位。未名清净增上力。坚固之心未升进故。

此出初道位分齐已。释上二句颂讫。此当释名。

论。为趣无上至胜资粮故。

述曰。初释资粮之名。望菩提为号。菩提因之初位。资益己身之粮方至彼果故名资粮。此即依自利释名。为出生死得大智故求菩提也。然前第七末增上缘中。解资粮位亦有未知当知根云。能近资生根本位故者。从久修者邻近为名。此说初行多求果故。亦不相违。

论。为有情故至顺解脱分。

述曰。次解顺解脱分名。为有情故勤求解脱。望涅槃为因。涅槃名解脱。如常所谈。勤求于彼此行不违故名为顺。分者因也。支也。彼顺决择分言分者。即决择是分。即择法觉分。分者支分义。顺彼决择分故。名顺决择分。今言分者因支义。是解脱之因。因之一支。故名为分。即顺体是分。顺彼解脱之分。名顺解脱分。此依利他为因。为度有情乃求解脱。然求菩提利他义显。勤趣解脱自利义增。然于菩提有自利之谈。涅槃致利他之义者。盖欲以彼显此菩提亦利有情。以此显彼涅槃亦能自利。文影于此义贯于彼故也　问何故顺解脱分分即是顺。顺决择分分体非顺　答决择体是有为。决择可体即分。体有多分故。涅槃体是无为。解脱彼非是分。体非一．多故　又解解脱者即胜解数。缘解脱解脱苦名解脱。因中印境为名乃名胜解。在果出苦为因故名解脱。若依此释解脱即分名解脱分。分义非顺与决择分同。然彼望惠为名。此望胜解为号今为此解即无前难。

上来虽出位体分齐。释位二名不同。总是解释资粮位讫。此解渐次悟入唯识之时初位渐次。释颂下二句。

论。此位菩萨至修菩萨行。

述曰。此出四力。摄论第六云谁能悟入中。大乘多闻熏习相续。此乃因力。简二乘等种姓多闻。即前所说本．习二姓。彼云已得逢事无量诸佛出现于世。即善友力。彼云已得一向决定胜解。非诸恶友所能动坏名作意力。彼云已善积集诸善根故。善修福智资粮菩萨。名资粮力。由前无间所说三因已善积集诸善根等。世亲云。第一力为因。第二力为缘。第三力能修正行。第四力由积集善根名资粮菩萨。如是名由作意力。善修福．智二种资粮。能入十地名依持力。此四望二乘性。恶友缘。任运心。下资粮。以皆胜故名四胜力。此位依此四力。于唯识义虽深信解。而未能了二取皆空。一切多住事相散心行诸粗行。名住外门修菩萨行　问华严第九十住品颂云。第四生贵真佛子。从诸贤圣正法生。有无诸法无所著。舍离生死出三界。彼经第十又解十住初心菩萨。余住亦尔。颂云。清净妙法身。应现种种形。犹如大幻师。所乐无不现。或处为众生究竟菩萨行。或复现初生。出家行学道。或于树王下自然成正觉。或处为众生示现入泥洹。如何此文言多住外门修菩萨行　答此第四住菩萨作十种观法。第七观业。第八观果。折伏现缠。不依见道等所有无明。更造恶业令后果起。名为舍离生死出于三界。定当能出非时已出。今依外门修菩萨行。亦不违也。又此十住菩萨。亦有少分依有漏定能现八相度脱有情。以十住初发心住中。分得十力学于十法。第十法者为苦众生作归依处。此住已去彼诸菩萨。展转增胜能行八相。然多起散行。少能入定作真如观。名多住外门。不说彼菩萨唯住外门也。亦不相违。

论。故于二取至二取现行。

述曰。由此事故二取现行为能熏习所引随眠。犹未有能伏灭此二随眠之力令彼不起二取现行　问华严经第十卷解十住菩萨中。云除灭诸烦恼。永尽无有余。无碍寂灭观。是则佛正法。云何此言未伏二取　答彼依伏因邪教．邪师所起不共无明伴烦恼类说尽。非尽一切自分别生烦恼。及俱生烦恼　又说佛法功力能灭一切烦恼。非十住位已能灭一切烦恼　下此论文资粮道中。于分别二取虽渐伏灭。未全伏故。缘起经云内法异生不放逸者。我不说为无明缘行故。

因自分别不共．相应无明见道等者此位能伏。今说不伏谓因邪教所起。及俱生等全分为论　又但总言。多分未能名为未伏。非少亦未。论下文云。于加行位始方能伏分别二取。因邪教者于资粮位亦有起故。瑜伽论说胜解行菩萨。于三处妄失犹起烦恼。或时舍戒。所说诸法如闇中射或中．不中。故此位中自分别烦恼未尽。

正释下二句颂。

论。此二取言至所取性故。

述曰。颂二取言。显二取取。非即二取名二取也。但只二取名二取者。有非执二取种。岂亦伏耶。又相分等非必可伏。故执二取为实有等之取方名二取。

论。二取习气至烦恼障种。

述曰。二情取之种名彼二取。随眠何义。随逐有情常在生死。眠伏藏识不现余处。故名随眠。或随增过故名随眠。随逐有情多增过失。故名随眠。何故眠者乃是增义。如人嗜眠眠即滋多。故过失增是随眠义。前当性彰名。后从喻为因。与萨婆多别如别抄。即二障种也。

论。烦恼障者至诸随烦恼。

述曰。上解本颂讫。下第二解二障中。初出体释名等。二见．修分别。三约人分别。四约有．无漏道伏．断分别。五结归颂文。先解烦恼障中。初出体。后释名。以萨迦耶见为首由我见为本生诸烦恼。我见若无烦恼随断。见．修二断。其义亦然。或虽所生之惑先除我见未灭究竟尽位由我见断余方断尽。此依九品虽别断。断八品等时不断我见。烦恼先断说。以我见无品数。全离欲方断故　又解既所生惑有多品数。能生之见定然亦有九品。即随离九品欲我见渐断故。根本断时余亦随断。此中不言我见言萨迦耶见者。若言我见不摄我所。梵云没曳达利瑟致。此云我见。梵云萨迦耶。此云不实移转身见。即摄我所。为显此中摄我所故言萨迦耶　百二十八根本烦恼者。见道所断欲界四十。上界各三十六．并修道十六。有一百二十八种。

及彼等流诸随烦恼者。即二十种。或复更多。如前所引摄事分说。此出自体性。若眷属及余心．心所等五蕴为性。佛地第七说。若此所发业所得果皆摄在中。皆以烦恼为根本故。彼论通远眷属皆假名障。今此据自性障即不取业．果。若不尔者无明所发．感善三业。及果。应是染性。应是障体。既不尔者故今此文为胜。

论。此皆扰恼至名烦恼障。

述曰。此释名也。唯障涅槃所障增故。

所知障中初出体性。第二释名。第三八识分别因破异执。第四三性分别亦遮外计。第五释外妨难。

论。所知障者至爱恚慢等。

述曰。亦以法我我所执为首生余障故。如前第一卷解。

见疑无明爱恚慢等者。此出体性。此之头数亦与烦恼障同。若烦恼障俱必有所知障故。然烦恼粗有多品类可易了知。二乘所断。唯是不善有覆性故以数束显。今此所知障细下无多品类极难了知。唯菩萨断。亦是异熟无记所摄故不显数。其实法执无离无明故必有数。又显法执无明。五住地中唯一住摄。前障四住地摄。故不显数　若尔何故不言诸随烦恼　既言慢等等取随惑。佛地亦同。此出自性体。若眷属者。佛地云。诸心．心所。及所发业。所得果。皆摄在中。皆以法执无明为根本故。此中果者谓等流．增上．士用果等。除异熟果。不感执故。

何名所知障。

论。覆所知境至名所知障。

述曰。二释名也　所知境者。谓有为．无为　无颠倒性。谓真如理。由覆此境令智不生能障菩提故名所知障。此即释名。此望所障增者以得名故。下转依中自当解释　前烦恼障烦恼即障。此所知障障于所知。前当体彰名。持业释也。此所障受称。依士释也。

论。此所知障至彼微劣故。

述曰。三八识分别因破外执。第八识名异熟识。何以不俱。彼异熟识是微细劣弱故。此法执望彼粗而强故。此是能熏故彼非也。安惠等师执三性心皆有法执。此识唯异熟故。唯异熟性中破之。

论。不与无明惠相应故。

述曰。诸论但说此第八识唯五数俱。法执必惠。及无明俱。惠能计度。无明迷故。佛地论说。有义法执及无明。遍三性。有漏心品。及二乘无漏心品。皆不了达法无我故。皆似相分．见分起故。前卷已说。此障中无。但护法师伏遮彼计。若言法执何藉惠俱。

论。法空智品与俱起故。

述曰。菩萨法空智品。许与此第八识俱起故。第七有法执。法空智起即不行。第八法执有。法空智起此应灭。既八现行与彼俱起。定知第八无法执俱。量云。第八识等。定非法执品。法空观品与俱起故。如佛第八识　若言因中法空观起第八许断。即无漏法无所熏故佛何得成。不可言熏镜智俱识。非无记故。犹未得故。第八异熟既尔。余识异熟应然。然今七识总合为法。又下异熟心许是法执故。不可为例。于佛地论此论胜也。

论。七转识内至如烦恼说。

述曰。无离烦恼别起执故。故数与彼烦恼等同。七识之中根本有四。随惑有八。及别境惠。有十三法。第六识有一切。五识有根本三．随惑十。与十三法俱。

何故五识无见．疑等。

论。眼等五识至皆容引起。

述曰。无计度分别故。法见．疑等定不相应。等者等取随中诸惑。与此五识不俱起故。即忿等十全．余十少分。计度分别之所生者。五识皆无。非无见道所断诸惑名无分别。就见道中无缘邪友师。自分别诸惑。而实非无意识所引见道诸惑名无分别。对法等云分别起者见道断。既许五识中惑通见道断。则有分别之惑。然非自力生。为意所引生故。故论云余由意力皆容引起。余者即见．疑等余。佛地论说。五识虽无见等。由意识引有非见所摄爱恚等起二障所摄。今此意说。加彼自力分别惑余。为遮外计执五识中惑唯修道断故。

论。此障但与至无记性故。

述曰。四三性分别遮外计门。瑜伽第五十九卷说。欲界烦恼一分是不善。及余上二界是无记。即是无明唯通不善．无记性故。不言通善。如何乃言善心中有法执。法执必有无明俱故。对法第四亦言欲界烦恼能发恶行是不善。余是有覆。如何乃言无明通善。

若彼救言生死有漏皆不善摄故必有无明者。

论。痴无痴等不相应故。

述曰。若尔善心既有无痴。此执有痴。痴与无痴不相应故。如何可说善与不善。痴．无痴等定不相应。相违法故。如无贪．贪等。不可言此执心无无明俱。如人执心无明俱故。彼复有执第七识中唯有我执无法执故。如前第五卷解。璎珞经云。善心有不善是外道义。今遮于彼。

因解二障宽狭。

论。烦恼障中至为所依故。

述曰。烦恼障中此障必有。法执体宽故。烦恼障狭。彼定用此为所依故　何故用此为所依也　答此通粗．细烦恼所缘必是法故。彼唯是粗。有法执时非必有故。胜鬘经说。世尊于此起烦恼刹那心相应等。乃至若复过于恒沙。如来菩提智所应断法。一切皆是无明住地所持所建立。如诸种子皆依地生建立增长。若地坏者彼亦随坏。若无明住地断。诸所应断皆亦随断。璎珞经下卷说亦同之。由此问言。若有烦恼障皆有所知障耶。应顺前句答。若有烦恼障定有所知障。

若尔必俱应二障体各有差别。第七识等应二执体俱。是二执故。如二执用。

论。体虽无异而用有别。

述曰。体不相违可唯一体。用义分故可说有别。同一种生用分成二。如一识体取境用多故。

又何以知者。

论。故二随眠至断或前后。

述曰。此中二障随三乘圣道有胜有劣。断或前后。若望二障行相相对。即烦恼障粗。所知障细。若望圣道断即不定。或有先断烦恼障不断所知障。如二乘等求涅槃故。或有先断所知障不断烦恼障。如住．出初地等十地菩萨。此依种说。不依粗重。趣一切智故。或有亦断烦恼．所知二障。谓入初地。金刚心菩萨。此依种说。若依粗重十地皆得。得二果故。故须双断。俱非谓诸异生。不断三障粗重．种子故。以上皆由不定前后故复言或。种随现行体一体异　又烦恼障中自类九地。可有粗．细先断粗后断细。其所知障不可依地而立品数。但依所障辨能障粗．细。有初地修道断有顶所知障而欲未尽。第二地等亦复如是。不可依地而立品类。但由圣道故复言或。

问此既无记中何无记摄。

论。此于无覆至障大菩提故。

述曰。余三无记势力薄弱不能覆所知。不障菩提故。若异熟生势力强厚。通作意生计度所起。能覆所知障菩提故。从异熟起名异熟生。非业果也。虽与不善．有覆俱。不障二乘但名无覆。

此名无覆望何人说。

论。此名无覆至亦是有覆。

述曰。不覆二乘转依果故。二乘无学可现行故。非彼无学说染现行故名无覆。若望菩萨亦是有覆。覆所知境障菩提故。亦彼二乘通无覆摄。故于菩萨乃有亦言。然破计中佛地论说。有执不可导彼空智。异熟心非所熏。能遍计唯意识等。已如前卷遍计中解。此中不说。佛地论说。前师难云。若善．无覆无法执者。何故不能了达法空。后师质云。亦无我执云何不能了达生空。彼言第七识人执俱故。今言我亦尔。第七识法执俱故。二难既齐。然前师不许第七识中有法执不尔。违自比量。法空．我空二难齐故。既有相．见分何故非执者。如前卷解。

此总第四三性破计分别讫。自下第五释诸违妨。

论。若所知障至无明住地。

述曰。此外人难。何处经说。胜鬘经说。不依璎珞经。非极成故。以分段生死故。说阿罗汉我生已尽。得有余果证名梵行已立。凡夫人．天。七种学人所不能辨名所作已辨。所断烦恼更不受后有。名不受后有。非尽一切烦恼。一切受生说不受后有。有无明住地．变易生故。烦恼有二。谓住地烦恼．及起烦恼。住地有四。谓见一处住地．欲爱住地．色爱住地．有爱住地。起者无始无明住地。此住地一切上烦恼依。若烦恼种。比无明住地。算数譬喻所不能及。五住地中无明住地其力最大。恒沙数上烦恼依。亦令四烦恼久住。二乘智所不能断。唯如来智之所能断。即无明种子亦言种类。即五门种类当无明种类也。

即通见等。何故彼经唯说无明为所知障。

论。无明增故至非无见等。

述曰。此论主答。今此住地无明增故总立无明。非无见等所余烦恼。何以名增。一者体增。虽余烦恼有俱．不俱。无明皆有为此障故。如二乘无学等。非必有余烦恼俱故。二者用增。迷一切境障一切智不令得佛果非如烦恼故。三难断增。要上上道方能断故。故名为增。

论。如烦恼种至慢无明等。

述曰。此以例解。如烦恼种见．修皆有。然分别起者立见一处名。岂分别中更无贪等。修道之中唯说于爱岂无嗔等。然初唯见。后唯说爱。既见所断见力偏增。分别之首故。修所断爱力偏增。润生惑故。法执住地无明力增故。唯说无明非无余也。此五住中。初唯见道所断烦恼障。次三修道所断烦恼障。后一见．修所断所知障。初迷谛理胜。一处为言一处断故。次三有品迷事．理惑。约界论之。后一障智总名无明。无品数故。无有别迷谛行相故。地者依止。种子与现行为依。名之为地。此约数．种断名之为地。品等门分别五住地别可知。总是第一出二障体。释二障名讫。古云此五住地如四流体。三界烦恼等。一切无明名无明者。不然。此文为正。

论。如是二障至修所断摄。

述曰。明二障中第二见．修分别。俱生分别既通六识。分别起者见道所断。粗易断故。六识之中俱生起者修所断之。细难断故。前言五识随意引生。即成分别．俱生之惑。如五识中烦恼障说。无违理失。即初地中断五识惑二障并得。

论。二乘但能至菩萨俱断。

述曰。三约人分别。二乘但能断烦恼障等。求解脱故。所知之障彼故。菩萨俱障。二果别故。由作意故断有先后。后中定障二乘亦断。小故不说。

第四有．无漏道伏．断分别。

论。永断二障至通有漏道。

述曰。伏烦恼时此俱法执亦不起故名伏法执。非别起伏道。或见道前加行智伏。诸论或说有漏诸道不能断种。有相缚故。粗重缚故。不证理故。无漏不尔故。

自下第五结归本颂。

论。菩萨住此至未能伏灭。

述曰。二粗现行虽有伏者。即伏多分分别之粗惑。因邪教思惟者皆伏。自思惟者未尽。下四善根等方尽。而细分别者。及二障中若粗．若细所有随眠。由能对治止．观力微未能伏．灭。初起止．观未胜顺心。不如四善根中。能伏二细分别现种。其俱生现．种皆少亦能伏。次加行位。及第十卷皆有此文。此中伏言非为六行。修习势力制之不起。令彼不自在。是此中伏义。下准此知。菩萨不断下界地惑起定生上故。又约十地分别断之法用等。下自有文不烦预述。如中边上卷说此二障诸障相摄。

论。此位未证至解行地摄。

述曰。以上解颂讫。自下第二辨位．修行。此即辨位。后明修行。摄大乘论说五道为四。谓胜解行地。见。修无学地。今以此即彼。四地中何地。十三住中何住。此位依胜解修行。亦解行地摄。论言亦者亦顺决择分。彼是解行地。此亦是故论有亦言。胜解者即决定义。散心决定意解思惟未证解故。亦言至下当知。

论。所修胜行其相云。

述曰。下辨修行。初问。次答。虽言胜行何者为胜行。

论。略有二种至余名为福。

述曰。下答。胜行有二。初显二种行。后明德行。辨二行中。初辨福．智行。后辨二种利行。惠为体者是智。非惠为体名福。此克性出体。即十力．一切智是智。余中有福。五十七二十二根中。虽与诸文不同。且佛十力。惠根．具知根摄。唯是智。四无所畏。五根．具知根摄。通福．智。诸相．随好。舌根．及四．根依处。谓身根．男根．眼根．舌根依处。合四根所摄。即唯是福。三不护。如无畏。三念住。非根摄。无贪嗔所摄。即唯福。大悲。无嗔痴所摄。无忘失法。如力。一切种妙智亦尔。唯是智摄。永断习气。非根。六根所证。菩提分中。四念住。根．力．觉支．道支少分。是智。四正勤。四神足。根．力．觉支．道支少分。是福。余唯福非智。余应准知　由此诸功德种门总为论中应作四句。唯是智非福。谓十力．一切智．一切种妙智．无妄失法．四念住．愿．智等。有唯是福非智。即诸相．随好．三念住．大悲．四正勤．四神足等。有亦福亦智。谓四无畏。三不护等。五根．五力．七觉．八道支等。有非福非智。依事分别。或永断习气。无为功德等。余差别门功德福．智如理应思。

论。且依六种至通相皆二。

述曰。并名为福。皆名为智。与智俱行助成智业皆名为智。与福俱行助成福业并名为福。此依助伴通相出体。

论。别相前五至第六智惠。

述曰。克性出体者。前五是福非智性故。第六智惠非福性故。正智自体故。

邻近生起以出体者。

论。或复前三至余通二种。

述曰。前三唯福远智惠故。第六唯智性是惠故。余通二种即精进．定。邻近于惠亦起惠故。七十八．解深密经．三十六说亦同于此。彼解云。前三为福。第六是智。余二通二。若依精进修布施．持戒．四无量等名福。若依精进修三惠．六善巧。观四谛．缘生法等名智分。若依静虑修四无量名福。若依静虑修六善巧等名智分。谓智有六种一一分别。应知无量等。乃至广说等。此文唯三。或有前三为福。义如前说后三唯智。近生智故。或有初三．及定是福。后一唯智。精进通二。或有初三．及定为福。精进．及惠为智。策惠胜故。此并有文。后四波罗蜜唯智非福。后得智故。此中且说六。如对法第十二抄会解。上来福智一种二讫。

论。复有二种至自他利行。

述曰。随意乐力所为一切诸功德等。皆通二利。

论。依别相说至利他行摄。

述曰。菩提分等。等取禅支．十八不共法．诸相．随好等。自利行摄。然四十三说。六度唯自利。四摄利他故。四种摄事．四无量等。等取神通．大悲．不护．三念住。皆利他行摄。此中所望总聚一向多分为论。非依体性。依体性者应四句分别。或唯自利。谓相．随好等。或唯利他谓四摄等。或自他利。六波罗蜜等。布施等中亦俱利故。或俱非利。便非功德。六到彼岸下自广解　菩提分法。谓四念住．四正断．四神足．五根．五力。七等觉支。八圣道支三十七种。如对法第十抄　四摄。如大论四十三。谓布施．爱语．利行．同事。以十门分别。四无量谓慈．悲．喜．舍。如对法第十三等抄。及别抄解。四十九说。从胜解行地。乃至到究竟地。有四种菩萨行。一波罗蜜多。二菩提分法。三者神通四成熟有情行。即彼又说。三十二相．八十随好在种姓地。唯有种子依身而住。明知种姓住未入僧祇若在胜解行地。始能修彼能得方便。若在清净增上意乐地中乃名为得。在诸余地转胜清净。在如来地善净无上　又云。若诸不共佛法。下劣者先菩萨时亦已成就。至佛之时善净圆满。又此一切菩提资粮有远．有近。远者谓去菩提果远即未获得诸相．随好异熟果时在地前也。近者去菩提近。谓初获得诸相．随好异熟果时。从此已上展转清净。依此等文故知初劫中修一切菩萨行。一切菩提分法。虽少分得未名为证。未得无漏。未名得异熟果。未净胜故。

论。如是等行至所修胜行。

述曰。如是一切自他利行。皆是此位胜所修行也。

论。此位二障至勇猛不退。

述曰。此文初总　练谓陶练。磨谓磨莹。即修治义。

论。一闻无上至修诸胜行。

述曰。摄论第六说入因中。三种练磨心。断除四处。缘法义境。止．观恒常殷重。加行无放逸故。此中但有三练磨心。初练磨心中云。广者无边。大者无上。深者难恻。远者时长。彼既丈夫我亦尔。不应自轻而退屈。第一练磨心广深退。第二练磨心难修退。文皆可解第三练磨心难证退　引他粗善者。诸有障善名为粗善。谓行施等。彼于命终即便可爱一切自体圆满而生。我有妙善无障碍善。云何不得一切圆满　圆满佛果者。即转依也。以深妙故。功德备故。诸佛转依难可证也。彼皆广解无别义趣。意与此同故不烦引。初且举菩提。后且举转依。论实皆同　除四处者。一离二乘作意。二者疑离疑。三离所闻思我．我所执。四断除分别。缘法义境缘似法．似义等。如彼广说。

论。次加行位其相云何。

述曰。此问起也。

论。颂曰至非实住唯识。

述曰。下答也。

论曰。菩萨至世第一法。

述曰。自下长行有十。第一显位所由。第二释位总名。第三出位所修法。第四释四法地名。五解本颂文正明此位犹有所得。六此位于彼相。及粗重缚分别．俱生伏．断解释。七此位所观之境。八所依何地。九界趣分别。十七地分别。此第一也。总即结上所已行行。由得见道复修此行。应列其名。然此是初僧祇满心修习。故云先于初无数劫。乃至广说对法．庄严论亦云。谓诸菩萨已善积集福德．智惠二种资粮已过第一无数大劫。已闻随顺通达真如契经等法。持也。如理作意任也。发三摩地。镜也。依止定心思惟定中所知影像。观此影像不异定心。乃至广说。明也。由行如是。乃至舍离二种能．所取故。证无所得正入见道。舍离一切粗重得清净转依。依也。前四是地因。第五是地果。亦言过第一劫满。已修四善根。即初劫满心修习。如前已引璎珞经等为此证讫。伏二取相下文自述。

论。此四总名至决择分故。

述曰。此即第二释顺决择分名　真实决择分。决择是智。即择法也。决择即分名决择分。决简疑品。彼犹豫故。择简见品。彼不择故。疑品择而不决见品决而不择。故此智品名决择分。分是支因义。即择法觉支。谓在见道。此无漏故名为真实。为有漏者非真实故。此暖等四顺趣彼分名顺决择分。顺趣者行相同彼。故名为顺。欣求往彼故名为趣。此中行相既与彼同。复求证彼故名顺趣。前顺解脱分。既初发心求究竟果。故远从彼以得自名。此顺决择分邻近见道。欣远之心不如始业。故从邻近以得自名。

论。近见道故至无加行义。

述曰。此释异名。位名加行道。近见道故。即是见道之加行故。旧言方便道。今言加行。显与佛果善巧差别。因中行未圆足。所行必须加功求后胜果。果上万行既满。所行唯是方便利益有情。显此二别此名加行。然五道中此独名加行。以近见道故。非前资粮无加行义。显前资粮亦名加行。对法八说所有资粮皆加行道。有加行道而非资粮。此四善根非资粮道。加功而行初位亦名加行。近见道说独此得加行名　问资益后果己身之粮。唯初独名资粮。加功而行求果。四善独名加行　答资粮远望大果。最初独名资粮。加行万行加功故。初亦名加行　问加功而行万行。初位亦得此名。四善亦望大果资粮亦通此四　答初位发心最猛。四善不名资粮。万行加力方行。初位亦名加行　问初位心猛独名资粮。四善近见独名加行　答以近见道名加行。初位不得此名。加功万行方行。初位亦名加行。故于五道中。四善独名加行者。近见道义。故彼初位不得此名。加功而行。初位亦名加行。此不齐解　若齐解者。此四善根果之资粮亦名资粮　而彼论文依多住外行福智行约最初说　若尔见道等亦应名资粮　果之资粮故。从增得名但名见道。不可名资粮。故知从增得名。既名加行不可名资粮。义准成故前解为胜。二释位名讫。

论。暖等四法至初后位立。

述曰。自下第三位所修法。初二位寻思观。后二位实智观。此文总也。此寻思．如实智体性者。对法第十一说推求名等者。推求是观察义。即唯是惠。无性云。推求行见方便因相说名寻思。了知假有实无所得决定智方便果相名如实智。即唯加行智为体。此约推求行增出体。若并相应增者。五根．五力为体。及俱有者五蕴为性。定俱有戒为色蕴故。七十三云。四寻思者。五事中如理相应分别总摄四种。则唯有漏。四如实智一切皆是正智所摄。即唯无漏。七十二说五事中。相通有漏．无漏。二唯有漏。二唯无漏。真如是真智所缘名无漏。非漏尽相义。正智漏尽对治义故名无漏。摄论第六云。由四寻思．如实智故。于似文义意言。便能悟入唯有识性。彼卷又云。四寻思在暖．顶。实智在忍．第一法中。此论亦同。即如实智亦有漏摄。四十八卷第十住中说。住此住中得无生法忍极清净。此复云何。谓诸菩萨由四寻思。于一切法正寻思已。先时获得四如实智。如实了知一切诸法。尔时一切邪分别执皆悉远离。于现法中随顺一切杂染无生观等。乃至广说。此如实智始从胜解行住。乃至有加行有功用住。未极清净。今此住中已极清净是故说言无生法忍。即如实智名无生忍体。然今实义。寻思唯有漏。唯加行心推求。非根本．后得智故。如实智通有漏．无漏。通加行．根本．后得智故。此唯忍可是果。彼唯加行是因。七十三中唯依无漏说为无生忍体。不言通有漏。余处据实通有．无漏　未印可位名为寻思起忍印时名如实智。中忍虽亦观无能取。犹未印可。而前有印亦名实智。非是寻思与寻相应。不尔上地应无暖．顶。三十六说。愚夫于此四如实智。加行阙故。不现前故。便有八种邪分别。能生三事。能起有情．及器世间。若了知时便除八分别等。此等义门如显扬论第六卷说。

论。四寻思者至假有实无。

述曰。谓一切法名之与义。既于前位缘法义境。其中似文文名之义唯是意言。依此文名之义亦唯意言。无性第六释云。此中名者谓色．受等亦摄名因名果等寻思。名因者谓字．字身．多字身．及声等。名果者句．及名身．多名身．句身．多句身等皆名之果对法第十一云。谓推求诸法名身．句身．文身自相皆不成实。名召法胜。但说寻名。义者如名身等所诠表得蕴．处．界等。若体．若义总名为义。以义宽故不说自体。推求此能诠．所诠定不相应。此中唯观妄情所执能诠．所诠唯意言性。意言之中依他文义不说无故。即依所取能诠．所诠。今观唯是意言性也。对法等说。此在暖．顶位。此位唯观所取无故观计所执无。非依他也。不尔即成颠倒心故。依他是有观为无故。无性云。寻思依名所表外事唯意言性。思惟此义似外相转实唯在内故。不无依他内文义也。此二唯有内法。假名有文义外法故说唯假。此即观一切有为．无为皆义中摄。此遍一切诸有法也。依此二法观其自性心外亦无。唯是假立如我．法等体差别亦尔。如无常等义。无性云。证知四种虚妄显现依他起摄。了达四种遍计所执皆不可得。三十六真实义品云。此诸菩萨于彼名．事。或离相观。或合相观。成合相观故通达二种自性．差别二种假立。依离相观别观二种之自性故。

既先加行起四寻思。四寻思已必有智果故。次辨智果。

论。如实遍知至名如实知。

述曰。前四寻思观计所执四境离识非有。唯观所取无未观能取。此如实智忍可前境离识非有。所取空已复能遍知能取彼识离识内境决定非有能取亦空。了知内识及所变相互不相离。如幻事等唯识之相。知如幻已此依他上无计所执便谓二空。依此为门观彼空理入圆成实。此在四善根。唯似三性观。未证真故。前四寻思无所取时。暖是下位伏除。顶是上位伏除。以初伏除所取难故分上下位。至如实智位。下忍印无所取。中忍顺无能取观伏除能取。上忍起位印无能取。俱是如实智观下品。以久修习伏能取时但是中忍。上忍便印。世第一法双印前二空。名如实智观上品。此于地前位辨上中下。若入地已各有下上。准四十八第八地中说。即入地已去不作寻思观。唯作如实智观。已除二取不须唯观所取假有。二取无故但作如实智观。七地已前犹未清净。此体即是无生忍体。初地已得故。不须作四寻思观。

问何故诸法名．义各别寻求。名．义自性．及与差别即合观也。

论。名义相异至故合思察。

述曰。谓名．义二种。一自性同。二差别同。故合名．义二种自性。及二差别为合观也。前二是名．义。后二是自性．差别。名．义举寻求。显寻者求也。此二影有思察。自性．差别举思察。显思者察也．推也．观也。此二影有寻求故诸论言推求名．义观察名．义等是也。前引瑜伽离．合相观。离观是名．义观。合相是自性．差别。

此即第三出所修法。自下第四释四地名。

论。依明得定至故亦名暖。

述曰。明得是定。寻思是惠。故名为发。此俱时名发。如世第一法名无间定等。明者无漏惠。初得无漏惠之明相故名明得。明得之定。名明得定。此中创观四法依他。皆自心变。此乃假施设有名．义．自性．差别。实名义等性都不可得。然依他中名等名假者。法无名。名无义。无实自性．差别义故。今名名．义乃至差别岂非假也。如摄论等说明得．及暖。准此中释　行之言起。从喻为名。如日初出有前起相。谓明相等　若言惠明前起之行相亦得。今依前解。

论。依明增定至故复名顶。

述曰。顶者极义。文易可知。明相转盛故名明增。已上名诸论皆同。

论。依印顺定至亦顺乐忍。

述曰。印前所取无顺后能取无名印顺定。顺通二种。一名乐顺。二名印顺。若此三品皆名为忍。下上位中皆印忍故立印顺名。一印顺名通初及后。乐．顺之言唯在中忍。故合但言印顺定也。又差别者。下品忍名印忍。印所取无故。中品忍名乐顺。乐无能取顺修彼故。上忍起时但名印顺。印能取无顺观彼故。故合三忍名印顺定。忍者智也。印顺俱定名印顺定。初后准此解。于无所取决定印持者。是下忍位。无能取中亦顺乐忍者。是中．上忍位。顺通中．上。乐唯在中。

论。既无实境至相待立故。

述曰。遍计所执所取既无。彼计所执能取宁有。

论。印顺忍时总立为忍。

述曰。摄论云。入真义一分三摩地。即印所取无名一分。对法第八云一分已入随顺三摩地。彼论解云。一分已入者。于无所取一向忍解故。今者即下忍位。一分随顺者。于无能取随顺通达所依处故。今者即后忍位。故彼文胜摄论等名。然不如此中。彼不别分中．上忍二位故。谓中忍但乐顺修无能取未印无故。上忍印无能取故与中别。彼论虽有一分顺言。不别分乐顺．印顺故。下中上品印忍．顺忍之时合。此三位四善根中总立为忍。故论言印顺忍时总立为忍。忍通二处。谓印忍．顺忍。故合为论言印．顺忍时。此三位总名善根中忍。

论。印前顺后至故亦名忍。

述曰。名印顺者印前所取无。顺后能取无。及印能取无故立印顺名。此释三位别名。此三位忍境空．识空故亦名忍然中忍虽不印可。顺乐忍可故亦名忍。此中正忍顺忍皆名忍故。不可难言顶等位中亦顺下忍彼应名忍。初未有忍故。中忍初．后皆有忍故。故立忍名。是彼忍类故亦名忍。不同暖等。

论。依无间定至世第一法。

述曰。与见相邻双印二空。其文可解。无间即定。无间之定。二释皆得。此即别解善根体讫。此上第四释四位名。

论。如是暖顶至双印空相。

述曰。自下第五总摄上义释本颂文。总牒前义。其文易解。中忍之中顺乐忍可者。顺乐后位上品之忍修无能取。

论。皆带相故至方实安住。

述曰。心上变如名为少物。此非无相故名带相。相谓相状。若证真时此相便灭。相者即是空所执相。有依他相名空有相。谓有．空相是彼唯识真胜义性。真者胜义之异名。第四胜义。简前三故。由有此相未证真理。灭空．有相即能入真。

论。依如是义至后触无所得。

述曰。此中颂者。摄大乘说教授二颂。教授菩萨故。此分别瑜伽论颂。弥勒所作。无著故引。古云分别观论也　菩萨于定位者。显非散。资粮位中多住外门。此多在定内门修行　观影唯是心者。观内心境影离心非有唯是内心。此初位观即在暖位　遍计所执心外之境。

义相既灭除　审观唯自相。唯有内心也。即在顶位。以上总是暖．顶二位　如是住内心。知所取非有。此二句下忍位　次能取亦无。中．上忍位。合此俱印二空。即世第一法。以时少故从忍位说　后触无所得。入真见道。

此上第五释本颂。明此位中犹有所得。以下第六断二缚位。

论。此加行位至亦未能断。

述曰。相缚者。谓相分缚见分等也。如前第五卷证第七识有中说。谓一切有漏善．无记．不善等心。皆有分别相分。此相能缚于心。非谓相缚即是执也。有义八识皆有执故。相缚于见通于八识。有义不然。有漏八识有分别故。分别之相缚于见分名为相缚。非要有执。

若不执之相亦名能缚者。后得智品相分应亦能缚　答曰不然。彼后得智断漏方得。体非硬涩。非漏所增相分。非分别境。后得见分缘一切相皆为证解。有漏不然。有分别故。漏相俱故。漏所增故。非断漏证故。缘一切境非皆证解。或比量故。若善．无覆无记心中唯现．比量。其染污心亦通非量。所以相缚能拘碍见。不令明净。不令证知。故有别也。一切有漏法能缚见分者皆名相缚　若尔自证缘见缚自证耶　有义亦缚。有漏类故。有义彼非。不同见分缘于相故。彼外取故。通诸量故。此自证分缘见分时非外取故。唯是现量作证相故　若尔第八识等现量心相分。应非相缚体。由此见分亦缚自证。分别类故。不明净故。见分漏心增自证故。有漏相貌缚能观心名为相缚。非谓相者是相分也。经说所取．能取缠者。即是四分互相缚义。不尔见分便非相缚。自证缘时不名相分故　粗重缚者。即一切有漏法。大论五十八说。粗重有二。一漏。二有漏漏者阿罗汉修道烦恼断时皆悉远离此。谓有随眠者有识身中不安隐性。无堪能性有漏粗重者。随眠断时从漏所生漏所熏发本所得性。不安隐性。苦依附性。与彼相似无堪能性皆得微薄。文殊问经上卷有习气品二十四种。彼经颂云。阿罗汉习气。以有过患故。唯佛独能度。为众生归依。五十八又云。此有漏粗重名烦恼习。二乘所未能断唯有如来能究竟断。是故说彼名永断习气。是不共佛法。大论第二说。自识中所有有漏种子。若烦恼品所摄名粗重。亦名随眠。若异熟品。及余无记品所摄。唯名粗重不名随眠。若信等善法所摄种子。不名粗重亦非随眠。由此法生时。所依自体唯有堪能非不堪能。粗重所随所生自性。故佛说为行苦。对法第十说二十四粗重。所知障粗重异熟品摄。异熟粗重亦异熟品摄。领受粗重摄一切有漏受。即善受亦在中。劳倦粗重即威仪无记余无记亦摄。如此等文相违非一。然会此者如别抄说。准五十八文粗重缚即一切有漏法。漏与有漏皆粗重故。由相缚未断有分别相。故其无堪任粗重缚亦未能断。显扬十六说。由相．粗重二缚执二自性。谓执依他。及计所执。若解二缚于二自性。正无所得。及无所见。彼论唯约执心解缚。其非执心彼即不说。据增者故。彼卷又云。此依他起性。以相．及粗重缚为体云何说为依他。由此二种更互为缘而得生故。谓相为缘起粗重。粗重为缘生相缚。相缚即约现行相。粗重约种子语。论时彼体虽复皆同为缘互得。然今此文以相为现行。粗重为种。有漏相未遣。二障种不除。不尔如何此中言相未灭粗重不断。前说相缚是执二性。应细勘彼诸文相违。此中言相缚者。一切有漏相。粗重缚者。一切有漏不安隐性。与瑜伽第五十八有漏粗重同。初地分得。第八地中第六识全得一向不起。第七分无。五．八全有。粗重随应。佛地全无。显扬十九说。相缚缚众生。亦由粗重缚。善双修止．观。方乃俱解脱。此当彼解。

论。唯能伏除至全未能灭。

述曰。其此位中分别二取全能伏灭。乃至细者自分别起亦不现行。俱生二取未全伏．灭。如前所说。许少伏．灭即是现行。分别全伏。俱生少伏。若俱生．分别二种种子全未能灭。未得无漏有所得故。有分别故。

此上第六相．及粗重分别。俱生二取伏．断分别。自下第七明所观境。

论。此位菩萨至唯观安立。

述曰。此位菩萨于安立谛．非安立谛皆亦学缘。或总作一实真如。或别作二空别．总三心非安立。不唯作四谛差别观。胜鬘经说有作．无作四谛。无作四谛即非安立。有差别．名言者名安立。无差别离名言者非安立也。安立者施设义。此位菩萨。若加行不作二种观者。不能引真．相见二种生故。亦不能伏二乘者故。为入二空观真如理。正观非安立为起游观起胜进道成熟佛法降伏二乘亦观安立。然二乘者自宗。唯说作四谛安立观。菩萨不尔。今说于彼亦作人空非安立观。然不同菩萨。菩萨二空俱作。为显彼劣故不说之。又二乘者亦唯作安立。不同菩萨。菩萨行．智深广。彼不尔故。

自下第八辨所依处。

论。菩萨起此至入见道故。

述曰。六十九中通三乘说。唯依诸静虑。及初近分．未至。能入圣谛现观。非无色定。无色定中奢摩他胜。毗钵舍那劣。毗钵舍那劣道。不能入现观故。显扬十六说。现观何所依。答唯依静虑不依无色。若有于此执中间等六地皆能入现观。何处有文中间能入。若六地中能入现观。六十九中何故但言静虑。及初未至。又如何七十一六现观中。云此六几依未至依。乃至无所有处依可得。答一依非依可得。余依一切依可得。又三依五依生。一种一分亦尔。若中间禅有依入现观。应言三依六依生。以初生时智谛．及边．戒三。唯依五依生故。不说六地。明中间禅无入现观者　问何故不依中间入　答彼无明利无漏故。有明利无漏者能入故。又彼梵王居多散乱故。非纯净地故。瑜伽文言依诸静虑。及初未至。不言中间入见谛故。此中复言前方便时通诸静虑。而依第四方得成满。即最后入时唯依第四。第四禅望余禅最胜。要托最胜依入见道故。不依下地入　有菩萨功德。六十九说。虽诸静虑皆能引发。多依第四静虑。不同二乘。其欲界无修惠。无四善根．无漏故不说依入　前说二十二根中。未知当知根通无色。菩萨见道傍修得故。若彼无见道。及四善根。何故说修彼。六十九说。入见道时如先所修诸世俗智种子。由彼熏修皆得清净亦名为修。此名谛现观边诸世俗智。出见道已生起此智。即从发心已去。皆名未知当知根。见道傍修先世俗智故名此根。意显。先曾起时亦名此根。即世俗智有先时已名此根。入见道已傍修之时故名此根。非谓无色有见道。及四善根也。四善根唯色界系故。此依一义　若尔修道位应起未知当知根。种子不殊约位．行相二皆有别。今至修皆遍缘但名已知收又六十九云。见道初智生时。诸余智因由能生缘所摄受故皆说名转。此时皆不别得。故无色界无漏种子此见道时名修。是此根摄对法第十云。不修上者依二乘．不自在说。若自在先得故。修亦通无色。如类智缘。如六十九说。此即第八所依之地。二乘依五地。菩萨唯依第四。诸论通方便为论。言菩萨亦依五地。此中料简世第一法．及增上忍唯第四定。余通余地。

论。唯依欲界至非殊胜故。

述曰。六十九说。非生上地或色界或无色界。能入圣谛现观。彼处极难生厌故。若厌少者尚不能入现观。况彼一切厌心少分亦无。即无少厌心色．无色界不入现观　问若尔如何彼地圣者亦离欲　答无厌见道三界分别惑．及恶趣等厌心名无。非无有漏欣上厌下。及厌自地欣生上心。入见道时必总厌三界一切法。总缘谛方入故。此一向据入现观为论。非修道．及异生为论此论中释。余界厌心劣非殊胜故。余趣惠心非殊胜故不入见道。显扬十六颂云。极戚非恶趣。极欣非上二。处欲界人．天。佛出世现观。彼说恶趣不入现观。若受恒随极忧戚故。不能证得三摩地故。即三恶趣不入也。色．无色界亦无现观。欣掉重故厌羸劣故。是故二界．三趣不起现观。唯一欲界人．天二趣。有佛出世能起现观。末法亦得有。佛出世摄故。无佛世不得。无说法者令生厌故　若尔有佛法世发心。法灭后方成熟久已修讫得入现观不　准此文不得。无此类者故　又解亦得。此中一向作论。即三论不同合有多解。准理可知。此即第九依何界趣身分别。

论。此位亦是至真胜义故。

述曰。此亦已前资粮位也。此即第十七地分别。在何劫摄如前已说。对法第十三等并有此文。摄论亦言解行地也。此中复修持．任．镜．明．依五地。如前引对法第十一说。其余门义如下当说。

论。次通达位其相云何。

述曰。问第三位。下解见道。

论。颂曰至离二取相故。

述曰。举颂可知。

论曰。若时菩萨至戏论相故。

述曰。下释有二。初略解本颂。后广释此颂。今释上二句颂　不取种种戏论相者。不取者。无能取执。不取戏论相者。无所取相。观真胜义名无所得。

论。尔时乃名至戏论现故。

述曰。释下二句。心．境相称。如．智冥合。俱离二取。绝诸戏论故。名平等平等　真胜义性。体即真如。此但偏遮有漏。后得智亦有相。此亦离彼相戏论也。

论。有义此智至能取相故。

述曰。此下第二广释上颂。于中有四。初广正智。第二解位名。第三解见道真．相差别。第四解得见道时功德有异。然广正智中。此智二分合有三解。佛地有二说无此第一。然彼一切无漏心合作法。此即不然　说无所取能取相者。识体合如冥然无取。无攀缘也。如摄论第六所引庄严论颂。智者了达二皆无。等住二无真法界等。此颂说离二取相等。此类非一不能烦引。

论。有义此智至名声等智。

述曰。由所缘缘要带相故。难前师说。无似境相名缘彼者。应此色智等名此声等智。此色智等上无声等相故。此难无相分。以色．声智返覆比量义准可知。如观所缘说。带彼相起故名有无分别影像所缘故。如虽无亲证。无分别相。与彼极相似。不同余智名曰证如。如对法第十一抄会。

论。若无见分至定有见分。

述曰。以如喻智。以智喻如无能缘相。亦准前解。

论。有义此智至不取相故。

述曰。此第三说。此智见分有。相分无。说无相取不取相故。七十三说也。既言无相取。宁无见分。不取相故可无相分。彼论有数十番难应广叙之。

论。虽有见分至非取全无。

述曰。解第一师所引教文。相分同初。见分有异。文意易解。

第二师云。所缘论说。识依彼生。带彼相故名缘于彼。若无真如相。应非是所缘。

论。虽无相分至不离如故。

述曰。此缘真智。挟带真如之体相起故名所缘。非带彼相分影像而起名缘于如。不离如故。

论。如自证分至有见无相。

述曰。举喻显成。自证分等缘见分等。非带彼相分起。得名所缘故。此无分别与后得殊。故必无相。如前第七卷四缘中解　若尔心王应名缘所。不现彼影带彼体相起故　此亦不然。非所虑托故。余文可解。此即第一有见．相分别。

论。加行无间至亦名见道。

述曰。见即是道。体者通也。会者达也。第二释位．及见道名。

论。然此见道略说有二。

述曰。自下第三解见道真．相差别。于中有二。初辨真．相差别。后与六现观相摄。初中复二。初总标有二。后依标别解此即初也。

论。一真见道至无分别智。

述曰。渐．顿一心．多心分别。此中初总。后诸师异说真．相二种分别。此出真见道体。以无分别智为体也。唯此证真故。

论。实证二空至总说一心。

述曰。释其真义刹那多少。经位虽多刹那。以相相似等故总说一心。即三心见道依此为证。即是会五十八等一心见道之文。若一心见道。以无间．解脱．并一胜进。名多刹那总名一心。非无间中复有多念。

然于此中有二异说。

论。有义此中至粗细异故。

述曰。二空渐证。二障渐断。如下三心真见道中解。以五十八．五十九．对法九．显扬十七说三心文。证此渐也。然五十九文亦说见道三心名顿断者。不别起观心。束三界二障合为三品断名顿。以此三心人．法俱异故名渐断。理有浅深。障．及智行有粗细故。

论。有义此中至有堪能故。

述曰。第二师说。二空顿证。二障顿断。或三心究竟。一无间．一解脱．一胜进。从真入相见故。或一无间．一解脱不假胜进。从胜入劣。且为二说。合十一说。如别抄解。五十八．及对法九云。又此见道所缘．能缘平等平等智为其相。说一心文今以为证。然五十五胜。此中互解二文如对法第九抄。此真见道也。前加行时意乐俱断。故入观位不别为三。有古德云此有三说者不然。

论。二相见道此复有二。

述曰。下解相有二。初解相。后解后得智。初中又三。初总。次别。后总释。此初也。

论。一观非安谛至分别随眠。

述曰。此中有二。初辨行相相见道。二辨言教相见道。初中有二。初辨三心。次辨十六心。此即初也　内遣者。唯缘内身而遣假故　有情假者。先解有情皆妄所计。但有内心似有情现。谈其无体名之为假　缘智者能缘心。即缘内身为境。遣有情假之缘智也。下皆准知。然今此中人．法二障各分上下。粗者为上。细者为下。合为四类。然二粗者各别除之以智犹弱未双断故。若上品智方能双断。此则随智说为耎等。初起名耎。次智名中。胜前劣故。后起名上。于断见惑此智最上故。以惑随智说三品也。然初二智未能殊胜。但缘内身除我法假。第三心时其智上品。能广缘一切内外我法。故三别也。此则说三真见道义若说假者。以法真见有差别故。前二智劣未能广法。第三智胜能广法故。此初泛说为相见道　观非安立谛有三品心者。五十五中说三心缘非安立故。又约决定。相见道中定有三心故。

论。前二名法智至总合缘故。

述曰。总别既殊义名亦别。诸论不同。今会诸论者。一对法三心皆是法智。二此论．瑜伽等前二是法智。第三名类智。三又十六心法忍法智名法。后二名类。四六十九说。若曾上界善取相者。即能以类智了色．无色界。下尔不能。唯法智了。总为三例。一缘如名法。缘智名类。是前类故。十六心名法．类可知。对法约三并缘如。故皆名法。二别缘名法。总缘名类此论等是。不就缘如为论故。三缘下名法。缘上界名类是下类故。六十九文是。各据一义亦不相违。

论。法真见道至名相见道。

述曰。法者法则。放学为义。真见道中有二空见分。虽亦有自证而不法彼。亲缘如者即乃放之。就见分中有无间解脱。随自所断障有四见分。就无间道中人．法二见分各别法故有初二心。解脱道中人．法二见总法有第三心。但法见分者。见分行相与真如境别故。以自证分与真如境体义无别故不法之。别总法者。显无间所断有差别故。显解脱道所证唯一味故。此师以三心十六心等俱相见道唯缘非安立安立别故。

此有二说。

论。有义此三至缘四谛故。

述曰。第一师说。此是真见道。即前第一渐证断师义。以相见道不作三心缘四谛故。如对法说。说真见道缘非安立。非相见道中能缘非安立故。此中有别起无间．解脱为六。并胜进入相见道为七心。或除胜进为六心。或后无间即前解脱。即三无间加一第三心解脱。并一胜进入相为五心究竟。菩萨利根不别起解脱道故。或总四心究竟。但除胜进。从胜入劣故。合有四说。如别抄有十四解。然真中言先除耎品人执。次除中品法执等。此初二执皆望第三品俱断时人法执。为粗细下上故。然诸处皆先除上品后除下品。何意此中先除下品后除上品。前虽已解今又解者。此约易断名下故。粗人执名下品。彼约实体粗细而言先断者为上。此望能治道。彼望当体故。此中所言先断下品者。诸论皆同。

论。有义此三至不别缘故。

述曰。第二师说。此三是相见道。以真见道但总缘真。诸论共说　何得别缘以为三品。以加行心意乐尔故。入真决然。

论。二缘安立谛至此复有二。

述曰。第二解十六心有二。初总。次别。此总也。对法第九卷．五十五等。皆言此二是安立谛故。

论。一者依观至十六种心。

述曰。唯对法中有此文也。所取谓谛理。能取谓缘理之智。法忍．法智。缘谛理为境观所取也。类忍．类智。缘前智品观能取也。此唯别立无间．解脱。不总合说故名别立有十六心。对法云法智品道真如为境。类智品道法智为境。正与此同。

论。谓于苦谛至应知亦尔。

述曰。二十八随眠者。欲界苦下十。上二界除嗔各九。苦者苦谛。法者苦谛教。智者加行道中缘苦法之智。忍者无漏忍。忍前苦法．智。对法第九广解。忍言智者以决断故。惠即不然。虽忍．智无别。随用标名　苦法智者。法谓苦如。能缘苦如之智名苦法智　苦类智忍者。谓后圣法。是此苦智之类名苦类智。缘此之惠名苦类智忍　苦类智。印可缘苦类之智名苦类智。

论。此十六心至八观正智。

述曰。法品缘如。类品缘智。

论。法真见道至名相见道。

述曰。法忍法真无间道见分。法智法真解脱道见分。类忍法无间之自证分。类智法解脱之自证分。印前智故差别立也。又解法忍法无间道。法智法解脱道。此即总法。类忍法无间．解脱之见分。虽缘智．缘如不同。见分是一故合法也。类智合法二道之自证分。前解为本。

论。二者依观至十六种心。

述曰。五十五说。观上下二地安立苦等四谛境似法．类智生。是第二现观位。乃至广说。谓忍可欲乐智．现观决定智。是现观边智谛现观。显扬十七说。法智．类智四谛智不由行差别。然随所作说其差别。真见道中亦可义说有十六心。十六心既尔。三心亦然。今此约行差别说故。唯是相也。然彼文说下上地十六心者是修道。瑜伽五十五说见道。显扬说修道。不是相违。然五十五仍说。从见道起有下上十六心生。从三心非安立见道起。作此安立谛观。非全出见道在修道中方起。彼文稍异。可细寻之。

论。谓观现前至二现观智。

述曰。现前界者。谓下界。即欲界。现于欲界入见道故。上二界名不现前。

论。如其所应至见分观谛。

述曰。其现观忍法真见道无间道见分。现观智法真见道解脱道见分。不法自证分。以于前十六心后作此观渐粗心。与前十六心差别观故。

论。断见所断至名相见道。

述曰。欲界四谛四十。上界各三十六。谛各除嗔故一百一十二也。此上皆为观心纯熟。为有情说令见道前亦作得入见道。

论。若依广布至有九种心。

述曰。上已辨行相见道。别修作故。此广布教道理。即菩萨等在见道等不作此观。但为布教说其差别。所以须学。即是依彼假说也。

论。此即依前至止观别立。

述曰。前相见道安立谛。有二种十六心。今法于彼名二十六种。法彼二个十六种。止．观二心别立。

论。谓法类品至总说为一。

述曰。五十八末说。忍．智合者。谓八忍合为四。俱忍类故。八智合为四。俱智品故。或法忍．法智八合为四。缘如为境。以类同故。品者品类义。故得为此解。类忍．类智八合为四。缘智为境亦类同故。此依惠别俱定唯一。广如彼抄说。

论。虽见道中至名相见道。

述曰。释九所以。此非真．相二见道摄。不作此观然约布教相见道摄。

但以十六心三心等。对法．显扬．瑜伽。如次皆有世第一无间等言故今会云。

论。诸相见道至真已断故。

述曰。此下第三总释。于中有三。一会违。二释颂不说。三智摄。今初也。依真之义假说相见道等为无间等。如前引显扬十七。正与此同。此有三因。三心相见道真非安立后生故。余如文可解。然非安立因不遍三心相见道义。

论。前真见道至故颂偏说。

述曰。第二释颂不说二种见道本颂何故但说于真。以证识性观照如故。即圆成实。自证识相。亦是自心观于依他故。今依见分说。论说初胜。后者后得摄故不及前。如五十五说。

论。前真见道至后得智摄。

述曰。有相．无相别故。

自下因解后得智。

论。诸后得智至离二取故。

述曰。若依此说。佛不说法。无十五界。大定．智．悲以为体性。悲愿增上众生识上声．色等相生故。此后得智佛地论第三。虽有三说有相见等。但是此中二师之义第一师说。二分俱无。离二取故。

论。有义此智至有分别故。

述曰。见有．相无。诸圣教说此智有分别故有见分。五十五等说也。

论。圣智皆能亲照境故。

述曰。以理为证无相分也。

论。不执著故说离二取。

述曰。经论中言离二取者。不执著二取故。非全无见分。

论。有义此智至真如性故。

述曰。第三师说。二分俱有。七十三说思惟。明有见分。似真如相。不见真实真如性故。成有相分。如彼四句广说。

论。又说此智至而为说故。

述曰。佛地经．摄论等皆说。此智分别诸法观有情等。此成有见分。破第一师。

论。又说此智至说法等事。

述曰。引经为难　现身立等。皆佛地第三引文为证。不劳此引。此破无相分第二师义。

此上引教。下引理。

论。转色蕴依至应无受等。

述曰。以五蕴相例。

论。又若此智至应缘声等。

述曰。既无相分。其他之心他身土等离自己体之法。不带影像。应非所缘缘。直亲照彼不变为相故。不同真如。真如即是智自体故　若尔真如应非所缘缘。无似境相故　答不然。带如之相起故。离自体法既无影像。不可言带彼相起。如何说有所缘缘。彼皆离自体故　既不带相起名所缘缘。缘色等时应缘声等。缘色等智不带声等相故。

论。又缘无法等至无缘用故。

述曰。不变为无相为见所缘故。以无相分直照于无。无非有体。所缘缘义如何得成。由此故知。佛亦不能亲缘于无。此文理证也。

论。由斯后得二分俱有。

述曰。总结之也。

出差别已。下诸门解释。然五十八九等中。皆有见道现观分别。应如彼知。五十九最胜。大有断惑法用诸义。未获广引。

论。此二见道至相摄云何。

述曰。此为问也。第一与六现观相摄者。对法第十三．显扬第十七．大论五十五．七十一广明。对法说十。显扬说六．或十八。瑜伽说六。摄论第六说十一种三乘现观各别。然有义．事．所缘三种差别。如别抄说。

论。六现观者至思所成惠。

述曰。现谓现前。明了现前观此现境故名现观　最上品者。下．中二品劣故非也　喜受相应者。喜能明利别有分别故。舍即不然。可与下．中品思俱。上品思惠必不俱故。七十一说初一唯与喜受相应故　思所成惠。即因于思所成之惠为体。显扬．及七十一等同。彼云或此俱行菩提分法为自性。此下现观并作是说。

论。此能观察至故非现观。

述曰。暖等色界系。此观共相能引暖等。思能生修故。此观一切行无常等。一切法真如等。故是最胜名观共相。不言观自相。自相者下．中摄故。未广缘故。虽如亦是诸法自相。未证之时但共相故。于见道前此用最猛。猛者利也．胜也。偏说为现观。暖等不能广分别法。但观所取无等。虽亦观一切法无我等。多分有分齐观。又三乘通说。在二乘位唯观四谛别别行相不及于思。谓种种思推．种种观察名广分别。暖等无此能。不如于思不立现观。其见道等虽亦不能广分别法。缘真理故立为现观。此又不同彼。未证理故。七十一说四善根非现观是等流故。

论。二信现观至立现观名。

述曰。信亦上品。通漏．无漏。现观者是惠现观诸法。以信助现观令不退故亦名现观。有处但说无漏者。以胜故立为不坏信故。

论。三戒现观至亦名现观。

述曰。即道共戒。前第一卷已出体讫。余文可知。

论。四现观智谛现观至无分别智。

述曰。谓在何位但缘非安立。即通二智皆是此摄。故言一切种。七十一等说。此缘非安立谛境惠为性。五十五说三心见道等是此现观故。即一切见．修道二智也。不取无学等二智。与究竟现观不殊故。

论。五现观边智谛现观至世出世智。

述曰。此通有漏．无漏一切见．修道缘安立智。七十一等说缘安立谛境惠是此自性等故。

论。六究竟现观至究竟位智。

述曰。即尽智等究竟位中所有诸智　即通十智。然皆无漏。七十一说尽无生智等为自性故。或此俱行菩提分法为自性。六十九说无觉十智皆是无漏。可勘彼文。此等门义可取如上所说诸论广明。和会增减不同等。

论。此真见道至故不相摄。

述曰。以今见道摄六者。真摄第四少分。第四之中亦有相见道缘非安立谛。亦通修道等故。其相见道收第四少分。亦摄真故第五少分亦通修故。余文可知。

论。菩萨得此至生如来家。

述曰。自下第四入地功德。世亲第六云。由此能令诸佛种姓无断绝故。无性云。谓佛法界名如来家。于此证会故名为生。于此所缘胜智生故。转先所依生余依故。绍继佛种令不断绝。乃至般若证真法界。名于中生。名真佛子。由此般若树自相续故。

论。住极喜地。

述曰。于十地中住极喜地也。下当释此。四十七说分十王位。多作转轮圣王。王此洲化果也。

论。善达法界得诸平等。

述曰。无性云。于此法界深作证故　得诸平等者。佛地经说得十平等。摄论第六云。得一切有情．一切菩萨．一切如来三种平等心性故。广如彼释。

论。常生诸佛大集会中。

述曰。即常生在他受用土中。如梵网经．十地经说。至下十地中广说。

论。于多百门已得自在。

述曰。四十七说。一刹那顷证百三摩地。以净天眼见诸佛国见百如来。动百世界身亦能往彼佛世界放大光等。化为百类普令他见。成熟百种所化有情。若欲留命得百劫住。见前后际百劫中事。智见能入百法明门。化作百身。身皆能现百菩萨眷属。即于十百自在。名多百门。

论。自知不久至利乐一切。

述曰。既证真如。便自知证。自利行也。六十九等说预流果尚能自知。况此菩萨。利乐一切利他行也。广说此相如十地经第三说。彼有十二百。彼加三种。一加知百佛神力。此中即见百佛摄。二加能入百佛世界。即此中动百世界中摄。三加照百佛世界。亦动百世界中摄。彼又少此成熟百类所化有情。论有十百彼翻者失。彼论文中亦合入照百佛界等一处为释。读者勘之。如四十九。说此位菩萨有十种发心。如十地。第一地中说十种大愿。如十地第三卷。说十种净修住法。既见诸佛。听闻正法。皆如十地第三卷广说。瑜伽四十七八九等皆并广解。一一细勘文义差别又作阿赖耶识依他性观。如五十一三乘差别。