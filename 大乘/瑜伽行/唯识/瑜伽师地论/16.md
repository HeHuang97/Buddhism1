## 瑜伽师地论 第十六卷

### 本地分中思所成地第十一之一

已说闻所成地。云何思所成地。当知。略说由三种相。一由自性清净故。二由思择所知故。三由思择诸法故

云何自性清净。谓九种相应知。一者谓如有一独处空闲审谛思惟如其所闻如所究达诸法道理。二者远离一切不思议处审谛思惟所应思处。三者能善了知黑说大说。四者凡所思惟唯依于义不依于文。五者于法少分唯生信解。于法少分以慧观察。六者坚固思惟。七者安住思惟。八者相续思惟。九者于所思惟能善究竟终无中路厌怖退屈。由此九相名为清净善净思惟

云何思择所知。谓善思择所观察义。何等名为所观察义。谓于有法了知有相。于非有法了知无相。如是名为所观察义

何等名为所观有法。当知。此法略有五种。一自相有法。二共相有法。三假相有法。四因相有法。五果相有法

何等名为自相有法。当知此法略有三种。一胜义相有。二相状相有。三现在相有。胜义相有者。谓诸法中离言说义出世间智所行境界非安立相。相状相有者。谓由四种所观相状。一于是处名可得。二于是处事可得。三此名于此事非不决定。谓或迷乱不决定故。或无常不决定故。四此名于此事无碍随转。非或于是处随转。或于是处退还。现在相有者。谓若已生及因果性。如是一切总说为一自相有法。

何等名为共相有法。当知。此相复有五种。一种类共相。二成所作共相。三一切行共相。四一切有漏共相。五一切法共相。种类共相者。谓色受想行识等各别种类。总名为一种类共相。成所作共相者。谓善有漏法。于感爱果。由能成办所作共相。说名共相。如善有漏法于感爱果。如是不善法于感非爱果。念住正断。神足根力。觉支道支。菩提分法。于得菩提。由能成办所作共相。说名共相。当知亦尔。一切行共相者谓一切行无常性相。一切有漏共相者谓有漏行者皆苦性相。一切法共相者谓一切法空无我性相。如是一切总说为一共相有法

何等名为假相有法。谓若于是处。略有六种言论生起。当知。此处名假相有。何等名为六种言论。谓属主相应言论。远离此彼言论。众共施设言论。众法聚集言论。不遍一切言论。非常言论。属主相应言论者。谓诸言论。配属于主方解其相。非不属主。如说生时。此谁之生。待所属主起此言论。谓色之生。受想行识之生。非说色时此谁之色待所属主起此言论。如生如是。老住无常等。心不相应行。随其所应尽当知。是名属主相应言论。若于是处起此言论。当知。此处是假相有。远离此彼言论者。谓诸言论。非以此显此。亦非以彼显彼。是说名为远离此彼言论。若以此显此。言论。是言论亦于实相处转。亦于假相处转。若以彼显彼言论。是言论亦于实相处转。亦于假相处转。若非以此显此亦非以彼显彼言论。是言论一向于假相处转。云何以此显此言论。于实相处转。如言地之坚。云何此复于假相处转。如言石之圆。如地之坚石之圆。如是水之湿。油之滴。火之暖。毁之焰。风之动。飘之鼓亦尔。云何以彼显彼言论。于实相处转。如言眼之识。身之触。如是等。云何此复于假相处转。如言佛授德友之所饮食。车乘衣服。庄严具等。云何非以此显此亦非以彼显彼言论。一向于假相处转。如言宅之门。舍之壁。瓶之口。瓮之腹。军之车。林之树。百之十。十之三。如是等是名远离此彼言论。众共施设言论者。谓于六种相状言说自性假立言论。六种相状者。一事相状。二所识相状。三净妙等相状。四饶益等相状。五言说相状。六邪行等相状。事相状者。谓识所取。所识相状者。谓作意所取。能起于识。净妙等相状者。谓触所取。饶益等相状者。谓受所取。言说相状者。谓想所取。邪行等相状者。谓思所取。众法聚集言论者。谓于众多和合建立自性言论。如于内色受想行识建立种种我等言论。于外色香味触等事和合差别。建立宅舍瓶衣车乘军林树等。种种言论。不遍一切言论者。谓诸言论。有处随转。有处旋还。如于舍宅舍宅言论。于诸舍宅处处随转。于村聚落亭逻国等。即便旋还。于盆瓮等。盆等言论于盆瓮等处处随转。于瓶器等即便旋还。于军军言随诸军转。于别男女幼少等类即便旋还。于林林言随诸林转。于别树根茎枝条叶华果等类即便旋还。非常言论者。由四种相应知。一由破坏故。二由不破坏故。三由加行故。四由转变故。破坏故者。谓瓶等破已。瓶等言舍。瓦等言生。不破坏故者。谓种种物共和合已。或丸或散。种种杂物差别言舍。丸散言生。加行故者。谓于金段等。起诸加行。造环钏等异庄严具。金段等言舍。环钏等言生。转变故者。谓饮食等于转变时。饮食等言舍。便秽等言生。如是等类。应知名为非常言论。随于诸物发起如是六种言论。当知。此物皆是假有。是名假相有法。

何等名为因相有法。当知此因略有五种。一可爱因。二不可爱因。三长养因。四流转因。五还灭因。可爱因者。谓善有漏法。不可爱因者。谓不善法。长养因者。谓前前所生善不善无记法。修习善修习。多修习故。能令后后所生善不善无记法展转增胜。名长养因。流转因者。谓由此种子。由此薰习。由此助伴。彼法流转。此于彼法名流转因。还灭因者。谓诸行还灭。杂染还灭。所有一切能寂静道。能般涅槃。能趣菩提。及彼资粮。并其方便能生能办。名还灭因。如是总名因相有法。若广分别。如思因果中。应知其相。

何等名为果相有法。谓从彼五因。若生若得。若成若办若转。当知。是名果相有法

何等名为所观无法。当知。此相亦有五种。一未生无。二已灭无。三互相无。四胜义无。五毕竟无。未生无者。谓未来诸行。已灭无者。谓过去诸行。互相无者。谓诸余法由所余相。若远离性。若非有性。或所余法与诸余法不和合性。胜义无者。谓由世俗言说自性。假设言论所安立性。毕竟无者。谓石女儿等。毕竟无类。

复有五种有性五种无性。何等名为五种有性。一圆成实相有性。二依他起相有性。三遍计所执相有性。四差别相有性。五不可说相有性。此中初是胜义相。第二是缘生相相。第三是假施设相。第四是不二相。生相老相。住相无常相。苦相空相。无我相事相。所识相所取相。净妙等相。饶益等相。言说相相。邪行等相相。如是等相。应知名差别相。第五由四种不可说故名不可说相。一无故不可说。谓补特伽罗于彼诸蕴不可宣说若异不异。二甚深故不可说。谓离言法性不可思议。如来法身不可思议。诸佛境界。如来灭后若有若无等。不可宣说。三能引无义故不可说。谓若诸法非能引发法义梵行。诸佛世尊虽证不说。四法相法尔之所安立故不可说。所谓真如于诸行等不可宣说异不异性。

何等名为五种无性。一胜义相无性。二自依相无性。三毕竟自相无性。四无差别相无性。五可说相无性

云何思择诸法。此复二种应知。一思择素呾缆义。二思择伽他义。

思择素呾缆义。如摄事分及菩萨藏教授中当广说。

思择伽他义。复有三种。一者建立胜义伽他。二者建立意趣义伽他。三者建立体义伽他。

建立胜义伽他者。如经言

&nbsp;&nbsp;&nbsp;&nbsp;都无有宰主&nbsp;&nbsp;&nbsp;&nbsp;及作者受者

&nbsp;&nbsp;&nbsp;&nbsp;诸法亦无用&nbsp;&nbsp;&nbsp;&nbsp;而用转非无

&nbsp;&nbsp;&nbsp;&nbsp;唯十二有支&nbsp;&nbsp;&nbsp;&nbsp;蕴处界流转

&nbsp;&nbsp;&nbsp;&nbsp;审思此一切&nbsp;&nbsp;&nbsp;&nbsp;众生不可得

&nbsp;&nbsp;&nbsp;&nbsp;于内及于外&nbsp;&nbsp;&nbsp;&nbsp;是一切皆空

&nbsp;&nbsp;&nbsp;&nbsp;其能修空者&nbsp;&nbsp;&nbsp;&nbsp;亦常无所有

&nbsp;&nbsp;&nbsp;&nbsp;我我定非有&nbsp;&nbsp;&nbsp;&nbsp;由颠倒妄计

&nbsp;&nbsp;&nbsp;&nbsp;有情我皆无&nbsp;&nbsp;&nbsp;&nbsp;唯有因法有

&nbsp;&nbsp;&nbsp;&nbsp;诸行皆刹那&nbsp;&nbsp;&nbsp;&nbsp;住尚无况用

&nbsp;&nbsp;&nbsp;&nbsp;即说彼生起&nbsp;&nbsp;&nbsp;&nbsp;为用为作者

&nbsp;&nbsp;&nbsp;&nbsp;眼不能见色&nbsp;&nbsp;&nbsp;&nbsp;耳不能闻声

&nbsp;&nbsp;&nbsp;&nbsp;鼻不能嗅香&nbsp;&nbsp;&nbsp;&nbsp;舌不能尝味

&nbsp;&nbsp;&nbsp;&nbsp;身不能觉触&nbsp;&nbsp;&nbsp;&nbsp;意不能知法

&nbsp;&nbsp;&nbsp;&nbsp;于此亦无能&nbsp;&nbsp;&nbsp;&nbsp;任持驱役者

&nbsp;&nbsp;&nbsp;&nbsp;法不能生他&nbsp;&nbsp;&nbsp;&nbsp;亦不能自生

&nbsp;&nbsp;&nbsp;&nbsp;众缘有故生&nbsp;&nbsp;&nbsp;&nbsp;非故新新有

&nbsp;&nbsp;&nbsp;&nbsp;法不能灭他&nbsp;&nbsp;&nbsp;&nbsp;亦不能自灭

&nbsp;&nbsp;&nbsp;&nbsp;众缘有故生&nbsp;&nbsp;&nbsp;&nbsp;生已自然灭

&nbsp;&nbsp;&nbsp;&nbsp;由二品为依&nbsp;&nbsp;&nbsp;&nbsp;是生便可得

&nbsp;&nbsp;&nbsp;&nbsp;恒于境放逸&nbsp;&nbsp;&nbsp;&nbsp;又复邪升进

&nbsp;&nbsp;&nbsp;&nbsp;愚痴之所漂&nbsp;&nbsp;&nbsp;&nbsp;彼遂邪升进

&nbsp;&nbsp;&nbsp;&nbsp;诸贪爱所引&nbsp;&nbsp;&nbsp;&nbsp;于境常放逸

&nbsp;&nbsp;&nbsp;&nbsp;由有因诸法&nbsp;&nbsp;&nbsp;&nbsp;众苦亦复然

&nbsp;&nbsp;&nbsp;&nbsp;根本二惑故&nbsp;&nbsp;&nbsp;&nbsp;十二支分二

&nbsp;&nbsp;&nbsp;&nbsp;自无能作用&nbsp;&nbsp;&nbsp;&nbsp;亦不由他作

&nbsp;&nbsp;&nbsp;&nbsp;非余能有作&nbsp;&nbsp;&nbsp;&nbsp;而作用非无

&nbsp;&nbsp;&nbsp;&nbsp;非内亦非外&nbsp;&nbsp;&nbsp;&nbsp;非二种中间

&nbsp;&nbsp;&nbsp;&nbsp;由行未生故&nbsp;&nbsp;&nbsp;&nbsp;有时而可得

&nbsp;&nbsp;&nbsp;&nbsp;设诸行已生&nbsp;&nbsp;&nbsp;&nbsp;由此故无得

&nbsp;&nbsp;&nbsp;&nbsp;未来无有相&nbsp;&nbsp;&nbsp;&nbsp;过去可分别

&nbsp;&nbsp;&nbsp;&nbsp;分别曾所更&nbsp;&nbsp;&nbsp;&nbsp;非曾亦分别

&nbsp;&nbsp;&nbsp;&nbsp;行虽无有始&nbsp;&nbsp;&nbsp;&nbsp;然有始可得

&nbsp;&nbsp;&nbsp;&nbsp;诸色如聚沫&nbsp;&nbsp;&nbsp;&nbsp;诸受类浮泡

&nbsp;&nbsp;&nbsp;&nbsp;诸想同阳焰&nbsp;&nbsp;&nbsp;&nbsp;诸行喻芭蕉

&nbsp;&nbsp;&nbsp;&nbsp;诸识犹幻事&nbsp;&nbsp;&nbsp;&nbsp;曰亲之所说

&nbsp;&nbsp;&nbsp;&nbsp;诸行一时生&nbsp;&nbsp;&nbsp;&nbsp;亦一时住灭

&nbsp;&nbsp;&nbsp;&nbsp;痴不能痴痴&nbsp;&nbsp;&nbsp;&nbsp;亦不能痴彼

&nbsp;&nbsp;&nbsp;&nbsp;非余能有痴&nbsp;&nbsp;&nbsp;&nbsp;而愚痴非无

&nbsp;&nbsp;&nbsp;&nbsp;不正思惟故&nbsp;&nbsp;&nbsp;&nbsp;诸愚痴得生

&nbsp;&nbsp;&nbsp;&nbsp;此不正思惟&nbsp;&nbsp;&nbsp;&nbsp;非不愚者起

&nbsp;&nbsp;&nbsp;&nbsp;福非福不动&nbsp;&nbsp;&nbsp;&nbsp;行又三应知

&nbsp;&nbsp;&nbsp;&nbsp;复有三种业&nbsp;&nbsp;&nbsp;&nbsp;一切不和合

&nbsp;&nbsp;&nbsp;&nbsp;现在速灭坏&nbsp;&nbsp;&nbsp;&nbsp;过去住无方

&nbsp;&nbsp;&nbsp;&nbsp;未生依众缘&nbsp;&nbsp;&nbsp;&nbsp;而复心随转

&nbsp;&nbsp;&nbsp;&nbsp;毕竟共相应&nbsp;&nbsp;&nbsp;&nbsp;不相应亦尔

&nbsp;&nbsp;&nbsp;&nbsp;非一切一切&nbsp;&nbsp;&nbsp;&nbsp;而说心随转

&nbsp;&nbsp;&nbsp;&nbsp;于此流无断&nbsp;&nbsp;&nbsp;&nbsp;相似不相似

&nbsp;&nbsp;&nbsp;&nbsp;由随顺我见&nbsp;&nbsp;&nbsp;&nbsp;世俗用非无

&nbsp;&nbsp;&nbsp;&nbsp;若坏于色身&nbsp;&nbsp;&nbsp;&nbsp;名身亦随灭

&nbsp;&nbsp;&nbsp;&nbsp;而言今后世&nbsp;&nbsp;&nbsp;&nbsp;自作自受果

&nbsp;&nbsp;&nbsp;&nbsp;前后差别故&nbsp;&nbsp;&nbsp;&nbsp;自因果摄故

&nbsp;&nbsp;&nbsp;&nbsp;作者与受者&nbsp;&nbsp;&nbsp;&nbsp;一异不可说

&nbsp;&nbsp;&nbsp;&nbsp;因道不断故&nbsp;&nbsp;&nbsp;&nbsp;和合作用转

&nbsp;&nbsp;&nbsp;&nbsp;从自因所生&nbsp;&nbsp;&nbsp;&nbsp;及摄受所作

&nbsp;&nbsp;&nbsp;&nbsp;乐戏论为因&nbsp;&nbsp;&nbsp;&nbsp;若净不净业

&nbsp;&nbsp;&nbsp;&nbsp;诸种子异熟&nbsp;&nbsp;&nbsp;&nbsp;及爱非爱果

&nbsp;&nbsp;&nbsp;&nbsp;依诸种异熟&nbsp;&nbsp;&nbsp;&nbsp;我见而生起

&nbsp;&nbsp;&nbsp;&nbsp;自内所证知&nbsp;&nbsp;&nbsp;&nbsp;无色不可见

&nbsp;&nbsp;&nbsp;&nbsp;无了别凡夫&nbsp;&nbsp;&nbsp;&nbsp;计斯为内我

&nbsp;&nbsp;&nbsp;&nbsp;我见为依故&nbsp;&nbsp;&nbsp;&nbsp;起众多妄见

&nbsp;&nbsp;&nbsp;&nbsp;总执自种故&nbsp;&nbsp;&nbsp;&nbsp;宿习助伴故

&nbsp;&nbsp;&nbsp;&nbsp;听闻随顺故&nbsp;&nbsp;&nbsp;&nbsp;发生于我见

&nbsp;&nbsp;&nbsp;&nbsp;贪爱及与缘&nbsp;&nbsp;&nbsp;&nbsp;而生于内我

&nbsp;&nbsp;&nbsp;&nbsp;摄受希望故&nbsp;&nbsp;&nbsp;&nbsp;染习外为所

&nbsp;&nbsp;&nbsp;&nbsp;世间真可怖&nbsp;&nbsp;&nbsp;&nbsp;愚痴故摄受

&nbsp;&nbsp;&nbsp;&nbsp;先起爱藏已&nbsp;&nbsp;&nbsp;&nbsp;由兹趣戏论

&nbsp;&nbsp;&nbsp;&nbsp;彼所爱藏者&nbsp;&nbsp;&nbsp;&nbsp;贤圣达为苦

&nbsp;&nbsp;&nbsp;&nbsp;此苦逼愚夫&nbsp;&nbsp;&nbsp;&nbsp;刹那无暂息

&nbsp;&nbsp;&nbsp;&nbsp;不平等缠心&nbsp;&nbsp;&nbsp;&nbsp;积集彼众苦

&nbsp;&nbsp;&nbsp;&nbsp;积集是愚夫&nbsp;&nbsp;&nbsp;&nbsp;计我苦乐缘

&nbsp;&nbsp;&nbsp;&nbsp;诸愚夫固着&nbsp;&nbsp;&nbsp;&nbsp;如大象溺泥

&nbsp;&nbsp;&nbsp;&nbsp;由痴故增上&nbsp;&nbsp;&nbsp;&nbsp;遍行遍所作

&nbsp;&nbsp;&nbsp;&nbsp;此池派众流&nbsp;&nbsp;&nbsp;&nbsp;于世流为暴

&nbsp;&nbsp;&nbsp;&nbsp;非火风日竭&nbsp;&nbsp;&nbsp;&nbsp;唯除正法行

&nbsp;&nbsp;&nbsp;&nbsp;于苦计我受&nbsp;&nbsp;&nbsp;&nbsp;苦乐了知苦

&nbsp;&nbsp;&nbsp;&nbsp;分别此起见&nbsp;&nbsp;&nbsp;&nbsp;从彼生生彼

&nbsp;&nbsp;&nbsp;&nbsp;染污意恒时&nbsp;&nbsp;&nbsp;&nbsp;诸惑俱生灭

&nbsp;&nbsp;&nbsp;&nbsp;若解脱诸惑&nbsp;&nbsp;&nbsp;&nbsp;非先亦非后

&nbsp;&nbsp;&nbsp;&nbsp;非彼法生已&nbsp;&nbsp;&nbsp;&nbsp;后净异而生

&nbsp;&nbsp;&nbsp;&nbsp;彼先无染污&nbsp;&nbsp;&nbsp;&nbsp;说解脱众惑

&nbsp;&nbsp;&nbsp;&nbsp;其有染污者&nbsp;&nbsp;&nbsp;&nbsp;毕竟性清净

&nbsp;&nbsp;&nbsp;&nbsp;既非有所净&nbsp;&nbsp;&nbsp;&nbsp;何得有能净

&nbsp;&nbsp;&nbsp;&nbsp;诸种子灭故&nbsp;&nbsp;&nbsp;&nbsp;诸烦恼尽故

&nbsp;&nbsp;&nbsp;&nbsp;即于此无染&nbsp;&nbsp;&nbsp;&nbsp;显示二差别

&nbsp;&nbsp;&nbsp;&nbsp;自内所证故&nbsp;&nbsp;&nbsp;&nbsp;唯众苦尽故

&nbsp;&nbsp;&nbsp;&nbsp;永绝戏论故&nbsp;&nbsp;&nbsp;&nbsp;一切无戏论

&nbsp;&nbsp;&nbsp;&nbsp;众生名相续&nbsp;&nbsp;&nbsp;&nbsp;及法想相中

&nbsp;&nbsp;&nbsp;&nbsp;无生死流转&nbsp;&nbsp;&nbsp;&nbsp;亦无涅槃者

此中依止补特伽罗无我胜义。宣说如是胜义伽他。为欲对治增益损减二边执故于所摄受说为宰主。于诸业用说为作者。于诸果报说为受者。如是半颂。遮遣别义所分别我。诸法亦无用者。遮遣即法所分别我。由此远离增益边执。而用转非无者。显法有性。由此远离损减边执。用有三种。一宰主用。二作者用。三受者用。因此用故。假立宰主作者受者

虽言诸法而未宣说。何等为法。故次说言唯有十二支等半颂。如有支次第。诸蕴等流转。此显不取微细多我。便能对治宰主作者及受者执。眼色为缘生眼识果。无别受者。此中显示即十八界说受者。性虽言无主。而未宣说无何等主。为欲显示故。次说言审思此一切众生不可得。言审思者。由依三量审谛观察

此若无者。云何建立内外成就。故次说言于内及于外是一切皆空。此显内外唯假建立。云何建立能观所观二种成就。故次说言其能修空者亦常无所有

云何建立圣者异生二种成就。故次说言我我定非有由颠倒妄计。此显圣者及异生我决定无有真实我性。唯由颠倒妄计为有。云何建立彼此成就。故次说言有情我皆无。云何建立染净成就。故次说言唯有因法有。染者净者皆不可得

虽说诸法皆无作用。而未宣说云何无用。故次说言诸行皆刹那住尚无况用。如前已说。用转非无。云何无用而有用转。故次说言即说彼生起为用为作者。果故名为用。因故名作者。彼生起者。显从诸处诸识得生。彼得生者。非离眼等彼成就故

如前所说诸法无用。此显无用略有七种。一无作用用。谓眼不能见色等。二无随转用。谓于此亦无能任持驱役者。如其次第宰主作者俱无所有故。无有能随转作用。三无生他用。谓法不能生他。四无自生用。谓亦不能自生。五无移转用。谓众缘有故生。非故新新有。六无灭他用。谓法不能灭他。七无自灭用。谓亦不能自灭问如众缘有故生。亦众缘有故灭耶。答众缘有故生。生已自然灭

如前所说。有因法有。欲显在家及与出家杂染自性有因法有。故次说言由二品为依是生便可得等。由此二颂。显无明爱有因法有。次后五颂。显杂染品差别所依因及时分。此中有因诸法者。谓无明乃至受有因。众苦者。谓爱乃至老死。此言显示烦恼业生三种杂染。根本二惑故者。此言显示烦恼杂染唯取最胜烦恼杂染。自无能作用等言。复重别显业杂染义。由彼所作有差别故。彼果异熟不思议故。自无能作用者。待善恶友他所引故。亦不由他作者。待自功用所成办故。非余能有作者。要待前生因差别故。方有所作。非内亦非外等颂中。显依未来不生杂染依止现在过去诸行能生杂染。设行已生。即由此相无有分别。未来无相故。无分别如此。如是当来决定不可知故。若不如是分别异类或时可得。若于过去即可分别如此。如是曾有相貌可分别故。非唯曾更而可分别。未曾更者。虽不分明取其相貌。然随种类亦可分别。此则显示依现在行分别为因生诸杂染。行虽无始。然始可得者。显示杂染时分差别。无始时来常随逐故。刹那刹那新所起故

自此已后显清净品。如实观时得清净故。或由自相故。谓观色等如聚沫等。或由共相故。谓观有为同生住灭所有共相。或由世俗及胜义谛故。谓虽无痴者非无愚痴众缘所生。世俗谛故说痴能痴。又复显示非不愚者不正思惟。是故彼为愚痴所痴。又由世俗。宣说诸识随福等行。若就胜义无所随逐。又三应知者。谓去来今。三种业者。谓身等业。一切不和合者。更互相望不和合故。所以者何。现在速灭坏。过去住无方。未生。依众缘。而复心随转。若彼与此更互相应。如福等行无有和合。彼心相应道理亦尔。云何当有实随转性。何以故。若心与彼诸行相应。或不相应。非此与彼。或时不相应。或时非不相应。又非一切心。或相应或不相应。如是由胜义故。心随转性不得成就。今当显示。由世俗故。说心随转所有因缘。于此流无断者。今此颂中。显世俗谛非无作用及与随转。又由胜义无有作者及与受者由世俗故而得宣说自作自受。又作者受者。若一若异。皆不可说。为显此义故。次说言前后差别等颂

如是由胜义故无有宰主作者受者。唯有因果。于因果相释通疑难。略由五颂显示于此起我颠倒。初颂显示虽无有我而有后有无有断绝。又诸因果非顿俱有。非从一切一切得生。又此因道无有断绝。颂中四句。如其次第。释此四难。由第二颂。显因果相。由后三颂。显于无我诸因果中起我颠倒。此中显示彼所缘境。彼所依止。彼因彼果。初颂显示彼所缘境。自内所证。无色难见难可寻思。故名无色。经说色相为寻思故。难说示他故不可见。由第二颂。显彼依果。凡夫是依。众见是果。由第三颂。显示彼因。俱生我见。由总执计自种随眠之所生起。诸外道等分别我见。由宿习等之所生起。此外道见。要由数习故。不正寻思故。又得随顺从他听闻非正法故。而得生长。此中显示由所依止作意所缘诸过失故。分别我见方得生起。次后五颂。显彼我见由集次第发生于苦。又即此苦并及我见二苦因缘。又于解脱能为障碍。此中初颂显示于集。第二第三显示行苦所摄阿赖耶识爱藏此已而趣戏论。谓我当有非当有等。言爱藏者。摄为己体故。又复此苦于一切时恒常随逐。无一刹那而暂息者。由第四颂。显示此苦是能计我及苦乐缘。由第五颂。显示计我。由愚痴故障碍解脱。言增上者。望余二苦故。言遍行者。随逐诸受故。遍所作者。遍善恶无记故

今当显示阿赖耶识所摄行苦共他相似。又显差别。由正法行方能竭故。于世众流最为暴恶。言众流者。譬眼等六五趣三界等。又法行者。显示解了解脱遍知及缚遍知。解了缚遍知者。即了知苦。谓了知我受苦受乐皆依于苦。又此分别能起诸见。从彼所生亦能生彼。显示解了缚遍知已。余有六颂。显示解了解脱遍知。谓染污意。恒时诸惑俱生灭。若解脱诸惑。非先亦非后等。非先者。与诸烦恼恒俱生故。非后者即与彼惑俱时灭故。又显所说解脱之相。谓非即彼生已后方清净。别有所余清净意生。即彼先来无染污故说为解脱。为成此义故。复说言其有染污者毕竟性清净等。颂又复显示二种解脱。谓烦恼解脱。及事解脱。诸种子灭故诸烦恼尽故者。显示烦恼解脱。即于此无染者。显示事解脱。如经言。苾刍当知。若于眼中贪欲永断。如是此眼亦当永断。乃至广说。如是显示有余依解脱已。次当显示无余依解脱。自内所证者。显彼不思议故。唯众苦尽者。为遣妄计唯无性执。谓有余依。永寂灭故。说为寂灭。非全无性。无戏论者。此解脱性。唯内所证。若异不异。死后当有。或当无等。一切戏论不能说故。为显补特伽罗及法俱非流转生死或般涅槃故。复颂言众生名相续。及法想相中。无生死流转。亦无涅槃者

已释胜义圣教伽他。次当建立意趣义伽他。

如经言。一时索诃世界主大梵天王。往世尊所。顶礼佛足退坐一面。以妙伽他而赞请曰

&nbsp;&nbsp;&nbsp;&nbsp;于学到究竟&nbsp;&nbsp;&nbsp;&nbsp;善断诸疑网

&nbsp;&nbsp;&nbsp;&nbsp;今请学所学&nbsp;&nbsp;&nbsp;&nbsp;修学为我说

&nbsp;&nbsp;&nbsp;&nbsp;大仙应善听&nbsp;&nbsp;&nbsp;&nbsp;学略有三种

&nbsp;&nbsp;&nbsp;&nbsp;增上戒心慧&nbsp;&nbsp;&nbsp;&nbsp;于彼当修学

&nbsp;&nbsp;&nbsp;&nbsp;应圆满六支&nbsp;&nbsp;&nbsp;&nbsp;四乐住成就

&nbsp;&nbsp;&nbsp;&nbsp;于四各四行&nbsp;&nbsp;&nbsp;&nbsp;智慧常清净

&nbsp;&nbsp;&nbsp;&nbsp;初善住根本&nbsp;&nbsp;&nbsp;&nbsp;次乐心寂静

&nbsp;&nbsp;&nbsp;&nbsp;后圣见恶见&nbsp;&nbsp;&nbsp;&nbsp;相应不相应

&nbsp;&nbsp;&nbsp;&nbsp;先净乐静虑&nbsp;&nbsp;&nbsp;&nbsp;及于谛善巧

&nbsp;&nbsp;&nbsp;&nbsp;即于诸谛中&nbsp;&nbsp;&nbsp;&nbsp;应生远增长

&nbsp;&nbsp;&nbsp;&nbsp;于诸学处中&nbsp;&nbsp;&nbsp;&nbsp;有四趣三所

&nbsp;&nbsp;&nbsp;&nbsp;远离于二趣&nbsp;&nbsp;&nbsp;&nbsp;于二趣证得

&nbsp;&nbsp;&nbsp;&nbsp;二安住二种&nbsp;&nbsp;&nbsp;&nbsp;一能趣涅槃

&nbsp;&nbsp;&nbsp;&nbsp;渐次为因缘&nbsp;&nbsp;&nbsp;&nbsp;纯杂而修习

&nbsp;&nbsp;&nbsp;&nbsp;最先离恶作&nbsp;&nbsp;&nbsp;&nbsp;最后乐成满

&nbsp;&nbsp;&nbsp;&nbsp;诸学是为初&nbsp;&nbsp;&nbsp;&nbsp;于此学聪睿

&nbsp;&nbsp;&nbsp;&nbsp;由此智修净&nbsp;&nbsp;&nbsp;&nbsp;净生乐成满

&nbsp;&nbsp;&nbsp;&nbsp;诸学是为中&nbsp;&nbsp;&nbsp;&nbsp;于此学聪睿

&nbsp;&nbsp;&nbsp;&nbsp;从此心解脱&nbsp;&nbsp;&nbsp;&nbsp;永灭诸戏论

&nbsp;&nbsp;&nbsp;&nbsp;诸学是为尊&nbsp;&nbsp;&nbsp;&nbsp;于此学聪睿

&nbsp;&nbsp;&nbsp;&nbsp;若行趣不净&nbsp;&nbsp;&nbsp;&nbsp;亦趣于善趣

&nbsp;&nbsp;&nbsp;&nbsp;是行说为初&nbsp;&nbsp;&nbsp;&nbsp;当知此非共

&nbsp;&nbsp;&nbsp;&nbsp;若行趣清净&nbsp;&nbsp;&nbsp;&nbsp;非诸趣究竟

&nbsp;&nbsp;&nbsp;&nbsp;是行说为中&nbsp;&nbsp;&nbsp;&nbsp;当知亦非共

&nbsp;&nbsp;&nbsp;&nbsp;若行趣清净&nbsp;&nbsp;&nbsp;&nbsp;于诸趣究竟

&nbsp;&nbsp;&nbsp;&nbsp;是行说为尊&nbsp;&nbsp;&nbsp;&nbsp;当知此必共

&nbsp;&nbsp;&nbsp;&nbsp;若有学无学&nbsp;&nbsp;&nbsp;&nbsp;当知并聪睿

&nbsp;&nbsp;&nbsp;&nbsp;若有学无学&nbsp;&nbsp;&nbsp;&nbsp;当知并愚夫

&nbsp;&nbsp;&nbsp;&nbsp;若弃舍摄受&nbsp;&nbsp;&nbsp;&nbsp;亦断除粗重

&nbsp;&nbsp;&nbsp;&nbsp;及现见所知&nbsp;&nbsp;&nbsp;&nbsp;是受持三学

&nbsp;&nbsp;&nbsp;&nbsp;若有缘无缘&nbsp;&nbsp;&nbsp;&nbsp;亦细粗显现

&nbsp;&nbsp;&nbsp;&nbsp;由受持远离&nbsp;&nbsp;&nbsp;&nbsp;言发悟所引

&nbsp;&nbsp;&nbsp;&nbsp;初学唯有一&nbsp;&nbsp;&nbsp;&nbsp;第二学二种

&nbsp;&nbsp;&nbsp;&nbsp;第三学具三&nbsp;&nbsp;&nbsp;&nbsp;慧者皆超越

&nbsp;&nbsp;&nbsp;&nbsp;不毁坏尸罗&nbsp;&nbsp;&nbsp;&nbsp;于学誓能顺

&nbsp;&nbsp;&nbsp;&nbsp;轨范无讥论&nbsp;&nbsp;&nbsp;&nbsp;于五处远离

&nbsp;&nbsp;&nbsp;&nbsp;若无犯出离&nbsp;&nbsp;&nbsp;&nbsp;无恶作恶作

&nbsp;&nbsp;&nbsp;&nbsp;于彼学寻求&nbsp;&nbsp;&nbsp;&nbsp;及勤修彼行

&nbsp;&nbsp;&nbsp;&nbsp;终无有弃舍&nbsp;&nbsp;&nbsp;&nbsp;命难亦无亏

&nbsp;&nbsp;&nbsp;&nbsp;常住正行中&nbsp;&nbsp;&nbsp;&nbsp;随毗柰耶转

&nbsp;&nbsp;&nbsp;&nbsp;修治誓为先&nbsp;&nbsp;&nbsp;&nbsp;亦修治净命

&nbsp;&nbsp;&nbsp;&nbsp;二边皆远离&nbsp;&nbsp;&nbsp;&nbsp;亦弃舍邪愿

&nbsp;&nbsp;&nbsp;&nbsp;于诸障碍法&nbsp;&nbsp;&nbsp;&nbsp;终无有耽染

&nbsp;&nbsp;&nbsp;&nbsp;乱心法才生&nbsp;&nbsp;&nbsp;&nbsp;寻当速远离

&nbsp;&nbsp;&nbsp;&nbsp;非太沈太浮&nbsp;&nbsp;&nbsp;&nbsp;恒善住正念

&nbsp;&nbsp;&nbsp;&nbsp;根本眷属净&nbsp;&nbsp;&nbsp;&nbsp;而修行梵行

&nbsp;&nbsp;&nbsp;&nbsp;应发勤精进&nbsp;&nbsp;&nbsp;&nbsp;常坚固勇猛

&nbsp;&nbsp;&nbsp;&nbsp;恒修不放逸&nbsp;&nbsp;&nbsp;&nbsp;五支善安住

&nbsp;&nbsp;&nbsp;&nbsp;当隐自诸善&nbsp;&nbsp;&nbsp;&nbsp;亦发露众恶

&nbsp;&nbsp;&nbsp;&nbsp;得诸衣服等&nbsp;&nbsp;&nbsp;&nbsp;粗妙皆欢喜

&nbsp;&nbsp;&nbsp;&nbsp;少随于世务&nbsp;&nbsp;&nbsp;&nbsp;粗弊亦随转

&nbsp;&nbsp;&nbsp;&nbsp;受杜多功德&nbsp;&nbsp;&nbsp;&nbsp;为寂离烦恼

&nbsp;&nbsp;&nbsp;&nbsp;当具足威仪&nbsp;&nbsp;&nbsp;&nbsp;应量而摄受

&nbsp;&nbsp;&nbsp;&nbsp;终无有所为&nbsp;&nbsp;&nbsp;&nbsp;诈现威仪相

&nbsp;&nbsp;&nbsp;&nbsp;不自说实德&nbsp;&nbsp;&nbsp;&nbsp;亦不令他说

&nbsp;&nbsp;&nbsp;&nbsp;虽有所方求&nbsp;&nbsp;&nbsp;&nbsp;而非现异相

&nbsp;&nbsp;&nbsp;&nbsp;从他边乞求&nbsp;&nbsp;&nbsp;&nbsp;终不强威逼

&nbsp;&nbsp;&nbsp;&nbsp;以法而获得&nbsp;&nbsp;&nbsp;&nbsp;得已不轻毁

&nbsp;&nbsp;&nbsp;&nbsp;不耽着利养&nbsp;&nbsp;&nbsp;&nbsp;及所有恭敬

&nbsp;&nbsp;&nbsp;&nbsp;亦不执诸见&nbsp;&nbsp;&nbsp;&nbsp;增益与损减

&nbsp;&nbsp;&nbsp;&nbsp;不着顺世间&nbsp;&nbsp;&nbsp;&nbsp;无义文咒术

&nbsp;&nbsp;&nbsp;&nbsp;亦不乐畜积&nbsp;&nbsp;&nbsp;&nbsp;无义长衣钵

&nbsp;&nbsp;&nbsp;&nbsp;恐增诸烦恼&nbsp;&nbsp;&nbsp;&nbsp;不染习居家

&nbsp;&nbsp;&nbsp;&nbsp;为净修智慧&nbsp;&nbsp;&nbsp;&nbsp;当亲近贤圣

&nbsp;&nbsp;&nbsp;&nbsp;不畜朋友家&nbsp;&nbsp;&nbsp;&nbsp;恐发忧悲乱

&nbsp;&nbsp;&nbsp;&nbsp;能生苦烦恼&nbsp;&nbsp;&nbsp;&nbsp;才起寻远离

&nbsp;&nbsp;&nbsp;&nbsp;不受于信施&nbsp;&nbsp;&nbsp;&nbsp;恐加害疮疱

&nbsp;&nbsp;&nbsp;&nbsp;于如来正法&nbsp;&nbsp;&nbsp;&nbsp;尝无有弃舍

&nbsp;&nbsp;&nbsp;&nbsp;于他愆犯中&nbsp;&nbsp;&nbsp;&nbsp;无功用安乐

&nbsp;&nbsp;&nbsp;&nbsp;常省自过失&nbsp;&nbsp;&nbsp;&nbsp;知已速发露

&nbsp;&nbsp;&nbsp;&nbsp;若犯于所犯&nbsp;&nbsp;&nbsp;&nbsp;当如法出离

&nbsp;&nbsp;&nbsp;&nbsp;所应营事中&nbsp;&nbsp;&nbsp;&nbsp;能勇励自作

&nbsp;&nbsp;&nbsp;&nbsp;于佛及弟子&nbsp;&nbsp;&nbsp;&nbsp;威德与言教

&nbsp;&nbsp;&nbsp;&nbsp;一切皆信受&nbsp;&nbsp;&nbsp;&nbsp;观大罪不谤

&nbsp;&nbsp;&nbsp;&nbsp;于极甚深法&nbsp;&nbsp;&nbsp;&nbsp;不可思度处

&nbsp;&nbsp;&nbsp;&nbsp;能舍旧师宗&nbsp;&nbsp;&nbsp;&nbsp;不坚执自见

&nbsp;&nbsp;&nbsp;&nbsp;常乐居远离&nbsp;&nbsp;&nbsp;&nbsp;及边际卧具

&nbsp;&nbsp;&nbsp;&nbsp;恒修习善法&nbsp;&nbsp;&nbsp;&nbsp;坚精进勇猛

&nbsp;&nbsp;&nbsp;&nbsp;无有欲生欲&nbsp;&nbsp;&nbsp;&nbsp;不憎恶憎恶

&nbsp;&nbsp;&nbsp;&nbsp;离睡眠睡眠&nbsp;&nbsp;&nbsp;&nbsp;时不居寂静

&nbsp;&nbsp;&nbsp;&nbsp;离恶作恶作&nbsp;&nbsp;&nbsp;&nbsp;无希虑希虑

&nbsp;&nbsp;&nbsp;&nbsp;一切种恒时&nbsp;&nbsp;&nbsp;&nbsp;成就正方便

&nbsp;&nbsp;&nbsp;&nbsp;引发与觉悟&nbsp;&nbsp;&nbsp;&nbsp;及和合所结

&nbsp;&nbsp;&nbsp;&nbsp;有相若亲昵&nbsp;&nbsp;&nbsp;&nbsp;亦多种喜乐

&nbsp;&nbsp;&nbsp;&nbsp;侵逼极亲昵&nbsp;&nbsp;&nbsp;&nbsp;名虚妄分别

&nbsp;&nbsp;&nbsp;&nbsp;能生于欲贪&nbsp;&nbsp;&nbsp;&nbsp;智者当远离

&nbsp;&nbsp;&nbsp;&nbsp;诸欲令无饱&nbsp;&nbsp;&nbsp;&nbsp;众多所共有

&nbsp;&nbsp;&nbsp;&nbsp;是非法因缘&nbsp;&nbsp;&nbsp;&nbsp;能增长贪欲

&nbsp;&nbsp;&nbsp;&nbsp;贤圣所应离&nbsp;&nbsp;&nbsp;&nbsp;速趣于坏灭

&nbsp;&nbsp;&nbsp;&nbsp;仗托于众缘&nbsp;&nbsp;&nbsp;&nbsp;危逸所依地

&nbsp;&nbsp;&nbsp;&nbsp;诸欲如枯骨&nbsp;&nbsp;&nbsp;&nbsp;亦如软肉段

&nbsp;&nbsp;&nbsp;&nbsp;如草炬相似&nbsp;&nbsp;&nbsp;&nbsp;犹如大火坑

&nbsp;&nbsp;&nbsp;&nbsp;譬如蟒毒蛇&nbsp;&nbsp;&nbsp;&nbsp;亦如梦所见

&nbsp;&nbsp;&nbsp;&nbsp;如借庄严具&nbsp;&nbsp;&nbsp;&nbsp;如树端熟果

&nbsp;&nbsp;&nbsp;&nbsp;如是知诸欲&nbsp;&nbsp;&nbsp;&nbsp;都不应耽乐

&nbsp;&nbsp;&nbsp;&nbsp;当听闻正法&nbsp;&nbsp;&nbsp;&nbsp;常思惟修习

&nbsp;&nbsp;&nbsp;&nbsp;先观见粗静&nbsp;&nbsp;&nbsp;&nbsp;次于修一向

&nbsp;&nbsp;&nbsp;&nbsp;舍烦恼粗重&nbsp;&nbsp;&nbsp;&nbsp;于断生欣乐

&nbsp;&nbsp;&nbsp;&nbsp;于诸相观察&nbsp;&nbsp;&nbsp;&nbsp;得加行究竟

&nbsp;&nbsp;&nbsp;&nbsp;能离欲界欲&nbsp;&nbsp;&nbsp;&nbsp;及离色界欲

&nbsp;&nbsp;&nbsp;&nbsp;入真谛现观&nbsp;&nbsp;&nbsp;&nbsp;能离一切欲

&nbsp;&nbsp;&nbsp;&nbsp;证现法涅槃&nbsp;&nbsp;&nbsp;&nbsp;及余依永尽

于学到究竟。善断诸疑网。今请学所学修学为我说者。于此颂中。大梵天王先赞世尊。后兴请问。赞世尊者。谓于一切学中已得第一究竟。此依自利行圆满不共德说。又能善断展转所生一切疑网。此依利他行圆满不共德说。兴请问者。何等为学。学有几种。云何于彼当修学耶

是故世尊意。为策励怖多所作懈怠众生。总摄一切。略说三学。故次告曰大仙应善听。学略有三种。增上戒心慧。于彼当修学。此中显示。依戒心慧。若散乱者。令不散乱。方便为说增上戒学。心未定者。为令得定方便为说增上心学。心已得定未解脱者。为令解脱方便为说增上慧学。由此因缘。诸修行者。一切所作皆得究竟。此显世尊密意宣说一切诸学无不摄在此三学中

又为显示于诸学中由此方便成办所学。故次说言应圆满六支四乐住成就。于四各四行。智慧常清净。今此颂中。如其次第显示成办三学方便。应圆满六支者。应依增上戒学方便修学。何等六支。一安住净尸罗。二守护别解脱律仪。三轨则圆满。四所行圆满。五于诸小罪见大怖畏。六受学学处。如是六支显示四种尸罗清净。安住净尸罗者。是所依根本。守护别解脱律仪者。显示出离。尸罗清净。为求解脱而出离故。轨则所行俱圆满者。此二显示无所讥毁尸罗清净。于诸小罪见大怖畏者。显无穿缺尸罗清净。受学学处者。显无颠倒尸罗清净。如是六支极圆满故。增上戒学。与余方便作所依止。四乐住成就者。显示增上心学方便。四种静虑名四心住。现法乐住故名为乐。于四各四行智慧常清净者。依增上慧学说。谓于苦集灭道四圣谛中。一一皆有四行。即无常等。增上慧学由此净智之所显故

初善住根本。次乐心寂静。后圣见恶见。相应不相应者。此颂显示增上三学次第生起。根本者。谓增上戒。由后二种是此初学所流类故。既具尸罗由无悔等。次第修习能得第二心乐静定。心得定者见如实故。能得第三成就圣见远离恶见

先净乐静虑。及于谛善巧。即于诸谛中。应生远增长者。此颂显示三学次第清净差别。先净者是初学。乐静虑者是第二学。于谛善巧者是第三学。又于如是谛善巧中。应生者。谓道谛。应生起故。应远者。谓苦集谛。应远离故。应增长者。谓灭谛。软中上品烦恼次第。数数渐断。增长灭故

于诸学处中。有四趣三所。远离于二趣。于二趣证得者。此颂显示于增上戒心慧学处。由所修学有成败故。随其所应。所得果报四趣差别。谓于欲界人天所摄所有善趣。是增上戒成所得果。即于欲界余趣所摄所有恶趣。是增上戒败所得果。色无色界天趣所摄所有上趣。是增上心果。三界所不摄涅槃趣。是增上慧果。于如是诸趣中。远离前二善趣恶趣已。应证后二上趣及涅槃趣。此言显示世出世间二道所得

二安住二种。一能趣涅槃。渐次为因缘。纯杂而修习者。于此颂中。显示最初增上戒学增上心学。渐次能为增上心学增上慧学安住因缘。显示中间增上慧静虑律仪所摄增上戒学能为二种安住因缘。显示最上一种能为涅槃安住因缘。当知。此中显示修习若别若总随其所应

最先离恶作。最后乐成满。诸学是为初。于此学聪睿者。此颂显示由增上戒学以无悔等渐次修习为后转因。由此智修净。净生乐成满。诸学是为中。于此学聪睿者。此颂显示由增上心学修所成慧最胜善根渐次生故为最上学因

从此心解脱。永灭诸戏论。诸学是为尊。于此学聪睿者。此颂显示由增上慧学能为最胜涅槃果因

若行趣不净。亦趣于善趣。是行说为初。当知此非共者。此颂显示增上戒学若有败毁为恶趣因。若能成立为善趣因。此是不共离后二学亦能成立故。若行趣清净。非诸趣究竟。是行说为中。当知亦非共者。此颂显示中间学行离欲界欲得清净故名趣清净。未能尽离上界欲故。亦未永拔欲随眠故。不得名为于诸趣中究竟清净。此离最上。亦能成办故名不共。非离最初。若行趣清净。于诸趣究竟。是行说为尊。当知此必共者。此颂显示最上学行三界诸欲皆远离故。亦能永拔诸随眠故。于诸趣中最为究竟。不离前二能为独成办故。名必共

若有学无学。当知并聪睿者。此初半颂。显示于三学中聪睿者相。有正学故无邪学故

若有学无学。当知并愚夫者。此后半颂。显示于三学中愚夫之相。有邪学故无正学故

若弃舍摄受。亦断除粗重。及现见所知。是受持三学者。此颂显示若能弃舍家亲属等所摄受故。若能断除三摩地障诸粗重故。若能现见四圣谛相所知理故。如其次第三学成满

若有缘无缘。亦细粗显现者。此初半颂。显后二学及最初学。如其次第有缘无缘细粗差别。由受持远离。言发悟所引者。此后半颂。显初中后如其次第引发因缘。谓誓期所引故。身心远离所引故。由他言音内正思惟所引故。初学唯有一。第二学二种。第三学具三。慧者皆超越者。此颂显示初一不共。中不离初。上不离二。超彼一切。当知无学是阿罗汉。不毁坏尸罗。于学誓能顺。轨范无讥论。于五处远离者。此后显示受持戒相。不毁坏尸罗于学者。谓安住净戒。誓能顺者。谓守护别解脱律仪。轨范无讥论者。谓轨则无犯。于五处远离者。谓所行无犯。略有五处。诸苾刍等。非所应行。谓王家。唱令家。酤酒家。倡秽家。旃茶罗及羯耻那家。唱令家者。谓屠羊等。由遍宣告。此屠羊等。成极重罪。多造恶业。杀害羊等故

若无犯出离。无恶作恶作者。显示于诸小罪见大怖畏。如其出离亦无恶作。如其恶作亦无有犯。于彼学寻求。及勤修彼行者。显示受学学处终无有弃舍。命难亦无亏。常住正行中。随毗柰耶转者。此颂四句。如其次第显示常尸罗性。坚尸罗性。恒所作性。恒随转性。修治誓为先。亦修治净命者。此初半颂。显示轨范及命清净。由诸轨范先发誓愿。方乃修行。故名为誓。二边皆远离。亦弃舍邪愿者。此后半颂。显示远离受用欲乐自苦二边。及弃舍生天等愿故尸罗清净

于诸障碍法。终无有耽染。乱心法才生。寻当速远离者。此颂显示于诸根门不守护等障碍清净。所学法中不见功德。无耽染故。于诸不善欲恚寻等扰乱意法。虽暂生已即除遣故学得清净

非太沈太浮。恒善住正念。根本眷属净。而修行梵行者。此颂显示远离微劣恶作故。远离非处恶作故。远离失念故。于究竟时及方便时。修行梵行皆得清净
