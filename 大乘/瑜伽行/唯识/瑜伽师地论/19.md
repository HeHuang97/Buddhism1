## 瑜伽师地论 第十九卷

### 本地分中思所成地第十一之四

&nbsp;&nbsp;&nbsp;&nbsp;贤圣常说最善语&nbsp;&nbsp;&nbsp;&nbsp;爱非不爱语第二

&nbsp;&nbsp;&nbsp;&nbsp;谛非不谛语第三&nbsp;&nbsp;&nbsp;&nbsp;法非非法语第四

今此颂中。言善语者。所谓善说善言善论。当知善说有三种相。所谓悦意无染唯善。由第一语令他庆悦。由第二语令自尸罗终无穿缺。由第三语能令他人出不善处。安住善处。因此引摄利益安乐。或有爱语非谛非法。谓如有一以美妙言。称赞他人非真实德。或有谛语非爱非法。谓如有一以染污心发粗恶言。诃责他人真实过恶。或有法语亦爱亦谛。谓如有一善知称赞及与诃责。知可称赞可诃责已。然不称赞亦不诃责。唯善方便为说正法。能令彼人出不善处安住善处

复次今当略辨上所说义。谓薄伽梵此中略示所有善语若标若释。当知是名此中略义

&nbsp;&nbsp;&nbsp;&nbsp;信惭戒施法&nbsp;&nbsp;&nbsp;&nbsp;善人所称赞

&nbsp;&nbsp;&nbsp;&nbsp;是名趣天道&nbsp;&nbsp;&nbsp;&nbsp;能往天世间

此颂所明。谓如有一于佛所证法毗奈耶。获得正信。耻在居家。受持净戒趣得衣服饮食卧具。便生喜足。减除器物。俭约资缘。凡所获得如法利养终无私隐。必与智人同梵行者而共受用。所有正法初中后善称扬梵行。所谓契经乃至论议。皆能受持研寻究达。传授他人广为开阐。彼既成就是诸善法。当知必获三种胜利。一者诸佛诸佛弟子真实善人之所称赞。二者若彼尸罗财施之所摄引。福德资粮。法施摄引智慧资粮善圆满者。便得趣入证解脱处清净诸天众同分中。三者若彼二种资粮犹未圆满。便能令彼速得圆满。身坏已后定生善趣。多往天上乐世界中。复有差别。谓如有一于佛所证法毗奈耶。获得正信。信恶尸罗当堕恶趣信悭贪者得贫穷报。如是信已。于现法中恶戒悭贪深生羞耻。以羞耻故。弃恶尸罗受清净戒。弃舍悭贪以无垢心安处居家。广说乃至。善行布施。由此因缘。于现法中圣贤所赞。身坏已后乃至当生善趣天上乐世界中

复次今当略辨上所说义。谓薄伽梵此中略示在家出家二种正行及正行果所有胜利。当知是名此中略义

&nbsp;&nbsp;&nbsp;&nbsp;多闻能知法&nbsp;&nbsp;&nbsp;&nbsp;多闻能远恶

&nbsp;&nbsp;&nbsp;&nbsp;多闻舍无义&nbsp;&nbsp;&nbsp;&nbsp;多闻得涅槃

此颂所明。谓如有一于依先时正所应作施论戒论生天之论无倒教法。恭敬听闻。闻已遂能了知其义。谓现法中种种恶行及当恶趣苦无义因。诸恶行所应速远离。及往善趣舍生恶趣苦无义因。彼由了知如是法义。法随法行能远苦因。能引乐因。由此因缘。得乐舍苦。若于增上四圣谛等相应教法。恭敬听闻。闻已遂能了知其义。谓一切有生死大苦寂静涅槃。彼由了知如是法义。若根已熟资粮已满便能获得如是义。识心清净故。才闻法已于诸圣谛未现观者。能入现观。已现观者便得漏尽。若根未熟资粮未满。即由如是远离诸恶。依增上戒起增上心。依增上心发增上慧。由此能舍一切苦本烦恼无义。证得涅槃。复次今当略辨上所说义。谓薄伽梵此中略示先闻正法如理思惟。先如理思法随法行。法随法行为先因故得胜利果。当知是名此中略义

&nbsp;&nbsp;&nbsp;&nbsp;智者如空无染污&nbsp;&nbsp;&nbsp;&nbsp;不动犹如天帝幢

&nbsp;&nbsp;&nbsp;&nbsp;如泛清凉盈满池&nbsp;&nbsp;&nbsp;&nbsp;不乐淤泥生死海

今此颂中。辩阿罗汉苾刍心善解脱超诸戏论犹如虚空。何以故。譬如虚空离诸戏论。净与不净皆不能染。诸阿罗汉亦复如是。一切世法若顺若违皆不能染。所谓利衰乃至苦乐。又诸有学已离欲贪。向阿罗汉。于四念住善住其心。修无相心三摩地时。如天帝幢。于其一切动发憍举戏论营为生愿俱行所有贪爱。不能倾动。又诸有学已离欲贪得不还果。于上解脱心生欲乐。譬如游泛清冷泉池。于爱味定上分诸结热淤泥中终不欣乐。由于此中不欣乐故。亦不欣乐生死大海。复有差别。谓阿罗汉所有饮食言说游行处无相住。有余依苦之所随逐。如其次第三处应知。复有差别。谓慧解脱诸阿罗汉。有学身证。及俱解脱诸阿罗汉。如其次第三处应知。复次今当略辨上所说义。谓薄伽梵此中略示离三界欲于佛圣旨犹有余依。离欲界贪胜进道摄及不还果。复有差别。谓略显示解脱胜利等持胜利智慧胜利。复有差别。谓略显示增上心慧学所得果。及显增上心慧二学

&nbsp;&nbsp;&nbsp;&nbsp;若以色量我&nbsp;&nbsp;&nbsp;&nbsp;以音声寻我

&nbsp;&nbsp;&nbsp;&nbsp;欲贪所执持&nbsp;&nbsp;&nbsp;&nbsp;彼不能知我

&nbsp;&nbsp;&nbsp;&nbsp;若于内了知&nbsp;&nbsp;&nbsp;&nbsp;于外不能见

&nbsp;&nbsp;&nbsp;&nbsp;由内果观察&nbsp;&nbsp;&nbsp;&nbsp;彼音声所引

&nbsp;&nbsp;&nbsp;&nbsp;若于内无知&nbsp;&nbsp;&nbsp;&nbsp;于外而能见

&nbsp;&nbsp;&nbsp;&nbsp;由外果观察&nbsp;&nbsp;&nbsp;&nbsp;亦音声所引

&nbsp;&nbsp;&nbsp;&nbsp;若于内无知&nbsp;&nbsp;&nbsp;&nbsp;于外不能见

&nbsp;&nbsp;&nbsp;&nbsp;彼普障愚夫&nbsp;&nbsp;&nbsp;&nbsp;亦音声所引

&nbsp;&nbsp;&nbsp;&nbsp;若于内了知&nbsp;&nbsp;&nbsp;&nbsp;于外亦能见

&nbsp;&nbsp;&nbsp;&nbsp;英雄出离慧&nbsp;&nbsp;&nbsp;&nbsp;非音声所引

此颂所明。谓如有一体是异生。未断虚妄分别欲贪。观见世尊具三十二大丈夫相遂便测量。此薄伽梵定是如来应正等觉。其所说法决定微妙。其弟子众所行必善。彼于后时近不善人闻不正法。随逐他论及他音声。信顺于他他所引摄。他所引故于佛法僧还生毁谤。如是皆由不如实知如来法身故。致如此。复有异生。由内静虑果天眼通。远见世尊便作是解。此薄伽梵定是如来应正等觉。余如前说。复有由外欲界系业果报肉眼见已测量。当知彼亦随逐他论及他音声。信顺于他他所引摄。复有异生于尔所见都无所有。彼普被障。长时为他音声所引。若诸贤圣除断调伏。超越欲贪得圣慧眼。彼由如是圣慧眼故。于内证解如来法身。虽于外见如来色身。或见制多或图画等而能了知。非第一义应正等觉。彼由如是于内正知于外正观。不随他论及他音声。不信顺他非他所引。于佛法僧决定信受。如是皆由如实了知如来法身故。致如此

复次今当略辨上所说义。谓薄伽梵。此中略示若唯世俗见如来者则不决定。若以胜义见如来者是则决定。当知是名此中略义

&nbsp;&nbsp;&nbsp;&nbsp;第六增上王&nbsp;&nbsp;&nbsp;&nbsp;染时染自取

&nbsp;&nbsp;&nbsp;&nbsp;于无染不染&nbsp;&nbsp;&nbsp;&nbsp;染者名愚夫

今此颂中。第六增上王者。谓心意识。若有已渡五暴流未渡第六意暴流。尔时其心随逐诸定所有爱味故名染时。复有补特伽罗。于长夜染取为己有。于可爱法执藏不舍。是故说彼为染自取。贪名为染。因贪所生当来世苦亦名为染。若染自取于所染心不随功用。摄受遮止修意对治作意故。如是彼心于现法中无有染污。于无染心此染自取。当来世中因彼诸苦亦无有染。若有于彼随作功用。而不摄受亦不遮止。不修意对治作意。故依此苦因长夜受苦。于此苦因不能远离故名愚夫复次今当略辨上所说义。谓薄伽梵此中略示远离苦因所有胜利。及显苦因能感自苦是愚夫性。当知是名此中略义

&nbsp;&nbsp;&nbsp;&nbsp;有城骨为墉&nbsp;&nbsp;&nbsp;&nbsp;筋肉而涂饰

&nbsp;&nbsp;&nbsp;&nbsp;其中有贪恚&nbsp;&nbsp;&nbsp;&nbsp;慢覆所任持

今此颂中。所言城者。谓心意识。此城唯以骨充专瓦石。筋代蝇纴肉当涂漫。为形骸墉周匝围绕。此城中有违害善说法毗柰耶所有善法四种恶法之所任持。二是在家诸受欲者。谓贪与瞋。二是恶说法毗柰耶中而出家者。谓慢与覆。由着诸欲悕求诸欲。与鄙秽行不相违背。于善说法及毗柰耶尚不信受。况当修善。恃恶说法而生憍慢。不能自然趣佛世尊或弟子所。设佛世尊或佛弟子由悲愍故。自往其所。然彼由覆随烦恼缠染污其心。尚不如实发露己过。况能信解修诸善法。如是当知于彼善说法毗柰耶相应善法二种心城。皆不能入。何况复能取为己有复次今当略辨上所说义。谓薄伽梵。此中略示在家出家总由四种杂染因缘失坏善说法毗柰耶。当知是名此中略义

&nbsp;&nbsp;&nbsp;&nbsp;如龟藏支于自㲉&nbsp;&nbsp;&nbsp;&nbsp;苾刍善摄意寻思

&nbsp;&nbsp;&nbsp;&nbsp;无所依止不恼他&nbsp;&nbsp;&nbsp;&nbsp;证般涅槃无所谤

此颂所明。谓如有一依初静虑舍三恶寻。所谓欲寻。恚寻。害寻。又能弃舍初静虑地诸善寻思。安住无寻无伺定中。如龟藏支于其自谷禾卵。略摄寻思亦复如是。无寻无伺定者。应知此上乃至有顶。彼于此定正安住时不生爱味。出已成就可爱乐法。调顺柔和易可共住。不恼有智同梵行者。又为智人同梵行者欣乐共住。又复成就无违诤法。彼由如是正方便故。于诸圣谛能入现观及得漏尽。彼于诸法不由他信。获得善净胜智见故。如实了知法真是法。毗柰耶真是毗柰耶。由如是知故。终不依止诸见颠倒于法谤法。及于非法亦谤非法。终不显示非法为法。法为非法。非毗柰耶为毗柰耶。或毗柰耶为非毗柰耶

复次今当略辨上所说义。谓薄伽梵此中略示善说法者四种扰乱断对治道。何等名为四种扰乱。一染不染寻思扰乱。二于胜定爱味扰乱。三互相违诤讼扰乱。四于正道诽谤扰乱。当知是名此中略义

&nbsp;&nbsp;&nbsp;&nbsp;等不等而生&nbsp;&nbsp;&nbsp;&nbsp;牟尼舍有行

&nbsp;&nbsp;&nbsp;&nbsp;内乐定差别&nbsp;&nbsp;&nbsp;&nbsp;如俱舍卵生

此颂所明。谓佛示现住最后有菩萨位时。先所获得三十有二大丈夫相。八十随好圆满庄严妙色身生。于后证得阿耨多罗三藐三菩提时。其色身生。与前正等。其名身生由胜无漏不相似故。与前不等。又佛示现内寂静乐及妙门乐为依止故。得定自在。如定心力舍诸寿行及诸有行。彼舍边际妙色身生。与前正等其名身生。与前不等故有差别。如因其谷禾卵卵生鸡等依卵而生。即此生已渐渐增长。种类相似破谷禾卵而出。如是如来色身名身差别道理当知亦尔。此中差别。谓佛世尊若不弃舍诸寿行者。应满寿量方般涅槃。定力所持舍寿行故。不满寿量而般涅槃

复次今当略辨上所说义。谓薄伽梵此中略示舍诸寿行色身名身二种差别。及显弃舍所依因缘。当知是名此中略义

&nbsp;&nbsp;&nbsp;&nbsp;无淤泥等欲&nbsp;&nbsp;&nbsp;&nbsp;无魑魅等瞋

&nbsp;&nbsp;&nbsp;&nbsp;无罗网等痴&nbsp;&nbsp;&nbsp;&nbsp;无江河等爱

此颂所明。谓有四种。能为世俗不自在法。世间现见能令有情不自在转。一者陷溺淤泥。二者鬼魅所着。三者入于罗网。四者堕驶流河随流漂溺。复有四种。能为真实不自在法。能令有情不自在转当知亦尔何等为四。谓如有一生长欲界。陷溺不净腥臊生臭诸欲淤泥。不能自在引发守护增长善法。又如有一弃舍诸欲。于善说法毗奈耶中而得出家。心怀忿怒性多恶言。由忿所持不得自在。不数学处。动生违越。于诸智者同梵行所。屡以粗言击刺诃摈侵恼毁辱。又如有一弃舍诸欲。于恶说法毗奈耶中而得出家。入诸恶魔大痴见网。彼既入已流转生死不得自在。又如有一生长上分诸离欲地。于诸爱结未能永断。亦未遍知不得自在。还生下界顺流而住。难可出离

复次今当略辨上所说义。谓薄伽梵此中略示诸界诸品愚夫缠缚

复有差别。谓如有一陷欲淤泥不能自在。于善说法毗奈耶中清净出家。又如有一为性忿怒。忿怒所蔽愤恚缠心。尚于自身或害或损。何况于他。又如有一成就痴品诸恶邪见。谓无父母毁谤父母。于父母所反悕敬养。况自能为。又如有一广集诸欲。贪爱所漂不得自在。尚不欲自食。况能惠于他。如是四法。当知能障诸聪慧者。四应知法。谓善说法毗奈耶中清净出家。远离恚害。敬事父母。乐行慧施

&nbsp;&nbsp;&nbsp;&nbsp;虚空无鸟迹&nbsp;&nbsp;&nbsp;&nbsp;外道无沙门

&nbsp;&nbsp;&nbsp;&nbsp;愚夫乐戏论&nbsp;&nbsp;&nbsp;&nbsp;如来则无有

此颂所明。谓有众生悕乐胜欲欲求所摄。又有众生悕乐胜身有求所摄。又有众生悕乐沙门及婆罗门所有解脱梵行求摄。此中欲求有求摄者。谓我因少分布施少分持戒。当得往生善趣天上乐世界中。以妙五欲而自赏纳欢娱游戏。彼既修习如是愿已。得最胜欲及最胜身。譬如众鸟翱翔虚空。遍虚空中无安足处。如是众生于其所得无常诸欲及身分中都无安住。当知亦尔。若乐沙门及婆罗门所有解脱梵行求摄。复有二种。或依善说法。或依恶说法。依恶说法诸外道辈并无沙门。依善说法邪梵行求所摄受者亦无沙门。正梵行求所摄受者得有沙门。又此一切三门所摄。或欲求门。或有求门。或梵行求门。如是皆名乐着戏论。当知如来弃舍一切所有悕求故无戏论。即以此义类知如来诸弟子众正梵行求所摄受者亦无戏论

复次今当略辨上所说义。谓薄伽梵此中略示离善说法及毗奈耶勤精进者皆空无益。当知是名此中略义

&nbsp;&nbsp;&nbsp;&nbsp;住戏论皆无&nbsp;&nbsp;&nbsp;&nbsp;踰墙堑离爱

&nbsp;&nbsp;&nbsp;&nbsp;牟尼游世间&nbsp;&nbsp;&nbsp;&nbsp;天人不能识

此颂所明。谓阿罗汉苾刍永离贪爱。由四种相。于恶魔怨一切愚夫所系属主。解脱自在随意游行空闲聚落。有诸愚夫遇见如是真阿罗汉于最究竟自在游行。不如实知。便于二处妄生轻毁。云何此善男子。弃舍自属养命珍财。乃求属他资生众具。何故弃舍生天方便。苦勤精进求有断灭。是诸愚夫见生天上有胜功德。见处居家有多财产故。于牟尼妄生轻忽。彼所事天于此牟尼广大功德。尚不能了。况能事者而能识知。云何离爱诸阿罗汉。由四种相。于恶魔怨一切愚夫所系属主。解脱自在。谓诸愚夫由四识住。为魔怨主之所驱役。令生死中往还五趣非阿罗汉。又诸愚夫如由重过。为魔怨王之所驱役谓或增益或复损减诸恶见故。发起种种执刀杖等恶不善法。堕诸戏论生诸恶趣。令造种种诸恶业缘。非阿罗汉。又诸愚夫如由中过为魔怨主之所驱役。令处欲爱系缚垣墙。不能出离欲界生苦。非阿罗汉。又诸愚夫如由轻过。为魔怨主之所驱役。令生色界及无色界。无明深堑周匝围绕闭在生死众苦牢狱。于生等苦不得出离非阿罗汉

复次今当略辨上所说义。谓薄伽梵此中略示一切愚夫羞不应羞。应羞不羞。于不应怖而生怖见。于应怖中生无怖见。当知是名此中略义

&nbsp;&nbsp;&nbsp;&nbsp;若有熏除诸寻思&nbsp;&nbsp;&nbsp;&nbsp;于内无余离分别

&nbsp;&nbsp;&nbsp;&nbsp;超过碍着诸色想&nbsp;&nbsp;&nbsp;&nbsp;四轭蠲除不往生

此颂所明。谓如有一已入有学位。未离欲界欲。依初静虑。熏除欲界诸恶寻思。依第二静虑内等清净心一趣性。初静虑地所有分别。无余永离无复分别。依第三静虑。超过第二静虑地诸喜碍着。依第四静虑。超过第三静虑地诸乐碍着。依无色定。超过一切所有色想。如是渐次因依诸定乃至有顶。若定若生蠲除四轭。何等为四。一蠲除染污寻思轭。二蠲除不染污寻思轭。三蠲除喜乐系缚轭。四蠲除一切色想轭。由此因缘。于诸下地不复往生。当知异生虽到有顶若定若生犹为四轭所系缚故。于诸下地还复往生

复次今当略辨上所说义。谓薄伽梵此中略示到有边际有学异生二种差别。当知是名此中略义

&nbsp;&nbsp;&nbsp;&nbsp;惠施令福增&nbsp;&nbsp;&nbsp;&nbsp;防非灭怨害

&nbsp;&nbsp;&nbsp;&nbsp;修善舍诸恶&nbsp;&nbsp;&nbsp;&nbsp;惑尽得涅槃

此颂所明。谓如有一于佛所证法毗奈耶。获得正信。虽处居家。而心远离悭垢缠缚。受持七种依福业事。由此因缘。若行若住广说如经。乃至生长如是福德。若有复能于善说法毗奈耶中。清净出家。既出家已具足忍力。为护尸罗。虽遭他骂侵恼诃责。或以身手瓦砾刀杖欧击伤害。恐坏尸罗当为障碍。心无恶念不出恶言。唯缘彼境与慈俱心。于一切方遍满而住。由此因缘。于现法中自他相续所有怨害并皆止息。当生无恼乐世界中。无多怨敌。为世欣仰。众所乐见。如是善修正方便已。依增上戒起增上心。依增上心发增上慧。当于圣谛入现观时。则能永舍趣恶趣业及诸恶趣。又修如先所得道故。渐次永除所有诸结。于有余依涅槃界中而般涅槃。如是后时于无余依涅槃界中复般涅槃

复次今当略辨上所说义。谓薄伽梵此中略示得净信者四种正行。一感财富行。二感善趣行。三离恶趣苦清净修行。四离一切苦清净修行。当知是名此中略义

&nbsp;&nbsp;&nbsp;&nbsp;诸恶者莫作&nbsp;&nbsp;&nbsp;&nbsp;诸善者奉行

&nbsp;&nbsp;&nbsp;&nbsp;自调伏其心&nbsp;&nbsp;&nbsp;&nbsp;是诸佛圣教

此颂所明。谓如有一于佛所证法毗奈耶。获得正信。于一切种一切因缘一切处所所有恶行。皆能断灭。于善说法毗奈耶中。能善受学尸罗律仪。彼由三相奉行众善。谓善住尸罗。守别解脱清净律仪。乃至受学所有学处。依增上戒学发增上心学。依增上心学发增上慧学。彼由此故于所知境如实知见。如是具足诸善法已。复由三相调伏自心。谓如实知故能起厌患。由厌患故能得离染。由离染故能得解脱

复次今当略辨上所说义。谓薄伽梵此中略示三学学果。显自圣教不与他共。当知是名此中略义

&nbsp;&nbsp;&nbsp;&nbsp;难调伏轻躁&nbsp;&nbsp;&nbsp;&nbsp;沦坠于诸欲

&nbsp;&nbsp;&nbsp;&nbsp;善调伏其心&nbsp;&nbsp;&nbsp;&nbsp;心调引安乐

此颂所明。谓宣说心若意若识长夜爱乐愦闹杂处。于愦闹处难得远离难可调伏。虽强安处无间修习。诸善法中而不一向能住离贪离瞋离痴。亦不一向能住策举无掉寂静。然复疾疾还生有贪有瞋有痴下劣掉举及不寂静。虽强安处内寂止中。长夜爱乐色声香味触故。于五欲境驰趣沦没。诸圣弟子于如是等乐着杂染能生苦心。终不纵其令自在转。亦不随顺数数思择成办远离。恒修善法心一境性。彼由如是正定心故能如实知。如实知故能起厌患。由厌患故能得离染。由离染故能得解脱。彼既如是善调伏心尽苦因故。于现法中得安乐住。当来众苦亦得永尽复次今当略辨上所说义。谓薄伽梵此中略示能不随顺长夜流转左道之心。及不随顺所得胜利。当知是名此中略义

&nbsp;&nbsp;&nbsp;&nbsp;于心相善知&nbsp;&nbsp;&nbsp;&nbsp;能餐远离味

&nbsp;&nbsp;&nbsp;&nbsp;静虑常委念&nbsp;&nbsp;&nbsp;&nbsp;受无染喜乐

此颂所明。谓如有一有学见迹。能善了知止举舍相。由此因缘得四功德。谓心住一缘远离粗重。能善受用身心安乐。是初功德。又净定心尽所修故。如所修故。能正审虑诸法道理。获得内法毗钵舍那。是第二功德。彼由如是清净止观为依止故。于所修习菩提分法。勇猛无间能常修习。能委修习无懈无惮。是第三功德。彼由如是无懈惮心。获得第一正念正知。心善解脱。又能受用解脱喜乐及无染乐。于现法中得安乐住。是第四功德。复次今当略辨上所说义。谓薄伽梵此中略示于相善巧四种功德。谓奢摩他所作。毗钵舍那所作。无懈惮所作。到究竟所作。当知是名此中略义

&nbsp;&nbsp;&nbsp;&nbsp;无工巧活轻自己&nbsp;&nbsp;&nbsp;&nbsp;乐胜诸根尽解脱

&nbsp;&nbsp;&nbsp;&nbsp;无家无所无悕望&nbsp;&nbsp;&nbsp;&nbsp;断欲独行真苾刍

此颂所明。谓成就五支永断五支。当知得名真实苾刍。何等为五。谓不依止矫设方便邪活命法。亦不恃赖有势之家。亦不修治名称族望。亦不诈受诸佛所说圣弟子说。犹如依止工巧处所非法悕求衣服饮食。是名初支。又复减省器物众具善弃珍财。衣仅蔽身食才充腹知足欢喜。凡所游行必持衣钵。是第二支。又悕慕沙门爱乐沙门。悕慕学处爱乐学处命难因缘尚不违越所学禁戒。何况少小利养因缘。是第三支。又彼如是正修方便。净命喜足爱乐学处。于诸圣谛未现观者。能入现观得清净见。或时夫念暂尔发生。恶不善寻引起贪欲瞋恚愚痴迟缓忘念。速复除遣。是第四支。又彼修习如先得道。于诸结缚一切随眠随烦恼缠。心得解脱。是第五支。如是名为成就五支。云何复名永断五支。谓阿罗汉苾刍。于五处所不复能犯。所谓不能舍所学处而复退还。又复不能有所贮积执为己有而受用之。亦不受用诸欲境界。又复不能为财为命知而妄语。又复不能弃舍诸欲行不与取。亦不复能永离贪欲独住独行。而更习近非梵行法两两交会。或计自作而招苦乐。或计他作或自他作。或非自作亦非他作。不由因生而招苦乐。如是名为五支永断

&nbsp;&nbsp;&nbsp;&nbsp;心远行独行&nbsp;&nbsp;&nbsp;&nbsp;无身寐于窟

&nbsp;&nbsp;&nbsp;&nbsp;能调伏难伏&nbsp;&nbsp;&nbsp;&nbsp;我说婆罗门

今此颂中所言心者。亦名为意亦名为识。此于过去一切愚夫无量差别自体展转。及因展转虽无作者。而流生死前际叵知。故名远行。此于现在一一而转。第二伴心所远离故。一切种心不顿转故。名为独行。又此现在随其自体初起现前。或由贪性或由瞋性或由痴性。或由一一所余烦恼随烦恼性。即彼自体不毕竟转如五色根。或同或异或劣或胜。随其自体初起现前。即此自体毕竟而转。心不如是。何以故。心经彼彼日夜刹那腊缚等位。非一众多种种品类。异生时生异灭时灭。由心自性染污之体不成实故。名为无身。此未来世居四识住而有随眠。可于后生有往来义。名寐于窟。若有总慧由此四相。能于过现未来世心。如实了知修厌离灭及心解脱。彼能超度诸萨迦耶。到于彼岸安住陆地。名婆罗门

复次今当略辨上所说义。谓薄伽梵此中略示心于过去长时染污无作者性。于现在世性是刹那自性清净。于未来世由有放逸不放逸故染污清净。当知是名此中略义

&nbsp;&nbsp;&nbsp;&nbsp;谁能覆世间&nbsp;&nbsp;&nbsp;&nbsp;谁能令不显

&nbsp;&nbsp;&nbsp;&nbsp;谁复能涂染&nbsp;&nbsp;&nbsp;&nbsp;谁为大怖畏

&nbsp;&nbsp;&nbsp;&nbsp;无明覆世间&nbsp;&nbsp;&nbsp;&nbsp;放逸令不显

&nbsp;&nbsp;&nbsp;&nbsp;戏论能涂染&nbsp;&nbsp;&nbsp;&nbsp;苦为大怖畏

&nbsp;&nbsp;&nbsp;&nbsp;诸流处处漏&nbsp;&nbsp;&nbsp;&nbsp;是漏谁能止

&nbsp;&nbsp;&nbsp;&nbsp;当说谁防护&nbsp;&nbsp;&nbsp;&nbsp;众流谁所偃

&nbsp;&nbsp;&nbsp;&nbsp;世间诸流漏&nbsp;&nbsp;&nbsp;&nbsp;是漏念能止

&nbsp;&nbsp;&nbsp;&nbsp;我说能防护&nbsp;&nbsp;&nbsp;&nbsp;由慧故能偃

&nbsp;&nbsp;&nbsp;&nbsp;念慧与名色&nbsp;&nbsp;&nbsp;&nbsp;今问是一切

&nbsp;&nbsp;&nbsp;&nbsp;何当永灭尽&nbsp;&nbsp;&nbsp;&nbsp;唯愿为我说

&nbsp;&nbsp;&nbsp;&nbsp;念慧与名色&nbsp;&nbsp;&nbsp;&nbsp;我说是一切

&nbsp;&nbsp;&nbsp;&nbsp;若诸识永灭&nbsp;&nbsp;&nbsp;&nbsp;于斯永灭尽

&nbsp;&nbsp;&nbsp;&nbsp;云何念所行&nbsp;&nbsp;&nbsp;&nbsp;诸识当永灭

&nbsp;&nbsp;&nbsp;&nbsp;今请垂方便&nbsp;&nbsp;&nbsp;&nbsp;为释令无疑

&nbsp;&nbsp;&nbsp;&nbsp;于内外诸受&nbsp;&nbsp;&nbsp;&nbsp;都不生欣乐

&nbsp;&nbsp;&nbsp;&nbsp;如是念所行&nbsp;&nbsp;&nbsp;&nbsp;诸识当永灭

&nbsp;&nbsp;&nbsp;&nbsp;若诸善说法&nbsp;&nbsp;&nbsp;&nbsp;及有学异类

&nbsp;&nbsp;&nbsp;&nbsp;彼常委能趣&nbsp;&nbsp;&nbsp;&nbsp;请大仙为说

&nbsp;&nbsp;&nbsp;&nbsp;不耽着诸欲&nbsp;&nbsp;&nbsp;&nbsp;其心无浊染

&nbsp;&nbsp;&nbsp;&nbsp;于诸法巧念&nbsp;&nbsp;&nbsp;&nbsp;是苾刍能趣

此是波罗延中。因阿氏多所请问颂。言世间者。略有三种。一欲世间。二色世间。三无色世间。今此义中意辨出家在家二种世间。出家世间复有二种。一恶说法。二善说法。恶说法者。无明所覆。善说法者。由有明故应可显了。由放逸故令不显了。若诸在家异类白衣。为诸戏论之所涂染。当知戏论略有三种。谓三种言事名为戏论。于四种言说有所宣谈亦名戏论。能发语言所有寻伺亦名戏论。若于过去未来现在三种言事。依四言说发起异类分别思惟。或违或顺是名涂染。若前戏论若后涂染。诸在家者多分可得。是故说彼为诸戏论之所涂染。此中恶说法者无明所覆。善说法者放逸不显。诸在家者戏论涂染。彼于现法苦因转时。于此苦因不能如实知是苦因。于此苦因爱乐而住。由此因缘。生当来苦。即说此苦名大怖畏。又恶说法者由无明门。从六处流漏泄众苦。诸在家者由戏论门。从六处流漏泄众苦。善说法者由放逸门。从六处流漏泄众苦。如是无明放逸戏论诸门流漏。由闻他音内正作意。于诸行中了知过患。此相应念逆流而转。故能遮止。如是方便名伏对治。若出世间正见所摄诸无漏慧。于三种流皆能偃塞。如是方便名断对治。于此流漏若伏若永。二种对治皆能断故。俱名防护。又恶说法者及在家者。一向堕于染污品摄。若善说法毗奈耶中二种可得。诸纵逸者堕杂染品非显了摄。不纵逸者堕清净品显了所摄。又若已显了若应显了。当知二种皆无放逸诸阿罗汉。斯已显了于不放逸无更须作不放逸事。于四念住若念若慧已善修故。已善证得清净识故唯有决定。于无余依涅槃界中善清净识当永灭故。若念若慧亦随永灭。余依所摄先业所引一切名色亦随灭尽。乃至彼法未永灭来。于六恒住常善安住。于离欲地所有内受。及于诸欲相应外受。不生欣乐。如是名为诸阿罗汉正念现行乃至寿尽识方永灭。若诸有学斯应显了。于不放逸应更须作不放逸事。彼复二种。于不放逸不放逸事。谓常所作。委悉所作。有学异类若诸有学极七反有。或复家家一来果等。及于现法堪般涅槃。于下分结及上分结心无染污。为断彼故修习对治。又于诸欲不耽着故。诸下分结不能染污。心无浊故诸上分结不能染污。又于一切有苦法中。如实知集乃至出离。于四念住善住其心。修习如先所得圣道。能趣究竟。如是修习对治道故。彼于一切不放逸中诸所应作不放逸事。皆得究竟

复次今当略辨上所说义。谓薄伽梵此中略示诸在家者及于外法而出家者决定杂染。及显于善说法毗奈耶中而出家者。若行放逸堕染污品。若不放逸堕清净品。当知是名此中略义

&nbsp;&nbsp;&nbsp;&nbsp;于诸欲悕求&nbsp;&nbsp;&nbsp;&nbsp;或所期果遂

&nbsp;&nbsp;&nbsp;&nbsp;得已心定喜&nbsp;&nbsp;&nbsp;&nbsp;至死而保爱

&nbsp;&nbsp;&nbsp;&nbsp;诸乐欲众生&nbsp;&nbsp;&nbsp;&nbsp;若退失诸欲

&nbsp;&nbsp;&nbsp;&nbsp;其色便变坏&nbsp;&nbsp;&nbsp;&nbsp;如毒箭所中

&nbsp;&nbsp;&nbsp;&nbsp;若远离诸欲&nbsp;&nbsp;&nbsp;&nbsp;犹如毒蛇首

&nbsp;&nbsp;&nbsp;&nbsp;彼于爱世间&nbsp;&nbsp;&nbsp;&nbsp;正念能超度

&nbsp;&nbsp;&nbsp;&nbsp;田事与金银&nbsp;&nbsp;&nbsp;&nbsp;牛马珠环钏

&nbsp;&nbsp;&nbsp;&nbsp;女仆增诸欲&nbsp;&nbsp;&nbsp;&nbsp;是人所耽乐

&nbsp;&nbsp;&nbsp;&nbsp;攀缘沉下劣&nbsp;&nbsp;&nbsp;&nbsp;变坏生诸漏

&nbsp;&nbsp;&nbsp;&nbsp;从此集众苦&nbsp;&nbsp;&nbsp;&nbsp;如船破水溢

&nbsp;&nbsp;&nbsp;&nbsp;若永绝诸欲&nbsp;&nbsp;&nbsp;&nbsp;如断多罗顶

&nbsp;&nbsp;&nbsp;&nbsp;弃舍诸愁忧&nbsp;&nbsp;&nbsp;&nbsp;犹莲华水滴

此是义品中依诸欲颂。谓如有一悕求未来所有诸欲。为获得故发勤方便。得已现前耽着受用。如是悕求及正受用所得诸欲。由此因缘生喜生乐。如是总名诸欲爱味。又彼悕求及正受用所有诸欲。于其所得所受用事若退失时。随彼诸欲恋着爱味。爱箭入心如中毒箭。受大忧苦或致殒殁。如是名为诸欲过患。又复毒蛇譬诸欲境。毒蛇首者。譬诸欲中所有爱味。若诸愚夫爱味诸欲贪着受用。如蛇所螫。若有多闻诸圣弟子。远离诸欲所有爱味。如毒蛇首。终不爱染而受用之。广说乃至。不生耽着。彼于诸色所有贪爱。乃至于触所有贪爱。皆能调伏断灭超度。如是名为诸欲出离。又诸欲自性略有二种。一者事欲。二者烦恼欲。事欲有二。一者谷彼所依处。谓田事。二者财彼所依处。谓金银等事。何以故。诸求谷者必求田事。诸求财者必求金银等事。求金银等复有二种。一者事王。二者商贾。求谷求田方便须牛。求财事王方便须马。求财商贾所有方便。若金银等共相应者。谓诸宝珠。金银异类不相应者。谓环钏等。此举最胜。若买卖言说事务当知亦尔。积集如是财谷事已。受用戏乐所有助伴。谓诸女色。若未积集招集守护。及息利中所有助伴。谓诸僮仆。如是财谷积集广大。于此处所耽乐不舍。如是一切皆名事欲。烦恼欲者。谓于事欲随逐爱味。依耽着识发生种种妄分别贪。又于事欲由烦恼欲。令心沉没成下劣性。若彼事欲变坏散失便生诸漏。愁叹忧悲种种苦恼缠绕其心。彼由如是于现法中诸漏蔽伏无有对治。犹如船破水渐盈溢。招集当来生老病等种种苦恼。若于诸欲已得出离。便能永绝随欲爱味发起贪着诸染污识。犹如断截多罗树顶不复生长。又彼事欲可爱可乐乃至可意。若变坏时于清净识诸忧愁等一切苦恼皆不得住。如莲华叶水滴不着。复次今当略辨上所说义。谓薄伽梵此中略示诸欲爱味过患出离三种自性。又显爱味能为过患及彼出离所有功德。当知是名此中略义

&nbsp;&nbsp;&nbsp;&nbsp;于过去无恋&nbsp;&nbsp;&nbsp;&nbsp;不悕求未来

&nbsp;&nbsp;&nbsp;&nbsp;现在诸法中&nbsp;&nbsp;&nbsp;&nbsp;处处遍观察

&nbsp;&nbsp;&nbsp;&nbsp;智者所增长&nbsp;&nbsp;&nbsp;&nbsp;无夺亦无动

此是造贤善颂。谓如有一于佛所证法毗奈耶。获得净信。以正信心弃舍家法趣于非家。由五种相。修行梵行令善清净。谓能舍离居家诸行无所顾恋。亦不缘彼心生追恋还起染着。是名初相。又于现法利养恭敬未来种类所有诸行。不生悕望。亦不愿求当来人天所有诸行修行梵行。是第二相。又于现在五取蕴摄色等诸法及彼安立。能正观察。又于现法及当来世诸身恶行及恶果报。谓我于身不应发起所有恶行。广说如经。乃至应断身诸恶行修身善行。语意善行当知亦尔。又于色等诸蕴能随观察。去来今世皆是无常。无常故苦。苦故无我。由无我故于彼一切不执我所。乃至于彼不执为我。如是如实正慧观察。是第三相。又依初法毗钵舍那诸根成熟。福德智慧二种资粮于当来世通达增长。非诸王等所能劫夺。是第四相。又依第二法毗钵舍那。于现法中涅槃功德能善增长。非诸烦恼及随烦恼所能倾动。是第五相。由此五相。修行梵行令善清净。若依如是一日一夜。亦为贤善第一贤善。当知超度此余一切所有梵行

复次今当略辩上所说义。谓薄伽梵此中略示于善说法毗奈耶中所修梵行。于一切相皆善清净不与他共。当知是名此中略义。嗢拖南曰

&nbsp;&nbsp;&nbsp;&nbsp;恶说贪流怖&nbsp;&nbsp;&nbsp;&nbsp;类与池流贪

&nbsp;&nbsp;&nbsp;&nbsp;作劬劳得义&nbsp;&nbsp;&nbsp;&nbsp;论议十四种
