## 摄大乘论释卷第九

### 增上慧学分第九之二

论曰。此中加行无分别智有三种。谓因缘引发数习生差别故。

释曰。此中加行无分别智三种差别。谓或由种姓力。或由前生引发力。或由现在数习力而得生故。或由种姓力者。种姓为因而得生故。前生引发力者。由前生中数习为因而得生故。现在数习力者。由现在生士用力为因而得生故。

论曰。根本无分别智亦有三种。谓喜足无颠倒无戏论。无分别差别故。

释曰。此中喜足无分别者。应知已到闻思究竟。由喜足故不复分别故。名喜足无分别智。谓诸菩萨住异生地。若得闻思觉慧究竟。便生喜足作是念言。凡所闻思极至于此。以是义故说名喜足无分别智。复有余义。应知世间亦有喜足无分别智。谓诸有情至第一有见为涅槃。便生喜足作是念言。过此更无所应至处故。名喜足无分别智。无颠倒无分别者。谓声闻等。应知彼等通达真如。得无常等四无倒智。无常等四颠倒分别。名无颠倒无分别智。无戏论无分别者。谓诸菩萨。应知菩萨于一切法。乃至菩提皆无戏论。应知此智所证真如。过名言路超世智境。由是名言不能宣说。诸世间智不能了知。

论曰。后得无分别智有五种。谓通达随念安立和合如意思择差别故。

释曰。此后得智五种差别。一通达思择。二随念思择。三安立思择。四和合思择。五如意思择。此中通达思择者。谓通达时如是思择。我已通达。此中思择意取觉察。随念思择者。谓从此出随忆念言。我已通达无分别性。安立思择者。谓为他说此通达事。和合思择者。谓总缘智观一切法皆同一相。由此智故进趣转依。或转依已重起此智。如意思择者。谓随所思一切如意。由此思择能变地等令成金等。为得如意起此思择。是故说名如意思择。如有说言。由思择故便得如意。虽已成立无分别智。犹未宣说成立因缘。是故复说多颂显示。

论曰。复有多颂。成立如是无分别智。

&nbsp;&nbsp;&nbsp;&nbsp;鬼傍生人天&nbsp;&nbsp;&nbsp;&nbsp;各随其所应

&nbsp;&nbsp;&nbsp;&nbsp;等事心异故&nbsp;&nbsp;&nbsp;&nbsp;许义非真实

&nbsp;&nbsp;&nbsp;&nbsp;于过去事等&nbsp;&nbsp;&nbsp;&nbsp;梦像二影中

&nbsp;&nbsp;&nbsp;&nbsp;虽所缘非实&nbsp;&nbsp;&nbsp;&nbsp;而境相成就

&nbsp;&nbsp;&nbsp;&nbsp;若义义性成&nbsp;&nbsp;&nbsp;&nbsp;无无分别智

&nbsp;&nbsp;&nbsp;&nbsp;此若无佛果&nbsp;&nbsp;&nbsp;&nbsp;证得不应理

&nbsp;&nbsp;&nbsp;&nbsp;得自在菩萨&nbsp;&nbsp;&nbsp;&nbsp;由胜解力故

&nbsp;&nbsp;&nbsp;&nbsp;如欲地等成&nbsp;&nbsp;&nbsp;&nbsp;得定者亦尔

&nbsp;&nbsp;&nbsp;&nbsp;成就简择者&nbsp;&nbsp;&nbsp;&nbsp;有智得定者

&nbsp;&nbsp;&nbsp;&nbsp;思惟一切法&nbsp;&nbsp;&nbsp;&nbsp;如义皆显现

&nbsp;&nbsp;&nbsp;&nbsp;无分别智行&nbsp;&nbsp;&nbsp;&nbsp;诸义皆不现

&nbsp;&nbsp;&nbsp;&nbsp;当知无有义&nbsp;&nbsp;&nbsp;&nbsp;由此亦无识

释曰。鬼傍生人天各随其所应等者。谓于傍生见有水处。饿鬼见是陆地高原。于人所见有粪秽处。猪等傍生见为净妙可居室宅。于人所见净妙饮食。诸天见为臭秽不净。如是众生于等事中心见异故。应知境义非真实有。若义实无识应无境。有无境识如缘去来。如缘梦像。如缘镜等及三摩地所行影像。为显此义说一伽他。谓于过去等。此中前半由后半释。如其次第应知其相。由无别实境。是故说言有无境识。由自变为境。是故说言境相成就。即是自缘心影像义。谓缘去来梦像二影。次第安立境相成就。若义义性成无无分别智者。若义实有义之自性。是则应无无分别智。若谓虽无无分别智。当有何失。此若无佛果证得不应理者。若汝拨无无分别智。是则不应证得佛果故。应决定许有如是无分别智。得自在菩萨者。谓已证得自在菩萨。由胜解力故者。由愿乐力。如欲地等成者。谓令地等成金等相。随欲皆成。得定者亦尔者。谓余声闻等。成就简择者者。谓已成满毗钵舍那。言有智者。谓诸菩萨。得定者者。得三摩地。思惟一切法如义皆显现者。谓菩萨等定慧成满摄心于内。如如思惟经等法义。如是如是皆得显现。若念佛时随所思念彼彼法中佛义显现。思色受等应知亦尔。无分别智行诸义皆不现者。谓无分别智正现行时。一切境义皆不显现。当知无有义者。谓由前说种种道理。当知境义实无所有。欲显其识如境亦无故。言由此亦无识。所识境义既无所有。由此应知能识亦无。此义如前所知相中分明已显。

论曰。般若波罗蜜多与无分别智无有差别。如说菩萨安住般若波罗蜜多非处相应。能于所余波罗蜜多修习圆满。云何名为非处相应修习圆满。谓由远离五种处故。一远离外道我执处故。二远离未见真如菩萨分别处故。三远离生死涅槃二边处故。四远离唯断烦恼障生喜足处故。五远离不顾有情利益安乐。住无余依涅槃界处故。

释曰。无分别智即是般若波罗蜜多。由彼经中说。诸菩萨安住般若波罗蜜多非处相应。能于所余波罗蜜多修习圆满。为欲令知如是义故显示彼文。远离外道我执处者。谓如外道住般若中执我我所。作如是念我能住般若。般若是我所菩萨不尔。远离如是诸外道辈我执处故。应知说名非处相应。安住般若波罗蜜多。远离未见真如菩萨分别处者。谓如未见真如菩萨。于无分别般若波罗蜜多中。分别此是般若波罗蜜多。菩萨远离如是分别。应知说名非处相应安住般若波罗蜜多。远离生死涅槃二边处者。谓如世间安住生死。诸声闻等安住涅槃。菩萨不尔。远离二边。应知说名非处相应安住般若波罗蜜多。远离唯断烦恼障生喜足处者。如声闻等唯断烦恼障便生喜足菩萨不尔。由此意趣。应知说名非处相应安住般若波罗蜜多。远离不顾有情利益安乐住无余依涅槃界处者。谓如声闻等不顾有情利益安乐。于无余依般涅槃界而般涅槃。菩萨不尔。不住声闻所住之处。应知说名非处相应安住般若波罗蜜多。

论曰。声闻等智与菩萨智有何差别。由五种相应知差别。一由无分别差别谓于蕴等法无分别故。二由非少分差别。谓于通达真如。入一切种所知境界。普为度脱一切有情。非少分故。三由无住差别。谓无住涅槃为所住故。四由毕竟差别。谓无余依涅槃界中无断尽故。五由无上差别。谓于此上无有余乘胜过此故。此中有颂。

&nbsp;&nbsp;&nbsp;&nbsp;诸大悲为体&nbsp;&nbsp;&nbsp;&nbsp;由五相胜智

&nbsp;&nbsp;&nbsp;&nbsp;世出世满中&nbsp;&nbsp;&nbsp;&nbsp;说此最高远

释曰。此中显示声闻等智与菩萨智五相差别。无分别差别者。谓声闻等缘于蕴等分别识生。非菩萨智分别蕴等。非少分差别者。谓显三种非少分性。一所达真如非少分性。二所知境界非少分性。三所度有情非少分性。所达真如非少分性者。谓菩萨智具足通达补特伽罗法无我性。声闻等智入真如时。唯能通达补特伽罗无我之性。所知境界非少分性者。谓菩萨智普缘一切所知境生。声闻等智唯缘苦等诸谛而生。所度有情非少分性者。谓菩萨智普为度脱一切有情。勤趣菩提。声闻等智唯求自利。无住差别者。谓菩萨智正为安住无住涅槃。非声闻等。是故差别。毕竟差别者。谓声闻等于无余依涅槃界中一切灭尽。菩萨于此涅槃界中功德无尽。是故差别。无上差别者。谓声闻等上有大乘。其菩萨乘无复有上。是故差别。为显此义说一伽他。世出世满中者。谓于色无色界世间满中。及于声闻乘等出世满中。

论曰。若诸菩萨成就如是增上尸罗。增上质多增上般若功德圆满。于诸财位得大自在何故现见有诸有情匮乏财位见彼有情。于诸财位有重业障故。见彼有情若施财位障生善法故。见彼有情。若乏财位厌离现前故。见彼有情。若施财位即为积集不善法因故。见彼有情。若施财位即便作余无量有情损恼因故。是故现见有诸有情匮乏财位。此中有颂。

&nbsp;&nbsp;&nbsp;&nbsp;见业障现前&nbsp;&nbsp;&nbsp;&nbsp;积集损恼故

&nbsp;&nbsp;&nbsp;&nbsp;现有诸有情&nbsp;&nbsp;&nbsp;&nbsp;不感菩萨施

释曰。此中显示。由是因缘。菩萨虽得财位自在具足大悲。而不施与有情财位。见彼有情于诸财位有重业障故者。谓诸有情有障菩萨神力恶业。由彼恶业障碍菩萨无障碍智。由见此故。虽有堪能虽彼匮乏而便弃舍。此中应引饿鬼江喻。如江有水。无障饮者。然诸饿鬼由自业过不能得饮。此亦如是。江喻菩萨。财位喻水。鬼喻有情。如彼饿鬼不合饮用江中净水。如是有情不合受用菩萨财位。见彼有情若施财位障生善法故者。谓复有余补特伽罗虽无业障。菩萨见彼于相续中当生善法。若施财位。受富乐故障彼生善。作是思惟。宁彼贫贱顺生善法。勿彼富贵障善法生。由此道理。虽得自在不施财位。见彼有情若乏财位厌离现前故者。谓复有余补特伽罗。菩萨见彼由贫贱故厌离现前。作是思惟。宁彼贫贱厌离现前随顺善法。勿彼富贵不生厌离。由此道理。虽得自在不施财位。见彼有情若施财位即为积集不善法因故者。谓复有余补特伽罗。菩萨见彼乃至贫穷常不积集诸不善法。作是思惟。宁彼贫穷不造诸恶。勿彼富贵集诸不善。由此道理。虽得自在不施财位。见彼有情若施财位即便作余无量有情损恼因故者。谓复有余补特伽罗。菩萨见彼得大财位即便苦恼无量有情。作是思惟。宁彼一身独受贫贱。勿彼富贵损恼其余无量有情。由此道理。虽得自在不施财位。为显此义复说伽他。谓见有情有业障故。障生善故。厌现前故。积集恶故。损恼他故。不感菩萨施彼财位。是故现有匮乏有情。此略显义。余广易了。

### 果断分第十

论曰。如是已说增上慧殊胜。彼果断殊胜云何可见。断谓菩萨无住涅槃。以舍杂染不舍生死。二所依止转依为相。此中生死。谓依他起性杂染分。涅槃。谓依他起性清净分。二所依止。谓通二分依他起性。转依。谓即依他起性对治起时转舍杂染分。转得清净分。

释曰。无住涅槃以舍杂染不舍生死二所依止转依为相者。谓住此转依时。不容烦恼不舍生死。是此转依相。何者生死。谓依他起杂染性分。何者涅槃。谓依他起清净性分。何者依止。谓通二分所依自性。何者转依。谓即此性对治生时。舍杂染分得清净分。

论曰。又此转依略有六种。一损力益能转。谓由胜解力闻熏习住故。及由有羞耻。令诸烦恼少分现行不现行故。二通达转。谓诸菩萨已入大地。于真实非真实显现不显现现前住故。乃至六地。三修习转。谓犹有障。一切相不显现。真实显现故。乃至十地。四果圆满转谓永无障。一切相不显现。最清净真实显现。于一切相得自在故。五下劣转。谓声闻等唯能通达补特伽罗空无我性。一向背生死一向舍生死故。六广大转。谓诸菩萨兼通达法空无我性。即于生死见为寂静。虽断杂染而不舍故。若诸菩萨住下劣转有何过失不顾一切有情利益安乐事故。违越一切菩萨法故。与下劣乘同解脱故。是为过失。若诸菩萨住广大转有何功德。生死法中以自转依为所依止。得自在故。于一切趣。示现一切有情之身。于最胜生及三乘中。种种调伏方便善巧。安立所化诸有情故。是为功德。

释曰。又此转依略有六种。损力益能转者。谓损减阿赖耶识中烦恼熏习力故。增益彼对治功能故得此转依。谓由胜解力闻熏习住故者。谓住胜解行地安立闻熏习力故得此转依。及由有惭羞等者。于此位中。若烦恼现行即深羞耻。或少分现行。或全不现行。通达转者。谓入地时所得转依。于真实非真实等者。谓此转依乃至六地。或时为真实显现因。或时出观为非真实显现因。修习转谓犹有障者。由所知障说名有障。一切相不显现等者。谓此转依乃至十地。一切有相不复显现。唯有无相真实显现。果圆满转谓永无障者。由无一切障说名无障。一切相不显现者。无一切障故。最清净真实显现者。即由此故。于一切相得自在者。由此为依得相自在。随其所欲利乐有情。下劣转谓声闻等。等者。等取独觉。唯能通达一空无我。不能利他故。是下劣。广大转谓诸菩萨等者。由并通达二空无我。安住此中舍诸杂染。不舍生死兼利自他故。是广大。住下劣转有何过失等者。不顾有情越菩萨法。下劣乘同。是为过失。住广大转有何功德等者。以自转依为所依止。于一切法得自在故。于一切趣示现一切同分之身。于最胜生及三乘中。种种调伏方便巧智。安立所化难调有情。是为功德。此中意取世间富贵为最胜生。

论曰。此中有多颂。

&nbsp;&nbsp;&nbsp;&nbsp;诸凡夫覆真&nbsp;&nbsp;&nbsp;&nbsp;一向显虚妄

&nbsp;&nbsp;&nbsp;&nbsp;诸菩萨舍妄&nbsp;&nbsp;&nbsp;&nbsp;一向显真实

&nbsp;&nbsp;&nbsp;&nbsp;应知显不显&nbsp;&nbsp;&nbsp;&nbsp;真义非真义

&nbsp;&nbsp;&nbsp;&nbsp;转依即解脱&nbsp;&nbsp;&nbsp;&nbsp;随欲自在行

&nbsp;&nbsp;&nbsp;&nbsp;于生死涅槃&nbsp;&nbsp;&nbsp;&nbsp;若起平等智

&nbsp;&nbsp;&nbsp;&nbsp;尔时由此证&nbsp;&nbsp;&nbsp;&nbsp;生死即涅槃

&nbsp;&nbsp;&nbsp;&nbsp;由是于生死&nbsp;&nbsp;&nbsp;&nbsp;非舍非不舍

&nbsp;&nbsp;&nbsp;&nbsp;亦即于涅槃&nbsp;&nbsp;&nbsp;&nbsp;非得非不得

释曰。为显转依故说多颂。如诸凡夫。由无明故覆障真实。显一切种所有虚妄。如是圣者。无明断故舍离虚妄。显一切种所有真实。由此道理。应知显不显真义非真义者。遍计所执非真不转。圆成实相真义转故。言转依者。此即转依于此位中真义现行。非真实义不现行故。即解脱者。即此转依解脱相应。随欲自在行者。谓此解脱随其所欲自在而行非如声闻所得解脱。犹如斩首。毕竟安住般涅槃故。于生死涅槃若起平等智等者。谓于生死及于涅槃起平等智。由此二种无别性故。即于此时是尔时义。又此二种云何平等。以诸杂染名为生死。即杂染法无我之性名为涅槃。菩萨通达诸法无我平等智生。见彼诸法皆无自性。诸有生死即是涅槃。以于其中见极寂静即涅槃故。若如是知复何所得。由是于生死。非舍非不舍等者。诸有生死即是涅槃。是故不舍。即是无别有可舍义。即于其中见无性故离诸杂染。名非不舍。既得如是亦即于涅槃非得非不得。离生死外无别涅槃而可证得。故名非得。复于其中见寂静故。虽无性别而证涅槃。名非不得。

### 果智分第十一之一

论曰。如是已说彼果断殊胜。彼果智殊胜云何可见。谓由三种佛身。应知彼果智殊胜。一由自性身。二由受用身。三由变化身。此中自性身者。谓诸如来法身。一切法自在转所依止故。受用身者。谓依法身。种种诸佛众会所显。清净佛土大乘法乐为所受故。变化身者。亦依法身。从睹史多天宫现没受生受欲。踰城出家。往外道所修诸苦行。证大菩提。转大法轮。入大涅槃故。

释曰。今当解说果智殊胜。此由诸佛三身所显。自性身者。谓诸法界所流法乐。大自在转之所依止受用身者。谓即依前所说法身。种种诸佛众会所显。于诸清净佛国土中。受用一切法界所流大乘经等种种法乐之所依止。复有余义。谓是受用清净佛土之所依止。又是受用大乘法乐之所依止。变化身者。谓依法身。从睹史多天宫现没乃至入大涅槃故者。谓现人天同分之身之所依止。

论曰。此中说一嗢拖南颂。

&nbsp;&nbsp;&nbsp;&nbsp;相证得自在&nbsp;&nbsp;&nbsp;&nbsp;依止及摄持

&nbsp;&nbsp;&nbsp;&nbsp;差别德甚深&nbsp;&nbsp;&nbsp;&nbsp;念业明诸佛

释曰。为明诸佛所得之身故。说相等嗢柁南颂。

论曰。诸佛法身以何为相。应知法身略有五相。

释曰。应知法身有无量相。今于此中略说五种。

论曰。一转依为相谓转灭一切障杂染分。依他起性故。转得解脱一切障于法自在。转现前清净分依他起性故。

释曰。转灭一切障杂染分依他起性故者。谓转灭依他起性杂染分。转得解脱一切障于法自在转现前清净分依他起性故者。谓于一切法自在转住故。转得依他起性清净分。

论曰。二白法所成为相。谓六波罗蜜多圆满。得十自在故。此中寿自在心自在众具自在。由施波罗蜜多圆满故。业自在生自在。由戒波罗蜜多圆满故。胜解自在。由忍波罗蜜多圆满故。愿自在。由精进波罗蜜多圆满故。神力自在五通所摄。由静虑波罗蜜多圆满故。智自在法自在。由般若波罗蜜多圆满故。

释曰。白法所成为相等者。谓由六波罗蜜多圆满故。证得法身十种自在。是彼自性故名所成。寿自在者。应知随欲齐几时住。便能如意现示己身。心自在者。谓生死中能无染污。众具自在者。谓于食等十种众具。随其所欲如意能得。如有颂言。

&nbsp;&nbsp;&nbsp;&nbsp;诸菩萨思惟&nbsp;&nbsp;&nbsp;&nbsp;若净若不净

&nbsp;&nbsp;&nbsp;&nbsp;一切成美妙&nbsp;&nbsp;&nbsp;&nbsp;皆由意自在

应知如是三种自在。皆由布施波罗蜜多圆满为因。业自在生自在由戒波罗蜜多圆满故者。谓此能摄彼能生因及所生果故。应知此中业自在者。由身语业自在而转。随所欲生业现前故。生自在者。应知于生自在而转。于诸趣等随其所欲摄受生故。由此道理显修尸罗。于其业因及于生果皆得自在。胜解自在由忍波罗蜜多圆满故者。谓令诸法皆随心转。随逐胜解如所胜解一切事成。如随所欲。转变地等令成金等。转变水等令成火等。以修忍时随诸有情意所乐转故。令获得于一切法皆随心转。愿自在由精进波罗蜜多圆满故者。谓修精进一切所作皆能究竟。故所思事一切皆成。应知在昔修精进时。随所作事皆能究竟。中无懈废。由此为因。今随所愿如意皆成。神力自在五通所摄由静虑波罗蜜多圆满故者。谓由静虑心有堪能。引发种种神通所作。非但由此陵空往来。亦能了知他心等事。由是说言五通所摄。智自在法自在由般若波罗蜜多圆满故者。谓遍了知一切尔炎。名智自在。如其所欲能正安立契经等法。名法自在。又由慧力安立蕴等一切法体。名智自在。此后所得一切种智。名法自在。

论曰。三无二为相。谓有无无二为相。由一切法无所有故。空所显相是实有故。有为无为无二为相。由业烦恼非所为故。自在示现有为相故。异性一性无二为相。由一切佛所依无差别故。无量相续现等觉故。此中有二颂。

&nbsp;&nbsp;&nbsp;&nbsp;我执不有故&nbsp;&nbsp;&nbsp;&nbsp;于中无别依

&nbsp;&nbsp;&nbsp;&nbsp;随前能证别&nbsp;&nbsp;&nbsp;&nbsp;故施设有异

&nbsp;&nbsp;&nbsp;&nbsp;种姓异非虚&nbsp;&nbsp;&nbsp;&nbsp;圆满无初故

&nbsp;&nbsp;&nbsp;&nbsp;无垢依无别&nbsp;&nbsp;&nbsp;&nbsp;故非一非多

释曰。有无无二为相者。谓一切法遍计所执性相非有故非有相。空所显示圆成实性其体实有故非无相。有为无为无二为相者。是非有为自性。非无为自性义。非业烦恼之所生故。非有为相。于有为中得大自在。数数示现名有为相。由此意趣非无为相。异性一性无二为相者。所依法身无差别故。非是异相。无量依止所证得故。非是一相。俱一无故名无二相。复以伽他显如是义。我执不有故于中无别依者。谓于世间我执力故有别依身。此中我执都无有故无别依身。若所依身无有差别。云何而得许有多佛。随前能证别故施设有异者。由多依身各所证得故有差别。为显此义复说伽他。种姓异故者。谓诸菩萨种姓差别有多种故。非虚故者。种姓异故加行亦异。加行异故资粮圆满亦有多种。由是因缘。若唯一佛余者资粮。应虚无果。圆满故者。诸佛具作一切有情利益等事。谓正安立于三乘等。若执如来不安有情置于佛乘。所作佛事应不圆满。由此道理应许多佛。无初故者。如彼生死流转无初。诸佛亦尔。若唯有一即应有初。是故不一。无垢依无别者。由佛无垢法界为依无差别故。无有多种。故非一非多者。由此道理。显示诸佛非一多相。

论曰。四常住为相。谓真如清净相故。本愿所引故。所应作事无竟期故。

释曰。由三因缘显常住相。真如清净相故者。清净真如体是常住。显成佛故。应知如来常住为相。本愿所引故者。谓昔发愿常作一切有情利乐。所证佛身此愿所引。由此本愿非空无果。应知如来常住为相。若谓如来所作一切有情利乐已究竟者。此义不然。所应作事无竟期故。以于今时犹有无边所应作事。一切有情未涅槃故。由是因缘应知如来常住为相。如是说已。应知诸佛不可思议。由是因缘不可思议。今当显示。

论曰。五不可思议为相。谓真如清净自内证故。无有世间喻能喻故。非诸寻思所行处故。

释曰。自内证故者。谓诸如来自内所证。由此真如自内证故。非诸寻思所思议处。于诸世间。亦无与此相似譬喻可喻令知。

论曰。复次云何如是法身最初证得。谓缘总相大乘法境无分别智。及后得智五相善修。于一切地善集资粮。金刚喻定。破灭微细难破障故。此定无间。离一切障故得转依。

释曰。今次应说法身证得。最初证得者。显此法身非所生起。体无为故。若所生起应是无常。金刚喻定者。此三摩地譬如金刚能破微细难破障故。故得转依者。由金刚喻三摩地故。能证转依逮得法身。

论曰。复次法身由几自在而得自在。略由五种。一由佛土自身相好无边音声无见顶相自在。由转色蕴依故。二由无罪无量广大乐住自在。由转受蕴依故。三由辩说一切名身句身文身自在。由转想蕴依故。四由现化变易引摄大众引摄白法自在。由转行蕴依故。五由圆镜平等观察成所作智自在。由转识蕴依故。

释曰。今次应显法身自在。由转色等五蕴依故得五自在。此中由转色蕴依故证得示现佛土自在。由此示现金银等宝净妙佛国。亦得示现随其所欲自身自在。由此示现大集会中随诸有情胜解所乐种种色身。又随所乐能现种种相好自在。又现无边音声自在。又现无见顶相自在。由转受蕴依故。得无罪无量广大乐住自在。谓得自在能住无罪无量广大乐住。应知此中由众多故说名无量。普超一切三界乐故。说名广大乐住自在。由转想蕴依故。得于名身句身文身辩说自在。以能取相故名为想。由名身等能取其相。转染想蕴。还得如是清净想蕴。由转行蕴依故。得现化变易引摄大众引摄白法自在。应知此中随其所欲示现所作故名现化。改转地等令成金等故名变易。如意所乐能引天龙药叉等众。应知说名引摄大众。随意所乐引诸白法令现在前。应知说名引摄白法。由转识蕴依故。得大圆镜智平等性智妙观察智成所作智。此中大圆镜智者。谓无忘失法所知境界虽不现前亦能记了。如善习诵书论光明。平等性智者。谓先通达真法界时。得诸有情平等心等。应知此中究竟清净。妙观察智者。谓如藏主如其所欲。随于何等陀罗尼门三摩地门作意思惟。即得自在无碍智转。成所作智者。谓能示现从睹史多天宫而没乃至涅槃。种种佛事皆得自在。

论曰。复次法身由几种处。应知依止略由三处。一由种种佛住依止。此中有二颂。

&nbsp;&nbsp;&nbsp;&nbsp;诸佛证得五性喜&nbsp;&nbsp;&nbsp;&nbsp;皆由等证自界故

&nbsp;&nbsp;&nbsp;&nbsp;离喜都由不证此&nbsp;&nbsp;&nbsp;&nbsp;故求喜者应等证

&nbsp;&nbsp;&nbsp;&nbsp;由能无量及事成&nbsp;&nbsp;&nbsp;&nbsp;法味义德俱圆满

&nbsp;&nbsp;&nbsp;&nbsp;得喜最胜无过失&nbsp;&nbsp;&nbsp;&nbsp;诸佛见常无尽故

二由种种受用身依止。但为成熟诸菩萨故。三由种种变化身依止。多为成熟声闻等故。

释曰。应知法身几法依止。略有三种。广说无量。由种种佛住依止者。谓佛安住圣住天住及与梵住故。言种种法身为此诸住所依。是故说名佛住依止。或谓何用诸佛涅槃。以声闻等与诸如来解脱等故。为显诸佛解脱殊胜说二伽他。诸佛证得五性喜皆由等证自界故者。谓诸如来所得五喜由证法界。离喜都由不证此者。谓声闻等离五种喜。都由不证此真法界。故求喜者应等证者。是故欲求如此喜者。应须于此勤求正证。第二伽他显此五喜。由能无量及事成法味义德俱圆满者。应知此中能无量者依止法身有众多佛成等正觉。一切功能悉皆平等故能无量。由见如是能无量故深生欢喜。及事成者。谓一如来所作利乐诸有情事。即等一切如来所作。由佛多故事亦无量。是故言及。由见此故深生欢喜。由法味者。由见契经应颂等法有胜滋味。深生欢喜。义德俱圆满者。谓义圆满及德圆满。应知此中随所思念所有诸事无不具足。名义圆满。十力无畏不共法等无不具足。名德圆满。得喜最胜无过失者。此喜超过三界喜故。名为最胜。永断烦恼并习气故。名无过失。诸佛见常无尽故者。谓诸如来见次前说四种最胜无过失喜。穷生死际常无有尽。至无余依大涅槃界亦无尽故生殊胜喜。是故世尊证得五喜。非声闻等。由种种受用身依止等者。谓佛法身与受用身为所依止。何故复须如是依止。但为成熟诸菩萨故。由若离此已入大地诸菩萨众应不成熟。由种种变化身依止等者。谓佛法身与变化身为所依止。何故复须如是依止。多为成熟声闻等故。由若离此下劣信解诸声闻等应不成熟。言多为者。应知摄取胜解行地诸菩萨众。

论曰。应知法身由几佛法之所摄持。略由六种。一由清净。谓转阿赖耶识得法身故。二由异熟。谓转色根得异熟智故。三由安住。谓转欲行等住。得无量智住故。四由自在。谓转种种摄受业自在。得一切世界无碍神通智自在故。五由言说。谓转一切见闻觉知言说戏论。得令一切有情心喜辩说智自在故。六由拔济。谓转拔济一切灾横过失。得拔济一切有情一切灾横过失智故。应知法身由此所说六种佛法之所摄持。

释曰。由是佛法摄持法身。今当显示。由清净者。谓由清净佛法摄持法身。如是法身证得清净由转何法。谓转阿赖耶识得法身故者。谓转灭彼阿赖耶识得法身清净。即法身清净说名清净。由异熟者。谓由异熟佛法摄持法身。转色根者。谓转眼等色根。得异熟智故者。谓转彼故得异熟智。由安住者。谓由安住佛法摄持法身。转欲行等住者。谓转世间欲行等住。得佛法住。得无量智住故者。谓由此故住种种住。由自在者。谓由自在佛法摄持法身。转种种摄受业自在等者。谓转世间殉利务农种种事业自在。得一切世界无碍神通智自在故。由言说者。谓由言说佛法摄持法身。转一切见闻觉知言说戏论等者。谓转世间见闻觉知言说戏论。得于见闻觉知自在。由此证得能令一切有情心喜智自在故。由拔济者。谓由拔济佛法摄持法身转拔济一切灾横过失等者。谓如世间有王家等逼恼事起。由亲友力财宝力等而能拔济。由转此故。证得拔济一切有情一切灾横过失智故。由此智力能除一切灾横过失。

论曰。诸佛法身当言有异当言无异。依止意乐业无别故。当言无异。无量依身现等觉故。当言有异。如说佛法身受用身亦尔。意乐及业无差别故。当言无异。不由依止无差别故。无量依止差别转故。应知变化身如受用身说。

释曰。无量依止差别转故者。谓受用身无量依止差别而转。是故但由意乐及业无差别故。当言无异。依身事别当言有异。此中意乐无差别者。应知皆为利益安乐一切有情。业无别者。应知皆同现等正觉般涅槃等种种作业。

论曰。应知法身几德相应。谓最清净四无量。解脱胜处遍处。无诤愿智。四无碍解。六神通。三十二大士相。八十随好。四一切相清净。十力。四无畏。三不护。三念住。拔除习气。无忘失法。大悲十八不共佛法。一切相妙智等功德相应。此中有多颂。

&nbsp;&nbsp;&nbsp;&nbsp;怜愍诸有情&nbsp;&nbsp;&nbsp;&nbsp;起和合远离

&nbsp;&nbsp;&nbsp;&nbsp;常不舍利乐&nbsp;&nbsp;&nbsp;&nbsp;四意乐归礼

&nbsp;&nbsp;&nbsp;&nbsp;解脱一切障&nbsp;&nbsp;&nbsp;&nbsp;牟尼胜世间

&nbsp;&nbsp;&nbsp;&nbsp;智周遍所知&nbsp;&nbsp;&nbsp;&nbsp;心解脱归礼

&nbsp;&nbsp;&nbsp;&nbsp;能灭诸有情&nbsp;&nbsp;&nbsp;&nbsp;一切惑无余

&nbsp;&nbsp;&nbsp;&nbsp;害烦恼有染&nbsp;&nbsp;&nbsp;&nbsp;常哀愍归礼

&nbsp;&nbsp;&nbsp;&nbsp;无功用无著&nbsp;&nbsp;&nbsp;&nbsp;无碍常寂定

&nbsp;&nbsp;&nbsp;&nbsp;于一切问难&nbsp;&nbsp;&nbsp;&nbsp;能解释归礼

&nbsp;&nbsp;&nbsp;&nbsp;于所依能依&nbsp;&nbsp;&nbsp;&nbsp;所说言及智

&nbsp;&nbsp;&nbsp;&nbsp;能说无碍慧&nbsp;&nbsp;&nbsp;&nbsp;常善说归礼

&nbsp;&nbsp;&nbsp;&nbsp;为彼诸有情&nbsp;&nbsp;&nbsp;&nbsp;故现知言行

&nbsp;&nbsp;&nbsp;&nbsp;往来及出离&nbsp;&nbsp;&nbsp;&nbsp;善教者归礼

&nbsp;&nbsp;&nbsp;&nbsp;诸众生见尊&nbsp;&nbsp;&nbsp;&nbsp;皆审知善士

&nbsp;&nbsp;&nbsp;&nbsp;暂见便深信&nbsp;&nbsp;&nbsp;&nbsp;开导者归礼

&nbsp;&nbsp;&nbsp;&nbsp;摄受住持舍&nbsp;&nbsp;&nbsp;&nbsp;现化及变易

&nbsp;&nbsp;&nbsp;&nbsp;等持智自在&nbsp;&nbsp;&nbsp;&nbsp;随证得归礼

&nbsp;&nbsp;&nbsp;&nbsp;方便归依净&nbsp;&nbsp;&nbsp;&nbsp;及大乘出离

&nbsp;&nbsp;&nbsp;&nbsp;于此诸众生&nbsp;&nbsp;&nbsp;&nbsp;摧魔者归礼

&nbsp;&nbsp;&nbsp;&nbsp;能说智及断&nbsp;&nbsp;&nbsp;&nbsp;出离能障碍

&nbsp;&nbsp;&nbsp;&nbsp;自他利非余&nbsp;&nbsp;&nbsp;&nbsp;外道伏归礼

&nbsp;&nbsp;&nbsp;&nbsp;处众能伏说&nbsp;&nbsp;&nbsp;&nbsp;远离二杂染

&nbsp;&nbsp;&nbsp;&nbsp;无护无忘失&nbsp;&nbsp;&nbsp;&nbsp;摄御众归礼

&nbsp;&nbsp;&nbsp;&nbsp;遍一切行住&nbsp;&nbsp;&nbsp;&nbsp;无非圆智事

&nbsp;&nbsp;&nbsp;&nbsp;一切时遍知&nbsp;&nbsp;&nbsp;&nbsp;实义者归礼

&nbsp;&nbsp;&nbsp;&nbsp;诸有情利乐&nbsp;&nbsp;&nbsp;&nbsp;所作不过时

&nbsp;&nbsp;&nbsp;&nbsp;所作常无虚&nbsp;&nbsp;&nbsp;&nbsp;无忘失归礼

&nbsp;&nbsp;&nbsp;&nbsp;昼夜常六返&nbsp;&nbsp;&nbsp;&nbsp;观一切世间

&nbsp;&nbsp;&nbsp;&nbsp;与大悲相应&nbsp;&nbsp;&nbsp;&nbsp;利乐意归礼

&nbsp;&nbsp;&nbsp;&nbsp;由行及由证&nbsp;&nbsp;&nbsp;&nbsp;由智及由业

&nbsp;&nbsp;&nbsp;&nbsp;于一切二乘&nbsp;&nbsp;&nbsp;&nbsp;最胜者归礼

&nbsp;&nbsp;&nbsp;&nbsp;由三身至得&nbsp;&nbsp;&nbsp;&nbsp;具相大菩提

&nbsp;&nbsp;&nbsp;&nbsp;一切处他疑&nbsp;&nbsp;&nbsp;&nbsp;皆能断归礼

诸佛法身与如是等功德相应。复与所余自性因果业相应。转功德相应。是故应知诸佛法身无上功德。此中有二颂。

&nbsp;&nbsp;&nbsp;&nbsp;尊成实胜义&nbsp;&nbsp;&nbsp;&nbsp;一切地皆出

&nbsp;&nbsp;&nbsp;&nbsp;至诸众生上&nbsp;&nbsp;&nbsp;&nbsp;解脱诸有情

&nbsp;&nbsp;&nbsp;&nbsp;无尽无等德&nbsp;&nbsp;&nbsp;&nbsp;相应现世间

&nbsp;&nbsp;&nbsp;&nbsp;及众会可见&nbsp;&nbsp;&nbsp;&nbsp;非见人天等

释曰。诸佛法身与此所说四无量等功德相应。复与其余自性因果业相应。转功德相应。尊成实胜义者。此显诸佛法身自性。诸佛皆以成实胜义清净真如为自性故。一切地皆出者。此显其因。修一切地得成佛故。至诸众生上者。此显其果。诸有情中此最上故。解脱诸有情者。此显其业。以能无倒令诸有情得解脱故。无尽无等德相应者。此显相应。与其无尽无等功德共相应故。现世间可见者。此说变化身。及众会可见者。此说受用身。非见人天等者。此说自性身。诸人天等皆不能见。此显佛身三种差别。说名为转。