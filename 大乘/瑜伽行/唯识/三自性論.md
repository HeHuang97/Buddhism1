# 三自性論

世親菩薩造

劉孝蘭譯

敬禮世間自在婆伽梵！

1.徧計同依他，及與圓成實，許此三自性，智者深所知。

2.由緣自在轉，及唯分別事，所現即依他，似現為徧計。

3.所現之似現，常恆無所有，此無變異故，即圓成自性。

4.徧計彼所現，有此二似現，彼中無有此，彼即無二法。

5.云何彼中無？謂無能徧計，及其所計義，說心名分別。

6.由因果性故，許心有二種：謂阿賴耶識，及與七種轉。

7.初由染種習，積集故名心，二由於種種，行相轉故名。

8.彼虛妄分別，許亦分三種：異熟與執我，以及了別他。

9.初異熟自體，彼即根本識；餘者名轉識，由能所見轉。

10.以有無二一，雜染清淨相，分別諸自性，許此為甚深。

11.凡所分別有，彼即畢竟無，故於徧計性，許有有無相。

12.錯亂體性有，似現體全無，故許依他性，亦有有無相。

13.若二畢竟無，無二即是有，故於圓成性，許有有無相。

14.徧計義雖二，有無體一故，愚夫徧計性，許二一自性。

15.所現有二分，唯亂體一故，爰於依他性，亦許二一性。

16.二體之自性，即一無二故，亦許圓成性，有二一自性。

17.徧計及依他，雜染相所知，唯於圓成性，許為清淨相。

18.二不諦實性，即無事自性，故離徧計性，無別圓成實。

19.無二之自性，即二無自性，故離圓成實，無別徧計性。

20.非實唯似現，如是無自性，故離依他起，無別圓成實。

21.非實二自性，似現體全無，故離圓成實，無別依他起。

22.已觀待名言，分別諸自性；依彼增上力，如次證當說。

23.徧計名言性，唯餘增益性；故離言自性，亦當許為餘。

24.先於二我無，入故入依他，二性全非有，唯是徧計故。

25.次於二無性，證入圓成實；即此證入時，亦說有與無。

26.此三自性者：無所緣無二，極無如是無，即無事自性。

27.咒力幻作故，有象身現起，許唯顯現相，象實全非有！

28.徧計性如象，依他猶象相，於彼無象事，圓成許似此。

29.從彼根本識，計不實二我，二性極無故，唯有彼行相。

30.根本識如咒，真如許似木，分別似象相，二性則如象。

31.若了此真義，能如次頓知：徧知及永斷、所證三種相。

32.徧知無所緣，淨所現為斷；無二為所緣，則亦現作證。

33.象所緣即無，彼行相即滅，所得唯木材，幻化事如爾。

34.如是二叵得，二現相亦滅，滅時即證彼，圓成無二事。

35.相違識變故、心見無境故、三智隨轉故、無功解脫故。

36.若能觸唯心，所知即叵得；所知義無故，心亦不可得。

37.二都無得故，即緣於法界；由緣法界故，即證圓滿德。

38.由證圓滿德，即能得無上，三身菩提智，成就自他利！

一九四九年四月十二日北碚縉雲山