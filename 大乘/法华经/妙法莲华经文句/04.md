## 妙法莲华经文句卷第二下

观心释者。三智名观。三谛名世。三观是语本故名音。得大势者。思益云。我投足之处。震动三千大千世界及魔宫殿。故名大势至。悲花云。愿我世界如观世音等无有异。宝藏佛言。由汝愿取大千世界故。今当字汝为大势至。观心释者。三止为足。投三谛地动十法界。一切见爱所住之处皆悉倾动(云云)。不休息者。思益云。恒河沙劫为一日夜。是三十日为月。十二月为岁。过百千亿亿劫得值一佛。如是值恒河沙佛。行诸梵行修习功德。然后受记。心不休息故名不休息。观心者。观空不住空。出假不住假。而入中不住中双照二谛名不休息。宝掌者。普超云。被上德铠乃至佛无能沮败令释大乘。若于梦中不志二乘。常以实心诸通慧心。为人讲宣。于珍宝心无所贪惜。故名宝掌。观心者。不思议三谛名之为宝。一心三观名之为掌。以此观掌执此谛宝。自利利他故云宝掌。药王者。悲花云。愿贤劫一千四佛初成道。我皆供养。诸佛入灭我皆起塔。劫尽苦恼我皆救护。刀兵疾疫作大医王然后作佛。宝藏佛言。今当字汝为火净药王。在后作佛即楼至如来。观心释(云云)。此下欠释七菩萨。跋陀婆罗者此言善守。亦云贤守。思益云。若众生闻名者。毕定得三菩提。故名善守。观解者。中道正观。于诸善中最为上首。故言善守。弥勒者此云慈氏。思益云。若众生见者。即得慈心三昧故名慈氏。贤愚云。国王见象师调象。即慈心生。从是得名慈氏。悲花云。发愿于刀火劫中拥护众生。今观解者。中道正观即是无缘大慈。慈善根力令诸心数皆入同体大慈法中离诸不善。故称慈氏。又云慈乃姓也。名阿逸多。此翻无胜。下文(云云)。此下欠释宝积。导师者。思益云。于堕邪道众生。生大悲心令入正道不求恩报。故名导师。观解者。三观妙智导一切行不坠二边。皆入正观。故名导师。未释者俟后追注(云云)。六如是下是结句也。第三列杂众者。旧云凡夫众。此中有圣旧云俗众。此中有道。旧云天人众。此中有龙鬼皆不便。今呼为杂众。意则兼矣。所谓五道二界八番。是故言杂。方等经亦列地狱。中阴经亦化无色。此皆随机适现。不可一例作并。复不可定其次第。旧云人是土主。让诸客在前。无量义经。秖与此经同席。明国王国臣国士国女。不论宾主相让。出经家趣列在文。或有别意未详。今观此文有八番。先标帝释。次列四王。前龙后鸟鬼神重出。为此义故呼为杂众。不可言其次第。又杂众者。此中有得道未得道者。杂果报与形服杂故言杂。其中得二乘道者。无漏智与无明烦恼杂故言杂。其中得菩萨道者。沤和与众机杂故言杂其中得佛道者。一法具一切法故言杂。杂义如是。岂可以凡夫形俗判之。复不可以五道人天等判之。故言杂也。此是约教释(云云)。释提桓因因陀罗。或云旃提罗。此翻能作。作忉利天主。忉利此翻三十三。四面各八城就喜见城合三十三。共居须弥顶。须弥此翻安明。四宝所成。高广三百三十六万里。此是欲天之主故前列。杂阿含四十云。有一比丘问佛。何故名释提桓因。答本为人时行于顿施。堪能作主故名释提桓因。何故名富兰陀罗。为人时数数行施故。何故名摩伽婆。本为人时名故。何故名娑婆罗。本为人时此衣布施故。何故名憍尸迦。本为人时姓故。何故名舍脂钵低。舍脂是妇钵低是夫。何故名千眼。本为人时聪明。于一时坐思千种义。观察称量故名千眼。何故名因提利。为三十二天主。璎珞第三云。天帝名拘翼。教门者。阿含中帝释是阿那含。般若明十方难问般若者。皆名释提桓因。别圆中明释提桓因得首楞严三昧。内证不同。过贤劫二千二十四劫作佛。号无著世尊(云云)。本迹者。十住行向即三十。十地为一。等觉为二。妙觉为主。同栖第一义天。共服实相甘露即本也。居须弥顶迹也。观心解者。自行十善劝他随喜。此三十善皆空皆假皆中。即是三十三观门也。名月等三天子。是内臣如卿相。或云是三光天子耳。名月是宝吉祥月天子。大势至应作。普香是明星天子。虚空藏应作。宝光是宝意日天子。观世音应作。此即本迹释也。观解者。三观即二智。三智即三光。从三谛生三智。谛即天智即子(云云)。四大天王者。帝释外臣如武将也。居四宝山。高半须弥。广二十四万里。东提头赖吒。此云持国。亦言安民。居黄金山领二鬼。揵闼婆富单那。南毗留勒叉。此云增长。亦云免离。居琉璃山领二鬼。薜荔多鸠槃茶。西毗留博叉。此云非好报。亦云恶眼。亦云杂语。居白银山领二鬼。毒龙毗舍阇。北毗沙门。此云种种闻。亦云多闻。居水精山领二鬼。罗刹夜叉。各领二鬼不令恼人故称护世。本迹者。本为常乐我净四王护持佛法。不令外人取其枝叶斫截破坏。常王护东方常无常双树。乐王护南方乐无乐双树。我王护西方我无我双树。净王护北方净不净双树。枝干喻常。华喻于我。果喻于乐。茂叶喻净。护此华果。常能利益一切众生故。迹为四王而护世也。观解者。观四谛智即是四王。一谛下除爱见二惑。即是护八爱见也。次忉利上有焰摩。此翻善时。大论云妙善。去忉利三百三十六万里。善时上有兜率陀。此翻妙足。去焰摩如地远。而不列者略耳。何者。下天钝上天着乐。尚知来集。况不着不钝而不来耶。自在即第五。大自在即第六。自化五欲他化五欲(云云)。有人言。是色界顶大自在。此不应超至彼也。本迹者。此两天本住自在自在王等定。迹为两天耳。观心者。入空是自在观。入中是大自在观(云云)。次列色界天。娑婆此翻忍。其土众生安于十恶不肯出离。从人名土故称为忍。悲花经云。云何名娑婆。是诸众生忍受三毒及诸烦恼故名忍土。亦名杂杂九道共居(云云)。梵者此翻离欲。除下地系上升色界故名离欲。亦称高净。尸弃者此翻为顶髻。又外国唤火为树提尸弃。此王本修火光定。破欲界惑。从德立名。然经标梵王。复举尸弃。似如两人。依释论正以尸弃为王。今经举位显名。恐目一人耳。住禅中间内有觉观外有言说。得主领为王。单修禅为梵民。加四无量心为王也。初禅有梵众梵辅大梵。今举王摄诸也。光明者二禅也。此有少光无量光光音。三禅有少净无量净遍净。四禅有密身亦无挂碍无量密亦受福密果亦广果无想密亦无想。又有五那含。不烦不热善见善现色究竟亦大自在即摩醯首罗。经文存略不具出。但等等此诸天也。例有教门本迹观心自思之。次列八龙者。难陀名欢喜。跋名善。兄弟常护摩竭提。雨泽以时国无饥年瓶沙王年为一会。百姓闻皆欢喜。从此得名。即目连所降者也。居海中。本迹解者。本住欢喜地。迹居海间。观解者。三观即中道生法喜也。娑伽罗从居海受名。华严所称。旧云因国得名。本住智度大海。迹处沧溟。和修吉此云多头。亦云宝称。居于水中。本住普现色身三昧。迹示多头也。观者。入假之观。分别无量法门也(云云)。德叉迦此云现毒。亦云多舌。或云两舌。本住乐说无碍辩法门。迹示多舌。阿那婆达多。从池得名。此云无热。无热池。长阿含十八云。雪山顶有池。名阿耨达池。中有五柱堂。从池为名。龙王常处其中。阎浮提诸龙有三患。一热风热沙着身。烧皮肉及骨髓以为苦恼。二恶风暴起吹其宫殿失宝饰衣等。龙身自现以为苦恼。三诸龙娱乐时。金翅鸟入宫。搏撮始生龙子食之。怖惧热恼。此池无三患。若鸟起心欲往即便命终。故名无热恼池也。本住清凉常乐我净。迹处凉池。观者三观妙慧。净五住之烦唼。免二死之热沙(云云)。摩那斯此云大身。或大意大力等。修罗排海淹喜见城。此龙萦身以遏海水。本住无边身法门。迹为大体。观者中道正观其性广博(云云)。沤钵罗此云黛色莲华池。龙依住从池得名。本住法华三昧。迹居此池。观者三观即是修因。因即莲华也。正法念经云。龙为诸天保境。修罗兴兵前与龙斗。故知为天所管也。次列四紧那罗。亦云真陀罗。此云疑神。似人而有一角故号人非人。天帝法乐神。居十宝山。身有异相即上奏乐。佛时说法。诸天弦歌般遮于瑟而颂法门。旧云。法紧奏四谛。妙紧奏十二因缘。大紧奏六度。持紧总奏前三。今言奏四教法门也。本住不可思议。不起灭定安禅合掌。以千万偈赞诸法王。迹寄弦管歌咏十力。观者。观音声即空即假即中。随顺三谛即是赞佛也。四乾闼婆此云嗅香。以香为食。亦云香阴。其身出香。此是天帝俗乐之神也。乐者幢倒伎也。乐音者。鼓节弦管也。美者幢倒中胜品者。美音者弦管中胜者也。阿修罗者此云无酒。四天下采花酝于大海。鱼龙业力其味不变。嗔妒誓断故言无酒神。亦云不端。弥天安师云。质谅质谅直信也。此神谄曲不与名相称。有二种鬼道摄者。居大海边。畜生道摄者。居大海底。婆稚者此云被缚。或云五处被缚。或云五恶。物系颈不得脱故云被缚。亦云有缚。为帝释所缚。本能五系系魔外道。迹为此像耳。正法华云最胜观者。以三观智。缚五住惑入实际中。佉罗骞驮此云广肩胛。亦云恶阴。涌海水者。正本云宝锦。本住权实二智。慈荷众生故。迹为广肩胛。观者。三观能鼓覆五住生死大海也。毗摩质多此云净心。亦云种种疑。波海水出声。名毗摩质多。即舍脂父也。观佛三昧云。光音天生此地。地使有欲入海洗不净。堕泥变为卵。八千岁生一女。千头少一。二十四手。此女戏于水水精入身。八千岁生一男。二十四头千手少一。海水波音名为毗摩质多。索乾闼婆女生舍脂。帝释业力令其父居七宝殿。纳为妻。后谗其父遂交兵。脚波海水手攻喜见。帝释以般若咒力不能为害。正本云燕居。本者色心本净。迹为此名。观者正观中道即是净心。罗睺罗此云障持。障持日月者也。是畜生种身长八万四千由旬。口广千由旬。宝珠严身。观天女天园林。若四天下人孝养父母。供养沙门者。诸天有威力。上空雨刀。若不尔诸天入宫不出。又日放光照其眼不能得见。举手掌障。日世人咸言日蚀怪险种种邪说。掩月亦如是。或作大声。世人言天兽吼险乱王衰。种种邪说。怖日月时倍大其身气呵日月。日月失光来诉佛。佛告罗睺莫吞日月。罗睺支节战动身流白汗即放日月。日月力众生力佛力。众因缘故不能为害。昔有婆罗门聪明广施。四千车载食。于旷野施。有一佛塔恶人所烧。即以四千车载水灭火救塔。欢喜发愿愿得大身欲界第一。既无正信好斗爱战喜施故生光明城。作罗睺罗。修罗主也。正本云吸气。本观(云云)。次列四迦楼罗。此云金翅。翅翮金色居四天下大树上。两翅相去三百三十六万里。有人言庄子呼为鹏。鹏行众鸟翼之。亦称为凤皇。私谓凤不践生草啖竹实栖乳桐。金翅啖龙云何是类。大威德者。威胜群辈。又威摄诸龙也。正本云具足。大身者大群辈也。大满者。龙恒充满己意也。如意者颈有此珠也。正本云不可动。迦楼鸟有神力。雄化为天子。雌变为天女。化己住处有宝宫。亦有百味。而报须食龙。胎能啖胎。不能啖三。卵能啖二。湿能啖三。化能啖四。观佛三昧经云。正音迦楼。一日山东啖一龙王五百小龙。三方亦尔。周而复始寿八千年。临终失势欲啖龙子。龙母[口\*熬]嘇之不得食。即嗔从金刚山透海。穿地轮过。不能过风轮。风弹之从故孔涌到金刚山如是七返还山顶命终。肉裂火起将烧宝山。难陀雨雨灭之。肉烂心冲风轮亦七返。堕山上成如意珠。龙得之即为王。人王亦感此珠者也。次列人者。韦提希母也。翻思惟。频婆娑罗。此翻模实父也。阿阇世者未生怨。或呼为婆留支。此云无指。内人将护呼为善见。善见之名本也。无指之称表迹。大经云阿阇名不生。世者名怨。以不生佛性故。则烦恼怨生。烦恼怨生故不见佛性。不生烦恼即见佛性。又阿阇者名不生。世名世法。以世八法所不污故。故名阿阇世。此是本义也。普超经云。阿阇世从文殊忏悔。得柔顺忍。命终入宾吒罗地狱。即入即出生上方佛土得无生忍。弥勒出时复来此界。名不动菩萨。后当作佛号净界如来。其迹既尔本岂可量。说法华时预清净众。至涅槃时引逆罪者。何异迦葉于法华受记于涅槃不堪付嘱。不可迷迹而惑其本也。观解者。贪爱母无明父。害此故称逆。逆即顺也。行于非道通达佛道。问佛在人中说法。列人众何少。答文略不载人实不少。文云及诸小王转轮圣王等。无量义中列四轮王国王国臣国民士女其众则广。问天人龙鬼皆见佛闻法。地狱一道无色一界何意不列。答此义今当辩。夫诸道升沈由戒有持毁。见佛不见佛。由乘有缓急。然持戒有粗细。故报有优劣。持乘有小大。见佛有权实。且略判戒乘各为三品。依涅槃一句开为四句。释之其义则显。一戒乘俱急。二戒缓乘急。三戒急乘缓。四戒乘俱缓。若通论戒乘。一切善法。一切观慧。皆得称戒。亦皆是乘人天五乘即是其义。道共等戒悉是通意也。今就别判。三归五戒十善八斋出家律仪。乃至定共能防身口。遮恶道果得人天报者。名之为戒。若闻经生解。观智推寻四谛十二缘六度生灭无生灭等。智能破烦恼。运出三界者。名之为乘。故大品云。有相之善不动不出。无相之善能动能出。即此义也。若戒乘俱急者。持下品戒。戒急报在人中。持小乘乘急。以人中身。于三藏教时见佛闻法。持中乘乘急。以人报身。于通教大乘乃至带方便诸大乘经时。见佛闻法。持上乘乘急。以人报身于华严法华等教及诸教中圆。见佛闻法。预列为同闻众者是也。若持中品戒急。报在欲界天。持小乘乘急。以欲界天身。于三藏时见佛闻法。余如上说。若持上品戒急。加修禅定报在色无色天等。持小乘乘急。以色无色天身。于三藏中见佛闻法。余如上说。释第一句竟。若戒缓乘急者。三品戒皆缓报堕三途。持小乘乘急。以三途身。于三藏中见佛闻法。余如上说。释第二句竟。若戒急乘缓者。三戒急故。受欲界人天及色无色天身。三乘缓故。佛虽出世说三乘法。爱着乐报耽荒五欲。不见佛不闻法。舍卫三亿家。及诸不见闻者。三界着乐诸天等是也。释第三句竟。若戒乘俱缓者。受三途报不见佛不闻法也。释第四句竟。此文不列地狱者。以其戒缓苦重报隔上乘又缓不能于法华见佛闻法。余经有列者余乘急耳。又不列无色天者。上戒急故受天身着定味。上乘缓故。不能于法华见佛闻法。余经有列者。有余乘急耳。若得此意。一一勘天龙八部。皆识本缘缓急。来不来义悉可解。广释如净名疏。又识权者引实。本迹义转明。将此勘已观行。三世因果朗然可识。各礼佛足者。总结众集也。

尔时世尊下。讫品名别序。文为五。一众集。二现瑞。三疑念。四发问。五答问。光宅逆顺生起。由众集故现瑞。乃至由问故答。答由于问。乃至瑞由众集。此乃翻覆缘起。钩锁相连。序于正意竟自未显。直是因缘一释尚自不明。况二三四缘了无趣向。今明五序序正中四一。集众叙人一。现瑞叙理一。疑念叙行一。问答叙教一。此则因缘释也。约教者。此序序正。非三藏非通非别。乃是序于圆正耳。约本迹者。若以序序寿量中本地四一者。此义自可知不复记。观心可解(云云)。就众集又二。初众集威仪。次众集供养。法华论目此。为威仪如法住。四众者。旧云。出家在家各二合为四众。此名局意不周。今约一众。更开为四。谓发起众当机众影响众结缘众。发起者。权谋智鉴知机知时。击扬发动成办利益。如大象躄树使象子得饱。所谓发起令集发起瑞相。乃至发起问答等。皆名发起众。当机者。宿植德本缘合时熟。如痈欲溃不起于座闻即得道。此名当机众。影向者。古往诸佛法身菩萨。隐其圆极匡辅法王。如众星绕月。虽无为作而有巨益。此名影向众。结缘者。力无引导击动之能。德非伏物镇严之用。而过去根浅覆漏污杂三慧不生。现世虽见佛闻法。无四悉檀益。但作未来得度因缘。此名结缘众。比丘众既尔。余三众亦然。合十六众。类如大通智胜佛时。王子覆讲即彼时发起众。闻法得道即彼时当机众。闻法未度而世世相值。于今有住声闻地者。即彼时结缘众。彼佛世时尚有四四十六众。今佛道同宁得无耶。此是圆教十六众。约三教亦例可知。本迹可解。观心者研境作观。在名字观行位中。即成结缘众。入相似位即成当机众。入分真位即成发起影向众(云云)。围绕者。佛初出世人未知法。净居天下化为人像。到已右旋旋已敬礼。礼已却坐听法。因于天敬人以为楷。此因缘解也。围绕者。行旋威仪也。表四门机动俱见圆理。以圆对偏例有四义。即教门解也。又佛身周匝相好庄严。四旋瞻仰增念佛定。即观心解也。若观佛色身。得见法身即本迹解。供养者通三业皆是供养。别论卑谨虔礼名恭敬。至念专注名尊重。发言称美名赞叹。施其依报名供养。此中文略。具辩应如无量义经广说。天厨天香天钵器等即是供养。大庄严菩萨。及八万大士。合掌叉手即是恭敬。一心瞻仰即是尊重。说七言偈即是赞叹。今论众集指彼文者。彼经众集说法竟俨然不散。即彼座席仍说法华。故知三业供养不得有异。用彼广释此略于义无咎。从为诸菩萨说大乘经。下讫以佛舍利起七宝塔。是现相序。瑶师明七瑞。此土开六他土总一。光宅此彼各六瑞。此六者动则说法度人。静则入定观理。动静为一双。上天雨四花。下地六种动。上下为一双。大众内怀欢喜。如来外放光明。内外为一双。今谓寻文起尽如光宅。若取名义便易。表报之意并自未彰。今明智定因果感应为三双。智则指一说多。定则谛缘义处。因则四位天花。果则六处地动。感则大乘机发。应则圆毫照之。此六皆称瑞相者。文云今相如本瑞。瑞秖是相耳。人情分别。以密报为瑞奇异为相。相何所报。妙理玄赜说之至难。人情悠悠不能尊重。先以异相骇变常情。常情既变而生钦渴。故以异释相。以报释瑞。略明六瑞表报十妙。感应妙中已说今更道。说法瑞。表报说法妙智妙。入定瑞。表报行妙。雨花瑞。表报位妙。地动瑞。表报境妙乘妙。众喜瑞。表报眷属妙利益妙。放光瑞。表报感应妙神通妙。是故六种俱名现相序。说大乘经者。善戒经有七大。一法大。谓十二部毗佛略也。二心大。谓求于菩提也。三解大。谓解菩萨藏也。四净大。谓见道净心(云云)。五庄严大。谓福德智慧也。六时大。谓三僧祇行行也。七具足大。谓以相好自严得菩提也。六是因大。七是果大。大因大果合为大乘经也。今将十妙义捒经应可解。生师云。无相空理大乘之本。封三来久顿说无三不能取信。故说无相为法华序。观师意同。若尔般若净名皆应是序。何独无量义耶。彼释云。如此由五时故后教得起。更问。若尔无量义与诸经皆通途相生。非关别序。基师云。空理无形故云无量。序意同前难亦如是。印师云。无相善有成佛义故言无量。又云彼经不说有三无三有异。大品非法华所指。指者不来秦地。今谓此经是宋元嘉三年慧表比丘。于南海郡朝廷寺。遇昙摩耶舍受此本。还武当山。永明三年始传于世。经既已来岂可送还天竺。光宅云。无量义以万善同归能成佛道。法华正明无二无三破三与一为异。故即为序。若言万善同归。二三何不同归。二三若归序正不异。若言破二破三何不破万。破二破三则无二无三。既其破万是则无序。取经互举意为异者不成异也。异意不显序义亦不成也。刘虬注云。无相为本无相一法含义不赀。若含义不赀。即是有相何谓无相。寻诸师各偏一种。若言有相之善有成佛义。此三藏意耳。若言无相之善有成佛义。此通教意耳。若言含法不赀。此别教意耳。并他经所明皆非序法华意耳。若法华论列十七种。皆法华之异名。无量义者。即法华之一名也。今申论意佛直说此名而入此定。故得为序。大品金光明涅槃。皆先唱名于序无妨。今经文殊引古佛。亦名无量义。又云当说大乘经名妙法莲华。此亦序中唱名。与论意同也。今按彼经释。无量义者从一法生。其一法者所谓无相。无相不相名为实相。从此实相生无量法。所谓二法三道四果。今释此文。无相者。无生死相也。不相者。不涅槃相也。涅槃亦无。故言不相无相。指中道为实相也。二法即顿渐。顿谓华严顿中一切法也。渐谓三藏方等般若一切法也。三道即三乘。四果即罗汉支佛菩萨佛。此等诸法名为无量。实相为义处从一义处出无量法。得为无量法入一义处作序。譬如算师从一算下诸算除诸算归一算由下故除下为除序。从一派诸收诸归一。开为合序亦复如是。如此消释不违彼经论。亦与此经合(云云)

复次无量义赞偈明法身百非洞遣应为丈六紫金辉。普贤观。明常乐我净四波罗蜜住处。前后两文皆明常。岂有中间寿量而是无常耶。他难云序已说常正何所道。今反难之。涅槃以纯陀是序。已开常宗正何所道。他又例净名序金刚无为无数而正说不明常。法华亦应尔。今还反难之。纯陀序常涅槃正应无常今论序常。正常何疑也。教菩萨法者。无量义处用教菩萨也。义处即谛理也。下文普令一切众亦同得此道。又云。若我遇众生。尽教以佛道。即此意焉。佛所护念者。无量义处是佛自所证得。是故如来之所护念。下文云佛自在大乘也。虽欲开示。众生根钝。久默斯要。不务速说。故言护念。佛说经已入无量义处三昧者。慧定相成。非禅不智须先入定。非智不禅故先说法。即智而定即定而智。先后入出无有隔碍。疑者云。若未说无量义可入斯定。说此经已何故入定。释言。先入此定后说此经可解。说此经竟而更入者。是为法华作序耳。何者。若不先开则后无所合。先入开定为合定作序。称为瑞相即此义焉。若作次第者。先入无量义三昧已。应入法华三昧。若明文彰显时众则知。何俟弥勒殷勤文殊靳固。故知作序其义转明。身心不动者。与所缘之处相应也。身之本源湛若虚空。心之理性毕竟常寂。大通智胜身体及手足。寂然安不动。其心常憺怕。未曾有散乱。身若金刚不可动转。心若虚空无有分别。无量义处三昧法。持于身心故不动也。称为无量者。此定寂而常照能知世间。从此一法出无量法也。若作序义。身法体动运。今令不动运。心法体分别。今令不分别。序义明矣。问瑞相本论奇异。说法入定佛之恒仪何得为瑞。答说法虽竟时众不散。肃有所待。故知前之说法。举众来集待于后闻。此事奇特与常说异何意非瑞。虽入开定意在合定。与常入定有异。何意非瑞相耶。又文殊引古佛六瑞皆有此事。若昔非瑞相。何以证今今古同然。岂可以凡情而非之耶。天雨四花者。旧云小大白小大赤。正法华云。意花大意花。浦向花大浦向花。释论九十九云。天花妙者名曼陀罗。又七十九云。八百比丘成佛国土。常雨五色曼陀罗花。旧雨小大白。表在家二众。小大赤表出家二众。表其昔来因而未果。今谓此解狭而不当。直论四众。收三藏中十六众尚不尽况复四十八众。是故为狭。夫花相密报其因。四众昔来已是因何俟花报。若报其果天应雨实。何故雨花故云不当。今言雨花明其昔因非佛因。三藏中因是二乘因。通中因是共因。别中是菩萨因皆非佛因。今天雨花报其当获佛因。佛因者即四轮因也。小白表铜轮习种性开佛知见也。大白表银轮性种性十行示佛知见也。小赤表迦轮道种性十回向悟佛知见也。大赤表琉璃轮圣种性十地入佛知见也。四轮皆同是因。是因由中而生。故从天而雨。由是因位故以花表之。但因有趣果之义故而散佛上。如此因果谁当感克。秖是此会时众。故言及诸大众也。下文殊释疑。吹大法蠡等四句。又正说中开示悟入。又与大车中游于四方。节节相承皆是位义。故知花表因位也。

问。四轮是别位义。那得释圆位耶。

答。名通义圆尚无所失。况名别义圆而不得用耶。

问。别义贤圣圆亦有耶。

答。已如玄义。若言四花俱从天雨表四众当同成一因。如此释者。出三藏义未出通义。若言四众同是菩萨因者。此释出通义未出别义并非佛因。皆非法华意也。法华意如前说。普佛世界地六种动者。旧云。动三乘人因果决定六执者。此破三藏家三乘六执。未破通教三乘六执。通教约法三人因果同。若约人三人因果异。此之同异俱被破。而旧家破意不破此也。别教无三乘名则无六执。旧所不破。今明别家因时三法纵横。果时三法亦纵横此则须破。今释地六种动。表圆家六番破无明。无明磬礴未曾侵毁方将破坏。故动地以表之。无明若转即变为明。故普佛世界六种震动也。六种表住行向地等妙六番也。优婆塞清净行经云。菩萨生时动地。示此生已尽无复烦恼。一切众生应得道者。烦恼将灭故动。即此义也。本迹解者。如文殊释疑引古佛为答。密得此意即是识本。非谓他佛昔现斯瑞。而我世尊本亦斯瑞。非今一反也(云云)。观行者动六根也。地相坚固如六根水执未曾入大乘之道动难动之地。表净未净之根。东涌西没者。东方青主肝。肝主眼。西方白主肺。肺主鼻。此表眼根功德生鼻根烦恼互灭。鼻根功德生眼中烦恼互灭。余方涌没表余根生灭亦复如是。六动者。动起涌震吼觉。一一中又有三。谓动遍动等遍动直动为动。四天下动为遍动。大千动为等遍动。余五亦如是。合十八种动。此即表净十八界也(云云)。次明大众心喜瑞者。众见雨花地动。知甘露将降欣跃内充。表大机当发感于胜应。

问。喜怒人之常情何得为瑞。

答。天花悦眼地动震心。大经云。动时能令众生心动。花地是外瑞。心喜是内瑞。非常之喜。昔虽曾有。而不为喜所动。而能一心观佛。何得非瑞。若言欢喜动阴心者。人天义也。若喜动真谛无漏心者。藏通义也。若喜动即假心者。别义也。喜动实相心者。圆义也。次明佛放光瑞。即表应机设教破惑除疑。白毫具种种功德。观佛海三昧经云。佛初生时。牵长五尺。苦行时长一丈四尺。得佛时长一丈五尺。其毫中表俱空如白琉璃筒。内外清净从初发心。中间行行种种相貌。乃至入涅槃。一切功德皆现毫中。毫在二眉之间。即表中道常也。其相柔软表乐。卷舒自在表我。白即表净。放光破闇表中道生智慧。光照此土他土。表自觉觉他。

复次二乘虽达二谛不知中道。如有二眉而无白毫。别教虽知三谛。不能毫中具一切法。当知从初至后。法界中事悉现毫内者。即表圆教之意。

复次众经明放光不同。大品从足下千辐轮相。乃至顶髻。一一各放六万亿光明。如彼广说。大经面门放光。此经白毫放光。缘宜不同耳。又收光不同。育王经云。收从背入欲记过去事。收从前入欲记未来事。而不见记现在事。私谓胁入应记现在事也。足入记地狱。踝入记畜生。脚指入记鬼。膝入记人。左掌入记铁轮王。右掌入记金轮王。及记诸天。脐入记声闻。口入记缘觉。白毫入记菩萨。肉髻入记佛。而今经放白毫光。而未见收光之文者略耳。又解云。放光照现在事。收光明将来事。此经正论此土他土诸佛道同。故正论放光。若解诸佛道同。即开示悟入。任运获记则放光为正收光是傍。故略而不说耳。若丈六佛放光者。三藏义也。若尊特佛与丈六佛共放光者。通义也。若尊特佛独放光者。别义也。若丈六佛即毗卢遮那法身放光者。圆义也。旧云此土六瑞讫至腻吒天。今寻文从照东方万八千土下。即是他土六瑞之文。盖斟酌由人耳。旧云实照十方。照东方者。表一乘因果是诸因果之上。万是数圆表果位满。八千数缺表因果未足。若照东方义已足。更照九方复何所表。今明东是方始。表十住是位始迹门说法生身菩萨朗然见理入于十住开佛知见。举初即知中后。故云靡不周遍者。当知诸方亦然。诸位亦然。若就本门说法。四方佛集即表本门说法法身菩萨增道损生四位增长也。观解万八千者。约十八界。论百法界千性相。即有一万八千。此等境界佛慧未开今应当开。故以数表之耳。文云从阿鼻狱上至有顶。即六法界也。又见诸佛菩萨比丘等。十界具足。故文云靡不周遍。即此意也。若分文属此土第六相。若属他土即是总相照他土文。次明光照他土六瑞者。一见六趣二见诸佛。即是上圣下凡为一双。三闻佛说法。四见四众得道。即是人法一双。五见菩萨行行。六见佛涅槃。即是始终一双。既有可化众生。即有能化之佛。有佛即有说法。说法即有弟子。弟子即是行始。行始必致终也。若此土六瑞。总报众生当获自觉。彼土六瑞总报众生当获觉他。又此彼六瑞。表此彼诸佛道同。从尽见彼土六趣众生下。至行菩萨道者。是现彼土已与此同。从复见诸佛下至七宝塔者。是现此土当与彼同。略说竟。更广说者。从又见六趣众生。是现彼佛为五浊故出现于世。此佛亦然。二土出世意同也。及闻诸佛所说经者。是现彼佛初从无相一法非顿而顿与此土初说华严意同也。从并见诸比丘下。是现彼佛非渐而渐与此土佛次说三藏意同也。从复见诸菩萨下。是彼佛三藏之后。说方等般若众经。与此土佛三藏之后意同也。从复见诸佛下。至起七宝塔。是现彼佛般若之后开权显实收无量法还入一法唱入涅槃息化起塔。光照彼土始终究竟炳然在目。当知此土从一出无量。非顿而顿非渐而渐其事已竟。必当收无量法还入一法开权显实息化归真与彼土同也。

复次种种因缘者。昔善为因今教为缘。又别说者。正是三藏之后。明共不共般若为因。助道戒定慧等为缘。约三人即有种种因缘。又就共不共人种种因缘。种种相貌者。共不共各四门。一一门复有无量相貌。五百比丘各说身因。即其义也。不共四门亦如是。故知因缘相貌种别无量。皆是彼与此同。彼明此相因缘相貌还入一因一缘一相一貌。当知此土亦与彼同。尔时弥勒作是念。讫今当问谁。是疑念序。文为两。一弥勒疑念。二大众疑念。弥勒有三念。一正念六瑞。二念问谁。三念文殊。文殊念起第二念除。唯初念在。但成一疑也。神变者。神内也变外也。神名天心。即是天然内慧。变名变动。即是六瑞外彰。首楞严云。佛住不二法能作神通。法王法力超盖一切。弥勒不测外变。亦不知内慧。故兴念至此。若夫庸人不知术者。散人不知定者。凡人不知圣者。小圣不知身子。身子不知菩萨。菩萨不知补处。补处不知尊极。此就极处亦不知也。又弥勒值佛植善既多。何容不仿佛知。应须隐明示闇权言不知也。大众有两念。一正念六瑞。二念问谁。若将下偈望此。亦得有三念。偈云四众欣仰瞻仁及我。无第三念何事瞻仁。而此中无者。欲推补处居先也。旧解先有三意。一是补处。二有三念。三能发问。为此义故大众阙一念也。

问。文殊弥勒德位相亚。何故一问一答。

答。夫机有在无。位虽齐等宾主异宜。圣人承机非问者不能答也。又法门有权实。权补处须问实者须答。又迹有久近近问久答。又名有便易。弥勒名慈。慈为众生应须问。文殊名妙德。德应须答。此即四种消文意。