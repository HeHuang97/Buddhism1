## 妙法莲华经文句卷第七上

### 释药草喻品

此中具山川云雨。独以药草标名者。土地是能生。云雨是能润。草木是所生所润。所生所润通皆有用。而药草用强。有漏诸善悉能除恶无漏为最。无漏众中四大弟子。以譬领佛譬深会圣心。佛赞善哉甚为希有。述其得解以喻其人。故称药草喻品。夫药草丛育日久。一蒙云雨扶疏暐晔。芽茎丰蔚于外。力用充润于内。譬诸无漏住最后身有余涅槃。更不愿求无上佛道。今得闻经自乘佛乘兼以运人。文云。我等今日真是声闻。以佛道声令一切闻。内外自他具胜力用。故称药草喻品。夫药草者。能除四大风冷。补养五脏还年驻色。今蒙云雨忽成药王。饵之遍治众病变体成仙。譬诸无漏闻经破无明惑开佛知见。文云。我等今日真是佛子。无上宝聚不求自得。佛子所应得者皆已得之。面于佛前得受记莂。嘉着而称微。故言药草喻品。前一番是师弟领述。世界悉檀意也。次一番生善为人意也。次一番。是对治第一义。两悉檀意也。是名因缘释品。余约教本迹观心准例可知。不复记(云云)。此品是譬说中第三述成段。旧云。述其十三偈叹佛恩深。又述其教作人譬文言曲巧。师云。不应偏尔。经称善说如来真实功德。备述其领权领实。明文在此。十三偈止是二乘齐教荷恩。教作人譬是佛权功德耳。今言都述其周遍领解。始天性结缘。中间追诱。终于付财。自微自着无量无边诸恩德也。其文为二。一略述成。二广述成。略述又二。一双述善哉。二领所不及。双述者。一善哉述其两处领实。一善哉述其两处领权。善说如来真实功德者。真实是述实。功德是述权。又华严之拟宜领实也。三藏之诱引领权也。方等之体信。般若之领教。俱领权实也。法华之付财专论实也。辞致曲巧故言善说。皆是佛法故言真实。诚如所言者印定之旨也。又从如来复有下。述其领所不及。云何不及。谓退进横竖亦横亦竖非横非竖皆不及也。所以者何。大云普覆遍荷清凉。大雨俱沾无不蒙泽。咸令世间皆得知见未曾有法。那忽齐教止领二乘得益。不道人天小草。是为退所不及。菩萨名上草。亦名小树大树。敷荣郁茂自他饶益而复不领。是为进所不及。又十法界同成佛法界。那忽止领二乘。余八法界都不涉言。是为横所不及。又七方便从浅至深皆入真实。余五方便都不在言。是为竖所不及。又三世利益未曾暂废。是为亦横亦竖所不及。夫山川溪谷(云云)。总言一地。一地能生未尝拣择攘彼受此。草木种子皆依于地更无余依。一云叆叇无处不密。一雨一味不隔枯荣。普润既同普得增长。如来平等不可思议。实不先顿后渐初三末一。如龙兴庆云普雨于一切身心不降雨除热得清凉。是为五乘七方便十方三世平等广大甚深博远不可思议无有差别。是为非横非竖领所不及。不及之旨非都顿夺。特以初心望后心。未穷极地故云不尽耳。又初悟初阿。亦具后茶功德。但齐教之领未暇进领横竖周遍耳。又权行大士宜应如此也。广述成又二。长行偈颂。长行又二。初述成开三显一。次从汝等迦葉下结叹。初有法譬合。法中又二。初先举法王者。不虚劝信也。次于一切法下。正述开三显一。夫人王外无所畏内不二言。法王亦尔。众恶已尽发言诚谛。旧云。述中根不虚。奖下根信受。今言佛法虽多不出权实。权实之外更无别法。而言无量者此意难信。故举法王劝信。又为下大云譬作本。从于一切法下。约教明开权显实。从如来观知下。约智明开权显实。由二教显二智。由二智。说二教。智教相成也。一切法者。谓七方便横也。对一实为竖也。若言不尔。何故二万亿佛所初发大心。中间取小。又流转五趣。又十法界一人尚具。况七方便耶。此法虽多方便波罗蜜照之。罄无不尽。以随其类音。说之无不逗会。为人天说戒善。为二乘说谛缘。为三藏说事度。为通教说无生。为别教说次第开如来藏。是名述其领开三也。从其所说法下。约教述其显实也。地者实相也。究竟非二故名一。其性广博故名为切。寂而常照故名为智。无住之本立一切法故名为地。此圆教实说也。凡有所说皆令众生到此智地。显实之文灼然如日。云何闇寱作余解耶。例大品广历诸法皆摩诃衍。衍即大乘乘即实相。实相即一切智地。上文云唯此一事实指此地也。余二则非真。指七方便也。此约渐顿二教。述其开权显实也。从如来观知一切诸法下。约智述开权显实。观一切归趣。是能照权也。究竟明了者能照实也。二智所照偏圆两境通达无碍。故能说权实二教。此举智释教也。知所归趣是识药。深心所行是知病。病药俱是权法。权法各有归趣。戒善等近趣人天。若作缘义低头举手远趣佛果。念处道品等近趣涅槃。若作福德庄严。汝等所行是菩萨道远趣宝所。乃至六度通别等法。近远归趣途辙不同可解。又戒善是人天药。谛缘度是三乘人药。乃至通别等亦可解。深心所行有二种。深心着于依正。又深心着所执之法。着依正者。起深重十恶障人天乘。着所执法。起四倒三道六蔽四住五住等。障诸圣乘。当知深心病相不同。权智照之通达无碍。又于诸法究尽明了者。实智所照也。一切权法无不入实故言究竟。实智所知故言了。佛眼所见故言明。若此智照此药此病。不照彼药彼病。彼智照彼不能照此。种别不同者。权智照也。一智遍照一切药一切病。实智照也。能示众生如此圆境智。故言一切智慧也。又一切法者。谓十法界也。十法各各相欲不同。各获果报归趣亦异。知诸法尽者名知病。知一切深心所著。名知药。药有深浅。大品云。如实智知贪欲心嗔痴心。以如实智知名知深心。如理通达无有障碍。若戒善谛缘度等一切法药。悉用如实智知者。名通达无碍。又权智文中。通达无碍者。约权论实。实智文中。又于诸法诸法者。约实论权。二文亘现者。此明实是权实权是实权。当知究竟非权非实。非差别非不差别以智方便权有差别。悉到智地则无差别。如地无差别草木若干若干无若干无若干若干。又如约心论法约法论心。心有诸数法无诸数。心不离法法不离心。无数而数数而无数耳。权实亦尔(云云)。从譬如下。第二譬说。文为二。初譬说。后复宗称叹。譬有开合。开为二。一差别譬。譬上述权教权智。二无差别譬。譬上述实教实智也。三草二木纤浓不等故言差别。一地一雨普载普润故无差别。若观其末派。谓各各不同。若究其根荣莫非地雨。内合方便智照七五各异实智往照终归一实。一实七五七五一实。差别无差别。无差别差别(云云)。差别譬有六。一土地二卉木三密云四注雨五受润六增长。初土地譬。旧总举三千土地。别出山川溪谷。为五乘习因。谷受水多譬菩萨。溪譬支佛川譬声闻。山高受润少譬人天乘。今谓习因应譬种子受润增长。而土地山川虽有受润。阙于种子增长二义。又下文合譬云。普遍世界天人修罗。颂偈云。于诸天人一切众中。皆不以土地等譬习因。今所不用。今以大千世界。譬众生世间。山川溪谷土地。譬五阴世间。世界无别法。为山川溪谷土地所成。众生无别法。为五阴所成。土地既通譬识阴。山川溪谷譬四阴。能依草木虽依土地等。土地等非即草木。草木质干但名草木。草木种子更无别名。但取能生之功名种子。所生质干名草木。皆植根于地。地则本也。内合习因习果。虽依五阴。五阴非即因果。要依于阴得有习因。增长成办名习果。果因依阴而起。则山川土地譬成。草木种子受润增长譬悉成也。又更显别譬者。山虽高峻亦有洿隆等五相。乃至土地虽平。亦有丘池等五相。即譬五乘五阴。山高譬菩萨五阴。川譬支佛溪譬声闻。土地譬天。谷下譬人。一一五阴皆有习因习果所依。犹如山川溪谷土地皆为种子质干等所依也。又用三千大千世界。譬正因之理通为一切所依也。山川溪谷土地。譬众生阴界入果报色心也。草木丛林譬众生习因。此三法不相离。习依阴入阴入不出法性。如草木依山川。山川依世界(云云)。六文宛然云何作义。又次第如此。云何间糅经文。抄着前后耶。所生卉木下。第二所生卉木譬。卉是草之都名。木是树之总称众草成丛众树成林。治病力用胜者称为药。如善法中皆能治恶。而无漏善治惑义胜。下卉木中。树林枝干覆荫广器用大。故喻二菩萨。种类若干者。五乘七善因果种子故言若干。即是种类各有称谓即是名也。各有体相即是色也。密云下。第三密云譬。云有形色覆荫。下文有雷声远震。覆荫譬佛慈悲。形色譬佛应世。雷声譬佛言教。密云即三密也。慈悲即意密。形色即身密。雷声即口密。弥布者遍也。既密又遍故言弥布也。以慈悲熏应身说法遍十法界。故言弥布也。经律异相云。云有五色。青者风多赤火多。黄白地多黑水多。有四电师。东身味南百主西阿竭罗北阿祝蓝。四电斗诤是故有雷。又水火风地斗故有雷。五事无雨。一风起吹。二火起焦。三阿修罗手接入海。四雨师淫乱。五国王不理治。雨师嗔故不雨(云云)。一时等注下。第四注雨譬。譬用口密八音四辩。宣注法雨利润众生。其泽普洽下。第五沾润譬。法宝普雨七种众生。心地所有。习因种子。即生闻慧名为沾洽。枝叶根茎者。信为根戒为茎。定为枝慧为叶。次第相资故譬此四也。小根茎等即人天信戒。中根茎等即二乘信戒。大根茎等即菩萨信戒。诸树大小下。第六增长譬。更复略牒明其草木随分受润。习报两因善法既蒙法雨。习报两果各得增长。称其种性者。明施权称机。小者不过分。大者不减少。即是七种习报两因也。花果敷实者。习报二果也。又云增长即三义。称其种性即是增长之由。由设教称机也。各得增长正明增长。花果敷荣即增长之相也。虽一地所生下。大段第二一地一雨无差别譬。显于一实也。此有三。一一地所生。道前心地所生。终因道后智地。二一云所雨。一音所宣一乘法门。开发道中五种善根。终是一音平等之教。三三草二木禀益不自觉知。五种善根蒙佛法雨随分增长。而不自知五种之因皆依一佛性。亦不自知五乘之教皆是大乘。亦不自知同归佛慧。唯有如来能知也。迦葉当知如来下合譬也。合差别譬为二。先正合。次提譬帖合。差别譬有六。今合不次第。开譬明机前论众生。合譬明应前合如来。如来是化主也。此中第一正合上第三密云。亦兼合第一世界。此中第二合上第四注雨譬。此中第三合上第一世界山川溪谷譬。此中第四合上第二草木。此中第五合上第五沾润此中第六合上第六增长譬也。合譬次第者。明如来应世则有八音说法。说法即有受化众生。众生闻法各沾道润。得润是同不无差别增长(云云)。第一合密云。先举佛身密合云有形。后举佛口密合云有声。如来亦复如是出现于世即是正合应身出世也。如大云起即举譬帖合。明如来大慈现身覆育一切也。以大音声者。即是举佛口密。合云有声也。天人阿修罗者。别举三善道。禀口密之益也。即是三乘根性三十子。别禀声益也。如彼大云。即是举譬帖合云有声也。遍覆大千者。通举一切皆是佛子俱蒙口密益也。或时但合五譬。将普遍世界下。兼合世界土地也。世界即是国土世间。天人修罗即是假名五阴世间。假名合上世界。五阴合上山川溪谷也。于大众中而唱下。即是第二合上第四注雨譬。先标章门。次劝听受。章门有六。一十号。谓如来应供等。二四弘。谓未度令度等。三三达。谓今世后世等。四一心三智。谓知者具足。五五眼。谓见者。六三业共智慧行。知道谓意不护。开道谓身不护。说道谓口不护。亦称为导师。谓知道者等也。汝等天人下。劝物听受。佛八音诠吐六种法门。从多为论劝三善道。宜应往听法也。尔时无数亿种乃至而听法。此中第三合上第一山川譬。揽果报而有众生。如依山川得有世界等。百千万亿者。即是十法界众生也。今正语七方便众生差别。配如上说。或从汝等天人者。皆合山川譬也。如来于时乃至精进懈怠。即是第四合上第二卉木譬。旧云。此文长出不合上。今明上譬中。有卉木差别大小不同。此中明根有利钝行有进怠。正是习因深浅。与卉木义同。岂非合譬而言长出。于时者。若论渐初。即是鹿苑初说三乘时。若论中间处处得论于时。利钝者。总判三途因恶果苦。不能受道名为钝。七种方便闻教得益。名为利。别判人天但受果报不肯受道。名为钝。三乘根性断惑出界。名为利。又声闻观生灭。名为钝。菩萨观不生灭。名为利。通别圆(云云)。三途放逸名怠。人天持五戒十善为精。人天不厌苦为怠。二乘怖畏无常为精。二乘贪证不求作佛为怠。菩萨志求佛道为进(云云)。从随其所堪至快得善利。即第五合上第五受润譬。随其所堪。即是称会机宜。无增减之失。欢喜得善利。即是各蒙法润受益也。是诸众生闻是法已。第六合上第六增长譬。现世安隐后生善处者。即是报因感报果。合花敷增长。亦得闻法乃至入道者。即是习因牵习果。合上果实增长。闻是法已合上增长之由。现世安隐正合增长。后生善处者。是合增长之相也。佛如大云普覆一切。三途亦得沾润增长。如说般若方等明地狱得益也。又诸经中。亦说龙鸟鬼神等闻法得道。若火灭汤冷。即是现世安隐。或生天上人中。即是后生善处。于天人中修道。即是以道受乐。若人天闻法持戒福德扶身。鬼龙不犯。即是现世安隐。或天还生天人还生人。或天人互生。即是后生善处。生能悟解即是以道受乐。二乘闻法得有余涅槃。是现世安隐。如下文云是人于所得功德生灭度想。我于余国作佛。更有异名。此人于彼国得闻是经。指方便有余之土是善处。于彼闻经是得道受乐。若生身菩萨。闻卢舍那佛说法得无生忍。即现世安隐。后生净满世界。为法身眷属。即是善处以道受乐。离诸障碍者。即是现世安隐。任力所堪渐得入道。即后世以道受乐。五乘者。五戒乘出三途苦。十善乘出人道八苦。声闻乘出三界无常苦。缘觉乘出从他闻法苦。菩萨乘出内无利智外无相好苦。是为五乘。问但应以人天为世间乘余是出世间乘。又佛为实乘余是权乘。又佛为果乘余是因乘。又应为三乘。人天为下二乘为中佛为上。又人天名不断烦恼乘。二乘名断烦恼乘。佛名非断非不断乘。又人天名不断。佛名断。二乘名亦断亦不断。又凡夫贤圣。非凡非圣。有空非有非空等乘(云云)。大论明五善根。胜鬘辨四藏。与三草二木云何。人天为二善。二乘为一。佛菩萨为五。开大合小。五乘开小合大。四藏合凡开圣。五乘则凡圣俱开。随缘不同耳。如彼大云下。第二提譬帖合六意者。大云帖合第一形声两益。雨于一切帖合第二六章法门。卉木丛林帖合第四受化众生利钝怠进习因深浅。如其种性具足蒙润。帖合第五受润得法利。各得生长帖合第六现世安隐增长也。如来说法一相下。第二合无差别譬。上开三今合亦三。但不次第。一相一味下。双合一地一雨。所谓下。双释一地一雨。其有众生下。合上而诸草木各有差别。所以者何下。释于差别如来能知差别无差别。一相者。众生之心同一真如相。是一地也。一味者。一乘之法同诠一理。是一雨也。昔于一实相。方便开为七相。于一乘法分别说有七教。佛知究竟终归一相一味也。所谓下。双释一相一味。众生心性即是性德。解脱远离寂灭三种之相。如来一音说此三法即是三味。此三相则以为境界。缘生中道之行。终则得为一切智果。故言究竟至于一切种智也。合草木差别譬。如后解不重记。有时作三意合。一无差别意。合上一地一雨。二差别意合上草木差别。三如来能知释成两意。无差别者。谓一相一味。一相合上一地也。解脱相者无生死相。离相者无涅槃相。灭相者无相亦无相。唯有实相故名一相。一相即无住本立一切法。无住无相即无差别也。立一切法即有差别。差别如卉木。无差别如一地。地虽无差别。而能生桃梅卉木差别等异。桃李卉木虽差。而同是一坚相。若知地具桃李。即识实中有权。解无差别即是差别。若知桃李坚相。即识权中有实。解差别即是无差别。以是义故。以一相合上一地譬也。一味即是实教纯一无杂。例一相可解。解脱者。无分段变易二边业缚。故名解脱相。离相者。得中道智慧。此慧能远离二边无所著。故名离相。灭。相者二边因灭得有余涅槃。二边果灭得无余涅槃。故名灭相。句句例作差无差别义。准一相可解。究竟至于一切种智者。若得二边灭相。即是通别二惑尽。入佛知见。以一切种智心中行般若。初发毕竟二不别故言究竟。此即佛之智慧。故言一切种智也。从其有众生闻如来法不自觉知者。即是明差别义。从此下明差别者。众生是山川假实之差别。亦是种子之差别。如来即是云闻法即是雨。读诵修行即是润。功德即增长。如此等差别皆不能知也。就文为五。一众生不知。二如来能知。三举譬帖合众生不知。四牒前结释如来能知。五释疑。其有众生者。举不知之人。法谓闻一音之法。持说者是正明不知。持说不同修行各异。人天作戒善之解。三乘作谛缘度解。解既不同即是差别。所得功德不自觉知者。明五人虽各禀教。不知佛是一味无差别教。亦不知七种方便各各作解。而各执己解为实。此则不知于权。亦不识实。即是差别不自觉知也。第二如来能知。略减数举十境合为四意。一约四法知。二约三法知。三约二法知。四约一法能知。约四法者。谓种相体性。种者三道是三德种。净名云。一切烦恼之俦为如来种。此明由烦恼道即有般若也。又云。五无间皆生解脱相。此由不善即有善法解脱也。一切众生即涅槃相不可复灭。此即生死为法身也。此就相对论种。若就类论种。一切低头举手悉是解脱种。一切世智三乘解心即般若种。夫有心者皆当作佛即法身种。诸种差别如来能知。一切种秖是一种。即是无差别。如来亦能知。差别即无差别。无差别即差别。如来亦能知。相体性。约十法界十如中释。若论差别即十法界相。若论无差别即一佛界相。差别无差别如来能知。差即无差无差即差。如来亦能知。体性例然可解。从念何事下。约三法明如来能知。三法者即是三慧。仍有三重。一三慧境。二三慧体。三三慧因缘。念何事是明三慧用。念取于所念之事。即是三慧境。从云何念者。念是记录所闻之法。正是念慧之体也。从以何法念下。即是三慧取境闻法是其因缘。又三慧境境智因缘合故。得有三慧法。复名因缘也。如此三乘三慧。昔谓境体因缘有异。即是差别。若入圆妙三慧。即无差别。此有差别无差别如来能知。又差即无差。无差即差。如来亦能知。从以何法下。约二法明如来能知。以何法即是因。得何法即是果。五乘之因各得其果。即是差别。众生如佛如。一如无二如。唯是一因一果。即无差别差别无差别。如来亦能知。差即无差无差即差。如来亦能知。从众生住于种种之地。是约一法如来能知。七方便住于七位。故言种种之地。此即差别。如来用如实佛眼见之。如众流入海失于本味。则无差别。随他意语以智方便而演说之。则如来能知差别。其所说法皆悉到于一切智地。则如来能知无差别(云云)。从如彼卉木下。第三举譬。帖合众生不知也。从如来知是下。第四牒前总结能知也。一相一味等。如前释。一相一味解脱离灭等。为缘分别。即是一中无量。究竟涅槃终归于空。即是无量中一。此是牒前重释无差别也。何者。一相一味解脱离灭。若是二乘法体。犹是差别言宣。今作大乘究竟涅槃终归于空。即通无差别。究竟涅槃结前诸句皆非二乘有余无余。乃是究竟涅槃也。常寂灭相者。结诸句非是小乘寂灭。乃是常住寂灭。上文云。诸法从本来常自寂灭相。即此义也。终归于空者。非是灰断之空。乃是中道第一义空。郑重抵掌简实异权。旧云终归于空者。虽复神通延寿无量示现复倍上数。寿尽终归灰断。故言终归空。此苦佛苦经那可言。光宅云。终归入有余。舍无常身智也。有人难此解。若尔与二乘何异。经文举两究竟。初究竟至于一切种智。此举智果对二乘智非究竟。二举究竟涅槃常寂灭相终归于空。此举断对二乘断非究竟。究竟之文。知非小乘空也。龙印云。大涅槃空无法相无烦恼故名空。终归常住第一义空。忠师云。终归第一义空智慧。有人云。佛果无累故言空。注者云。空有洞遣乃名空。古诸师皆不作小解。光宅何意独然。佛知是已观众生下。第五断物疑。佛昔既知始末皆一。何不鹿苑即为说实。释云。观众生心欲。随三悉檀而将护之。恐其诽谤故不即说也。汝等迦葉下。第二复宗称述欲释疑。疑者。闻佛无量功德。谓四弟子齐教领解何必是实。故佛称述虽未及佛地齐教不虚也。亦是引发下根。令同得悟。文为二。初述二释。先叹希有者。凡夫有反复闻能得益。菩萨是已事解不多奇。无为正位能舍证入实甚为希有。能知随宜说法述能领开三。次言能信受。即述其领显一。所以者何释述意。明佛于一道说三深玄难解而汝能信也。私谓。前文云如来复有无量功德汝等说不能尽。后文云汝等甚为希有者。佛恩普被犹如云雨靡不覆润。佛恩普载犹如大地靡不生成。岂有为一机一方。而已。故言汝等说不能尽。佛恩虽普众生日用不自觉知。如三草二木植根乎地禀润乎雨而不能知。汝等能知始终十恩甚为希有。未度令度等。述其知佛四弘誓恩甚为希有。众生现世安隐后生善处以道受乐。述其知大慈与乐恩甚为希有。既闻法已离诸障碍任力所能渐得入道。述其知大悲拔苦恩甚为希有。轮王释梵是小药草。述其知劝善除热恼恩甚为希有。知无漏法能得涅槃及缘觉证是中药草。述其知除诸热见爱恩甚为希有。上草小树是为耻小慕大。述其知遮丑之恩甚为希有。大树是述其庄严之恩甚为希有最实事一地一雨。述其知付财坐座身心财法自在安乐之恩甚为希有。佛述其差别叹者。叹十恩文尽。若述其无差别叹者。即是一大恩也。偈有五十四行半。颂上开显。开显有法譬。今皆颂。初四行颂法说。次五十行半颂譬说。法说复二。先举法王二则开显。今初半偈颂法王不虚。下三行半颂开显。上文二教二智今亦具颂。初一行半颂二教。后二行颂二智。初随众生下半行颂权教。次如来尊重下。第二一行颂实教。次有智若闻下一行。颂释权智。后是故迦葉下一行。颂释实智。随种种缘说种种教。悉为令得大乘正见。自此之前皆名邪见也。此颂是如来四悉檀意。破有法王即对治意。随众生欲即世界意。智闻信解疑悔永失是为人意。令得正见第一义意。三悉檀即颂上以智方便而为演说。令得正见颂上到一切智地(云云)。迦葉当知譬如下五十行半。颂上譬说。初十行半颂开譬。次四十行颂合譬。上开二譬。今初九偈半颂差别譬。次一行颂无差别譬。上差别有六。今亦颂六。而不如长行开譬。如合次第也。初三行颂第三云譬。其雨普等下。第二一行颂第四注雨譬。次山川险谷下。第三一句。颂第一土地山川譬。次幽邃下。第四二句。颂第二卉木譬。次大小诸树下。第五两行三句。颂第五受润譬。一切诸树下。第六二行。颂第六增长譬。云譬应身。应身随智慧行故言慧云。能具十二部法故言含润也。若应身不说法。如须扇多多宝者。此云不含润也。身放大光如电耀。口震四辩如雷声也。九十五种邪光不现故言掩蔽。除九十八种恼热。如地上清凉也。如可承揽者。应身降世似同三有。有心往取实不可得也。八音四辩宣注法雨。四方俱下一时俱闻。亦云四等也。凡有心者皆蒙利润。故言率土充洽也。此则成上。又成下山川譬也。山川险谷一句。颂第一土地。即是七方便众生五阴。今蒙法雨身口柔软。如土地得泽也。幽邃所生者。是颂上第二众生习因差别。譬众生久远所植习因隐在阴界入内故言幽邃。今蒙法雨悉得开发故言所生。百谷语通取五谷。譬五乘能生百善也。甘蔗蒲萄譬定慧。干地普洽譬未信者令信也。余譬如文。如其体相性分大小下一行。颂第二无差别譬。上文有三。此中略不颂一地。而所生兼之。初二句颂所生所润。次一句颂能润。则是颂无差别也。而各滋茂颂差别不自知也。佛亦如是出下四十行。颂第二合譬。初三十五偈颂合差别。次如是迦葉下五行。颂合无差别。上合差别譬。前正合后譬帖。今颂亦先合。次便举譬帖。初一行颂合云譬。上两句以身合云。下两句举譬帖合。次既出下。第二有八行半。颂第二合雨譬。上先标章门。次劝听受。既出下三行略颂十号。次一行半颂四弘。六章门中。但颂二章也。充润一切下一行半。是颂四弘誓。诸天人下第二四行颂劝听受。我观一切下。第三四行。颂第三合上山川譬。山川譬七种五阴众生。如雨注不择溪谷。佛平等说故无彼此。有机为此无机为彼。植善为爱憎逆为憎。佛事为自魔事为他。应初为来应后为去。入实为坐出权为立。佛观众生为若此。即是等雨山川之意。颂上无数亿种众生来至佛所而听法也。贵贱上下下。第四二行。颂上第四如来于时观是众生合第二所生草木丛林。贵贱乃至利钝。约七方便传传作之也。一切众生闻我法者下。第五十一行。颂上种种无量皆令欢喜合受润譬。文为三。初一行总明受润。次或处人天下。第二七行别明受润。次三行结所润能润。有人解。人天为小草。二乘为中草。外凡为大草。内凡为小树。初地至七地为大树。有人以内凡为大草。初地至七地为小树。八地为大树。有人以三十心为大草。初地至六地为小树。七地去为大树。然三草二木佛自合喻明文朗然。云何师心反佛违经耶。就别受润中文为五。初一行人天俱未断惑合为小草。次知无漏法下。第二二行明二乘。俱有断证合为中草。次求世尊处下。第三一行明六度。志求作佛化他。胜二乘独为上草。次又诸佛子下。第四一行半明通教。已断通惑誓扶余习涉有化他。望下为优比上为劣。故名小树。次安住神通下。第五一行半明别教。自行化他高广为胜。故名大树。约三菩萨各作三树。六度约三僧祇。通教约七八九地。别教约三十心。佛平等说下。第三三行。结所润能润又二。初一行半。举譬帖释所受润。虽明七种七种为少如海一滴。佛以此喻一行半。明能润佛智多如海也。我雨法雨下八行半。颂第六诸众生闻此法已合欢喜增长譬又二。前两行总颂增长又二。初一行总颂增长。次一行举譬帖释。次诸佛之法下六行半。别明增长为四。初一行半。明人天增长。普得具足。是颂现世安隐。渐次修行。是颂后世以道受乐。次声闻下。第二一行半颂二乘增长。住最后身有二解。一云。二乘此身若不值佛。身未必无后。由见佛故成最后身。即是增长义。二云。二乘得有余涅槃住最后身。得佛五味调熟得入法华。闻大乘得解即是增长。若诸菩萨智慧坚固下。第三一行半。是通教增长。坚固是体法慧。了达三界是断惑尽。复有住禅下第四二行。是别教增长(云云)

问。一云一雨。与一音同异。

答。下地以一音。令他闻一法。佛以一音随类各解。今一云一雨。正是随类之一音也。有人解。法身不二名一。从法身出音故言一音。有人言。一时并出众声故言一音。有人言。五音之中随用一音。大论明一音报众声。不言并出。亦不言是法身出音。毗婆沙言。佛以一音说四谛。五人闻人语。八万诸天闻天语。地狱夜叉各闻同其语。唱告至梵天是为梵音。亦是佛报得清净音声最妙号为梵音。若报得梵音。则人所不闻闻亦不解。如是迦葉下第二五行。颂上无差别譬。又为二。前一行半。颂无差别之差别。后三行半。颂差别无差别。譬如大云如一味雨。即颂合上一味雨无差别也。润于人华各得成实。即是颂上差别也。次迦葉当知以诸因缘下。即是明权权即差别。合上所生也。今当为汝者即是显实。实即无差别。合上一地也。非灭度者未度变易也。独言二乘者。为其保证强也。人天不计果为涅槃。菩萨不中间取证也。是菩萨道者。菩萨行道亦须断通惑。汝已断尽即是菩萨道。法华论谓。发心退已还发。前所修善不灭同后得果。二乘智断是菩萨道者。二乘执其果故。斥言是菩萨道。道即因也。

问。菩萨亦有果。信解云。得道得果。大品云。有法是菩萨道。无法是菩萨果。何故不言是菩萨果。

答。此义亦应得。今言若道若果皆是佛因。因即是道也。

### 释授记品

梵音和伽罗此云授记。诸经破受记。净名云。从如生得记。从如灭得记。如无生灭则知无记。思益云。愿不闻记名。大品云。受记是戏论。今经云何。答若见有记记人此见须破。菩萨誓记此记须与。世谛故记第一义故无。四悉适时如下说。若通途记如法师品初。若别与记如三周后说。若正因记如常不轻。若缘因记如法师品十种供养。若了因记如授三根人。若正因记则广。若缘了记则狭。或迟记或速记。或佛记如此文。或菩萨记如不轻。虽无劫国之定亦得是记。复悬记如化城品未来弟子是也。他经但记菩萨不记二乘。但记善不记恶。但记男不记女。但记人天不记畜。今经皆记。若首楞严有四种记。今经具之。未发心与记。如常不轻品。发心现前无生。三周记是也。璎珞第九八种授记。己知他不知。众人尽知己不知。己众俱知己众俱不知。近觉远不觉。远觉近不觉。俱觉俱不觉。己知他不知者。发心自誓未广及人。未得四无所畏。未得善权故。众人尽知己不知者。发心广大得无畏善权故。皆知者。位在七地无畏善权得空观故。皆不知者。未入七地未得无著行(云云)。远者不觉者弥勒是也。诸根具足不舍如来无著之行故。近者不觉。此人未能演说贤圣之行。师子膺是也。近远俱觉者。诸根具足不舍无著之行。柔顺菩萨是也。近远俱不觉者。未得善权不能悉知如来藏。等行菩萨是也。余经又云。近知者从现佛得记也。如弥勒等。远知者。不从今佛从当佛得记。如佛语弊魔弥勒当与汝记。近远俱知者。今当佛俱与记也。近远俱不知者。今当佛俱不记也。元诸佛本为大事因缘出世。令众生开示悟入佛之知见。今大事已显。佛已说竟众生已入。畅佛本怀众生愿满法应与记。如父遇子岂不付财。又行人无量世行愿愿在今佛。文云。其本愿如此故获斯记。此两缘是世界悉檀故记。又二乘闻经改小入大圆因已足。因必招果故如来与记。时众咸知发愿。愿为生身法身内外眷属。或愿但生彼土饶益众生。此两是为人悉檀与记。又授二乘记。破欲退大入小菩萨。何者。若定有二乘可退为小。今无二乘何所可退。又破欲发二乘心者。彼证自舍我何为取。又破未改小者则便改小。将证小者即不取证。此四对治悉檀与记。又无生现前。必由实解开佛知见不谬。又明了佛性故与受记。小乘入实决定作佛。若尔一切众生亦有佛性。何不与记。然众生但正无缘。今闻经信解缘正具足。开佛知见知佛性。见佛法见佛性。此两第一义悉檀与记。此四记摄上诸受记尽(云云)。授记亦云受记受决受莂。授是与义受是得义记是记事。决是决定莂是了莂。中根人闻法譬二周开三显一。具足领解如来述成。虽自知作佛。而时事未审。若蒙佛诚言授其当果劫国决定近远了莂则大欢喜。今从佛授与得名。故言授记品。此文是譬说第四段。上三段皆以譬喻说之。此中授记亦用譬喻。论记何意无第五段。一解云。指上指下略不论耳。又云。草喻中明一切受润各得增长。审知四众皆获利益。经家略不出耳。文为二。一正与中根授记。二许为下根宿世之说。初又二。先授迦葉次授三人。并有长行偈颂。迦葉长行中有六。一行因。二得果。三劫国名字庄严。四寿命。五正像久近如文。六国净。三弟子中复二。一请记二与记。请记中七偈。初一行正请。次二行半开譬。次二行半合譬。次一行结三人记。各有行因得果劫国寿命法住数量。悉如文。从我诸弟子下二行半。许为下根更说宿世。此人已闻法譬。复见上中受记。而犹疑不了深生愧耻。欲增进其道。先许总记更说宿缘(云云)