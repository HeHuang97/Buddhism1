## 妙法莲华经文句卷第二上

憍梵波提。此翻牛齝。无量寿称牛王。增一云牛迹。昔五百世曾为牛王。牛若食后恒事虚哨。余报未夷唼唼常嚼。时人称为牛齝。昔五百雁。一雁常得花果供于雁王。佛一夏受阿耆达王请。五百比丘皆啖马麦。而憍梵独在天上尸利沙园。受天王供养。增一云。乐在天上不乐人间者。牛迹比丘第一。乐在天上者。是随乐欲。世界悉檀也。供雁王福所致者。为人也。避人笑者。对治也。天不笑者。第一义也(云云)。又云。人但观形不知有德。若笑罗汉即得罪。避人笑故常居天上。天知有德不笑其形故居天也。佛灭度后。迦葉集千大罗汉。遣下座僧使追憍梵。憍梵问佛及和尚。答言皆灭。即言佛出我出。佛住我住。佛灭我灭。四道流注大迦葉所。水说偈(云云)。大象既去象子随。世尊和尚既灭度。我今在此复何为。斯亦第一义也。约教者。住天园是示善。有牛嚼是示恶。三藏意也。以牛嚼身得道。此示恶非恶也。居天园而嚼示善非善。通教意。示界内外善恶者。别教意。示善恶实相者。圆教意。本迹者。本住四无所畏。安住圣主如牛王第一义天迹。示牛齝乐居天上也。观心者。观于心性中道之理。安步平正其疾如风。即牛王观也。离婆多。亦云离越。此翻星宿。或室宿或假和合。文殊问经称常作声。父母从星辰乞子。既其感获因星作名。虽得出家犹随本字。假和合者。有人引释论。空亭中宿。见二鬼争尸。告其分判设依理枉理俱不免害。故随实而答。大鬼拔其手足。小鬼取尸补之。食竟拭口而去。其因烦恼不测谁身故。言假和合。常作声者其疑此事。若我本身眼见拔去。若是他身复随我行住。疑惑犹豫逢人即问。汝见我身不。故言常作声。众僧云。此人易度。语云。汝身本是他遗体非已有也。即得道也(云云)。增一云。坐禅入定心不倒乱者。离越比丘第一。约教言析破五阴非我所有。三藏意。体达五阴本非我有。通意。分别十法界五阴皆非己有。别意。达五阴非我有非他有。见阴实相。即圆意。本迹者。本住日星宿三昧。迹示此名。观心者。观心念佛见十方佛多。如夜观星(云云)。毕陵伽婆蹉。此翻余习。五百世为婆罗门余气犹高。过恒水咄小婢驻流。恒神为之两派神往诉佛佛令忏谢。即合手小婢莫嗔。大众笑之忏而更骂。佛言。本习如此实无高心。增一云。树下苦坐不避风雨者。婆蹉比丘第一。约教者。灭慢无慢。三藏意也。即慢。无慢。通意也。分别十法界高下。别意也。八自在我具足佛法。圆意也。本迹者。本住常乐我净八自在我。微妙梵声。迹示慢心恶口耳。观心者。观粗言软语皆归第一义(云云)。薄拘罗者。此翻善容。或伟形。或大肥盛。或腬囊。或楞邓。或卖性。然而色貌端正故言善容也。年一百六十岁无病无夭。有五不死报。后母置熬槃釜中水中。鱼食刀破皆不死。昔持不杀戒故。九十一劫命不中夭。昔施僧一诃梨勒果故身常无病。能持一戒四戒庄严。坚持不犯不避火水。余人虽持五戒多毁犯也(云云)。身乐寂静常处闲居不乐众中。眼不乐玄黄等色。耳不乐闻世间之声。鼻不嗅世间香臭。舌不曾为人说一两句语。意常在禅定不散乱。乃至舍利塔亦乐闲静。阿育王礼诸罗汉塔。次至其塔而说偈言。虽自练无明于世少利益。供二十贝子。增一云施一钱而贝子从塔飞出。来着王足诸臣惊怪。闲静少欲乃至其塔犹有是力故。增一云。寿命极长终不中夭。常乐闲居不处众中薄拘罗第一。约教者。灭喧入真三藏寂静。即喧而真通寂静。离二边入中别寂静。即边而中圆寂静。本者。本住大寂灭定。长寿是常无病是乐不夭是我寂静是净。居此四德之本。迹示六根寂静耳。观心者。心性中道。即空即假即中。常乐我净观也。摩诃拘絺罗此翻大膝。舍利弗舅。由来论胜姊。姊孕论则不胜。知所怀者智寄辩尚尔何况出胎(云云)。即弃家往南天竺。读十八经时人笑之。累世难通一生非冀。喟然叹曰。在家为姊所胜。出路为他所轻。誓读不休无暇剪爪。时人呼为长爪梵志。学讫还家问甥所在。人云为佛弟子。即大憍慢我甥八岁声震五竺。彼沙门者有何道术诱我姊子。径往佛所思惟良久。不得一法入心。语佛言。一切法不忍。忍即安义。此言一切法我皆能破使不得安故。言一切法不忍。佛问。汝见是忍不。此堕两负处。若我见忍前已云一切不忍。若我见不忍无以胜佛。即低头得法眼净。身子扇佛闻舅论。得阿罗汉果。增一云。得四辩才触难能答。拘絺罗第一。南方天王毗留匐叉常来随侍。约教者。外通四韦陀。内通三藏。三藏四辩也。我无所得辩乃如是。通教辩也。若名若义遍十法界。别教辩也。依于实相遍一切辩。圆教辩也。本者本住口密口轮不思议化大定大慧。迹示大膝也。观心者。观心即空即定即假即慧以严其心(云云)。难陀。亦云放牛难陀。此翻善欢喜。亦翻欣乐。净饭王逼十万释出家。即一人也。有师言。是律中跋难陀。约教者。事欢喜理无欢喜。三藏意也。即事欢喜是理欢喜。是通教意也。欢喜地即别教也。欢喜住即圆教意也。本者。本住实际非喜非不喜。迹名欢喜。观心者。观心与理相似相应故。名欢喜观也。孙陀罗难陀。孙陀罗。此翻好爱。亦端正。难陀如前。种姓如那律中说。四月九日生。短佛四指容仪挺特与世殊异。若入众中有不识者。谓言佛来。弥沙塞律云。摩竭有裸形外道大聪明。国人号为智者见者。共身子论议结舌善心生。欲于佛法出家。见难陀色貌姝伟叹云。短小比丘智慧难概况堂堂者乎。难陀即度出家。妇即孙陀利极端正。食息不相离。佛与阿难途行乞食到其门。正共妇在高楼食。即起迎佛。妇言。须君还乃共食耳。白佛言。转轮王种云何自辱。持佛钵取饭。佛即还尼俱类园。语阿难令难陀送食来。阿难宣佛旨。令其送饭奉佛。佛令剃头。握拳语剃者。勿持刀临阎浮提王顶。佛逼不得止乃剃头。明日佛与五百比丘应请。求住守寺意欲逃去。佛令关房扫地。关南北开扫此彼污。复惧佛归即逃走归去。于路值佛屏身隐树。树迥升空佛见即唤将还。问何故去。即答昨与妇别待还乃食。忆妇去耳。佛将游天堂地狱(云云)。故以妇字标之。约教者。俗谛有法喜真谛无喜。三藏教也。即俗喜是真喜。通教也。从通法喜。有俗法喜中法喜。别教也。即通喜具一切法喜。圆教也。本迹观心如前(云云)。富楼那。翻满愿。弥多罗。翻慈。尼女也。父于满江祷梵天求子。正值江满。又梦七宝器盛满中宝入母怀。母怀子父愿获满。从诸遂愿故言满愿。母名弥多罗尼。此翻慈行。亦云知识。四韦陀。有此品其母诵之。以此为名。尼者女也。通称女为尼。通称男为那。既是慈之所生故言慈子。增一云。我父名满。我母名慈。诸梵行人呼我为满慈子。此从父母两缘得名。故云满慈子。是人善知内外经书靡所不知。就知满故复名满。增一云。善能广说分别义理。满愿子最第一。下文云。于说法人中最为第一。第一者。说满字也。欲还本国利益。佛言。彼国弊恶汝云何。答我当修忍。若毁辱我。我当自幸不得拳欧。拳欧时自幸不得木杖。木杖时自幸不得刀刃。刀刃时自幸离五阴毒器。是为行忍满故名满。七车喻经中说。为大智舍利弗所称叹。一切梵行人。皆当萦衣顶戴于汝。若见汝者得大利益。是为叹满故名满。约教者。殷勤析法。所作已办三藏愿满。体达即空。于空法得证通教愿满。法眼具足别教愿满。住秘密藏圆教愿满。本迹者。本愿久满。迹为说法第一。示众生知识也。观心者。如止观中人行理等善知识观也。须菩提。此翻空生。生时家中仓库筐箧器皿一切皆空。问占者。占者言吉。因空而生。字曰空生。从依报器皿瑞空以名正报。依正俱吉故言空生也。常修空行故言善业。若供养者得现报故。故言善吉。常乐游止闲林石窟寂静之处。所修行业以空为本。常入空定住无诤三昧。喜说空法有所宣辩皆分别空。将护众生不令起碍。嫌行即住嫌住即行。佛忉利下率土辐凑争前顶礼。端坐石室念诸法空。色非佛乃至识非佛眼非佛。乃至意非佛豁然悟道。佛告莲华比丘尼。非汝前礼。汝礼色身。须菩提。前见法身。约教者。自有灭色空智生。体色空智生。从有智生空智。从空智生俗智。从俗智生中智。空生即有智。是圆空智生。而今是圆空智生也。本者。本住实相法身。迹示见空而生也。观心者。不在内外中间。非自有。是为观心法身也。阿难。此云欢喜。或无染。净饭王冀太子为金轮霸其宗社。忽弃国捐王忧恼殆绝。魔来诳之汝子已死。王哭云。阿夷语既虚瑞相亦无验。复有天来云。汝子成佛王疑未决。须臾信报。昨夜天地大动太子成佛。王大欢喜。白饭王奏云。生儿举国欣欣。因名欢喜。是为父母作字。阿难端正人见皆悦。佛使着覆肩衣。有一女人将儿诣井。见阿难目视不眴。不觉以绠系其儿颈。中阿含云。四众若闻阿难所说。若多若少无不欢喜。欲发问时先为謦咳。大众皆欢喜。四众若观其默行住坐卧指撝处分进止动转皆欢喜。阿难四月八日佛成道日生。侍佛得二十五年。推此佛年五十五。阿难年二十五。佛时求侍五百请为如前说。众劝阿难。阿难顺从。五百皆欢喜。目连腾阿难三愿。佛言。预知讥嫌求不受故衣食。欲自利益求出入无时。佛印而许。佛言。阿难胜过去侍。过去侍闻说乃解。今佛未发言。阿难已解如来意。须是不须是皆悉能知。故以法付阿难。如来欢喜。四天王各奉佛钵。佛累而按之合成一钵。四缘宛然而此钵大重。阿难欢喜荷持无倦。中阿含第七云。阿难侍佛二十五年。所闻八十千揵度皆诵不遗。不重问一句。念力欢喜。阿难随佛入天人龙宫。见天人龙女。心无染着。虽未尽残思而能不染。一切天人龙神无不欢喜。佛灭度后在师子床。迦葉大众赞曰。面如净满月。眼若青莲华。佛法大海水流入阿难心。自誓坐入涅槃。住恐离车有怨。进恐阇王有怨于恒河中。入风奋迅三昧。分身为四分。一与天。一与龙。一毗舍离。一阿阇世。阿育王礼阿难塔。奉千万两金偈叹白。能摄持法身。法灯故法住。念盛佛智海故设上供养。念持多所闻。口出微妙语。世尊所赞叹。天人之所爱。增一云。知时明物所至无疑所忆不忘。多闻广达堪任奉持阿难第一。约教者。欢喜阿难三藏也。贤阿难通也。典藏阿难别也。海阿难圆也。本迹者。本住非欢喜非不欢喜。法身如虚空。智慧如云雨。能持能受迹为欢喜也。观心与相似即空即假即中相应。是观心欢喜。乃至真观相应(云云)。罗睺罗。此言覆障。往昔塞鼠穴。又不看婆罗门六日。由是缘故故言覆障。太子求出家。父王不许殷勤不已。王言。若汝有子听汝出家。菩萨指指妃腹。却后六年汝当生男。在胎六年故言覆障。真谛三藏云。罗睺。本名修罗。能手障日月。翻此应言障月。佛言。我法如月。此儿障我不即出家。世世障我。我世世能舍故言覆障。佛出家后耶输有娠。诸释咸嗔何因有此。欲治欲杀恶声盈路。宝女劬毗罗证之小差。因焚火坑发大誓愿。我若为非子母俱灭。若真遗体天当为证。因抱子投坑。坑变为池莲华捧体。王及国人始复不疑。后佛还国。耶输令罗睺奉佛欢喜丸。罗云以幼稚之年。于大众中径持上佛。耶输以此息谤。谤由有子故言覆障。祖王欢喜虽失其父而获其子。孙为金轮吾亦何恨。想其长大冀神宝至。而佛索令出家。父王不许。耶输将上高楼。目连飞空来取。佛度出家。付舍利弗为弟子。既出家已。王位亦失故言覆障。罗睺以沙弥之年喜多妄语。国王大臣婆罗门居士来求见佛。罗云答云不在。令无量人不得见佛。是为障他由是妄语。佛即诃责行还使罗云洗足。脚挑澡盆三覆三仰。然后覆地命令注水。罗睺云。盆覆注水不立。佛言。汝如覆盆。于佛法中法水不立。今当实语勿妄语也。后时修道殷勤不获以问佛。佛言。汝为人说五阴未。答言未。当为他说。说竟又问。汝说十二入未。说十八界未。说法是得道之门。若欲得道当为他说法。因广说法竟然后得道。是为覆障。既已得道见爱皆除。三界生尽故言覆障。三界生尽愿不能牵故言覆障。佛敕四大罗汉不得灭度。待我法灭尽。由是住持于今未得入无余涅槃故言覆障(云云)。约教者。析法道谛障四住。三藏意也。体法道谛障四住。通教也。次第三智障五住。别教也。一心三智障五住。圆教也。本迹者。本住中道障塞二边。八种障障涅槃边。一种障障生死边。一种非障生死。非障涅槃。障无余也。观心例前可解(云云)。六结如是等众所知识。或言知秖是识。或言闻名为知见形为识。见形为知见心为识。本者本为众生作满字知识。迹为半字知识(云云)。观行知识如止观。多知识众竟。次列少知识众者。复有学无学二千人俱。但举位明数而不叹德。呼此为少知识众耳。圣与凡绝交。亦不分别多识少识。特以希高慕远者以多识引之。藏名隐德退让者以少识引之。随顺众生故有若干不可以多少之迹失其本。学无学者。三藏中十八种学人。九种无学人。通教五地皆名学。六地名无学。又通教九地名为学。佛地为无学。别圆中。或就功用无功用。或就具足未具足。明学无学。阿含云。外道问佛罗汉更学不。佛言。罗汉不作恶法。住于善法。学其无学即名为学。若尔学人亦称无学。学人齐其所断。不复更断即是无学。是为四句。就五方便非学非无学。便是五句。约四教中例亦应尔。四五二十句。本迹者。本法身大士。居满字学无学位。众生应以半字学无学人庄严双树也。观者正观中道。不缘二边中间即是无学。能如是观是名为学。若就观门明数者。观色心具十法界十如。界如互论即具二千。举迹故标本法。迹即是本迹也。次列尼众者。旧以此例前为二众今不用。若例前为多识少识二众者。又复无文义亦不可。但是举两众主。何须苦名为大小多少耶。先列波阇波提。此翻大爱道。亦云憍昙弥。此翻众主。尼者天竺女人通名也。本住智度法门。迹为千佛之母。生育导师。观释者。中观广博名大。无缘慈名爱。中理虚通名道。大即自行爱即化他。如以爱故受生。慈故涉有道。即通自行化他也。六千者数也。观门者。观六根清净具千功德虽眼有八百耳千二百。以多足少数满六千表本法门。亦是观行意也。罗睺罗母。耶输陀罗者。以子标母。此翻花色。亦曰名闻。或云无翻。温良恭俭德齐太子。然在家为菩萨之妻。天人知识。出家为尼众之主位居无学。岂是无名闻众耶。十二游经出三夫人。第一瞿夷。二耶输。三鹿野。未曾有及瑞应。皆云罗睺。是瞿夷子。涅槃及法华。皆云是耶输子。二义云何通。或可彼经举大母。此处举所生。释论瞿毗陀是宝女不孕即是瞿夷。此翻明女。故知定是耶输子也。本迹者。妻则齐也。岂有博地为太子妻。故知本住寂定微妙法喜。迹为佛妻。悲花云。宝藏佛所誓愿为妻耳。观空无漏法喜。即以鹿野表妻。观假道种智法喜。即以耶输表妻。观中法喜。即以瞿夷表妻。上当分明本迹观心。今更总论。显善权曲巧。明观行精微。夫首楞严种种示现。称适根性靡所不为。今且近论。托迹王宫降神圣后。法身菩萨。皆辅佛行化散影余家。若三十二瑞金姿诞应。诸大士各各出生。或空室雨宝寄辩通梦。若皇皇太子。舍国捐王踰城学道。诸大士悉从师请业。才艺兼通为彼宗匠。若法轮初启甘露门开。闻诸大士化缘未熟。示同不受分庭抗礼崇我道真。能化所化全生如乳。若所化缘熟。则素丝易染。池花早开。革凡成圣转乳成酪。师宗为佛上首弟子。或智慧神通辩才三昧各各第一。共辅法王更度未度重熟已熟。于方等座席。闻菩萨不可思议功德。耻小慕大。耻小则呜呼自责。失于如来无量知见。慕大则不知。当云何得佛无上慧。如转酪为生苏。次闻般若摩诃衍门。初历色心终于种智。含挟小大出内取与。或共或别或偏或圆。奉命领知而无希取。虽未顿舍已渐通泰。如转生苏为熟苏。次闻法华会天性。定父子授记莂。付大乘废三归一。如余四味同一醍醐。不令一人独得灭度。皆以如来灭度而灭度之。法王法臣大事出世巧用方便。初用半字法。破二十五有之繁芿。成四枯双树利益众生。次用半满法。破二乘之独善。成菩萨之广大。成四荣双树利益圣人。后用常住满字。破二边之前后。成非枯非荣佛秘密藏究竟利益。主将之功毕。大誓之愿满。故身子目连于法华而息化。圣主赎命斯亦不久。文云。如我本誓愿。今者已满足。如来不久当入涅槃。唱灭之言起自于此。二万灯明迦葉佛等。皆于法华究竟。今以师弟皆于此经发迹。内秘菩萨道。外现作声闻。我实成佛已来无量亿劫。以此推之。诸大罗汉从法身地。俯影随缘迹临万水。为学无学作男作女示道示俗。首楞严力靡所不现。方便善权为若此(云云)。总明观者。上师弟施化法身所为。若不作观方便。于行人无益。如贫数宝似盲执烛。然心数甚多且约善数。如弟子者众但举十人耳。十善数者。谓信进念定慧喜猗舍觉戒。此十数辅心王能改恶就善革凡成圣。办一切法门。但以十心为本。如十弟子。辅佛行化共熟众生立于佛法也。信数对那律天眼第一。眼是五根首。如诸方以东为上。信于诸数初入佛法也。进数对迦葉头陀第一。抖擞勤苦对进数也。念数对波离持律第一。念力牢强忆持不忘也。定数对目连神通第一慧数对身子智慧第一。皆可解。喜数对阿难多闻第一。多闻分别乐。乐即喜数也。猗数对旃延。论体穷微尽理除邪显正。如猗离恶得善放苦入乐也。舍数对善吉解空第一。若住空平等与舍数相应。觉数对富楼那说法第一。觉是语本。本立则辩说无穷戒数对罗云持戒第一。可解。十数扶心王能成观行。于一念中深入善法三宝具足。王即佛宝数即僧宝。所缘实际无王无数即法宝。若入实际王数之功力用足矣。又取通大地十数与心王俱起。入善入恶遍通一切。谓想欲触慧念思解脱忆定受也。想对富楼那。想得假名。其人善达假名辩才无滞。欲对迦葉。迦葉无世间欲而欲于无为。触对旃延。触入二事更相涉入。旃延善论义能穷往复。慧即身子可解。念对波离。念持律之上也。思对罗云。思是行阴。此人实行持戒也。解脱对善吉。脱名无累。此人解空于有得脱。忆对那律。忆动发取境修天眼易三摩提。定数对目连可解。受对阿难多闻领持无谬也。十人各备众德。为引专门宣示佛道随众生欲。欲慧者师身子。乃至欲多闻者师阿难。共辅法王各掌一职。今观心亦如是。一一心中皆具王数为成观。故王数相扶而取开悟。或于想数入道。或于欲数入道。随所宜者心王心数而共攻之。化取尘劳诸心而作佛事。作此观未悟观行如乳。若发无漏观行如酪。若破尘沙如生熟苏。若破无明观如醍醐。至醍醐时王数皆毕。心心法数不行故。名行般若波罗蜜。普贤观云。观心无心法不住法。我心自空罪福无主。即是无心无数名为正观。是心数尘劳若不尽者观则不讫。故经言。众生不度我不成正觉。即此意也(云云)。第二列菩萨众者。释论云。菩萨为出家在家四众摄。何故别列。答有菩萨堕四众中有四众不堕菩萨中为其不发心作佛。故今别列同发心求作佛者名菩萨众。文为六。一气类。二大数。三阶位。四叹德。五列名。六结句。一气类者。即是菩萨摩诃萨也。若具存。应言菩提萨埵摩诃萨埵。什师嫌烦略提埵二字。菩提。此言道。萨埵。此言心。摩诃。此言大。此诸人等皆求广博大道。又成熟众生故。道心大道心之气类也。菩萨多种。谓偏通别圆。如释论引迦旃延子明六度齐限而满者。此欲调血众生为乳也。若大品明有菩萨发心与萨婆若相应者。此欲调乳入酪也。若大品明有菩萨发心游戏神通净佛国土。又如净名中得不思议解脱者。皆能变身登座而复受屈被诃者。此欲调酪为生熟苏也。若大品明有菩萨发心即坐道树成正觉转法轮度众生者。此是调苏为醍醐也。故下文云。菩萨闻是法疑网皆已除。又云。若菩萨不闻法华。非善行菩萨道。若闻此经即善行菩萨道。又涅槃云。菩萨不闻涅槃常有希望若闻涅槃希望都息。故略有四种也。本迹者。本地难测。或居等觉。或齐法王。如善财入法界见文殊色像无边法门深远。本邻诸佛。迹辅释迦为菩萨。普现色身三昧力。散影垂容。以口轮不可思议化随宜广说。可以意知。不可以言辩也。所以迹引四味。归乎一实。譬如锤砧器诸淳璞。成醍醐已一期化息。然其本地究竟成就。岂是今日始入大乘。亦非寂灭道场高山先照。若顿若渐皆迹所为耳。观解者。中道观心双照二谛名大。通至菩提果名道。破五住尘劳名成众生(云云)。八万人者数也。余经集众甚多此经何少。或是语其大数。或譬王论密事不可率土同谋(云云)。约观心者。观一善心具十法界。十界交互具百法界千性相等。十善即万法。约八正道即八万法门也(云云)。皆于阿耨三菩提不退转者明位也。阿耨。此云无上道。如境妙中说。位如位妙中说。不退转者。约位行念论不退。应四种分别。不生三恶道。位不退。不生边地诸根完具不受女身。即行不退。常识宿命。即念不退。具此名阿鞞跋致地。三藏义也。若六心已前轻毛菩萨信根未立其位犹退。七心已上从初地至六地。不退为凡夫二乘。名位不退。虽正使已尽。而未能遍修万行其行犹退。至七地名行不退。而犹起二乘念故有念退。至八地道观双流入法流水。名念不退。此名阿鞞跋致地。此乃三乘共十地之义耳。地师云。十住是证不退。十行是位不退。十回向是行不退。十地是念不退。此是别教义。不会此经。今所不用。璎珞云。初地三观现前。心心寂灭自然流入。此亦别教不退。今亦不用。若华严明初住得如来一身无量身具三不退。此圆教不退。此是一实事。今用此判位也。本迹者。本地寂灭尚非十地况是初住。尚非初住不退。况复别通。别通之位宜释余经列众。圆教之位正在今经。诸经论师。既不识迹安能知本。所叹既谬毁在其中。还成增减两谤何谓叹德。观心者三观。即三不退。又一心三观。即一心三不退(云云)。旧云皆得陀罗尼去。始是叹德。今取不退转即具两意。成上属明位。起后属叹德。旧云叹德作十二句。分为四意。初三句叹现德。次三句叹往行。次四句叹内体。后两句叹外名。四意不同而德居于初。故称叹德。叹现又两。初一句叹自行。后二句叹化他。叹行为三。初句叹行本。本从诸佛得般若。次句叹本行。行福德也。既有福德能资于慧。次句为佛所叹。体又三。初慈悲叹应身。中间两句叹心慧报身。后一句叹法身。叹名为二。初句叹名普闻。次句叹能度众生。此之分文极有眉眼。核论宗体殊无趣向。若叹通教。通教无三身。又非入佛慧。名不普闻种种义不成。若叹别教。别教初地已过二乘。云何七地更起声闻支佛之念。若叹圆教。不应言七地已下无不退之德。进退无当竟知叹谁。是所不用。今以十三句作横竖消文。一竖约十地义便。二横约初住义便。不退转者成前。即是明位。起后即是叹德。以对初地。初地名欢喜。喜其不退堕二边入中道获三不退。故知叹初欢喜地也。皆得陀罗尼叹二地。二地名离垢。亦名离达。离遮诸恶达持众善。即陀罗尼义。故知叹离垢地也。乐说辩才叹三地。三地名明地。内智明外说辩。欲知智在说。说有种种乐说最胜故。故知叹第三明地也。转不退转法轮叹四地。四地名焰。焰能破闇。又能焦炷。转法轮自害己惑如焦炷。破他迷如除闇。故知叹第四焰地也。供养百千诸佛叹五地。五地名难胜地。此地得深禅定。用神通力难胜难及。于一念顷遍至十方。供养诸佛。故知叹第五地也。于诸佛所植众德本叹六地。六地名现前。由得禅能供养诸佛。福资种智种智现前。智是德本如植种于地。故知叹第六地也。常为诸佛之所称叹。叹第七远行地。此地二智方便出过一切。广修利益称会佛心。故知叹第七地。以慈修身叹第八不动地。正智不动不出三界。但以慈董身应入五道。董口为说法。董心为设方便。正法华具董三业。故知叹第八地也。善入佛慧叹第九地。九地名善慧。深入实际妙彻本源。此名义最合。故知叹第九地。通达大智叹第十地。十地名法云。法身如虚空。禅定如大云。智慧如大雨。善入佛法名慧。巧用佛法名智。互举耳。到于彼岸叹十地内德到三谛之彼岸因中说果。又到在不久也。名称普闻。叹十地外德。由内德深广。致令声名普闻。内外相称。若开等觉位者。此二句拟之。能度百千众生者。余地度人。或一界至九界不名能度。十地胜前故称能度。诸地悉具众功德。而今出没释者。为人情好异故。依十地名便故。又竖义易解故。作此一途消文耳。次横叹者。直约初住说之。余位位例可解。初发心住一发一切发。出过二边革凡超圣入中道。其心寂灭念念流入萨婆若海故。言得不退转。初住遮离取相无知无明等障。持达般若解脱法身等德。故言得陀罗尼。十信似解尚能以妙音。遍满三千界。何况初住。真解口密功德。故言乐说辩才。初住能分身百世界作佛。论其实处无量无边。以能作佛说法教化。故言能转不退法轮。初住得不思议神力。遍能承事法界诸佛。故言供养百千诸佛。初住得实相本。能植众德也。初住开佛知见。知见已法与诸佛同。故为佛之所称叹。初住无缘慈普现色身。遍应法界。故言以慈修身。初住入秘密藏。故言善入佛慧。初住一心三智无能障碍。故云通达大智。初住事理分究竟。故言到于彼岸。初住圆德真实与名相称。故言名称普闻诸佛世界。初住能为十法界而作依止。安立救护。故言能度百千众生。初住更有无量无边不可思议种种功德。略言十三句耳。二住去乃至等觉亦复如是。故大品云。初阿字门。具四十一字功德。后茶亦具诸字功德。中间亦尔。字等语等功德亦等。问此中叹断惑德。三藏不断惑。可不被叹。声闻尚被叹迹为通别何不叹德。答通叹于迹乃有此义。今经正明圆人。不叹方便耳。问云何诸句功德皆叹初住耶。答曰。余位亦如是。何独初住。旧云八地有诸功德不以为疑。今圆叹初住何德不摄。初住尚尔。何况后位耶。法华论云。上支下支门。总相别相。应知初得不退转一句是总。此不退有十种示现。闻法不退转。即是陀罗尼。乐说不退转。即是乐说辩才。说不退转。即是转不退法轮。依善知识不退转。即是供养百千诸佛植众德本。断疑不退转。即是为诸佛称叹。入事不退转。即是以慈修身。入一切智如实境不退转。即是善入佛慧。依我空法空不退转。即是通达大智。入如实境不退转。即是到于彼岸。应作所作不退转。即是度百千众生。故初总句即是上支。次诸别句即是下支。记中横叹初住德。即与此意同也。论云二者摄取事门者。示现诸菩萨住何等清净地中因何等方便何等境界何等应作所作故。若从此义。作竖叹菩萨德亦无妨。观心解叹德者。不退转如前说。陀罗尼者。空观是旋陀罗尼。假观是百千旋陀罗尼。中观是法音方便陀罗尼。又空观观心但有名字。即闻持陀罗尼。假观观心无量心心心数法皆是法门。即行持陀罗尼。中观观心心即实相。即是义持陀罗尼。假观观心具十法界法。即法无碍辩。中观观心十法界皆入实相。即义无碍辩。空观观心十法界但有名字语言。即辞无碍辩。观一心即三心。三心即一心。一界一切界。旋转无碍。即乐说无碍辩。空观是转位不退法轮。假观是转行不退法轮。中观是转念不退法轮。供养佛者。秖是随顺佛语。今顺佛教修三观心。即是供养佛。为破五住得解脱故。即供养法。三谛理和即供养僧。又众行心资观智心。即供养佛。观智心开发境界。即供养法。境智心和即供养僧。实相心是观智心本。观智心是众行心本。得本种植则立。故言植众德本。观智心冥于境界。境界印于观智。智有所照常与境合。即是为佛所叹。空观为法缘慈所薰。假观为众生缘慈所薰。中观为无缘慈所薰。空观入通佛慧。假观入别佛慧。中观入圆佛慧。空观到一切智彼岸。假观到道种智彼岸。中观到一切种智彼岸。空观闻于真谛。假观闻于俗谛。中观普闻中道第一义谛。亦普闻三谛。空观度四住百千众生。假观度尘沙百千众生。中观度无明百千众生。一心三观有无量德。叹不能尽。止略说耳。五列名者。大士大名或从法门。或从行德。或从本愿。虽是一名备无量义。今依经依观。销十八菩萨名。文殊师利此云妙德。大经云。了了见佛性。犹如妙德等。无行经云。满殊尸利普超云濡首。思益云。虽说诸法而不起法相。不起非法相。故名妙德。悲花云。愿我行菩萨道。所化众生皆于十方先成正觉。令我天眼悉皆见之。我之国土皆一生菩萨。悉令从我劝发道心。我行菩萨道无有齐限。宝藏佛言。汝作功德甚深甚深愿取妙土。今故号汝名文殊师利。在北方欢喜世界作佛。号欢喜藏摩尼宝积佛。今犹现在。闻名灭四重罪。为菩萨像影响释迦耳。观心性理三德秘密。不纵不横故名妙德。观世音者。天竺云婆娄吉底税。思益云。若众生见者。即时毕定得于菩提。称名者得免众苦。故名观音。悲花云。若有众生受苦。称我名者念我者。为我天耳天眼所见闻。不得免苦不取正觉。宝藏佛云。汝观一切众生生大悲心。今当字汝为观世音。此下文自释名(云云)