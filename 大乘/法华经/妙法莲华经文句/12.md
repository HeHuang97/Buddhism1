## 妙法莲华经文句卷第六下

尔时穷子佣赁下。第二父子相见譬。近领火宅中见火。远领方便中五浊意为三。一明穷子佣赁领火宅所见之火法说所见五浊。二父见子领火宅长者见法说中佛眼见也。三欢喜适愿领火宅中惊怖法说中起大悲心。法譬并明父前见子。此中明子前见父。就佛则灵智。先知机后起应。故言父先见子。若约众生必先机而后应。故言子先见父。机应不可思议。不后不前故前后互举也。今取文便但为二段。一子见父二父见子。此两段中各复为四。初子见父四者。一见父之由。由求衣食。二见父之处。处在门侧。三见父之相踞师子床。四生畏避悔来至此。见父之由。由厌苦欣乐推求理味渐渐积习遂成出世善根。故言佣赁展转。以此善根能扣佛慈悲。故言遇到父舍。父喻道后法身。舍喻无缘慈悲。大小二机双扣此舍。有大机故。故言遥见其父。有小机故住在门侧。若唯小无大则应不见尊特之身。父不应言我财物库藏今有所付。若唯大无小。不应住立门侧。子不应言非我佣力得物之处也。见父之处者即是门侧。二观为方便即门二边。圆中之机当门正见。二乘偏真故言门侧。但空三昧偏真慧眼。傍窥法身耳。遥见其父。正见有二种。一近见。二远见。今言大机始发扣召事远。是故言遥。又机微非应赴。名之为遥也。踞师子床者。圆报法身安处空理。无复通别二惑八魔等畏。故云踞师子床也。华严说。第一义空四无所畏为床也。宝几承足者。定慧为足实谛为几。无生定慧依真如境也。婆罗门。旧云。高良大姓八地已上也。刹利者七地已还也。居士内凡夫等。旧云。此经中明法身。非常住法身也。乃是他方应身将应此土。即为此间之法身。故有内凡诸人围绕。今谓不尔。若作他方佛者。子父机应体用着脱。皆不成如前说。又不容小机扣此大机扣彼。亦不应结大缘于彼结小缘于此。亦不应双结在此双应在彼。如是大惑乱。今明胜应应菩萨。即卢舍那尊特身。大机所扣者也。劣应应小乘。丈六弊衣小机所扣者也。今经明常住醍醐与涅槃等。法身圆顿与华严等。所譬长者威德侍卫刹利婆罗门恭敬围绕。悉指华严中眷属皆无异也。所说法相如彼所明亦复无别。婆罗门名净行。贵族高洁即等觉离垢菩萨也。刹利即是王种。九地已下初地已上也。居士富而不贵。即三十心也。真珠璎珞者。即戒定慧。陀罗尼三昧四璎珞也。价直千万者即四十地功德。以严法身也。吏民僮仆者。异门明义。即是禀方便教。断通惑者。名为民。禀别教断通惑者。名为吏。若同门明义者。还是方便波罗蜜也。内与实智同。外与机缘同。喻如吏民有内奉外役之义也。白拂者。即是权智之用也。左右者。右即入空智用。拂四住尘。左即入假智用。拂无知尘。此二为中道方便故言侍立(云云)。覆以宝帐者。真实慈悲也。垂诸花幡者。花即四摄。幡即神通。香水洒地。降注法水洒诸菩萨心地以淹惑尘。亦是定水洒散心也。散众名花者。布以七净花。谓戒定慧断疑道非道知见净断知净也。戒者。摄律仪等三种戒也。定者首楞严等也。慧者实智慧也。断疑者。已度二谛之疑也。道非道净者。行于非道通达佛道也。知见净者。智德圆满了了见佛性也。断知者。断德成就无明永尽也。罗列宝物者。罗列诸地真实功德也。出内如前释(云云)。威德特尊者。光明无边色像无边相海巍巍堂堂。此义须作舍那之佛。岂得作余释耶。穷子见父有大力势下。是第四见父畏避。大力势者。智大故名大力。神通大故名大势。如上身手有力义也。恐怖者。小机劣弱怯惧大道也。悔来至此者。佛本欲以大法拟之。应不称机但有退大之意。故言悔来至此也。窃作是念者。机中潜密冥有此事。非是显对见胜应身也。或是王王等者。波旬是王徒辈为等。小机灰断无言说道绝于色像。既见胜应之像。非天人所及。所说法相迥异二乘。小智薄德未曾见闻。便谓是魔是魔所说。略开三显一。身子狐疑将非魔作佛恼乱我心耶。若初用大逗小疑佛为魔。有过今日也。

复次胜应譬长者。长者即表报身佛故是王等。法身是报师。师即如王。诸经多名是经王。智契于法即是智与法等。故名报佛为等。此乃大乘法报。非是小乘得益之处故。或是王王等也。非我佣力得物之处者。小机不能受大化也。不如往至贫里乃至衣食易得者。净名云。能以贫所得法。度斯下劣也。但空之理不含万德非如来藏。故言贫里。偏空称于小智。故言肆力有地也。衣食易得者。能得有余涅槃无漏衣食。行行衣惠行食也。若久住此或见逼迫强使我作者。行大乘道经无量劫。故言久住。我本厌怖生死。若修大乘必入生死。广学万行。故言逼迫。我本乐小。而今令我发大乘菩提心。是为强使。舍大取小故言疾走也。时富长者下。第二父见子譬。亦有四。一父见子处。二见子便识。三见子欢喜。四见子适愿。见子处者。即师子床也。如来法身。居第一义空无畏之境。明照机也。见子便识者。知是往日结缘众生也。心大欢喜者。佛恒伺子机。今机来称慈。是故欢喜。即是领法说而起大悲。火宅即大惊怖。彼明拔苦故言惊怖。此明与乐故言欢喜。即作是念库藏今有所付者。是见子适愿。昔见众生退大取小贫里求食资生艰难。常欲与财无机不得。今日机来称大慈心。故言库藏今有所付。我常思念者。明其非但贫无大财。又流转生死众苦所逼。为大悲所痛。故言常思念之。虽欲救拔无机叵济。故云无由见之。今有可度机生。故云而忽自来。称大悲心故云甚适我愿。我虽年朽犹故贪惜者。释于适愿之由。由一期化讫故言年朽。未见大机法无委付。将来之徒从谁得脱。为可度者故言贪惜。今机自来无此忧念。故我愿得适也。即遣傍人急追将还下。第三明追诱譬。近领火宅舍几用车。远领法说寝大施小。此文为二。初遣傍人追。次遣二人诱。前追领上身手有力。而不用之。但方便品总诫劝为一。释文为三。火宅开劝出诫。释各为三。而放舍文略。长行合劝不合诫。而息化文广。偈中但颂诫不颂劝。又不颂息化。皆有出没。火宅长行诫劝释各有三。今则并领。即遣傍人疾走往捉。领上劝门之拟宜。穷子惊愕领上劝门之无机。强牵将还领上诫门之拟宜。穷子自念无罪。至闷绝躃地。领上诫门之无机。从父遥见下。并领劝诫之息化。此探取佛意。佛虽劝门拟宜无机。意犹未息。更作诫门拟宜。事不获已。然后息化也。遣傍人者。初劝门拟宜也。智是能遣。教是所遣。理义为正教义为傍。从佛出大乘十二部拟宜众生。无机不受于其如乳。故言遣傍人也。又傍人者。傍臣佐等也。即是遣法身菩萨为说大乘。如华严中令四菩萨说四十地。即是遣傍人也。疾走往捉者。大乘明义显露正直。用此赴机疾趣菩提。故大车中云。其疾如风。若以菩萨为傍人者。菩萨自有神力。又被佛加亦能令彼疾入菩提。穷子惊愕即劝门无机。既现无机纵昔曾发废久不忆卒闻大教。乖心故。惊不识故愕。称怨大唤者。小乘以烦恼为怨。生死为苦。若劝烦恼即菩提。即大唤称怨枉。若闻生死即涅槃。即大唤称苦痛。无机不受劝门也。我不相犯者。我不干求何意用大化我。此领劝门二意未领息化。次再唤不来执之逾急者。领拟宜诫门也。前明劝善犹是容与。我当为说怖畏之事。即是急切。虽强牵将还者。诫以苦言令其远恶。内既无机外逼大化。即是强牵将还也。自念无罪者。领不受诫门也。罪者慈悲也。众生罪故入生死狱。菩萨亦同罪入狱。二乘人无大悲。名为无罪令入生死。即是而被囚执也。无大方便而入生死。必当永失三乘慧命。故言必死。思此等事故。言转更惶怖也。强以大教。小智不解故言闷绝。即起诽谤必堕三途。故言躃地。亦是迷闷溺无明地。从父遥见之。即是第三放舍劝诫息大乘化。就此为四。一思惟息化。二释息化。三正息化。四息化得宜。初有两意。一知大志弱。二知小志强。父遥见者。小去大远故名为遥。是结缘子故言为见。而语使言者。约教为使者。智本说教智知无机。智息故教息。约人为使者。语诸菩萨不须现汝尊妙之身令二乘见。净名中摄汝身香。无令彼诸众生而起惑着。普贤入此娑婆。促身令小。皆是其义也。勿强将来者。既无大机恐伤其善根。故言勿强也。私谓不须此人者。思惟息劝门拟宜。勿强将来者。思惟息诫门拟宜也。冷水洒面者。第二知有小志。宜以灰断理水除见思之热。面者。厌生死名背。向涅槃如面也。醒悟者。开小逗机得离烦闷悟四真谛也。莫复与语者。决定应息大乘教也。所以者何下。第二释息化之意。正厌苦欣空。亲狎下劣无慈悲心。即畏难大法。且任其小志抑佛本怀。所以息化也。审知二万亿佛所曾发道心非都无大机也。且息大化佛意未已。更俟后期。不语他人者。于昔小乘教中。随他意语方便覆护称是声闻。不说随自意语云是菩萨也。使者语之下。第三正明息化。我今放汝。即是知大机弱。随意所趣。即是知小善强。以此二缘故息大化也。穷子欢喜下。第四即是息化称机。不为大教所逼。是故欢喜。无谤大罪得免三途故言从地。有小善生故言而起。又前拟宜大法迷闷不解卧无明地。今逗以小可得醒悟。故言从地而起。于四谛中欲求道法。故言往至贫里以求衣食。或于四见之中求道。故言贫里。将欲诱引下是密遣二人诱引。此为二。一齐教近领三车救子。远领波罗柰施权。次从又以他日下。取意领法身地久照方便非道树始知用小。早鉴众生致难尊特亲狎垢衣。故追领往前以成今解。

问。四大弟子。何因能知法身久照。

答。推近知远。若始道树知无大机。不应兜率降神正慧托胎乃至现有烦恼纳妃生子三十四心后身断结。验知脱大小相海微妙璎珞。更着粗弊丈六垢衣。其已久矣。今初且释齐教领者。譬喻品文有四。一用方便拟宜。二知先心三叹三车。四适其所愿。方便品亦四。今领亦四。从将欲诱引下。是领上拟宜。时二使人即求穷子既已得之。领上知子先心有机也。具陈上事领上叹三车希有。穷子先取其价下。领上适愿争出火宅也。初将欲诱引者。既息大化不容孤弃。欲设方便。故言将欲。密遣二人者。四弟子齐己分领。不涉菩萨。故言二人。约法是因缘四谛。约理是有作真俗。约人是声闻缘觉。初拟大乘云密遣傍人。表一实谛一大乘教一菩萨人。今明方便隐实为密。指偏真为遣。约教隐满字为密。指半字言遣。约人内秘菩萨行故言密。外现是声闻故言遣。形者。二乘教中不修相好。但说苦无常不净。即是形色憔悴也。约人。则诸菩萨隐其本色示以迹形。非了义说。无有十力无畏。名无威德也。汝可诣彼者。即以小教拟小机也。大教明理直实。故言疾走往捉。小教明理迂隐。故云徐语。此有作处者。见修两道是断惑作处也。倍与汝直者。五戒十善止出三途。今四谛十二因缘能出生死。是为一倍。又外道六行但能伏惑。今修四谛则能断惑得至涅槃。是为二倍也。穷子若许者。有机是许即设教。无机是不许不设教。欲何所作者。二乘唯欲除惑取证。不论净佛国土成就众生。所以言雇汝除粪。我等二人亦共作者。二乘钝根凭教行行方能修业。约理者即是智谛相资也。约人即权人共实人修行也。时二使人即求穷子者。第二审知有机。故言已得。领上知先心也。具陈上事下。第三陈说雇作。领上叹三车也。除苦集之粪。取道灭之价。穷子先取其价寻与除粪下。第四寻即为作。领上适愿争出火宅也。二乘慕果行因。所以先取也。其父见子愍而怪之者。怪不求佛道。愍其取阿罗汉。所失者大所得者寡。故言怪也。齐此领法譬中意其文竟。从又以他日下。第二是取意领。灵智先照久设权谋崎岖随逐。非止树下始见因缘。已如上说。此文为四。一又以他日取意领先以权智久欲拟宜。二见子憔悴。是久知方便是其玩好。三脱妙着粗。领久知须叹三车。四亲教子作。久知适愿受行今初。又者郑重辞也。将欲取意领法身之地久知大小之机(一三)施化。重述佛意故标章称又也。他日者。二乘自谓方便为己。非二乘法为他。即拟法身也。日者时也亦智也。依法身之时。用智照机。故言他日。若从此义实智照实为自。权智照方便为他。齐教领。领化身用事为己日。非化身用事为他日。若就如来。自行权实之智皆名为己。如来化他权实之照。皆名为他。如来自他权实之照。照实为己照权为他。此之探领法身之时。用化他之权智。照于权机若有若无。照用权事若可若否。皆是权智所照。故言他日。若从此义。齐教领领化他之权事。故二乘称己事。探领领自他之权。此权非二乘事。故称为他。虽有两意他日俱成。今依二乘所领。又逐他日之文。以探领领法身中照机也。牖窗者。偏见则小。表权智照彼偏机也。遥者小去大悬。故名为遥。见子者。昔曾种大称之为子。以大拟之故言为见。窗牖偏狭未宜大化。故息大而施小也。羸瘦下。第二是领先知有小玩好也。修因智力少为羸。修因福力少为瘦。内怖无常为憔。外遭八苦为悴。四住为粪土。无知为尘坌也。即脱璎珞下。第三是领先知须叹三车希有也。脱妙服。譬隐报身无量功德。四十二地戒定慧陀罗尼等璎珞。寂灭忍细软上服。大小相海严饰之具。容服若盛子则惊畏。二乘不宜见此相好。是故脱之。更着粗弊者。现丈六形是粗。生忍法忍是弊也。尘土坌身者。现有烦恼有为有漏也。执除粪下。但治见思有漏之法。不论诸地清净智慧也。左手喻实右手喻权。权用便易自以此法断结成佛。又用此化人。状有所畏者。示同怖生死。又有寒风马麦之报也。语诸作人下。第四亲教子作譬也。即是道品中七科法门。以显除粪之相。领上诸子心各勇锐互相推排竞共驰走争出火宅也。一者语作人譬。譬四念处是外凡位。二令勤作勿得懈息譬。譬四正勤。三咄男子勿复余去譬。譬四如意足。四好自安意下。名安慰譬。譬五根。五所以者何下。名无五过譬。譬五力。此前四句是第二内凡位。六即时长者字以为子譬。譬八正。七虽欣此遇下。名教常令除粪譬。譬七觉。此二句是第三圣位也。今初语诸作人者。即是说三藏示四念处。是除粪之器。断结之境故。遗教云。常依念处行道能破四倒。领火宅中适愿勇锐。即是闻慧也。第二勿得懈息者。即是令勤修四念处也。若起懈息不能灭二恶。不能生二善。以二勤故能发暖火。对火宅互相推排。入修慧暖位也。以方便故。得近其子者。念处未得理火温心。犹为疏外不可附近。以初得暖方便。则可附近也。第三咄男子者。咄是惊觉亦是责数。上正勤中纷动即是智法。如男子是阳性。如意足是定法。如女人是阴性。良以正勤策动不得与真相应故咄惊责数。令舍散入静。故咄男子也汝常此作勿复余去者。念处正勤动不专一不名为常。四如意中定不异缘。思惟则定思惟则断。定断专一故常。不纷动故勿复余去。此犹在互相推排中。即是顶法之位也。当加汝价者。暖法意观中不能发真。如意观中能发无漏故言加价。若有所须者。漏无漏善助道正道。皆从如意观求。欲须即得。四禅体含支林如盆器。生空粗如米。法空细如面。此即正道。四谛下十六谛观。无常如盐苦如醋。此即助道。如米面难食须盐醋和之。正道难显须助道助之。莫自疑难者。结上正助。审在如意观中故令勿疑。决定可办如己物想故言勿难。亦有老弊使人者。若欲直取通以代手足如使人驱役者。如意观中亦有此通。但通劣弱事同老弊。虽不丁壮亦堪运役。又以正道求理。正道弱未能发真。欲须助道。九想十想八背舍等。助道使人者。如意观中亦有此法。若得助助正。即成共解脱人也。第四好自安意者。得五根安固难坏也。我如汝父者。忍解邻真似像未实。故言如父。亦是如子。勿复忧虑者。令其安意破坏见思也。第五我老汝少者。佛居道终已具智断。故言老大。汝居道始未有智断。故名为少壮。此即忍法位也。无五过者。得五力离五恶法也。得信力故不欺。精进力故不怠。念力故不嗔。定力故不恨。慧力故不怨言。余作人者。远指外道。诸见求理名余作人。近指暖等四位未免五过。亦名余作人。此文无五过即五力也。自今已后如所生子者。下忍十六刹那时节犹长。中忍虽复缩观。亦未是一刹那。若上忍世间最后一刹那心。邻真逼圣故名此位为如所生子。即世第一法位也。第六即时长者更与作字名之为儿者。得八正入见道中竞共驰走。故言名之为儿。世第一法与真不久故言即时。阿含说五种佛子。四果及辟支佛名佛真子。菩萨不断结子义未成。尔时穷子虽欣此遇下。第七常令佣作譬。譬虽为子思惟未尽犹居学位未得无难故二十年常令除粪。亦复自知不任绍大。正是依教修行尽苦耳。故云犹故自谓客作贱人。若得初果厌小乐大。大乘机发者。即应授以大乘。又不须进断其余残结。正由不舍小志大机不发。以是且令依教尽漏。故言由是之故二十年中常令除粪。二十年者。见谛一解脱一无碍。思惟九无碍九解脱。故言二十年。又云见思二道中断结。名二十年。又云五下分五上分。为二十年也。又云犹于二乘法中断思惑故。名二十年。又云依二使人。共断余结故。名二十年也。从有二乘之机而来感佛。故云自见子来已二十年。若住二乘位转大乘教。名为于二十年中执作家事也。二十语同各有所以。指此一句。即是争出三界火宅位也。过是已后下。是第四领付家业譬。近领火宅等赐大车。远领法说中无上道。就此为二。初领后付。又各为二。共领火宅等赐车中四意。亦是方便品显实四意。初章二者。一心相体信。即领上免难。二委以家业。渐以通泰成就大志。即领上索车。后章二者。一付家业。即领等赐大车。二得付欣悦。即领上得车欢喜也。由心相体信。故得委以家业。家业既谙悉备知见则成就大志。由意志通泰故。得付与家业。与家业故是则欢喜。由有远近。若不先教佣作与一日之价。岂得相体委业付财。内合由三藏断结堪并闻大集受折净名转教般若而致付财耳。当知佣作取价即是远由。体信委业即是近由。又前诱引譬中。有齐教领。始自道树终讫出宅。又有探领。始自法身终讫思尽。今领亦二。始探领慈悲四位调熟。终领付财究竟一味。远近始终合论五味。何者。即遣傍人。傍人所说乃譬华严圆顿。此教最初。傍人譬牛。所说譬乳。内合从佛出十二部经。即初味也。以此拟二乘人。无机不受迷闷躃地。于其全生如乳味也。次明密遣二人说除粪法。此譬息大之后鹿苑说三。于小即信革凡成圣。如转乳为酪。内合从十二部出修多罗。即第二味也。次明心相体信入出无难。譬三藏之后说方等净名扬大折小二乘闻大不谤折小不退。良以三藏断结取一日价故。得恣其褒贬。若未断结不堪闻扬大。如前不受劝门。亦不堪闻折小。如前不受诫门。而今不谤不退者。心相体信故也。亲既证小则信大不虚。得涅槃价故体折不嗔。虽非己事而不疑谤。此心淳熟如从酪出生苏。内合从修多罗出方等经。第三味也。次明长者自知将死不久下。譬方等心相体信入出无难已后委以家业。使其领教为大菩萨说摩诃般若。既领知众物贯统法门。心明口辩弥益慕乐。但恨住小非是己分。脱更开许岂不乐哉。于是心渐通泰成就大志。如似生苏出于熟苏。是从方等出摩诃般若。第四味也。次临欲终时而命其子者。此譬般若之后判天性定父子会三归一付财与记说法华之教。开佛知见示真实相菩萨疑除声闻作佛悉以如来灭度而灭度之。如从熟苏出于醍醐。是从摩诃般若出大涅槃。即第五味也。四大弟子深得佛意。探领一化五味之教。始终次第其文出此也。领家业文为二。一相体信。二命领业。就体信复二。先明体信。二犹居本位。今初相者是互相信也。谓于三藏中得涅槃价此既不虚。今为菩萨说此大乘亦复非虚。此即子信父也。佛知此等见思已断闻必不谤无漏根利闻微生信。此即父信子也。由此见尊特身。闻大乘教。名此为入。复被诃折。犹见丈六说小乘法。名此为出。大小出入而无疑难也。第二然其所止犹在本处者。虽复入出无难得闻大乘。而谓是菩萨之事非己智分。不肯回小向大。犹居罗汉不言未来当得作佛。此领大集净名生苏之教也。从世尊尔时长者有疾下。第二委以家业。此领大品佛命转教般若熟苏之教也。就此为二。一命知家事。二受命领知。二章各为四。初四者。一明时节。二正命知家事。三诫令体我心。四敕无令漏失。初将死不久者。有机则应为生。机尽应谢为死。今化机将毕。应谢非久也。语穷子言我今多有下。第二命知家事。金即别教理。银即通教理。大品所明真谛不出此二。而云多有者。理则非多约种种门亦得言多。例如空非十八。约破十八法名十八空也。劝学中明一切法门。皆是珍宝也。仓是定门。即百八三昧。库是慧门。十八空境也。通别两种定慧仓库。包藏一切禅定智慧无所阙少。内充外溢故云盈溢。其中多少者。说于般若。则有广略二门。菩萨行般若。应知略广相。略则为少广则为多。自行为取化他为与。大品中云汝当为菩萨说。故云汝悉知之。我心如是下。第三诫体我心者。佛以般若为心。汝今传灯当随佛意说也。又二乘人本解是析法空。命当体此意者。命转教用诫令同我体法空也。昔时被命谓传灯与他。今乃知佛令我识体之门。故言当体此意。今我与汝便为不异者。释此有三。一被加令说与佛不异。二就理以诸法皆如故得不异。善吉如。如来如。一如无二如。故言便为不异。三就今时。始悟父子天性本来不异。而二乘人自谓被加异耳。宜加用心下。第四敕无令漏失也。汝为菩萨说般若教无令漏失。二者就理此即汝法后时当用。是故无令漏失也。即受教敕下。第二受命又为四。一正受命领知。二无悕取。善吉虽说般若。自谓我无其分也。三未舍劣心犹居本处者。住罗汉位。虽复慕大亦未定言欲作菩萨也。未舍下劣心者。虽复耻小。亦未定言舍于小证也。四复经少时父知子意下。即是领上索车譬。鄙弃先心欲求大道大机发也。

问。何时名少时。

答。一云说般若竟。于异处游观。寻思所领大乘法门生心贪乐。为失为不失。如此等寻思。即是大乘机发时也。此时去法华未远故言少时。又当说无量义时大乘机发。何以知然。无量义中明七种方便无量渐顿从一法生。既闻此说思惟昔之三藏三乘悉从一法生。如是三乘亦应入一。如是思时渐已通泰大心即发。故言成就大志也。临欲终时下。第二正付家业。又为二。谓一付业。二欢喜。初有四。一付业时。二命子聚众为证。三结会父子。四正付家业。初付时。临欲终者是明时节。化缘将讫。灵山八载说法华经。唱入涅槃时也。而命其子下。第二聚众。即是二万亿佛所受化之徒。名之为子。大机熟人十方云集也。上四众围绕者是也。并会亲族者。旧云分身如亲族。十地如国王。九地如大臣。八地如刹利。七地如居士。北人用分身为亲族。多宝为国王也。十地为大臣。八地为刹利。三十心为居士。若尔迹门说法。分身多宝并未现前。何得指此耶。彼解云。正是身子怀疑之时。于法华中未能生信。是故多宝分身一时来证。若疑除信解受记已竟。复用多宝何所证耶。故知法说之时多宝已出。但出经者言不叠安。为作次第置因门后耳。今谓此是人情无以取据。说迹门近事未用古证。若说本门远事。必须先证昔。今不用彼解依萨云经(云云)。今明十方法身菩萨影响者为亲族。影响之众多是释迦昔日同业。并共如来于二万亿佛所共开化之。于其悉是伯叔之行。故用此为亲族。国王者。一切渐顿诸经。无不称所诠之处为经王。当机益物兴废有时。部部不同名之为国。皆言第一即是王。又此经会通诸教。岂非聚集国王。故无量义中先已收集。彼云。初说四谛十二缘生。次说方等十二部经。次说摩诃般若华严海空。此则普集诸经。融通渐顿会入此典。故名会国王也。弥勒等诸大菩萨。皆是等觉为大臣。初地至九地为刹利。法王种性中生。三十心为居士。此等皆从释迦受化。诸君当知下。第三结会父子。实从我受学实是我子。从我起解是我所生。我实曾于二万亿佛所尝教大法。故我实是父。于某城中者。此经西国文多度此甚少。或可说昔名字国土如大通智胜因缘。今简略名字直言某甲。是诸众生背此大乘。起无明闇遁入生死。故言舍吾逃走。备经六趣。故云五十余年。昔在本城怀忧推觅。自昔法身地中。常以二智观觅可化之机也。始于今日感应道交。故云忽于是间会遇见之。今我所有下。第四正付家业。一切大乘万行万德。故云一切所有也。先所出内是子所知者。追指昔日大品领教所委有广略般若共不共法。是汝所知即是汝有。故法华但明佛之知见。不更广说一切行相也。穷子闻父此言下。第二即是得付欢喜。领上各乘大车得未曾有。自顾无心希望佛道。而今忽闻得记作佛。故云不求自得也。三藏中本心不求。方等中耻小望绝故不求。般若中虽领非己分故不求。如此不求而今自得也。世尊大富长者下。第二合譬光宅合之。或前或后释之甚略。今但依文点意不复子派。合譬略者。贵在得意不俟费辞。大富长者。合父子相失譬。譬文有四。但合父子总得余意。如来合父似则合子。似有二义。一取大机为子。昔未逃逝既非真位。犹居外凡故云似也。取小机为子者。小机似像大乘根性耳。子既逃父贬之言似(云云)

问。初释品云已得入真。此那言似。

答。此合子逃父时是故言似。品初明子开悟时。汝问非也。从如来常说我等为子下合父子相见譬。但合长者见子便识。从我等以三苦故下。合追诱譬。上有傍追二诱。今合亦二。上初遣傍追。次再追。次放舍。今合两门之无机。何为见捉自念无罪。合无大机也。乐着小法者。合有小志不合放舍。今日世尊令我等下。合二诱譬。上有齐教探领。今合二意。从蠲除下。合齐教具陈上事。从我等于中勤加精进下。合上寻与除粪。得至涅槃下。合上先取其价也。从然世尊先知我等下。合上探领。上譬有四今合三。不合正教作。指上勤加除粪即兼之。不更合也。上言遥见。今言先知。上言羸瘦憔悴。今言心着弊欲。上言即脱璎珞更着粗弊。今言便见弃舍不为分别宝藏之分。从以方便力说如来智慧下。合付家业譬。上有由有付。今合亦二。由为两。一相信。二委业。今合亦二。一相信有二。先合体信。以方便力说如来智慧者。旧云。如来智慧之因。持作二乘之果。今明带三乘方便。说大乘实相。故言以方便力。于我等前说大乘法。亦是合出入无难。以方便力出辩二乘。以佛智力入明实相。若不体信岂于我前明佛慧耶。从我等从佛得涅槃一日之价下。合犹在本处也。从我等又因如来智慧下。合领家业。上有命有受今但合受。受有四。一受命。二无希取。三不舍下劣。四渐通泰。今但合二。初合受命领业。而自于此下。合无希取兼得诸也。无志愿者。明佛加威力令如佛心而说也。故我不志愿。所以者何下。释无希取意。以方便力随小乘心说言无分。由此不知真是佛子。所以不取。佛以方便力随我等说者。佛带方便力。以实相法共二乘说。我等不识不共之意。故非佛子。今我等方知下。合付家业。上有二有付有喜。今合亦二。上付业有四。今则总合付与。付有二。一明佛本于大无吝。二释无吝。正由乐小不早付大耳。此经中下举今证昔。今理唯一故知昔三非实。但为未堪。故于大前毁呰小心。欲令舍伪取真。定知非吝。然佛实以大乘而教化也。我等说本无心下。合欢喜。亦是于三不求之意也。八十六行半偈。初七十三行半颂上。次十三行叹佛恩深。初又二。初二行颂法说。后七十一行半颂譬说。法说中不颂不求。但颂自得。颂譬说又二。初四十一偈颂开譬。次三十偈半颂合譬。上开有四。父子相失相见委业付财今皆颂。初十三行颂父子相失。上相失譬有四。一子背父。二父求子。三子渐还。四父念子。今颂亦四。但不次第。初一行半。颂第一子背父去。次第二七行。颂弟二父求子不得。次第三二行。超颂第四忧念转深。次第四二行半。追颂第三渐还近父。上四文各二。今初。譬如下一行半。但颂子背父而去。不颂向国而还也。火宅中明长者所王国邑聚落语宽。此中明穷子轮回三界名诸国。六道名五十余年也。其父忧念下。第二七行是颂父求子不得。上亦有二。今颂亦二。初半行颂觅子不得。求之既疲下六偈半。颂不以失一子废家业事。四方推求者不同于上。上四方是约四谛推理。今四方是观四生中。觅可度之机也。造立舍宅者。有余国中有余涅槃也。起慈悲舍。依性空宅也。往来者众者。诸土菩萨来往听法也。而年朽迈下。第三二行。超颂第四忧念转深。上文有二。此但颂先失子今苦。无所委付。是故忧耳。尔时穷子求索衣食下。第四二行半。追颂上第三渐还向父。上文有二。今颂亦二。初二行颂近父之由。由求衣食也。渐次经历下半行。颂正近父城也。初近父由中。从邑至邑者。根尘相涉如邑。十八界如国。修有漏善如有所得。修二乘善如无所得。不得大乘法食为饥饿。无大力用为羸。无大功德为瘦。有无善上起见思如疮癣。从佣赁下七行半偈。颂第二父子相见。上文有二。今颂亦二。初六行半颂子见父。次一行颂父见子。上子见父文有四。今颂三。初半行颂见父之由。由佣赁遂至父舍也。次尔时长者下。第二二行半。颂第三见父之相也。上明见父之处。处是门侧。今言长者于其门内者。兼得处也。施大宝帐等。正见父相处踞师子座也。法身是师是王。报应是长者。注记券疏即是授记明修行也。私谓以广显略为注。授决为记。四弘誓为券。修行为疏。穷子见父下三行半。颂第四生畏避之心。长者是时下一行。颂第二父见子。上文有四。一见处。二见即识。三见欢喜。四者适愿。今但颂二。上半颂见子之处。遥见下第二半行。颂见子即识也。即敕使者追捉将来下。第三十行半。颂上追诱譬。今初。三行颂傍追。上傍人追文有三。一唤子不来。二再唤不来。三放舍。今初三句颂初唤无机不来。次迷闷下第二一句。颂再唤不来。次是人下第三二行。颂无机。即是上释放舍意也。即以方便下。第二七行半。颂密遣二人诱引。上文有二。今颂亦二。初三行颂雇作譬。次四行半颂教作譬。上雇作文有四。一设方便。二求之即得。三陈雇作。四取价除粪。今但颂二。初二行颂第一设方便。穷子闻之下一行。颂第四取价除粪也。今初设方便。眇目是偏空。矬者竖短不穷实相之源。陋者横狭无摩诃衍众善庄严也。非四无畏名无威。异常乐我净名无德。次穷子闻之下。第二取价。净六根房五阴舍也。长者于牖下。第二四行半。颂上教作。上文有四。今颂亦四。初半行颂牖中。念子愚劣下。第二半行颂羸瘦。于是长者着下。第三一行颂脱妙着粗。方便附近下。第四二行半。颂正教作。上有七科法门。语者。即合四念处也。令勤作者。即四正勤也。既益汝价下一行。颂四如意足也。油涂足能履深水如神通。又油能除风。定是无乱也。饮食充足。即上米面也。荐席厚暖。即是观练熏修定。能除散动也。如是苦言汝当勤作半行。总颂上第四安慰第五无五过。根力既成乃堪苦言。又以软语半行。总颂第六作字第七令常作。并是子位也。长者有智下。第四十行。颂上第四领付家业。上文有二。今颂亦二。今初三行半。颂付业之由。次六行半。颂正付业。初由中有二。今颂亦二。初长者有智下半行。总颂心相体信。即入出也。经二十年下。第二三行。颂委领家业。上委业有命有受。今但颂受命。上受命有四。今但颂三。初一行半颂受命。次犹处门下。第二一行。颂犹居本位未舍劣心。次父知子心下。第三半行。颂通泰大志大乘机动也。初二十年者。不得同上。上除见思名二十。此明执作家事。或言转大乘教教诸菩萨。断大乘别惑见思。名二十年。或言说般若时长。凡二十年。或言住二乘位。转大乘教为二十年。仁王般若云。二十八年说摩诃般若。从欲与财物下。第二六行半。颂第二正付家业。上文有二。今颂亦二。初四行半颂正付业。次二行颂得付欢喜。上正付业有四。今但颂三无时节。初欲与下一行。颂上第二集亲族。于此大众下。第二有二行半。颂上第三定父子天性。凡我所有下。第三一行。颂上第四正付与也。子念昔贫下。第二二行。颂得付欢喜也。佛亦如是下。三十偈半。颂合譬。佛亦如是合第一父子相失也。知我乐小一句。合父子相见譬也。未曾说言二句。颂合第三追唤譬。上合有二。一合再唤不来。二合放舍。今总颂其意耳。而说我等下一行。颂上合密遣二人诱引譬。上合齐教探教二章。今此一行但总颂其意耳。佛敕我等下二十八行半。颂合第四领家业。上合有二相信委业。今初十八行半。但颂合委业。次十行颂合正付。上受命中唯有二。一受命。二无希取。今初一行长颂命领知。上领所无也。最上道即是空般若。更无过其上也。次下十七行半。正领受命及无希取等。无不舍及通泰。我承佛教有五行。颂正受命。佛子闻法得记者。明转教益他也。尔时谓转教教化菩萨不言为我。如彼穷子下十二行半。颂第二无希取。此文广上也。于中又二。初一行牒前譬帖合。次我等虽说下。第二十一行半。正合无希取。又为三。初一行正颂无希取。次我等内灭下九行半。具智断故无希取。又为三谓标释结。初为二。初一行标断德具故无希取。次我等若闻下。第二一行。标智德具故无希取。所以者何下六行。双释智断二章。次我等虽为下。第三一行半。结释自无希取。次导师见下。第三一行。明佛见舍我。合无希取也。如富长者下十行。颂正付业。上合有二。一正付业。二得付欢喜。今颂亦二。初三行颂正付。次七行颂得欢喜。初三行中。上总合正付业。今亦总颂。但初一行半牒譬帖合。次一行半正颂合也。我等今日下七行。颂第二得付欢喜也。得道者。得实相道也。得果者。分得大乘习果也。此二句明开佛知也。于无漏法得清净眼者。此二句明开佛见见实相理也。昔日见无漏不落凡夫。今日见无漏。不落二乘也昔日慧眼见空。今净眼见中。持戒报者。昔持戒梵行共显无漏。灰身灭智无人受此果报者。今日梵行能得无漏。即了因取果义。持戒即缘因义。清净眼所见理。即正因义。我等真是声闻者。即大乘真位也。十信以一音。遍满三千界似道非真。入十住即是真也。真阿罗汉有三义。此中但举应供一义也。若不生变易杀通别惑。是不生杀贼义。堪为十法界福田。即应供义。应供杀贼互相显也。下十三行。叹佛恩深难报如文。私谓世尊大恩者一佛始建慈悲。拔六道苦与四圣乐。普十法界入四弘中。此如来室恩二如来行菩萨道示教利喜。曾教我大乘虽复中忘智愿不失。盖如来室清凉温暖。大慈与乐恩。三众生遭苦视父而已。佛伺其宜如犊逐母。备行六度以利众生。盖如来室遮寒障热。大悲拔苦恩。四佛成道已。应受无为寂灭之乐。而隐其神德。用贫所乐法五戒十善。冷水洒面令得醒悟。盖是佛衣遮贪欲热恩。五示老比丘像。方便附近与一日价。盖是佛衣除见寒爱热恩。六过是已后。心相体信弹诃贬斥。令耻小慕大。盖佛衣遮丑陋恩。七命领家业。金银库藏皆悉令知。盖是佛衣与我庄严恩。八会亲族定父子付以家业无上宝聚不求自得。盖如来座恩。九十既坐座已。身意泰然快得安隐。以佛道声令一切闻。一切天人普于其中应受供养。盖如来座令我具足。自行化他恩。世尊大恩两肩荷负所不能报。此之谓也。