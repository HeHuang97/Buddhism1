## 妙法莲华经玄赞卷第三(本)

沙门基撰

### 方便品

略开三门一来意。二释名。三出体。来意有三。一者依八品为正宗中。莲华有出水开敷之二德。妙法具果秀行竦之两能。又经下言今此经中唯说一乘故以破二。会二归于一乘为法华之正主。故三周说逗彼三根。此品初说一乘为利鹙子。鹙子上根最初于譬喻品中领解。 佛为述成授记。乃至天子说偈竟。是第一周。譬喻品中舍利弗请。我今无复疑悔下。佛说譬喻利彼中根。中根四人。信解佛说药草喻品为重述成。便为授记。是第二周。化城喻品说往结缘化城不实。利彼下根。满慈子领．佛印述讫．便授五百及学无学记是第三周。自下更无说一乘处故。但一乘是法华体。今既众集缘和警之已毕。机器符会正可陈宗。且法说一乘利上根性。故序品后方便品来。二者依十九品为正宗中。方便品下初十二品明一乘境。安乐．涌出明一乘行。 如来寿量至常不轻合此五品明一乘果。说境令知乘之权实。劝应舍权而取于实。 声闻悟此遂便得记。于中分三。初之八品正明权实。三根得记。次之三品叹人美法劝募持行。后持一品禀命舍权持行实法。科初八品与前无别。故序品后方便品来。三者论云自此已下示现所说因果相。此意从前序品之后。明经宗旨所说因果体相相状。此有三释。一云所说诸佛智慧为果。能诠智慧教门名因。如门为入室之所由。故教为显理之处。莲华但说二义因．果。故即智．诠。二云三请已后明一大事。开．示．悟．入。前三为果后一为因。正是一乘之宗旨。初扬智．门之意。欲发鹙子等疑令其固请说一乘故。莲华二义虽解无量义经。果秀因开。此亦未爽通理。由此即以开示悟入为果及因。三云初智及门。门因智果。开示悟入三果．入因。教．理．行．果俱法华故。令识昔者教．行方便说三。今谈乘体理果唯一。听三乘之教解一乘之理。行三乘之因证一乘之果。法华意也。如前已释。此品具明经所说宗因之与果。故序品后方便品来。

释名者。便方连反。今为去音。佛智有二。一真实智．二方便智真实智有二。一者实法二者实智。实法亦二。一体实谓有为无为。二真实谓真如妙理。实智亦尔。一如体实智即观体实无漏真智。对凡妄智不知名实智。根本后得二智俱是。二证真实智唯正体智。此有五对。一对知妄名实智。二对知事名实智。三对知相名实智。四对知诠名实智。此之四种实智皆是唯观第四真智。余四所对如次皆是四世俗智。五对知权智名实智。谓一乘理智。对知二权智。此依证智以第四真智对后三俗智。若依趣入智以第三真智对第三俗智。

方便智有三或四。一进趣方便。谓见道前七方便智。进趣向果名为方便。所学有则曰方。随位修顺宜曰便。二施为方便。谓方便善巧波罗蜜多。后智妙用能行二利故名方便。此曲有三。一教行方便。言音可则曰方。禀教获安名便。二证行方便。 空理正直曰方。智顺正理名便。三不住方便。莅真入俗曰方。自他俱利名便。上三皆是第二施为三集成方便。诸法同体巧相集成故名方便。且真如中具恒沙佛法。以智为门以识为门皆摄一切故。 菩萨地云此法善巧成。是故名方便。十地云。总．同．成．别．异．坏．以总对别之方便也。苞总有则曰方。以少含多名便。四权巧方便。实无此事应物权现故言方便。谓以三业方便化也。此对实智名为方便。利物有则曰方。随时而济名便。此体即于施为中出。更无别义。故体唯三。今此有三。一接下方便。唯引于下。二显上方便唯显深妙。三通彰方便遍于上下。一接下方便者此经下云。十方佛土中唯有一乘法。无二亦无三。除佛方便说。又云正直舍方便。但说无上道。于前四中权巧方便也。此乃有三。一身方便执持粪器而着垢衣。伽耶成道等是。二语方便。下云我此九部法入 大乘为本。又趣波罗奈转四谛法轮等是。三意方便。下云寻念过去佛所行方便力。我今所得道亦应说三乘等。是上同古佛下顺有情。佛地经云。成所作智起三业化。正与此同。依此解云。施为可则曰方。善逗机宜曰便。往生论云正直曰方。外已为便。方是方术。便谓稳便。便之方名方便。二显上名方便者。无垢称云有方便故解。无方便故缚。此经下云。我设是方便令得入佛慧。一切诸如来以无量方便度脱诸 众生。入佛无漏智初设方便。显后佛智故。即四方便中施为方便。理妙可则曰方巧用能显曰便。其义深远其语巧妙。便通教理。方之便名方便。三通彰方便。下经大众疑云。何故 世尊殷勤称叹方便而作是言。佛所得法甚深难解。有所言说意趣难知。方便是总。下二句别。佛所得法是显上。明今一实有所言说是接下。彰昔三权。又云佛悉知是已以诸缘譬喻言辞方便力令一切欢喜。接下显上二皆通故。即十二种方便喜巧波罗蜜多。随应配摄。方者统情机之法轨。便者济物理之要宜。方谓方轨方法。便谓要便宜便。情谓有情。机谓机要。统摄机情机要之轨法名方。贯人贯法故。物谓人物。理谓道理。济益人物道理之要宜名便。济人益法故。此言意显济人益法之轨则故言方便。亦方亦便故名方便。由此义推乃通三释。三种合是十二种方便善巧波罗蜜多。随应配摄。瑜伽四十五说十二种中。初六依内修证。后六依外成熟。内六种者。悲心顾恋。了知诸行。欣佛妙智。不舍 生死。 轮回不染。炽然精进。外六种者。令以少施等善感无量果。令以少戒等力引大善根。憎圣教者除其恚恼。处中住者令其趣入。已趣入者令其成熟。已成熟者令得解脱。此中接下即外成熟。此中显上即内成熟。此中通彰合是内外一十二种。十二种中为成后四复修六种方便善巧。一随顺会通。将为说法。先现软美可爱身语令生爱敬。于法起乐。渐次为说。彼不解空密意言教。一切诸法无性无事无生无灭如幻梦等。如理和会。彼经不说一切法体都无所有。但无所执可说自性。据第一义非其自性既彼性事都无所有有何生灭。又如幻梦非如显现。又非彼事都无所有故说如幻令彼了知。二共立要契。见有来求。先共立契令知恩德供养恭敬持净戒等。然后与之。三异分意乐。共立契已彼不速行。以利益意先许不与。先为亲友随顺化导。彼不依学现愤恚相。所作乖违诈不随益。此等权时外现弃舍非内意乐不为救拔。四逼迫所作。有自在力于亲属等能正教诫。不知恩德毁戒等者。或断所求驱摈诃捶。令正修习。五施恩报恩。于曾彼所有大恩德彼期酬报劝令修善名大报恩。六究竟清净。果道满已住知足天。乃至下生成等正觉。令生欣乐。往生随下。请转法轮广为饶益。此中方便即是。六中随顺会通。会昔三权通今一实。决择．唯识又说有二种。一拔济方便善巧。即外六种。二回向方便。善巧。即内六种。如其所应皆此所摄。

出体性者。方便乃智以慧为性。无分别智内[穴/具]真境。后得智中利他说法。能起方便之妙用故。以后得智为性。唯识等说后五波罗蜜多皆后得智为性故。其能所诠性又各别。因智为显。今从根本故智为性。

下释本文。第一周中有四。初世尊晓喻。次鹙子领解。次如来述成。后佛为记别。同中下根文各四故。此四之中初一即方便品。后三皆在譬喻品中。佛晓喻中论判为五。初叹法胜妙分。吾从成佛下第二叹法师功德分。尔时众中漏尽 阿罗汉下。第三大众定疑分。佛告舍利弗止止不须复说。若说是事一切世间皆当惊疑下。第四定记分。舍利弗诸佛出于五浊恶世下。第五断疑分法为佛师人由法以成德。人为能显。法假人以弘宣故。初叹法妙后叹人胜。诸声闻等于自所证已为决定。闻叹所说遂有疑生故有定疑分。佛心所为先已定讫。唱止邀其固请。亦令恶人退席。既尔分明解释其义故有定记分。众人之内闻前所说又有疑者。佛为重解。故有断疑分。遂成五分。或分为二。初叹法及师妙。众遂疑生。后佛更为定记解释。众复疑生重释此疑。故分二也。一品之中今科为四。初二深先唱警察群生之心。次四众惊疑发扬鹙子之情。三开斯实相启彼权门。四劝发喜心令欣作佛。品末三行颂是。

经。尔时世尊(至)所不能知。

赞曰。二深先唱警察群生之心。文中有二。初长行后偈颂。长行有二。初叹所证所说法妙。吾从成佛下叹如来身能证能说法师胜妙。初中有二初总标胜妙。后所以者何下释斯胜妙。初中复二。初显自在从定而起。后告鹙子正陈所说。安者徐也详者审也。论云以如实智观从三昧安详而起。起已告舍利弗者。示现如来得自在力故。如来入定无能惊寤故。观无量义处定名如实智观。佛定殊胜。入已余人不能惊佛令从定起。非佛自出余不能令出。故自从定起。又显于定中入出纵任得自在故。即由二义故从定起。虽是无量义处三昧多是第四禅。功德胜故。不告余人独告舍利弗者。随深智慧与如来相应故。谓舍利弗声闻之中最为上品。智慧利根一闻即解最先悟入。佛凡说法必应机根。由彼智慧最为第一。根法相符故名相应。相应者随顺义。非是智慧相似名为相应。根合佛法名相应。故不告菩萨。论有五义。一为诸声闻所作事故。妙法莲华为声闻说。声闻所作舍于权乘非菩萨故。二为诸声闻回向大菩提故。令其发心趣大果故。三护诸声闻恐怯弱故。若告菩萨即诸声闻谓此一乘非为已分。心生怯弱不能进修。今告声闻令除此意。是汝等分除怯弱心。四为令余人善思念故。令余声闻善思念之。其舍利弗已蒙佛告。我是彼流亦应被告。深生信仰起修学心。五为诸声闻不起所作已办心故。昔诸声闻谓所得灭果满证圆所作已办。今叹法妙告彼不知。令舍小心。菩萨于五事全不相应。故虽利根佛不正告。傍告无爽。告三乘人有疑悔者令皆断故。正告不定性兼任持所余故。所叹之法略有二种。一者智慧．二智慧门．故论云有二甚深。一证甚深谓智慧。二阿含甚深谓智慧门。智慧门者即能诠教。智慧甚深即所诠理。

梵云阿笈摩此名为教。或翻为传。上古诸佛传至今故。此甚深义通教及理。然理正得甚深之名。门深乃称难见觉等。二乘不知亦通此二。自余别属理教二法。论意如此。论说智慧者谓一切种．一切智智义故。一切智人之智名一切智智。体通性．相名一切种。即佛果位 涅槃．菩提。或一切智者无分别智。重言智者是后得智。义者境也。即一切智智之境。故名一切智智义。何谓彼境。谓一切种。一切种者谓若空若有．有为无为．有漏无漏若教若理名一切种。种谓种类。法体种类众多非一。摄一切尽名一切种。谓此一切种是一切智智之境。即此一切种境名为所诠之智慧也。今以理穷。智慧有五。摄一切法尽方名一切种。一智慧性。谓真如。故下经云唯佛究竟尽诸法实相。论自释云如来藏性为体。揽法成人。人之所成即是智慧。故引下为证。二智慧相。即无漏能观正体后得二智为体。下云方便知见皆已具足尽思共度量不能测佛智等是。三智慧伴。尘沙万德有为功德是。下云如来知见广大深远。无量无碍力无所畏皆具足等是。四智慧因。谓能诠教及万行是。下云其智慧门难解难入。论云阿含甚深。又论引经云如来能说一切法种种言词。又云尽行诸佛无量道法等是。五智慧境谓若空若有．有为无为．真俗谛境。下云如是相如是性等是。今智慧门既是方便。能诠教深故所诠理深。即余四慧。义虽可尔然依诸教。五甚深中多唯慧性真如为体。以阿含甚深即昔三教故。证甚深即一乘体。无上甚深是大菩提。故胜鬘经中说一乘体唯真如故。即化城品之宝所也。今此经中依实胜慧唯取智性智相为体。菩提菩提断皆名菩提。智及智处皆名 般若。摄一切故。火宅牛车即智相故。牛车言作各与一故。宝所旧有。即智性故。众共取故。示悟知见即是二故。由此有故余三自成。下云一大事因缘即唯此二。若因若果。谓此智慧是一乘真理。其智慧门是三乘权教。总标实权理教二别。欲令二乘舍权取实行因证果。故胜鬘由此说二乘等四智究竟得涅槃者。是佛方便。欲令舍二权而取一实故。其证甚深论有二义。一体妙二难了。体妙者论云证甚深有五种。难了者。论云又甚深者。一切声闻辟支佛所不能知故。其五甚深古来唯依真如解。一者义深差别义也。二者体深自体性也。三内证深正智内证余智不得故。四依止深法界法性诸佛本故。五无上深体最胜故。谓大菩提即是所证无上正等正觉果也。若兼观照智性．智相合名五证义。甚深者其义甚深。谓正智如之用故。体甚深者谓真如。法本性故。内证甚深者重显正智。内冥如故所以名深。依止深者重显真如。一切德本所以名深。无上深者谓大菩提。大菩提者如来所证阿耨多罗三藐三菩提。无着金刚般若论云。无上菩提是法身理。三藐三菩提是报身智。故即通显此之二种。体过一切所以名深。此为本意。

若通义解。或随所应所诠四慧皆有义．体．证．依．四深。或智慧相性．伴．境四法。如次配初四种甚深。唯无上深在大菩提。诸德主故。又非喻所喻思议所思议故名甚深。上来解深唯在智慧不通慧门准论解经慧门亦有五。论名总句阿含深故即五难是。无量者智性．智相．智伴．智境如其次第。体遍用宽．德备．法广．如空无限。德数无穷。终必无尽．故名无量。然今但说智性．智相二种智慧名为无量。体．德．作用皆具无限无穷尽故。其门甚深亦有二义。一体妙二难了。体妙者论引经云。其智慧门难见．难觉．难知．难解．难入。具彼五难。难了者。二乘不知故。一由智义深故其门难见。二由智体深故其门难觉。三由智内证深故其门难知。四由智依止深故其门难解。五由智无上深故其门难入。以教五难别配智慧五种甚深。又智有二。一凡二圣。凡有二智一现二比。凡现智不知名难见。比智不知名难觉。圣智有二。一有漏二无漏。有漏世俗智不了名难知。无漏智有二。一根本二后得。初无漏智不知名难解。后无漏智不知名难入。入者证解。今此经中唯有二。无漏智不知故言难解难入。总显证．教二难了云。一切声闻。辟支佛所不能知。唯佛能知故。佛今所以叹二深者。论自解云。为诸大众生尊重心。毕竟欲闻如来说故。为下将说一乘真实佛所得法甚深难解之由渐故。先叹智深。彰下所叹有所言说意趣难知二乘为权之由渐故。先叹门深令其发心希所闻也。不尔唯应叹智慧深。总揽万德以成佛故。

经。所以者何(至)意趣难解。

赞曰。此释前标阿含甚深。此中有二。初征．后显。所以者何者。佛所得法所谓解脱。三乘同坐解脱之床。二乘亦得。方便言教亦已依学。如何今说此之二种二乘不知不见。又此征意。佛之智慧二乘未得可名甚深。其智慧门二乘已得。何名甚深。云二乘不知。若依初解。所以者何。所得解脱三乘虽同。般若．法身。相．性智慧。彼所未得。汝定不知。且智慧门彼亦未了故。此以下但解阿含八种甚深。欲显二乘尚不能知教之甚深。况佛智慧。依第二解。所以者何。前征教门深所以者。今当具显。故此已下但显教深论牒经有八句。今此文唯六句。准论应言。佛曾亲近百千万亿无数诸佛。尽行诸佛无量道法。勇猛精进名称普闻。成就甚深未曾有法。难解法者如来能知。随宜所说。意趣难解。一切声闻。辟支佛所不能知。加今经中第六句难解法者如来能知加第八句一切声闻．辟支佛所不能知故成八深。第一句佛曾亲近百千万亿无数诸佛者受持读诵甚深。此显世尊经三大劫供养二十六恒河沙佛。于彼诸佛所受持读诵此法门故。所以甚深。非如彼二乘略即能解。故名甚深。第二句尽行诸佛无量道法者。修行甚深。诸佛福智二利道行皆尽行故。非如二乘略修因故。名为甚深。下皆准知。第三句勇猛精进者。果行甚深。果谓果决。精纯勇捍堪耐劳倦。所作皆成名为果决。或由精进所作善成。今获胜果名果甚深。一句投火半偈舍身。六年苦行七日翘足。非不专精勤劳得故。第四句名称普闻者。增长功德心甚深。由名远振凡圣普闻。勖励已身勤加修断。自功德心倍加增长。或名远振他闻之故。皆悉增长功德之心。一切闻知故成甚深。第五句成就甚深未曾有法者。快妙事心甚深。由所成法是未曾有快妙胜事。能成之心亦为快妙。快妙心说故教难知。第六句难解法者。如来能知者无上甚深。由极难解法如来能知。故此法门得成无上。或难解法体即无上。唯佛能知故是甚深。第七句随宜所说意趣难解者。入甚深。入甚深者名字章句意难得故。佛自住持入解此意。不同外道。自不能解何令他解。说因缘法极甚深故。入有二义。一难入解佛自解故二随宜所说令他入法故。意趣难解名为甚深。第八句一切声闻辟支佛所不能知者。不共声闻．辟支佛所作住持甚深。不同二乘所作外利所作．内利住持故成甚深。上来总说由近诸佛受持．读诵．修行．果决．增长功德心。证快妙事。成无上法。故随宜说。难可得解。二乘不了其智慧门名为甚深难解入故。况佛智慧非甚深哉。

经。舍利弗(至)种种譬喻。

赞曰。上叹所证．所说法胜妙。下叹如来能证．能说法师胜妙。依论牒经次下应云。何以故。舍利弗。诸佛如来自在说因成就故。舍利弗。如来成就种种方便．种种知见．种种念观．种种言词。此上为总。下释上言。舍利弗。吾从成佛已来。于彼彼处广演言教。无数方便引导众生。令离诸着等。展转意言。由如来身于所证理成就自在说因圆满。是以今说所证智慧．及智慧门。二皆甚深。何等名为说因成就。谓种种方便．种种知见．种种念观．种种言词。此中初三合名因缘。因缘道理也。言词名譬喻。言词多说诸譬喻故。准论解经譬喻以上名为总句。广演以下名为别句。展转训释论有三解。初论自别释初四句。次论以经下诸句两番配此四句。其后二番中。初三义。一处明第四义一处明。初番别解云。如来成就四种功德故。能化度众生。一往成就。谓种种方便从兜率天退。乃至示现入涅槃故。能往十方起难思化。 八相成道利益众生权巧智用故名方便。八相者。大般若经第五百六十八卷说一从兜率天没即入胎相。二婴儿。三童子四苦行五成道。六降 魔。七转法轮。八入般涅槃。

何故示现八相者。彼经云。尔时最胜天王复白佛言。云何菩萨行深般若。为度有情示现诸相。佛告最胜。甚深般若相不可得。诸菩萨相亦不可得。但由方便善巧威力。为有情类示现入胎乃至涅槃种种化相。诸天计常谓无堕落。是故菩萨为破彼执示现入胎。因令彼天起无常念。世间最胜于欲不染。尚有堕落。况余天众而得常耶。故勿放逸勤加精进系念修道。如见日轮尚有堕没。即知萤火不得久住。复有诸天放逸着乐。不修正法。恣情游戏虽与菩萨同处天宫。不往礼拜不咨受法。各作是念。今旦受乐明诣菩萨当受法宝。共相谓言。我与菩萨常此同住。修行。何晚。是故菩萨如救头燃。破放逸行示现堕落。如是示现有二因缘。一令诸天离放逸故。二令有情咸得见故。乃至第八复有诸 天人乐闻圆寂。菩萨为彼示现涅槃。摄大乘论第九卷中有少差别。华严经中示现十相皆广如彼。二教化成就。谓种种知见示现染净诸因故。由具知见于化身中。能示现有一切染因集能招苦。一切净因道能证灭。或示现染净诸法道理。因者所以．道理义故。前能现身。此于身中示有诸法染净道理。论下解此与第四别。此依证法彼依说法故。三功德毕竟成就。谓种种念观。以说彼法成就因缘如法相应故。此意说言。以说种种念观等法。彼念观等佛皆成就。如所说法本末因缘皆相应故。言相应者契会证义。四说成就。谓种种言词。以四无碍依何等。何等名字章句。随何等。何等众生能受。而为说故。依何等者何等义也。即义无碍解。何等名字章句者何等之名字章句。法无碍解也。随何等者随何等方众生言音而为说故。即词无碍解何等众生能受为说者何等众生根器能受。佛便为说。辨才无碍解也。此四之中第一能起化身八相成道。第二能示现有染净诸法道理。第三如所说法皆毕竟得。第四具四无碍。由佛法师具此四种说因成就成胜妙故。其所说法亦为胜妙。论解四句已。重解第二句第四句差别云。教化成就依证法故。说成就者依说法故。依自所证苦集灭道染净道理次第为他说。名第二教化成就。依说法说。义法词辨次第为他说名第四说成就。皆无乱故。或前四种第一句是化身德。第二句是报身德。第三句是法身德。第四句四辨具足。由此 三身四辨具足故能起说。三身具故智慧甚深。四辨具故慧门甚深。故此因缘即前三种方便知见。念观三也譬喻即是种种言词。

经。广演言教(至)令离诸着。

赞曰。上依论文一番别释总四句已。论复第二以下经句配此四句。此即第一种种方便。次下所以者何。如来方便知见波罗蜜皆已具足。为第二种种知见。次舍利弗如来知见至解脱三昧。为第三句种种念观。次深入无际乃至本末究竟等。为第四句种种言词。论虽以下经文别配上总四句。然初以两番释上三句已。复以两番释后一句。彼论文长。乍披难解。应依此读。此中初番释云。复有义种种方便者示现外道邪法种种过失。诸佛正法种种功德故。如经舍利弗吾从成佛已来。广演言教无数方便引导众生。于诸着处令得解脱。文虽少异大意亦同。释无数方便更有四番。一方便者方便令入诸善法故。二断诸疑故。三令入增上胜智故。四依四摄法摄取众生令得解脱故。此六释中回邪入正进善破恶。自入胜智令他解脱。如次配之。以此方便引摄将导一切众生令离诸着。著者执本。爱染生死之根本故。论云诸著者。彼彼处着。或着界着地着分着乘。着界者着 三界。着地者着戒．取．三昧初禅定地．乃至．非想非非想．灭尽定地。即以九次第定为地。戒取．见取执此三昧故名著地。着分者着在家分已同类作种种业邪见等故。着出家分名闻利养能起种种觉察烦恼等故。着乘着声闻乘乐持小戒求四果等故。着于大乘着利养供养恭敬等故。由着分别观种种法相乃至分别佛地故。

经。所以者何(至)皆已具足。

赞曰。此第二句。论初番云。复种种知见者。自身成就不可思议境界。与声闻．菩萨故。如经舍利弗。如来知见．方便到于彼岸故。到彼岸者胜余一切诸菩萨故。文少不同义意无别。知见者真俗二智体。根本智名知后得智名见。方便者此智妙用方便善巧。由自成就不思议境界故具知见。与声闻等名为方便。波罗蜜者到彼岸义。明佛成就二胜智体故。能成就不可思议境界。已到彼岸胜余一切。由具方便二智妙用。复能令他到于彼岸故。能以此不可思议境界知见。亦与声闻菩萨。

经。舍利弗(至)解脱三昧。

赞曰。此第三句。论初番云。复种种念观者。如经舍利弗如来知见。广大深远无障无碍。力无所畏不共法。根力菩提分。禅定解脱三昧三摩跋提。皆已具足故。文意大同多少有别。今言知见。广者无边。大者无上。深者难测远者时长穷未来故。此上乃是诸德总句。二智为性故云知见。又此诸德亦是二智眷属所摄故云知见。无量已下诸德别句。依此经文。无量者四无量。即论牒经无障也。无碍者四无碍解。力谓 十力。无所畏者四无所畏。论本牒经中不共法 十八不共法也。根谓五根。力谓五力。菩提分谓三十七。此上四种经本所无。禅谓色界四静虑。定谓四无色定。解脱谓八解脱。三昧者谓三三昧。三摩跋提谓九等至。此之一种经本亦无。论牒经中有十三门。今此经中合有八门功德名为念观。体即明记之慧解故不可广解。义门各应略为分别。四无量以五门分别。一列名．二释名．三辨行相。四出体性。五辨差别。列名者谓慈无量．悲无量．喜无量．舍无量。释名者一缘无量境缘一切有情起此四故。二起无量行行解亦复极广大故。三感无量果得大梵福成如来故。名为无量。四者是数带数释也。

辨行相者。法界有情总为三类。一无苦无乐者无倒与乐名慈。无嗔为体。二有苦者拔苦名悲。不害为体。三有乐者助喜名喜。不嫉善根为体。复于无苦无乐者起离痴想。于有苦者起离嗔想。于有乐者起离贪想。平等欲令离诸恶故名舍。令舍恶故善舍为体。出体性者。合以三法。谓无嗔．不害．及舍。不嫉体即无嗔无别法故。辨差别者。此各有三。一有情缘作有情想。二者法缘不见有情唯作法想。三无缘复于诸法离分别心。作真如想故名无缘。或法无量缘诸教法。此三之中初共外道。次共二乘。后唯菩萨。初三安乐。后一利益。感果可知。与大慈．大悲．大喜．大舍有差别者。彼唯实观唯佛所起。缘三界生。并无痴俱。此通假实通凡圣起。缘界不定。非无痴俱。

四无碍解以三门分别。一列名。二辨相。三出体。列名者。一法无碍解。二义无碍解。三词无碍解。四辨才无碍解。辨相者法谓能诠名句文教。义谓所诠真俗谛理。词谓诸方音声。辨才谓七种辨才。缘此四智无所拘碍。名无碍解。有多差别如决择菩萨地及十地论说。出体者此四即以无漏后得智为体。非证真故。义无碍解亦通正智。初地分得。九地任运离障圆成。佛果满足。

十力略以五门分别。一辨名。二出体。三行相。四次第。五诸门。辨名有二。一列名二释名。列名者一处非处智力。二自业智力。大般若五十三名业异熟智力。三静虑解脱等持等至智力。彼名静虑解脱等持等至杂染清净智力。四根胜劣智力。五种种胜解智力。六种种界智力。七遍趣行智力。彼名遍行智力。八宿住随念智力。九死生智力。十漏尽智力。释名者初总后别。总名力者能摧怨敌义。不可屈伏义。瑜伽菩萨地第四十九．五十．及决择五十七．菩萨藏经第五．显扬第四．对法第十四。大般若经皆释此相。与一切种利乐有情功能相应。毕竟胜伏一切魔怨。大威力故说名为力。故以威势能摧难屈名力。对法云善降众魔善记问论。故名十力。十者是数。力用不同有此十种。故名十力。依六释中带数释也。释别名者。因果相当名之为处。若不相当名为非处。故瑜伽云。净不净果非不平等。如实转因是名为处。处者建立义依义起义能建立果为依能起于果法故。因立处名。不平等因与上相违是名非处。于此二种一切智．无滞智清净智离增上慢名之为智。力义如前。各自所作三世三业。或顺现受或顺生受顺后受不定受名为自业。于此正知名自业智力。此于善恶业异熟果中而生智解。亦名业异熟智力。静虑者四静虑。解脱者八解脱。等持者一切有心定等至者一切有心无心定。于此正知名静虑解脱等持等至智力。此等诸定通有漏无漏。加名杂染清净根者信等五根。此耎中上名为胜劣。于此正知名根胜劣智力。若从他信以为其先。或观诸法以为其先。成耎中上。爱乐胜解名种种胜解。于此正知名种种胜解智力。若广建立种种姓。或一乘或三乘或四乘或五乘。或贪嗔痴等分行。等。乃至。有情八十千行名种种界。界是姓故。于此正知名种种界智力。若即如是诸趣门中随顺正行。如贪行者修不净观等名遍趣行。或趣一切五趣之行。或诸外道沙门婆罗门。各各异见品类诸行。或此世他世无罪趣行名遍趣行。于此正知名遍趣行智力。能于遍行诸趣之行而了知故。亦名遍行行。若于种种有情众中。四方名字假设安立。品类差别。随先过去所有自体八言说句。一如是名。二生类。三种姓。四饮食。五受苦乐。六长寿。七久住。八寿量边际。于此八中随念六种略所行行。有无量种宿住随念。六略行者。一呼召假名。二刹帝利等色类差别。三父母。四饮食方轨。五兴衰。六寿量。此等宿住是过去境。住宿世故。于此宿住而起随念念俱行智。名宿住随念智力。诸有情类临欲终没名为死时。住在中有名为生时。于善恶趣死时生时皆能正知名死生智力。一切诸法漏及随眠无余永断。名为漏尽。于此正知名漏尽智力。智者是体力是作用。然智即力更无别性。此中宿住随念相应智力。是邻近释。自余最初处非处。乃至漏尽。是所观境。智力是能观智。处非处乃至漏尽之智力。皆依主释。宿住是境。随念相应智力是能观。亦依主释。

二出体者。决择分五十七云。佛具知根慧根为体。对法论云。若定若慧。及彼相应诸心心所。菩萨地云。谓总五根为其自性。虽复三文不同。然体有五。一最胜体。故决择分佛具知根慧根为性。二引生体。故对法云若定若慧。三克实体。菩萨地云五根为性。由慧胜故。且说十力慧为自性所以但言处非处等智力。不言信力精进等力。依此即会决择文讫。四相应体。对法又云。及彼相应诸心心所四蕴为性。五眷属体。 五蕴为性。定共道共无漏色等助为体故。此虽无文理必应尔。遮犯戒垢助摧怨故。余之三门如无垢称疏第二卷说。

四无所畏以五门分别。一辨名．二出体．三行相．四次第．五诸门。亦如菩萨藏经第五．大般若五十三．显扬第四．瑜伽五十．对法十四。辨名有二。一列名二释名。列名者。一正等觉无畏。二漏尽无畏。三障法无畏。四出苦道无畏。释名有二一总二别。总者四是数名。无所畏者于此四处能自了知坦然无畏。心无怯劣无所疑虑。都无惊惧故名无畏。别名者。正觉诸法等觉诸法名正等觉。诸烦恼漏种现俱断故名漏尽。说障碍法。染必为障故言障法。说出离道。诸圣修习决定出苦。名出苦道。于此四中得无所畏。皆依主释。

出体性者。五十七云。以信．进．念．定．慧．及具知根为性。对法云。若定若慧及彼相应诸心心所。又言若起作用后得智为性。若住自性正智为体。此体有五据胜二智为体。发起定．慧为体．谈实五根为体。相应四蕴为性。眷属五蕴为体。行相者如经言。世尊自称我是正等觉者。复有沙门或非沙门从他方来。佛慰劳言。安乐住不。乞食得不。遂于此中有立难云。言正等觉无所未知。今问于他一何相返。我于此难正见无由。得安稳住无怖无畏。自称我处大仙尊位。所以者何。摄受来者令发胜心。闻佛慰问发道心故。欲令诸人审谛于事。佛知尚问。况余不知。亦为后人作其轨范。见来发心应为引摄。非佛不知。仍言等觉。又如经言。我诸漏尽后时。天授行诸恶行。佛常骂之。执日调顺佛常耎语。遂有难言。言诸漏尽烦恼并亡。呵叱天授爱语执日。贪．嗔未灭漏宁尽耶。一何乖返。我于此难正见无由。得安稳住无怖无畏。自称我处大仙尊位。天授譬之恶马楚毒方调。若不叱呵返言怖我。执日喻之慧象随逐人心。故以耎言即能调顺。非有贪嗔漏不尽也。又如经言。佛为弟子说障碍法。染必为障。复不遮彼预流一来有妻子等。遂有难言。染必为障圣畜妻子一何乖返。我于此难正见无由。安稳无怖处大仙位。邪行障诸圣道。畜妻障离欲道。初二果人既未离欲。性戒久成故除邪行。不断妻子斯有何失。故诸染法非不障也。又如经言。我为弟子说出离道。诸圣修习决定出离。决定通达。复有无学迦留陀夷埋足粪坏。鸯掘魔罗狱火焚身。遂有难言圣道久修望离众苦。无学既还受苦何用修道之为。一何乖返。我于此难正见无由。安稳无怖处大仙位。实得无学苦果定亡。为现。

因必有苦报。由此圣者有现受苦起后教故。或苦异熟无学不受恶业尽故。有必障果不成无学。彼言无学受彼苦者。现居有学犹未离欲。定成无学故与其名。纵得神通非不还等。世五通故。或无学苦非是业招。诸异熟苦必已出故。如涅槃经第二十九解三时业。至无学位排诸恶业一切不受。说未入圣名为定业。其入圣已不名定业。广如彼说。故阿罗汉定无苦果。后之二门亦如无垢称第二卷疏。禅谓色界四静虑。谓初有寻有伺静虑。第二离寻伺喜。第三离喜乐。第四已离喜乐舍念清净静虑。定是四无色。谓空处．识处．无所有处．非想非非想处。

解脱。谓八解脱。以三门分别。一列名字。二显行相。三出体性。列名字者。依瑜伽第十二．十五．七十三．摄事分第四。并对法十三。显扬第四。第二。及第二十。菩萨藏经第四等说。一有色观诸色解脱。二内无色想观外诸色解脱。三净解脱身作证具足住。四空无边处解脱。五识无边处解脱。六无所有处解脱。七非想非非想处解脱。八想受灭解脱身作证具足住显行相者。俱舍第二十九说。内有色想观外诸色名初解脱。内未伏除见者色想。观外诸色以为不净名观外色。今则不然。准对法文初修业者。身在欲界已离欲界欲。未依无色定伏除见者色想未离色界欲故。若久习业已离色界欲见者色想安立现前。而观欲界一切所有内外诸色作光明想。由前三解脱引发胜处遍处等故。即观胜处所摄少多等色作光明想。由除变化障故作光明想。不除贪欲故不作不净想。瑜伽唯云未得无色定。未离色界染观外诸色。是初解脱者。唯依初业说。故第二解脱俱舍论说。内已伏除见者色想。唯观外境而为不净。名内无色想观外诸色。大乘不然。准对法云久习业者。已依无色定伏除见者色想。初习业者见者无色想安立现前。而观外色作少多等想。不同于初观内外色皆作光明。未自在故。今此唯观已离欲色作少多等名观外色。已离染故立以外名。观心渐胜故稍略观故。瑜伽云。又不思惟彼想明相。但于外色而作胜解。即观少多等不作光明等。若于是处已得离欲说彼为外。故唯观彼已离染色名之为外。又由初解脱观色不言外。其内有色亦不言内通缘内外根尘等色作光明想。故今此第二内有色有根等色故。其观外色唯观外尘作少多等。不缘根等作少多等故。瑜伽又云。无色界定不现在前者。此说观外色不依无色定。无色定不能缘外色故。或已离色界欲不依无色定。伏除色想但依色界定。见者无色想而现在前故作是说。上二解脱初作光明想。后作少多想初宽后狭两观有殊。显扬二十说此二解脱除变化障。为于变化得自在故变化既通四静虑有故。初二解脱通依四静虑。初作多依初二定。有但在根本非近分地。彼欣趣修都无通果。此容预修有通果故。不同俱舍初二静虑能除欲界初静虑中显色贪故作不净观。第三解脱。俱舍论说。清净相转作净光明鲜行相转故。唯第四静虑离八灾患心澄净故。余地虽有相似解脱。而不建立非增上故。今者大乘谓如有一已得舍念圆满清白。以此为依修习清净圣行圆满。于内净不净诸色已得展转相待想。展转相入想展转一味想。是第三解脱行相。谓待诸净色于余色中谓为不净。非不相待。若唯见一类净与不净二觉无故。是名初想。又于净中不净性所随入。于不净中净性所随入。由于被障薄皮所覆。共谓为净之中。现有三十六种不净物故。是第二想如是展转总一切色合为一味清净想解。是第三想。乃名成就。唯第四静虑地。有舍．念净故。论说超过诸苦乐故。一切动乱已寂静故。善磨莹故。余地不然故唯第四。此亦内无色想而观外色。由前已说故略不论。而立异称。次四无色解脱。俱舍论说以四无色定善为性。非无记染。已解脱故。亦非散善性微劣故。近分解脱道亦得解脱名。无间不然。所缘下故。彼要背下地方名解脱。故多说根本者近分非全故。今者大乘皆已离自地欲。依自根本地重观自地境。思惟胜解。令障更远。引生胜德。谓如有一于彼空处已得离欲。即于空处思惟胜解。是名空处解脱行相。于彼识处已得离欲。即于是识思惟胜解。是名识处解脱行相。于无所有处已得离欲。于识无边处思惟胜解。是名无所有处解脱行相。空识二名自地所缘行相为称。无所有处以识无有为自地名。故于识处思惟胜解。于有顶地已得离染更不于余而作胜解。乃至遍于想可生处即于是处而作胜解。无所有处名想可生处。今缘此无所有心心所名非想非非想处。故遍于此思惟胜解。至下当知。上说离染依无学说。故瑜伽云。前七解脱于已解脱而生胜解。身证者得。若依唯识有二师说。一云伏初定已上染得灭定。二云伏第四定已上染得灭定。无所有处已下染可有伏义。令障转远引生胜德。有顶一地定未能伏。故瑜伽第十二。空识二解脱。有说离自地染言。上之二地无说离自地染字。有学无学影略说故。唯在根本亦非近分。灭尽解脱大小俱说。即灭尽定而无行相弃想．受故。然将入时有二行相。谓依非想非非想处及无相界想。初修．久熟二入明故。

出体性者。俱舍论说。前三无贪性。眷属五蕴性。次四无色定善为性。第八灭定性。大乘之中七十三卷．解五法中云。世间出世间正智为体。有漏者以分别中世间正智为体。无漏者即无分别智及后得智唯慧为性。缘色非色及真如境离诸定障引生胜德非余能故。若相应体初七以四蕴为性。眷属五蕴性。故对法云若定若慧及彼相应诸心心所。无色界中计有定道无表色故。第八解脱以二十二法种子上厌心功能为体。即不相应行蕴所摄。三昧梵语此云等持。即三等持。谓空．无相．无愿。三等持至下当释。般若五十三。三境俱同俱缘空故。然依论引经更有五德。恐繁不述。论重释上三句中。复第二番释次上三句云。又第一成就可化众生依止善知识故。谓能引导有菩提性可化众生未发心者。令依善友离诸着故。名为方便引导众生。第二成就根熟众生。令得解脱故。谓令久修已发心者得解脱故。名方便知见波罗蜜。第三成就。力．家．自在净降伏故。谓佛内成种种功德。是故外能屈伏烦恼．蕴．死．天魔。名之为力。其禅定等皆是世尊所栖止处．名之为家。由力自在故能降伏。由家自在故净诸障。又由栖止禅定等为家故。得自在神通业等。由成无量．无碍．力等故。能净诸障。降伏外道等名如来知见广大深远。依论本重两番释经上三句已。次以经下七句释上第四标句种种言词。亦两番解。初配经。后重释。

经。深入无际(至)未曾有法。

赞曰。以七句释第四言词。此经唯有初之五句。第六句阙。第七句少。至文当悉。论云第四说成就有七种。此即初句种种成就。理事．空有．世出世间．未曾有法皆深入故。洞晓无涯故。能起彼种种言词。际涯畔也。

经。舍利弗(至)悦可众心。

赞曰。此第二句。论名语言成就。佛得五种美妙音声说诸法故。大智度论说。五种音声从佛口出。一甚深如雷。二清彻远闻闻者悦乐。三入心敬爱。四谛了易解。五听者无厌能辨有漏无漏等义。甚深如雷名种种分别诸法。谛了易解名巧说诸法。诸法之言通上分别。慈悲愍念听者无厌。名言词柔软。清彻远闻．闻者悦乐。入心敬爱名悦可众心。初三各一。后一摄二。

经。舍利弗(至)不须复说。

赞曰。此第三句。论名相成就。然论牒经无取要言之以下佛悉成就以上文。唯有止以下文。论云有法器众生心已满足故名相成就。法器有二。一真二假。真即舍利弗等。假谓增上慢者。为真法器众生。圣心已满者。心乐妙法唱止现相。令其邀请。佛今所唱止不须说何等法耶。为假法器众生。自谓圣心已满足者。心不乐法。在座未去。唱止现相令其起去。诸法解脱我已得讫。更有何法止不说耶。故名为相。如世间人共会一处。亦有乐闻．不乐闻．语时。能语言止不须说说之何益。令乐者请话。不乐者起去。今为前真者令问取一乘。故名为相。

经。所以者何(至)难解之法。

赞曰。此第四句。论名堪成就。本无征词。一切可化众生知如来成就希有功德堪能说法故。谓舍利弗等善根熟者。名可化众生。知佛成就第一希有难解功德堪说法故。

经。唯佛与佛(至)诸法实相。

赞曰。此第五句。论名无量种成就说不可尽。实相者谓如来藏法身之体。性不变故。佛智具知此实相体。穷源底故名为究尽。不但成就有为万德。无为万德佛亦究尽。故言无量种成就说不可尽。此经脱第六觉体成就。如来能知一切法。佛自证得故。亦少第七随顺众生意为说修行法成就。如来能说一切法故。此经所言所谓诸法如是相等是。此第七所说诸法佛所现见无所不见。上来初番论解经中言词七句已。论第二番复以七句解种种言词。配此七句云。第一种种法门摄取众生入于佛法故。深入无际。第二令不散乱住故。以教贯众生。令不散乱专心住境希欲闻故。遂能种种分别诸法。第三令取故。令根熟者问取一乘故。唱止不须说。第四令得解脱故。令根熟者皆得解脱故。佛成就难解之法。第五令彼修行成就得对治法故。令修行者得于真际性对治法故。能究尽诸法实相。第六能令修行进趣成就故。令修行者进趣成就。得净妙智。由此如来能知诸法。第七令得修行不退失故。令彼修行得满足者。复为他说不失利益故。佛能说一切法要。由佛自成此七种故。能令众生渐随所作。以论配上经文七句。钩琐相起如理应知。初四住权。次二住实。后一外化。何故配经方便知见念观三句作第三番释也。论云又与教化成就者。依证法故如是次第。谓方便者令根未熟可化众生令依善友。其知见者根熟众生令得解脱。其念观者解脱众生令成力．家诸功德故。此依次第证法而说教化众生。何故配经言词七句作第三番说也。论云依说法说故。如是次第如次前说。次第可知恐繁不述。是故论云又与教化成就者依证法故。又说成就者依说法故。此二种法如向前说。论云依此二种法有何次第。依之而得修行者。问证及说次第而依修行。即彼前文句再说应知者。前论再说方便．知见．念观三种。依证次第再解言词七句次第。依说次第故如是次第。说既如是。依之修学即证次第。结前义也。劝学者知。或此料简初番别解四句中。第二教化成就。第四说成就二种差别。

经。所谓诸法(至)究竟等。

赞曰。此显第七句。佛所说法依证而说。故论引经有五句。谓何等法。云何法．何似法．何相法．何体法．论有四释。第一番依舍权就实乘解。初说三乘名何等法。次于一一乘起种种事说。名云何法。次依三乘门修行清净。名何似法。次明三乘唯一相故名何相法。后究竟唯一佛乘无二乘体。故名何体法。第二番依展转训释法。何等法谓有为无为法。云何法谓因缘非因缘等。以因缘生释有为。非因缘生释无为。何似法谓常无常法等。以常释非因缘生。无常释因缘生。何相法谓生等三相法。不生等三相法。以有生等法释前无常。以不生等释常。何体法谓五蕴体非五蕴体法。五阴即生等。非阴非生等。第三番但解后三句。唯依有为解。其初二句不异于前。所以不解。论云何似法者。谓无常有为因缘法。何相法者。谓可见相等法。何体法者谓五阴能取所取。五阴是苦集体故。亦是道谛故。如论可解。第四番依说法法用说。何等法者谓以名句字身说故。云何法者依如来所说之法而说之故。何似法者能教化可教化众生故。何相法者依音声取故。谓令听者依于音声取所诠法故。何体法者假名体法相故。虽令依声取所诠法。法性离言故。所诠者假名体法非称法实。不令依文便生执着。然今经文恐人不解。翻译之家遂依第二展转训释法而释。然少不次以义正之不违圣教。若别义释。便是人情非为圣教。如是相．如是性合是第一何等法。相是有为．性是无为故。如是体者是第五何体法。谓五蕴体非五蕴体故。合而为文。如是力．如是作者合是第三何似法。力谓常法。常法有力能故。作谓无常法。有造作故。如是因．如是缘．如是果．如是报合是第二云何法因缘。果报之中有为是因缘所生法。无为非因缘所生法。建立果义名因。成办报义名缘。亲得果名因．疏得果名缘四果名果。异熟名报。如是本末是第四何相法。生等三相法是末。体是事故。不生等三相是本．体是理故。究竟等者重解理本。法性究竟也。本论牒经更有何等．云何．何似．何相．何体。佛重以此显前五义更无别理。

法华经玄赞卷第三(本)

保安三年十月廿四日移点已了以兴福寺圆如房本法隆寺觉印为令法久住为之以左然可为正云云。