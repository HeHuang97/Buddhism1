## 妙法莲华经玄赞卷第八(本)

沙门基撰

经。诸比丘(至)深入禅定。

赞曰。上说宿因令念退大以就小。下显今果令知舍权以取实。文分为三。初法．次喻．后合说故。初文有二。初明今实。后释先权所由。比丘当知下。是初文又二。初知机熟后说一乘。此初也。机熟有五。一 涅槃时到。 众生机熟。恐 佛涅槃闻即深信。二众又清净。烦恼轻微渐离染故。初说三乘出于浊世。众生垢重今久化之。渐令离垢故名清净。三信解坚固。证解．证信。二皆坚固。非可阻坏。四了达 空法。空法有二。一生空。二法空。生空为所证法空为所知。已证生空后闻 般若知法空故。五深入禅定。四禅九定能入出故此依退已还发大心。 声闻等说。要此五具足。方会二权而归一实。异则不然。

经。便集诸 菩萨(至)得灭度耳。

赞曰。此说一乘乘既说四而为了义。说一而为方便。解深密云。相．生．胜义无自性。如是我皆已显示。若不知佛此密意。失坏正道不能往故。于其中立一乘。非有情性无差别。胜鬘亦云。摄受正法善男子等。堪能荷负四种重任逾彼大地。谓无闻非法众生以人天善根而成熟之。即是此说三中小草。求声闻者授声闻乘。求缘觉者授缘觉乘。合是中草。求 大乘者授以大乘。即是大草。又云若 如来随彼意欲而方便说。唯有一乘无有余乘。故知据理说一为权说四为实。解深密云非有情性无差别故。今此经中为化退已还发大心。故说一实而二是权。待根机熟五缘具足。方说无有二乘而得灭度。唯一佛乘得灭度耳。涅槃经中说诸声闻皆得作佛。皆不作佛。 世尊并言不解我意。故能如是了知经意。亦应善顺佛菩萨心。然今此会多皆退性。故说一实而二为权。

经。比丘当知(至)则便信受。

赞曰。此释先权所由。以方便智证入众生根性．胜解。由意乐小本着 五欲。我且拔除 生死苦故。授以小法令离五欲。五欲即是缘五境贪。故先说涅槃设化城以息苦。既得涅槃已。是人若闻今说一乘引至宝所。即便信受。

经。譬如五百(至)至珍宝处。

赞曰。下喻说。中有二。初喻昔权后喻今实。尔时导师知此人众下是。初文有四。第一初将离险喻。第二所将人众下中途方退喻。第三导师多诸方便下为设化城。喻第四是时疲极之众下众倦皆息喻。前信解品喻昔权有六。今此即彼。然无初二。以初退时犹未向小未设化城。所以今略唯同后四。或此第一初将离险。即摄彼第一．第三。此中第二即摄彼第二．第四。此后二喻即摄彼后二。开合有殊义亦无别。初喻有四。一欲过恶处。二将往宝方。三商主谙途。四方行引导。此初二也。五百由旬者。正法华云。五道生死名险难恶道。旷空也疏也久也远也。绝者迥也。生死之中本无圣智者如空疏久远。绝迥无人甚可惊惧。五怖畏等名怖畏处。今又解者。正法华中出险道体非释彼数。言五百者分段生死有惑．业苦为三百。变易生死有无明．苦为二百。十烦恼．十业道。所感十品类果皆互相资故。合言五百。下言过三百由旬设化城故。若以五道数即为五。过三恶道始入见谛未见化城。云何称入故应依后释。珍宝处者大般涅槃佛果位也。喻越生死险方至佛位故。

经。有一导师(至)欲过此难。

赞曰。此中有二。商主谙途方行引导也。导师谓佛。此具五德。一聪性利根故。二慧择是非故。三明鉴真俗故四达无不知故。五善知险道通塞之相。道谓诸趣。通谓断五住。塞谓起二障。惑．业有而为塞。苦因尽而为通。方行引导文意可知。

经。所将人众(至)今欲退还。

赞曰。此第二中途方退喻。修大乘因未过六十劫。倦修菩萨行名中路疲懈。大行难修艰辛备历。名为疲极。以倦时长名为疲极。惧圣行海怯有进修复名怖畏。由怖行大名为怖畏。不能进求大菩提果。经三大劫前路犹远。退大不学还住生死名今退还。此乃义说。非实二乘昔时白佛方退住小。

经。导师多诸方便(至)化作一城。

赞曰。此下第三为设化城喻有四。一假思念。二设化城。三劝住勿怖。四说入城益。此初二也。摄大乘云。如末尼天鼓无思成自事。虽无勉励思亦有任运思。虽无实思假称思故。诸佛常六返昼夜观众生。义如思故。过三百由旬者。若言五趣为五百者。此过分段生死出 三界故。或令永出三恶趣为三百。如五下分结身见等三后时说故。实初已断。分段虽亦出于人天。变易犹为人天趣摄不名为出。若依正说。分段生死有惑．业．苦。离此三故名过三百由旬。涅槃在于无学位故。化作一城者。本论云诸禅三昧城过彼城已令入大涅槃城。故佛言施设。本无实体故言化作。彼证灭心相应禅定俱轻安乐能息粗重。佛教之得名为化作。灭理无二。对种智车。故名为一。又虽是假人各有殊。以假义同故名为一。又以机学二乘证殊故。下偈云息处故说二。以假对真真既不二。假宁不一。此喻有余涅槃。惑业断故当苦不生。实得无余。余身智在未与证名。后身智亡方名为证。如想受灭．无为据终满处说。

经。告众人言(至)亦可得去。

赞曰。此中有二劝住勿怖说入城益。若入是城下是。不须怖大而不肯修。且入此城随意所作。任力所修息真显意。密设权方入益有二。一得安稳乐而息众苦。二向佛位后渐可修。

经。是时疲极之众(至)生安隐想。

赞曰。此第四众倦皆息喻。有二。初在有学称心欢喜。言叹心欢规免险道。后成无学解脱道位前入化城。得有余灭生已度想越生死故离苦集故。变易生死实未离故。言生已度想生安隐想。得无学故证灭道故。未得大涅槃真安隐故言生安隐想。遂生四智。我生已尽．梵行已立．所作已办．不受后有。胜鬘云。 阿罗汉不成就一切无量等功德故。言得涅槃。又言四智究竟得苏息处者。是佛方便有余不了义说。故此化城是佛权设。正起生空智证生空理。后惑不生名为入城。当此之时无此二想。后入世俗定却观前位遂生此想。涅槃假灭二乘证故。言前入于化城。二车种智本来无。二子出宅车不上。车是不系出宅而索城。于路施故言前入此等妨难皆如前说。

经。尔时导师(至)为止息耳。

赞曰。下第二段喻今说实。有二。初标灭化。后正告真。灭化者引至大乘。说二乘涅槃是假择灭。故言灭化。非是实以神力灭彼化城。此中语言向者大城我所化作。指说化城即是灭故。去宝处近者即告真也。虽复无学迂回修大因行迟于顿悟。望有学回心乃极疾故言在近。

经。诸比丘(至)应去应度。

赞曰。下合说。中有二。初合昔权后若众生住于二地下方合今实。初文有三。初合初将离险。次若众生但闻下合中途方退。后佛知是心下合为说化城。不合第四众倦皆息。欲明权实二道。不欲正明苦息事故。此初也。去者向涅槃。度者越生死。

经。若众生(至)乃可得成。

赞曰。此合中途方退。若但赞佛乘。众生不能以是得度。久受勤苦故遂便退失。佛道长远倦时长故。久受勤苦怖行大故。

经。佛知是心(至)说二涅槃。

赞曰。此合为说化城。怯弱大乘下劣乐小。故于中道说二涅槃。二机所学二智所证名二涅槃。二涅槃体但是有余。非说有余无余为二。前言一城以假对真。化是一故以理对事理无异故今对根机修因证智名二涅槃。亦不相违。

经。若众生(至)分别说三。

赞曰。下合今实。有二。初法说灭化告真。后合说灭化告真。此初。分二。初说彼非真。后说二乘意汝等所作未办者。胜鬘云。阿罗汉辟支佛有余生法不尽故有生。有余梵行不成故不纯。事不究竟故当有所作。不度彼故当有所断。以不断。故去涅槃界远。所作未办即当有所作。道圣谛也。犹有法空道谛之智当所作故。举此摄余亦应所学。汝之梵行已立灭谛之智。证有余涅槃之地。近于佛慧所得非真。有余梵行不成故不纯。谓所知障未灭。无住涅槃犹未得。故当观察筹量苦集。二智亦复非真。故所得涅槃非真实也。况初说二乘。意云但是如来方便之力。

经。如彼导师(至)我化作耳。

赞曰。此合说灭化告真。

经。尔时世尊(至)更雨新好者。

赞曰。下四十九颂半分二。初三十颂半。颂前初说宿因。令念退大以就小。大通智胜如来事十九颂颂显今果令知舍权以取实化城喻事。初文复二。初二十八颂半颂昔因缘。后之二颂结诫勿怖初复分二。初二十七颂半颂会自身事。后一颂颂会弟子事。初文长行有二。初说佛灭久近后正明彼事。今唯颂后。初已颂讫。

彼事长行有四。今此亦然。初四颂明佛寿成道。第二次十三颂转正法轮。第三次九颂半子继传灯。第四后有一颂会成今佛。初中有二。初三颂法不现前。后一颂明佛成道不颂佛寿。初中复二。初一颂法不现前。后二颂华乐供养。此即二文不颂敷座。长行唯有梵天雨华。此加八部。

经。过十小劫已(至)心皆怀踊跃。

赞曰。明佛成道。

经。彼佛十六子(至)震动于一切。

赞曰。下第二段十三颂转正法轮。有二。初八颂请后五颂正转。请中有二。初三颂十六子请。无供养也。后五颂诸梵王请此初也。

经。东方诸世界(至)受请默然坐。

赞曰。下五颂梵王请。初三颂东方后二余方。此初也。文亦有四。准前可知。

经。三方及四维(至)转无上法轮。

赞曰。余方请也。

经。无量慧世尊(至)汝等应当知。

赞曰。下五颂正转。有二。初二颂许可正说。后三颂众生获益。此初也。无明至老死皆从生缘有者。此释长行无明缘行。行缘识。乃至生缘老死义。此言生者不是生支。是能生生。此言有者不是有支。是有无有。谓如行支从无明支能生缘。故方有。其识支体从前行支能生缘故有。乃至老死从前生支能生之缘故有。不是无因不平等因之所生起。皆从缘生故。即显无明从老死能生之缘故有轮转无穷。故名缘起。

经。宣畅是法时(至)不能得其边。

赞曰。众生获益也。初颂第一会。次颂第二会。后颂第三第四会。垓音古哀反数也。风俗通十千曰万。十万曰亿。十亿曰兆。十兆曰京。十京曰垓。犹大数也即前长行六百万亿那由他。那由他垓也。

经。时十六王子(至)慧眼第一净。

赞曰。下第三段子继传灯。长行有五。此中有四。初二颂出家启请。次二颂半佛许正说。次有四颂诸子传灯后。有一颂所化常益。此初也。唯无第四佛起赞叹。营卫翊。从即臣佐也。

经。佛知童子心(至)如恒河沙偈。

赞曰。第二佛许正说。

经。彼佛说经已(至)恒河沙等众。

赞曰。第三诸子传灯。有三。初一颂佛入寂定。次二颂诸子传灯。后一颂所度多少。

经。彼佛灭度后(至)常与师俱生。

赞曰。第四所化常益。

经。是十六沙弥(至)各得成正觉。

赞曰。第四大段会成今佛。上来四段二十七颂半。合是第一会自身事。

经。尔时闻法者(至)渐教以佛道。

赞曰。此第二大段。一颂会弟子事。合二十八颂半。颂昔因缘退大就小。

经。我在十六数(至)慎勿怀惊惧。

赞曰。第二大段结成今说诫勿惊怖。上合三十颂半说宿因缘。令念退大以就小大通佛事。

经。譬如险恶道(至)在险济众难。

赞曰。下第二大段有十九颂。颂显今果令知舍权以取实化城喻事。分二。初十一颂半颂喻说。后七颂半颂合说不颂法说。初文复二。初九颂颂昔说权喻。后二颂半颂今说实喻。初文有四。初三颂初将离险喻。次一颂中途方退喻。次四颂为设化城喻。后一颂众倦皆息喻。此初有三。初一颂道险多难。次一颂欲过路遥。后一颂导师济难。多毒兽者烦恼恶业果也。无水者无佛法教。无草者无佛理义。佛大导师在生死险济众人难。

经。众人皆疲倦(至)于此欲退还。

赞曰。第二中途方退喻。

经。导师作是念(至)而失大珍宝。

赞曰。下第三有四颂为设化城喻。分三。初一颂起念。次二颂化作。后一颂劝入。此初也。

经。寻时思方便(至)男女皆充满。

赞曰。第二化作也。城郭者有余涅槃。城即是郭。其中众生毕竟空为舍宅。无垢称云。思空胜义舍。觉品华庄严。总持为园苑。大法为林树。九定为渠流。八解为浴池。三解脱门为重门。重门即高楼阁。高逾外道生死表故入空舍故。真实谛法为男生空真智是。慈悲心为女抚养群生故。依无垢称经以释此义。

经。即作是化已(至)各可随所乐。

赞曰。第三劝入也。

经。诸人既入城(至)自谓已得度。

赞曰。第四众倦皆息喻。

经。导师知息已(至)当共至宝所。

赞曰。此第二段颂今说实喻。初一颂标灭化后一颂半正告真。

经。我亦复如是(至)所作皆已办。

赞曰。下第二大段有七颂半。合说中分二。初二颂半颂合昔权。后有五颂颂合今说实。此初也。初半颂初将离险。次一颂中途方退。后一颂为设化城。

经。既知到涅槃(至)为说真实法。

赞曰。下有五颂颂合今说实。有三。初一颂标今说实。次三颂劝舍权就实。后一颂结之。此初也。

经。诸佛方便力(至)乃是真实灭。

赞曰。此劝舍权以就实。初一颂半劝舍权。后一颂半劝取实。

经。诸佛之导师(至)引入于佛慧。

赞曰。此结成前。

五百弟子受记品
三门分别一。来意。二释名。三解妨。来意有四。一者上根之徒一闻法而便记。中根之辈再闻法而与记。今下根之俦三周闻法既能悟解。所以与记。故此品来。二者论云为除七种具足烦恼性众生有七种增上慢中。第五无定人于下劣心。生虚妄解起增上慢。为此说系宝珠喻。谓彼散乱心实无有定。过去虽有大乘善根而不自觉知。彼不求大乘于下劣心。生虚妄解以为第一乘。对治此故说系宝珠喻。故论又云第五人者。显示过去善根令忆念教入三昧故。此是有学及凡夫未得定心。执二乘道以为究竟。不知过去大乘善根。今令入定忆念彼时大乘善根。如醉酒卧密系宝珠。故此品来。三者十无上中第四令解无上。说系珠喻。谓说往缘令生觉解知有大乘善根妙宝。故此品来是义残也。四者论解授记有六处示现。一别记。舍利弗及四大声闻是。二同记富楼那等五百及千二百。共同一号非众所知。俱时与记。故此品来。然满慈名法明余名普明。明义同故多同名故名为同记。

释名者。受音植酉反。玉篇容纳也领也得也。五百者数。弟子者人。受记者事。从三以得名。五百弟子受纳佛记记之受名受记。依主释也。

解妨者。问十无上中七喻之中皆言系宝珠。何故不以为名以受记为目。答根熟发心即为记别。后方说喻系于宝珠。从初为名故名受记。问上根等。领并在记前。何因五百领悟在受记后。谓系宝珠。是五百弟子之领悟也。答上．中不待受记闻说而便领解。下根禀性既迟。因记方生喜意。喜意既发方申领悟。故与前二领解不同。又下根满慈已前领悟。五百下品记讫更申明本意。领悟深重非时始领先已领故。问此品之中。满慈及一千二百同皆得记。何故唯记五百为名。答有四解。一云五百在会现前得记。千二百人有不在会。不现前故。二云五百佛自与记。千二百人佛于偈中令传为记。三云五百人佛与别记。谓转次授记等别说其相貌。千二百人佛但总记不别显相。四云其五百人能生领解说系宝珠喻。千二百人无别领悟。满慈一人少故不说。故但以五百为品名以全数故。不以千二百等为品号数不全故。

经。尔时富楼那(至)神通之力。

赞曰。此品大文分三。第三周说法有四。已上佛说故下有三。初满慈心念领解。次尔时佛告下世尊发言印述。后诸比丘富楼那亦于七佛下正为授记。一人为首余亦理同。略举一隅三隅返故。初文有二。初明领解．虔恭。后明心念领解。初文复二。初明所领后明虔恭。此初也。所领有四。一领说法。近领化城宝所。远领方便品下初权后实。二领授记。近领授记品末云我诸弟子威德具足。其数五百皆当授记。于未来世咸得作佛。远领鹙子已下授记。三领宿世因缘。近领十六王子近事。远领鹙子方便品云。世世已曾从佛受化譬喻品言。我昔教汝志愿佛道。四领神通。近领前品中设化城。是神境智作证通。中语能化设之。大通佛十劫坐于道场。震动十方放光远照十方。梵王观光来集等事。远领释迦初时召集动地雨华放光远照。乃至方便品云作此思惟时。梵音慰喻我善哉释迦文等。皆是诸佛之神通也。

经。得未曾有(至)目不暂舍。

赞曰。此明虔恭。有八。一得希法。二心净。三踊跃。四从坐起。五到佛前。六礼足。七却住。八瞻仰。

经。而作是念(至)深心本愿。

赞曰。此明心念领解。初赞佛上德。后申一心领解。领解之情谓知及欲。事既非一能深且广。言不能宣。佛知我心何假具述。

经。尔时佛告(至)弥多罗尼子不。

赞曰。下第三周。第三大段世尊发言印述。有三。初问众见不。次我常称其下叹其今德。后汝等勿谓下谈其往德。此初也。见是识义非是众人眼所不见。但意不识德行如何。又见者看义。现前立住汝等看不。又虽众见未必存心。今欲说其德行问众见不。欲令众生熟视瞻睹听察德行故言见不。

经。我常称其(至)种种功德。

赞曰。下叹今德。有二。初叹人后叹德。叹德有二。初总后别。此叹人及总叹德。

经。精勤护持(至)言论之辨。

赞曰。此别叹德。有五。一助宣正法。二能于四众示教利喜。三能释佛法。四利益同行。五言辨高峻。饶多也。丰厚也益也余也。

经。汝等勿谓(至)亦最第一。

赞曰。下谈往德。有十。此中有二。一护助宣法。为护法城受持正法摄受正法。二成胜人。

经。又于诸佛(至)无有疑惑。

赞曰。此有四德。一解二空。即空观有故。二得四辨。住善慧地故。三常审宣说顺所证故离所诠故。四无疑惑。理．事二疑并已尽故。

经。具足菩萨(至)百千众生。

赞曰。此有三德。一具神通。法云地中大事业故。二修梵行。常持菩萨三聚戒故。三隐行大利。以 小乘法利益众生。

经。又化无量(至)教化众生。

赞曰。此中一德。故摄论云。化故说一乘。即佛菩萨化作声闻引接同类令发大心。亦即楞伽云经于多劫耽三昧酒。醉后从彼起方发大心。劝余声闻。我无量百返曾于声闻无余依涅槃而般涅槃。以彼非真灭我从彼起。故于今者还发大心。汝等云何今犹住小如是等义。如前一乘章。此德有二。一利他行化他令立无上菩提。二即由利他成自利行。为净佛土常作佛事。

经。诸比丘(至)亦复第一。

赞曰。下第三周。第四大段正为授记。有二。初授满慈记。后授五百记。初记又二。初记因后记果。记因有六。此初记成胜人。七佛者即过去七佛。前劫有三谓毗钵尸佛．尸弃佛．毗湿缚浮佛．贤劫有四。谓迦路迦村陀佛．迦路迦牟尼佛．迦叶波佛．释迦牟尼佛。辨贤劫等义并如弥勒上生疏说。此为总陈过去七佛。今于我者现在别陈。

经。而皆护持(至)三菩提。

赞曰。此有二记。一护助宣法。二化立菩提。

经。为净佛土(至)菩萨之道。

赞曰。此有三记。一常勤。二利生。三具菩萨道。

经。过无量(至)佛世尊。

赞曰。下果记。有六。此名号也。明解法义故名法明。

经。其佛以(至)充满其中。

赞曰。下第二土相。有二。初显后结。显中有六。此中有二。一宽狭二相状。相状有三。一宝地。二地平。陵者玉篇大阜也。又丘陵冢也。涧水名也。广深四尺即名为沟壑谷也深也坑也虚也窟室也。三台观。

经。诸天宫殿(至)无有淫欲。

赞曰。此中有一。有善无恶。有四。一天近。二相见。三无恶道女人。四无欲化生。

经。得大神通(至)而自庄严。

赞曰。此中亦一。人天之相。有七。一得通。二身光。三飞行。四志固。五精进。六智慧。七相好。

经。其国众生(至)禅悦食。

赞曰。此唯有一。谓食任持。此说二食。佛地经说二。广大法味喜．乐所持。无垢称云既餐不死法还饮解脱味。余经说四谓段触思识摄论说四。一不清净。二清净。三净不净。四示现依止住食。增壹阿含经说九食。四是世间食。五是出世间食。何等四种世间之食。谓段食．触食．思食．识食。广说其相。云何五种出世间食。一禅食．二愿食．三念食．四八解脱食．五喜食。常共专念除舍四种世间之食。求于五种出世间食。无漏之法破裂有漏非有漏食。有漏之法违害无漏非无漏食。实各名食。暂尔资持可假名食。究竟即非。此．及佛地．无垢称经唯说无漏非有漏食。余处说四唯有漏食非无漏食。阿含说九通二种食。摄论说四依人辨食非是法食。异佛地法味所生喜乐即此法喜。此依初得唯在意识。欲界缘教但言喜食。彼依后时亦通六识。通色界有故开喜乐。此合名喜适悦同故。彼但约外缘不说禅悦。禅悦即是轻安乐食。此通说内缘故兼说禅悦。此依初得唯在意识但喜名食。彼无垢称经假实有为无为二胜为食。解脱苦故名解脱食。真如理性名不死食。二永资益故偏说之。余经说四谓段等者。唯说有漏能长气力。能长喜乐能长希望。能摄诸根大种造色。并寿与暖相续不坏。又身．受．法．心此四如次长有漏身。观入念住。故但有四。阿含说九有漏。无漏二合说故。后五之中禅．喜二种即此二食能长法身。资益胜故。所以偏说。愿．念．解脱。虽亦实有资长之义彼名为食。以非殊胜通一切有。缘外．内生劣于法．禅故此等经略而不说。

经。有无量(至)及八解脱。

赞曰。此中唯一。谓三乘眷属。菩萨三德。声闻三德。

经。其佛国土(至)庄严成就。

赞曰。此结土相。

经。劫名宝明(至)遍满其国。

赞曰。此有四记。一劫。二国。三寿。四塔。

经。尔时世尊(至)化诸众生类。

赞曰。二十一颂半。分二初十二颂颂上佛印述。后九颂半颂正为记。初文又二。初七颂颂叹今德。后五颂颂叹往德不颂问众。理虽但颂今德文势似颂一切应化弟子。初文有三初二颂半标举。次三颂释成。后一颂半结略。此初也。

经。自说是声闻(至)又现邪见相。

赞曰。释成。有二。初一颂半示住声闻去佛道远。化诸众生。后一颂半示现处小实净佛土。

经。我弟子如是(至)心则怀疑惑。

赞曰。此结略也。

经。今此富楼那(至)多闻有智慧。

赞曰。下五颂颂往德。有十种。此中有三。一护法。二胜人。三多闻有智慧长行所无。

经。所说无所畏(至)而自净佛土。

赞曰。此中有七。一能说。二得通。三具无碍解。四识根。五说净法。六为大益。七净佛土。

经。未来亦供养(至)护持法宝藏。

赞曰。下九颂半颂授记中有二。常二颂半因记。后之七颂果记。此初。有六。一供佛。二宣法。三净佛土。四说法。五利生。六护法。

经。其后得成佛(至)亦无诸恶道。

赞曰。下果记。有二。初五颂半颂记。后一颂半结略。此初有四。一自体。二国名。三劫名。四土相。菩萨众甚多下皆土所摄。准前所说故。

经。富楼那比丘(至)我今但略说。

赞曰。结略也。观此文意授八地已上报佛土记。

经。尔时千二百(至)不亦快乎。

赞曰。下第二大段五百人记。有四。一心悕。二许可。三正记。四悔领。此初也。

经。佛知此等(至)三菩提记。

赞曰。二许可也。

经。于此众中(至)佛世尊。

赞曰。三正为记。有二。初现前记后颂中末。后一颂半不现前记。初文有二。初长行后偈颂。长行有二。初陈如后五百。此初也。

经。其五百(至)名曰普明。

赞曰。此记五百。有二解。一云即千二百中五百也。二云别也。前解为正。迦留陀夷此云黑光。优陀夷此云出现。周陀此云蛇。奴莎伽陀正云娑婆揭多。此云善来。余如前释。

经。尔时世尊(至)故号为普明。

赞曰。十一颂分二。初九颂半颂现前记。后一颂半颂不现前记。初九颂半颂前记。中六颂颂陈如记。后三颂半颂五百记。初中有五。此文有二。一颂时。一颂半自体。

经。其国土清净(至)法灭 天人忧。

赞曰。此中有三。一句国土。二颂．一句眷属。后一颂住寿。

经。其五百比丘(至)皆如上所说。

赞曰。此五百记。有三。三句自体。一颂．一句传记。一颂半结类。

经。迦叶汝已知(至)汝当为宣说。

赞曰。此第二段不现前记。授千二百人中不在会者。

经。尔时五百(至)悔过自责。

赞曰。第四悔领。有二。初标欢喜悔责。后申言悔责。此初也。

经。世尊(至)小智为足。

赞曰。下申言悔责。有二。长行偈颂。长行有二。初自责。后领解。此初也。初标后释。

经。世尊(至)与之而去。

赞曰。领解。有二。初喻后合。喻中有二。初领昔权后领今实。于后亲友会遇见之下是。初文有三。一领初将离险。二其人醉卧下领中途方退。三起已游行下领为设化城。不领第四众倦皆息。此初也。即十六王子等所最初相逢。有人者自喻己身。亲友家者喻前王子真善友故。友同志也亲也。礼记云僚友称其俤。执友称其仁。郑玄僚友同官执友同志。前以佛法为国。大乘为城。中道大乘为舍。今此家者即是彼舍。从生死中往佛法故。时犹凡夫。烦恼未断无明所缠。惛醉迷心当寝生死。虽遇佛法犹名醉卧。是时王子此化缘息。余处行化名官事当行。亦如泛駃舟而东迈。瞩凝沼而西流。其实不行。自行背真遂谓佛去。华严经说有十种行。一闻法行。二说法行。三不随贪嗔痴行。四欲界行。五色无色界三昧行。六义法行。七一切趣行。八一切佛刹行。九菩萨行。十成满诸佛行。随应当释。此为十方法王佛法而往他化故。言官事当行。以无价宝珠谓。大菩提心。宝珠有三。一水清。二如意。三吐金。吐金有三。一下品吐一得千倍。二中品吐一得万倍。三上品吐一得无量倍。喻于一乘能出三乘。从小至大如次配之。水清总喻佛法清烦恼故。如意喻大菩提心。随求皆满故。今取此为喻。衣谓意识系谓熏习。教之发心已。他方行化名与而去。

经。其人醉卧都不觉知。

赞曰。第二领中途方退。当时犹为烦恼惛醉。虽卧大乘亲友之舍不自觉知有菩提心珠。唯识引经惛醉缠心曾无醒觉。彼以末那相应无明名为醉体。今以第六不共无明正为醉体。在异生位起游行故。

经。起已游行(至)便以为足。

赞曰。第三领为设化城。既退大心起规胜法名为游行。遂至二乘佛法之中名为他国。非曾生长故。昔在生死名自国故。处大乘中名亲友舍。若发心已佛法内人。以佛法为自国生死为他国。故前说言久住他国五十余年。未发心前佛法外人。以生死为自国佛法为他国。即此文是亦同涅槃经所说也。或以大乘为父舍小乘为他国。求正法味名为衣食。励己精勤以规正法。名勤力求甚大艰辛。此在二乘因位舍五欲乐．放逸具故。少有所得。二乘菩提更不进求便以为足。生已度想．安隐想故。

经。于后亲友(至)乃至如是。

赞曰。下第二段领今说实。有二。初领灭化。后领说实。此初也。何故为求无漏衣食。而枉至于二乘地耶。如是艰辛得小果利。此非实耳。

经。我昔欲令(至)甚为痴也。

赞曰。下领正说实。有三。初说创遇。次责住权。后令取实此初二也。五欲乐者即五安乐。一自性乐．二因乐．三受断乐．四苦对治乐．五无恼害乐。或佛果五法清净法界．及四智品。或是大乘无漏 五蕴。谓戒身等。我昔为令汝得此乐故系无价珠菩提妙因。熏汝之心识衣里现在。责住权云而汝不知。虚自忧劳以求自利。法执不灭不求五乐。甚为痴也。

经。汝今可以(至)无所乏短。

赞曰。此令取实。贸音莫候反换易也交易物为贸字。从贝从卯。卯音酉。有作贸玉篇歌雅反人姓也。非此义今从莫侯反不知贸字所出以。贸易者用初心小宝珠亲近诸佛。闻熏正法更增善根。易取大乘上位福智。大如意珠贵珍宝也。一得已后常可如意无所乏短。众德满故。

经。佛亦如是(至)一切智心。

赞曰。下合。中有二。初合领昔权。后今者世尊下合领今实初文亦三此合初将离险。

经。而寻废忘不知不觉。

赞曰。二合领中途方退。

经。既得阿罗汉道(至)犹在不失。

赞曰。三合领为设化城。修行规觅圣法财宝之时。虚费功力名资生艰难。艰土难治也。释名艰根也。如物根耳。难惮也人所忌惮。得阿罗汉谓得道满少谓为足。昔因本愿今者犹在。今时熟故。

经。今者世导(至)实得灭度。

赞曰。下合领今说实。有二。初合领灭化。后合领说实。此初也。示二涅槃为佛之因。故言令汝种佛善根。示涅槃相。

经。世尊(至)得未曾有。

赞曰。此合领今说实。喜得未曾有。

经。尔时阿若憍陈如等(至)便自以为足。

赞曰。十二颂半分二。初二颂半颂悔责。后十颂领解。此初也。初一颂标礼。后一颂半自责。

经。譬如贫穷人(至)时卧不觉知。

赞曰。下颂领解。为二。初六颂颂喻领。后四颂颂合领。初复为二。初四颂颂领昔权喻。后二颂颂领今说实喻。领权为三。此文有二。初七句领初教发心喻。次一句领中途方退喻。从生死中至大乘舍故名为往。法财无量故名大富。以教法为膳。菩提心为珠。虽遇大乘犹无明醉故卧不觉。

经。是人既已起(至)有无价宝珠。

赞曰。三领为设化城喻。退大已后从生死起。往二乘国。

经。与珠之亲友(至)五欲而自恣。

赞曰。领今说实喻。初颂示往因灭化显真。后颂明生欢喜。虽现未富当富诸财。未得五欲如得无异。如见树居白鹭表水非无故。

经。我等亦如是(至)自足不求余。

赞曰。下四颂合领。有二。初二颂颂合领昔权。后二颂颂合领今说实。此初也。初一颂颂合领初将离险。次半颂颂合领中途方退。后半颂颂合领为设化城。

经。今佛觉悟我(至)身心遍欢喜。

赞曰。二颂合领今说实。为二。初一颂颂合领灭化显真。后一颂颂以生欢喜。

授学无学人记品
三门分别。一来意。二释名。三解妨。

来意有二。一者下根之徒略有二类。名高之辈前品与记。名非高辈此品与记。故此品来。二者佛与记中。上与同记此与后记。故此品来。

释名者。趣求进习名学。进习止满名无学。今佛与彼记。名授学无学人记品。

解妨者。问何故为中根。记合为一品。为下根记分二品耶。答高名之记一异二同。满慈．陈如二类别故。非高名辈一同二异。二千．阿难等两类别故。由此两类分成二品。中性不然。高名之中满慈为化。下名之辈阿难为化故也。

经。尔时阿难(至)不亦快乎。

赞曰。此品有二。初众自希望。后佛为记别。初文有二。初二人希请。后二千希请。初中复二。一心念。二申言。此初也。

经。即从座起(至)我等所归。

赞曰。下申言。有三。初陈已有分以归佛。次述二人合记所由。后正申请。此初也。

经。又我等(至)是佛之子。

赞曰。此述二人合记所由。

经。若佛见授(至)众望亦足。

赞曰。正申请记。

经。尔时学无学(至)住立一面。

赞曰。此二千希请。袒音徒旱反。裼也。肉袒脱膊也。

经。尔时佛告(至)世尊。

赞曰。下第二段佛为记别。有三。初记阿难次记罗睺。后记二千。初记有四。一佛记．二众疑．三佛知告之．四阿难证说佛记。初长行有八。一佛名．二因行．三利益．四国名．五土相．六劫名．七住寿．八赞叹。此初也。由持法藏。智如海深而叵测名如山高而难仰名山海慧。所得神通纵任专擅名自在。无所障碍故名通王。

经。当供养(至)三菩提。

赞曰。此记因行。

经。教化二十(至)妙音遍满。

赞曰。此有四记。一利益．二国名．三土相．四劫名。

经。其佛寿命(至)复倍正法。

赞曰。此记住寿。

经。阿难(至)称其功德。

赞曰。此记赞叹。

经。尔时世尊(至)然后成正觉。

赞曰。此一颂因记。后四颂果记。

经。号曰山海慧(至)种佛道因缘。

赞曰。果记有六。初半颂名。次一句土相。一句国名。半颂利益。半颂赞叹。二颂住寿。利益众生修佛因行。

经。尔时会中(至)得如是决。

赞曰。第二众疑。

经。尔时世尊(至)三菩提心。

赞曰。下第三佛知告之。有三。初说始因。次陈后行。后结得记。此初也。俱舍论说。释迦初逢释迦发心。如彼颂曰　于三无数劫　逆次逢胜观　燃灯．宝髻佛　初释迦牟尼　今说中途随一所逢之佛。非最初也。

经。阿难常乐(至)故获斯记。

赞曰。此陈后行及结得记。故华严云。譬如贫穷人昼夜数他宝自为半钱分。多闻亦如是等。故不唯多闻便能超越。要行助故。即彼经云。若欲求除灭无量诸过恶。应当一切时发勇猛大精进。亦不唯彼行即得菩提。要假多闻为导引故复如经云。多闻能引乐。多闻摄众善。多闻舍无义。多闻得涅槃。故知此文据一相论。四意趣中众生意乐意趣。于一善根或赞或毁化不定故。然诸佛因行。初地已往德力皆齐。成佛之相亦复如是。但以本愿有异宜见不同。故有差别。故此结言本愿如是。

经。阿难(至)亦识本愿。

赞曰。第四阿难证说。有二。初经家叙证。后彼自陈说。此初也。

经。尔时阿难(至)护持诸佛法。

赞曰。彼自陈说显自位高。示化为侍故言方便。

经。尔时佛告(至)犹如今也。

赞曰。下第二罗睺罗记长行有四。一名．二因．三例前．四继嗣。此初二记。

经。是蹈七宝华(至)三菩提。

赞曰。此后二记。蹈音徒倒反。玉篇践也履行也。释名云。蹈道也以足践之如道。

经。尔时世尊(至)一心求佛道。

赞曰。四颂为四。一常为我子。二为诸佛子。三陈密行。四说胜因。此初二也佛有三子此大云长。

经。罗睺罗密行(至)以来无上道。

赞曰。此后二也。尊者留身瞻部不入涅槃。即今西方时有见者。

经。尔时世尊(至)二千人不。

赞曰。第三为二千记。有四。一佛见问．二阿难答．三正记别．四二千喜领。此初也。柔软者调顺根熟。寂然者心澄妙理。清净者非惑所恼。一心者更不异思。

经。唯然已见。

赞曰。此阿难答。

经。阿难(至)护持法藏。

赞曰。下记。长行有二。一记因二记果。此初也。

经。末后同时(至)皆悉同等。

赞曰。下果记。有二。一名同二余同。

经。尔时世尊(至)后当成正觉。

赞曰。五颂为五。此有二。一颂标一颂因。

经。各于十方国(至)渐入于涅槃。

赞曰。此有三。一颂标名同。一颂名．土等同。一颂神用．名同。长行所无。

经。尔时学无学(至)如甘露见灌。

赞曰。第四二千喜领。

法华经玄赞第八(本)

保安三年十二月十六日以兴福寺圆如房本法隆寺 僧觉印移点已了为令法久住往生极乐也。

本者皆点本也以朱付朱此者书本自体也为相违也。