## 妙法莲华经玄赞卷第十(末)

大慈恩寺沙门基撰

### 妙音菩萨品

三门分别。一来意。二释名。三解妨。

来意者。论云教化众生行苦行力者。妙音品示现。妙音现居东土密在此方。本传法华教行苦行。今放光召集以示众人。劝发胜心弘通经法。故此品来。

释名者。音谓音声。妙谓殊妙。昔住因中好设乐以供佛。今居果位善说法以利生。双彰业．德以标其名故称妙音菩萨。此品明彼事故名妙音菩萨品。

解妨者。何故须召妙音以为此品。答药王此方苦行自劝众生。未有他土上人他方劝说。故召妙音远方行法。劝他苦行故须召之。

经。尔时释迦(至)白豪相光。

赞曰。品文分四。一神光往召。二妙音来至。三事讫还国。四时众得道。初文有二初放光后所至。此初也。放肉髻之光彰召大人之相。放眉间之光表为此经故命。

经。遍照东方(至)遍照其国。

赞曰。此所至有三。一方处。二佛国。三结照。佛国有三。一国名。二佛号。三化利。

经。尔时一切(至)甚深智慧。

赞曰。下品第二大段妙音来至。有三。一彼来。二于是妙音不起于座下至此。三尔时华德菩萨白佛下化行。初文复四。一叙德。二请来。三佛诫。四承敕。叙德复四。一胜因早植。二善友夙逢。三般若先圆。四等持已满。此即初三。

经。得妙幢相(至)诸大三昧。

赞曰。四等持已满。有二。初列十六等持。后结无量。一妙幢相者如幢高显众德庄严。二法华者达一乘理。三净德者断障染得胜德。四宿王戏者宿谓星像。王谓自在。戏谓游乐。谓得自在能现众像。犹如星宿常入游戏以利众生。五无缘者谓灭尽定或无所缘定。离攀缘故。六智印者谓真如空理为智印故。或以智为印刊定是非真妄等故。七解众生语言者发词无碍解定八。集一切功德者谓集福王定。九清净者能生七净九净四净等故。四净者所依净．所缘净．心净．智净。十神通游戏者能起大神通故。十一慧炬者照明真俗诸境界故。十二庄严王者能具内．外二庄严故。十三净光明者放神光故。十四净藏者含众德故。十五不共三昧者不共二乘得故。十六日旋者如日明朗巡照四生故。此皆第十地菩萨之所游履。多第四定。以殊胜故。

经。释迦牟尼佛(至)药上菩萨。

赞曰。二请来也。

经。尔时净华(至)生下劣想。

赞曰。三佛诫有四。一总诫。二叙他劣。三彰自胜。四结诫。此中但论自胜．他劣以为诫之。如思益经中。思惟梵天菩萨欲来娑婆世界。日月光佛告思益言。汝应以十法游于彼土。一于毁于誉心无增减。二闻善闻恶心无分别。三于愚于智等以悲心。四于上下众生意常平等。五于供养．轻毁心无有二。六于他阙．失不见其过。七见种种乘皆是一乘。八闻三恶道亦勿惊惧。九于诸菩萨生世尊想。十佛出五浊生希有想。无垢称经香台佛诫大势类同。

经。妙音菩萨(至)智慧庄严。

赞曰。四承敕。有三。如来之力总也。后二别也。

经。于是妙音(至)以为其台。

赞曰。下第二至此。文有十一。此初豫来华现。

经。尔时文殊(至)以为其台。

赞曰。第二文殊问由。

经。尔时释迦(至)听法华经。

赞曰。第三佛说所以。

经。文殊师利(至)令我得见。

赞曰。第四文殊问行。有三。一问福慧。二问入何定。三依定方能见。请通力加被来令我得见。示相不知。实久已识。

经。尔时释迦(至)而现其相。

赞曰。第五释迦垂答。

经。尔时多宝佛(至)欲见汝身。

赞曰。第六多宝召命。

经。于时妙音(至)不鼓自鸣。

赞曰。下第七妙音至此。有四。一来数。二所经。三身相。四至此。即初二文。

经。是菩萨目(至)坚固之身。

赞曰。第三身相有八德。一目净。无垢称经云。目净修广妙端严。皎如青绀莲华叶。二面圆皎。三身色。四庄严。五威德。六光明。七相具。八坚固。

经。入七宝(至)耆阇崛山。

赞曰。第四至此。

经。到已下华(至)堪忍久住不。

赞曰。第八下台礼问。有二。初礼献后请问。请问有四。一问佛身有五句。二问众生有七句。三问魔随化有一句。四问多宝有二句一。问来。二起居。

经。世尊我今(至)示我令见。

赞曰。第九请见多宝。多宝．释迦虽同塔坐。神力映蔽令其不见。故请见之。

经。尔时释迦(至)故来至此。

赞曰。第十释迦为请。十一多宝赞扬。

经。尔时华德(至)有是神力。

赞曰。下大段第三明化行。有五。初华德问因。二如来具告。三赞问修定。四佛后答之。五时众获益。此初也。

经。佛告华德(至)有是神力。

赞曰。下第二如来具告。有五。一示往因。二会今果。三久遇诸佛。四广行利行。五结答所由。此初。有三。一佛。二行。三结。

经。华德于汝(至)摩诃萨是。

赞曰。二会今果。

经。华德是妙音(至)那由他佛。

赞曰。三久遇诸佛。

经。华德汝但(至)无所损减。

赞曰。下第四广行利行。有二。初在此方后在十方。此初。有四。一标现身说法。二别显现身说法。三结成化者。四智慧无损。别显现身说法中有二。一随宜现十八类身说法。二为拔苦难现身说法。

经。是菩萨以若干(至)示现灭度。

赞曰。此在十方现身说法。有三。初标例在十方利益。二随根所宜现身说法。三结成身说。

经。华德妙音(至)其事如是。

赞曰。第五结答所由。

经。尔时华德(至)无量众生。

赞曰。第三赞问修定。第四佛复答之。

经。说是妙音(至)及陀罗尼。

赞曰。明化行中第五时众获益。由闻化行曲获胜利。

经。尔时妙音(至)色身三昧。

赞曰。品第三段事讫还国。有三。一标还国。二所经相。三至已白益。

经。说是妙音(至)法华三昧。

赞曰。品第四段时众得道。都闻一品遂获胜益。

### 观世音普门品

三门分别。一来意。二释名。三解妨。

来意者。论云救众生诸难力者。谓观世音。陀罗尼品示现。观音救未发心众生难。令离众苦发心持经。陀罗尼救已发心持经者难。令离苦持经。又观音以天眼．天耳．他心三通护持经者难。陀罗尼二圣二天十神。以明咒护持经者难。又观音念人救难。陀罗尼诵法救难。持经之力已离众难。若不加以易救之方恐难修持经之业。故以易功助成难业。以劝持经故此品来。

释名者。观音古宽反。又古段反。今从初。观者察义。俯救悲慧。世者可破坏义。体即生死有情世间。音谓音声有情语业。世间有情起音声以归念。菩萨以大悲慧。俯观随救名观世音。正义应云观自在。诸三业归依必六通垂化。无暇危苦飞轮摧拔。作不请友为应病医。摄利难思名观自在。菩萨如前。普者平等遍满义。门者入出之由处。诸三业归依必六通垂救平等。示此出苦入乐所由处所故名普门。神通．记说．教诫三轮为离苦之处所。作入寂之因由。是普门体。然有苦者多发声以归念。大悲者必应念以临拯。故名观音。此品广明故名观世音普门品。

解妨者。问菩萨大悲观苦即救。何故待念后方垂愍。答生无心而佛救。大圣之所不通。自发意而悕缘。群圣之所同范。先因自业后方藉缘。自既不修缘何所作。故待归念方始救之。设虽自修未解方便。要假良友示苦方灭。问一切菩萨皆有此能。何故观音独包彼号。答本愿不同利事别故。绍继无量寿佛当作宝光功德山王佛。故偏举之。

经。尔时无尽意(至)名观世音。

赞曰。品文分四。一问答名因。二问答化行。三持地赞叹。四结成时益。初二文有颂。初文有三。一问名因。二答字义。三挍量持名功德胜劣。此初也。无尽意者阿差末经说。行六度四摄等种种行誓度众生。众生界尽菩萨之意乃尽。众生未尽菩萨之意无尽。故名无尽意。十地经中以十尽句成诸大愿。一一切众生界尽。二世界尽。三虚空尽。四法界尽。五涅槃界尽。六佛出世界尽。七如来智界尽。八心所缘界尽。九佛境界智入界尽。十世界转法轮智转界尽。且如众生界尽我愿乃尽。如是众生界不尽。我愿亦不尽。乃至。第九佛智证入一切境界都尽。第十转法轮智转诸法尽。我愿亦不尽。无垢称经云。虽得佛道转于法轮。而不舍于菩萨之道是名菩萨行。故此菩萨名无尽意。虽诸菩萨愿行皆同。诸号有殊愿各别故。欲明此经能令行愿皆亦无尽。问名者欲令凭念以息苦。问行者欲令修行以希乐。

经。佛告无尽意(至)皆得解脱。

赞曰。下答字义。有三。初语业归依。以天耳通寻声拔济。次若有众生多于淫欲下。意业归依。以他心通观心拔济。后若有女人设欲求男下。身业归依。天眼通观色拔济。初文有三。初总标有苦称名即脱。次别显有厄称名皆脱。后结告威神巍巍若是。此初。即是三途八难一切苦难。只如法琳归命免七日之刑。济[悾-工+隹]归依脱三刀之害。瑜伽第九说业有二。一定异熟业。谓故思业若作若增长业。二不定异熟业。谓故思已作而不增长业。八十九说诸作不增长业。若无追悔不修对治。尚可受果名增长业。若追悔等名不增长业。或先增长业由追悔等名不增长业。如未生怨未追悔前名增长业。追悔已后名不增长业。第六十说依未解脱者建立定受业故。言解脱者谓世道伏断。乃至得圣成无学等。即同涅槃经未入佛法名决定业。若入佛法名不定业。对法第七说有五故思造一他所教敕。二他所劝请。三无所了知。四根本执着谓三毒蔽心猛利执着所起诸业。五颠倒分别谓胜无罪所行恶业。于此五中后之二种若作若增长。非不受异熟以思重故。前三虽作而不增长。不必受异熟以思轻故。此言作者谓起作诸业令其现行。增长者谓令习气展转增长。由此但说故思业唯有五。瑜伽第九说除十种余名故思。一梦。二无知。三无故思。四不利不数。五狂乱。六失念。七非乐欲。八自性无记。九悔所损。十对治所损。除此十外余皆增长。即瑜伽第九说增长业有六者是。其十不增。及六增长不越对法三不增．二增。离合依位分多少故。对法又说决定有三。一作业决定。由宿业力感决定身。于此生中必造此业。朝限决定终不违越。佛等神力亦不能救。二受异熟定即顺定受业。果定当受时未定故。不尔佛出应无造恶恶趣众生。三分位定。谓顺三时分位定业。若业道摄者名顺定业。加行。后起通定不定。又未悔未对治等名决定业。已悔已对治等名不定业。瑜伽第十说三业。顺现．顺生．顺后受业第六十说四业。一异熟定。二时分定。三二俱定。四二俱不定。唯识亦说四谓三时．及不定。显扬第九说五种谓顺三时。及受报定．作业决定。皆如瑜伽第九略纂说。恐繁且止。

故念观音良缘滋润。自心悔愧苦恼皆脱。亦有释言。其不增长及不定业可得转灭。其三时决定业．及报定时不定者。但能令轻非全令灭尽。金刚般若云。先世罪业应堕恶道。由持经故为人轻贱。先世罪业即为消灭。当得菩提。不云全灭。又贤愚经鸯掘摩罗虽得阿罗汉。为现业有果故为火所烧又说迦毗罗城除一童子。自余男女尽是初果圣人。不应为彼琉璃所杀。其决定造业佛尚不排。况受果耶。在解脱人名不定者依不定业说。此亦不然。若得阿罗汉一切不善尽。何业受果耶。在初二果不善未尽。不障彼果何妨亦受。般若经中不说灭尽举心微者。至诚恳切受持彼经一切不受。若不尔者。五无间罪皆决定业。未生怨王如何悔已一切不受。十地论云。一感报定二作业定。诸佛威神所不能转者。说自不发悔愧之心不入圣道者业果决定。非悔愧已可名定业。法句经言。非空非海中非入岩穴间。无有地方所脱之不受难。亦据不逢佛菩萨等起悔愧心而入道者。决定业报。由此业报差别经说。若业增上心作无惭无愧。作已更作无心改悔。是业决定。若业非增上心作。虽作恶业常怀惭愧。是业不定。但知诸业非悔非道之所损伏可有受果被损。便无受果之义。然经说指鬘．及阿罗汉犹受业果者。时犹住凡或初二果。今身必定得阿罗汉从当为名。非受果时名阿罗汉。又遇良缘要自发心。悔愧入圣道罪业方排。虽遇良缘无心悔愧亦不入圣。乃至诸佛亦不能转。迦毗罗城释种被杀。虽得初果别报业在初果不排。又非听闻大乘悔愧恳切深心。故受先业。脱闻大乘励恳深悔亦不被杀。得阿罗汉一切不受。设有被杀非业果故。不尔指鬘杀人满千唯少于一云何得圣。又无悔愧．及伏．断灭诸罪业者。有情便无得受圣期。由此故知初说为善。应同涅槃．瑜伽为正。

经。若有持是(至)名观世音。

赞曰。下第二别显有厄称名皆脱。有七段分二。初三火．水．风三灾。后四杂灾。此初也。火大小俱伤。念名一切不烧。水深方可损故得于浅处。轻风不损重者方伤。黑风必损于人。所以偏说逢遇设风非黑何妨亦损。风中有四。一求宝遇风。二善人教念。三免灾难。四结名因。船舟也。舫音有二府妄反补浪反。玉篇亦舟也。并两舟为舫。

经。若复有人(至)即得解脱。

赞曰。此四杂灾。一刑罚不伤。二非人不害。三捡系解脱。四怨贼不损。在手曰杻在脚曰械。即桎梏也。木在项名枷铁在项．腰名锁。捡者摄录。挍也察也。系者牢闭。拘也缚也。智度论云如风不入实如水不上行。虚空不受害。无业亦如是。如何无罪横被囚殃。此据现在不作名为无罪。非先不作。火宅颂言谤经之人若他返逆．抄劫窃盗。如是等罪横罗其殃。由先谤经故知有罪。怨贼不损中有四。一经难处。二劝念名。三依命。四解脱。首楞严经佛告坚意有一药树名曰灭除。大军斗时有无量人为毒箭中。是时良医持药王树用涂鼓面。于众人中击之出声。无量毒箭一时自拔。诸佛菩萨住首楞严三昧力故。有人称名忆念之者。无量罪垢自然除灭。如一醍醐能愈众患。

经。无尽意(至)巍巍如是。

赞曰。结告威神。巍巍大貌。

经。若有众生(至)常应心念。

赞曰。此意业归依。以他心通观心拔济。有二。初观三意。后结威神。且举三毒非唯尔所。一切烦恼念皆灭故。

经。若有女人(至)菩萨名号。

赞曰。此身业归依。以天眼通观色拔济。拔济有二。初观二身业。后结福劝持。非唯尔业且逐情举。

经。无尽意(至)福德之利。

赞曰。第三挍量持名功德胜劣。有四。一问。二答。三成。四结。本论挍量六十二恒河沙佛。此经复云六十二恒河沙菩萨。此有二解。一云经是论错。菩萨．菩萨而为比挍。何得以佛比量菩萨。只如十轮经中但以地藏比量弥勒．文殊．观音亦不比量诸佛。若不尔者应佛功德少于菩萨。二云依论亦无爽。观音久已成佛不舍菩萨行故示为菩萨。何得不比如来。只如观音成佛功德国土胜无量寿。一切佛身岂胜劣耶。故知但是劝信之语。虽经比挍菩萨。论解设比诸佛亦无过咎。二俱无失。论解成中有二释。一信力。二毕竟知。信力有二。一求我身如观音毕竟信故。谓求我六十二亿恒河沙佛身与观音。信心无异。所求圣数多少虽殊功德无别。因心等故。二者生恭敬心。如彼功德我亦毕竟得故。谓如彼观音身久已成佛故智慧功德。我六十二亿恒河沙佛亦毕竟得此诸佛功德。信佛菩萨功德不异故。此二是信力。初不观境多少胜劣但信心等。后观境多少虽殊。功德无别。恭敬信心亦无有二。故福无别。第二毕竟知者决定知法界故。此由观音已得毕竟知法界故与佛无异。能证法界平等无二。故成福等。法界即法性。入初地菩萨能证一切佛菩萨等平等身故。平等身者谓真如法身。况十地满是故受持观世音名。与六十二亿恒河沙佛功德无别。不尔菩萨岂胜佛耶。且将尔许赞劝发心十轮经第一卷说。假使于弥勒．妙吉祥．观自在．普贤之类而为上首。殑伽沙等诸大菩萨。于百劫中至心归依称名。念诵礼拜供养求诸所愿。不如有人于一念顷至心归依。称名念诵。礼拜供养地藏菩萨。求诸所愿速得满足。又复如是末代众生于诸有缘所宜闻故。所以偏赞。不尔菩萨亦应胜佛。等位菩萨应有胜劣。

经。无尽意(至)其事云何。

赞曰。下第二大段问答化行。有四。一问。二答。三奉献。四结告。此初也。游者自利即是神通。为说法者教化他利。方便之力者谓上二种是。智慧巧用应物心以济拔。

经。佛告(至)而为说法。

赞曰。下第二答。有三。初身化说法。次结前劝示。后能济急难。此初也。合十九种分为八类应圣身有三。应天身有六。应君臣有五心平性直语实行敦。齿迈财盈。名为长者。守道自恬寡欲蕴德。名为居士处位莅人名曰宰官。应四众有一。应妇女有一。应童男女有一。应八部有一。应执金刚神有一。手执金刚观音异像。

经。无尽意(至)施无畏者。

赞曰。此中有二。一结前劝示。二能济急难。檀度有三。一财。二无畏。三说法。说法法施也。济难无畏施也。令得珍宝等财施也。

经。无尽意(至)多宝佛塔。

赞曰。第三奉献。有七。一白佛。二奉献。三观音不受。四申白请受。五佛敕令受。六观音受之。七转施供养。福田难遇故施顺道理故真正行故求菩提故名为法施不受有三。一少欲。二法尔。三转施。恐乖彼心所以不受。大庄严论偈曰　若能展手施　此手名严胜　受者能缩手　严胜复过彼　若言我施与　是语价难量　受者言我足　难量更过彼　天请问经佛亦说言。施者名得利。受者名失利。是故菩萨不为受之。愍四众故为受之者。一令随喜。二令学行拔苦恼故。名为愍之。

经。无尽意(至)娑婆世界。

赞曰。第四结告也。

经。尔时(至)名为观世音。

赞曰。下重颂前名．行二义。分二。初一颂问。后二十五颂答。此初也。但问名因兼答化行。

经。具足妙相尊(至)能灭诸有苦。

赞曰。下佛告。中分四。初三颂总标许说。次十二颂正答名因。次三颂答化行。后七颂叹德劝归。此初分三。初一颂叙答总标应诸方所名．行双说。次一颂谈往因．行发愿逢缘长劫修行不思议行也。后一颂许陈名．行。耳目曾经心。念无谬定能灭苦。

经。假使兴害意(至)应时得消散。

赞曰。此十二颂正答名因。分九。一除火难。一除水难。二除山难。二除刀难。一除拘挚难。一除诅詈难。咒嘱也。以善恶之辞相嘱曰咒。诅阻也。使人行事阻限于言有作咀咀嚼也。非此义。如巧医师初动其病后令痊愈。故初着本人后令发胜意。一除非人难。二除恶兽难一除天灾难。云雷鼓雷鼓西域呼为云声。掣电此方解云阴阳激耀。释名云掣引也。电殄也。谓乍见即殄灭。关中名覢电。吴人谓[石*(韱-(人*人)+十)]磾。上息念反。下大念反。雹者郑玄注礼记阳为雨阴气胁之凝而为雹。

经。众生被困厄(至)以渐悉令灭。

赞曰。此答化行。一颂总标除苦。一颂能现诸身。一颂别示除苦。

经。真观清净观(至)是故应顶礼。

赞曰。此后七颂叹德劝归。分六一。标五观劝愿常瞻。有本作当非也。现常愿之非当始愿。一明大智能灭灾难。一明法施能除烦恼。大悲制戒如似雷震言警劝也。方言戒备也。古文作诫。慈意普覆如妙大云。有本作慈音者此写错也。梵云梅呾利末那故。一无畏施能除怖畏。一明财施能除贫苦犹如海潮。必定应时能灭诸苦。因经起念此有五音。妙音与乐。观音拔苦。梵音深净。潮音应时。胜音出世。后二劝念(礼能灭苦厄也)。

经。尔时持地(至)功德不少。

赞曰。品第三段持地赞叹。宝云经菩萨有十法名为持地三昧。一如地广大无量无边。菩萨亦尔。功德．智慧．庄严．愿行．无量无边。二如地众生依止各随所欲称意拯给周济无碍。菩萨亦尔。六度众具皆悉与之心无限碍。三如地无好恶加报不忻无恨菩萨亦尔。育养众生如不望报。四如地天注云雨普皆容受无不堪持。菩萨亦尔。一切诸佛兴大悲云普澍法雨。如其所说悉能容持。五如地一切草木丛林．及与众生行住坐卧．皆悉依之。菩萨亦尔。一切众生修行善趣．二乘学法．涅槃．皆因菩萨而有。六如地一切种子依生。菩萨亦尔。一切善业天人种子。皆依菩萨而得生长。七如地能出一切众宝。菩萨亦尔。功德善宝一切乐具皆出菩萨。八如地出众妙药能疗众病。菩萨亦尔。能出一切法药能除一切诸烦恼病。九如地风不能动。绳蚋蜂蝎不能亏损菩萨亦尔。一切内外诸缘逼恼不能扰动。十如地师子哮吼龙象雷电不能惊怖。菩萨亦尔。一切外道九十五种所不能动具此十事菩萨名为持地三昧得持地三昧故名为持地。或修持十地名为持地。言自在者。摄论华严皆说十种。华严云。一寿自在无边劫住故。二心自在出无数定入深智故。三庄严自在能严一切刹土故摄论名众具自在。四业自在随时受报故。五生自在于一切刹示现生故。六解脱自在见一切界诸佛满故摄论名胜解自在。七欲自在随时刹土成菩提故。八神力自在示现一切神变故。九法自在示现无量无边法门故。十智自在于念念中示现觉悟如来 十力无所畏故。然与摄论解释小殊。行六度得广如摄论。今此即神力自在。普示诸门故。

经。佛说是(至)三菩提心。

赞曰。第四段结成时益。

### 陀罗尼品

三门分别。一来意。二释名。三解妨。

来意者。论云为护众生诸难。如前已释。

释名者。梵云陀罗尼此云总持。念．慧为体以少略密无义文字神力加持威灵莫匹。摧邪殄恶树正扬善故名陀罗尼。此品明之故名陀罗尼品。

解妨者。问总持有四为得法．义．辨才．词无碍解如次。说四。此说何者。答上来长行法．义持。今此咒持。为护前二所以明之。无得无生忍总持也。

经。尔时药王(至)功德甚多。

赞曰。品文分三。初明持经之福。次明神咒之方。后明时众获益。此初。有二。初问后答。答中有三。一返问。二直答。三佛说。

经。尔时药王(至)多所饶益。

赞曰。下明神咒之方。有五。合为三类。初二圣。次二天后。十神。此初圣有四。一标。二说。三结胜。四佛赞。

经。尔时勇施(至)是诸佛已。

赞曰。第二圣有四。初标。二功能。三正说。四结胜。

经。尔时毗沙门(至)无诸衰患。

赞曰。下二天。中初文有三。初标。次说。后结胜。毗沙门者此云多闻。四天王中北方之天也。常赞佛法。

经。尔时持国(至)是诸佛已。

赞曰。第二天王。有三。初标。次说。后结胜。此即东面天王。

经。尔时有罗刹女(至)如是法师。

赞曰。此十神。有七。一标名。二请说。三正说四劝勿恼法师。五更说偈喻罪。六请身护。七佛赞扬。有三初总赞。次别赞。后劝赞。

经。说是陀罗尼(至)无生法忍。

赞曰。品第三段时众获益。

### 妙庄严王本事品

三门分别。一来意。二释名。三解妨。

来意有二。一者论云功德胜力者。妙庄严王品示现。此明净藏．净眼持法华经。因圆道着功德胜力。回邪见之父王得当来之佛记皆由法华功德之力。说彼本缘利益时会故此品来。二者前妙音品明华德菩萨请问妙音所得三昧。因此自得法华三昧。今妙庄严王即是华德。未得三昧已前为妙庄严本着邪见。今明二子劝说父王为善知识不简怨亲。以示众人令弘此经。故此品来。

释名者。在俗皇贵妙珍绮以饰容回邪入正胜法宝而莹体。故名妙庄严王。宿世因缘故名本事。

解妨者。问此品正明净藏。净眼为善知识。何故不以为品名耶。答由功德胜回邪入正妙庄严王身。非二子故。虽为善友父藉功德身入正故。又前华德即妙庄严。欲会彼身故以为品。又净藏．净眼即药王．药上。前已明药王。恐题名滥故不说之。

经。尔时佛告(至)劫名喜见。

赞曰。品文分四。一叙本缘。二会今古。三劝人归礼。四结成众益。初文复四。一叙时。二标佛。三明菩萨父子。四广显由绪。此初二也。

经。彼佛法中(至)二名净眼。

赞曰。三明菩萨父子。

经。是二子(至)亦悉通达。

赞曰。下第四广明由绪分四。一赞二子之德。二明时佛说法。三时净藏净眼下二子化父。四其王即时以国付弟下出家获益。此初。分三。初标成福智。次别列四德。后列七定。四德者。一六度。二方便善巧有十二。悲心顾恋．了知诸行。欣佛妙智。常处生死 轮回不染．炽然精进．此六为内。令以少善感无量果。令以小力摄大善根。憎圣教者除其恚恼。处中住者令其趣入。已趣入者令其成熟。已成熟者令得解脱。此六为外。三四无量。四三十七道品诸三昧中净者断障证真故。日星宿者如日大破如星种种破诸暗。故净光者放大光故。净色者现诸妙色故。净照明者照佛法故。长庄严者证得功德无萎歇故。大威德者起神通故。

经。尔时彼佛(至)是法华经。

赞曰。第二明时佛说法。

经。时净藏净眼(至)宜应听受。

赞曰。第三二子化父有五。一启母请诣佛。二母令子化父。三禀教行化。四彼时妙庄严王后宫 八万四千人下信心归佛。五尔时彼佛为王说法下佛应导利。此初有二。初标后释。爪音侧挍反。正应作爪又作抓者玉篇掏也刮也爪之搔物曰抓。虽声同非指爪。

经。母告子言(至)与共俱去。

赞曰。二母令子化父。

经。净藏净眼(至)此邪见家。

赞曰。第三禀教行化。有九。一二子恨生。二母令念父。三顺言即化。四父见喜问。五二子具答。六父陈欲往。七报母请出。八母遂许之。九白亲诣佛。此初也。

经。母告子言(至)往至佛所。

赞曰。二母令念父。

经。于是二子(至)心净信解。

赞曰。第三顺言行化。初标。次释。后结。

经。时父见子(至)我是弟子。

赞曰。第四父见喜问。第五二子具答。

经。父语子言(至)愿听我出家。

赞曰。第六父陈欲往。第七报母请出。报母请出有二。初报父信心后请出家。出家宽旷喻虚空也。如契经说。孔雀虽有色严身不如鸿鹤能远飞白衣虽有富贵力不如出家功德胜。十轮经说瞻博迦华虽萎悴。犹胜诸华鲜洁时。破戒恶行诸苾刍犹胜精进诸外道。由此二子请母出家。

经。母即告言(至)时亦难遇。

赞曰。第八母遂许之。第九白亲诣佛。有三。初标请。次释请。后结请。

经。彼时妙庄严王(至)好乐佛法。

赞曰。子化父中。第四信心归佛。有三。初明道器堪成。次二子善化。后诸人诣佛。此初二也。道器成中有四。一后宫。二净眼。三净藏。四夫人。

经。于是妙庄严王(至)却住一面。

赞曰。此诸人诣佛。

经。尔时彼佛(至)放大光明。

赞曰。二子化父。中下第五佛应导利有四。一佛善说法。二王解珠施。三王念佛色。四佛问记成。此初二也。

经。尔时妙庄严王(至)功德如是。

赞曰。第三王念佛色。第四佛问记成。佛问记成中初问。后记。记中有六。初因．二体．三国．四劫．五众．六土。

经。其王即时(至)庄严三昧。

赞曰。广明由绪。中下第四出家获益。有六。一出家。二修行得定。三升空白佛。四叹印广陈。五下空赞愿。六说已而出。此初二也。

经。即升虚空(至)来生我家。

赞曰。第三升空白佛。有三。初升空。次正白。后结叹。

经。尔时云雷(至)得善知识。

赞曰。第四叹印广陈。有三。初明宿因方遇善友。次释善友利益之义。后彰善友二子之因。此初也。

经。其善知识(至)三菩提心。

赞曰。此释善友利益之义。有二。初彰示教利喜令证大菩提果。后显令得见佛发菩提心因。善戒经及菩萨地云。亲近善友者戒无穿缺。多闻．修证．哀愍．无畏．堪忍．无倦．言词辨了。名善友相。求施利乐于此正知。有力．善权．饶益不舍．大悲无傥。名为善友。所作不虚。威仪圆满．言行敦肃．无倦．无嫉．俭畜随舍．谏举．令忆．教授．教诫．能为说法。是名善友。可为依信。有病无病爱敬供侍．翘问迎礼修和敬业。四事什物不阙应时。谨敬承事问听无动。名为亲近。涅槃经言。善知识者谓佛菩萨辟支佛声闻人中住方等者。何故名善知识耶。善知识者能教众生远离十恶修行十善。以是义故名善知识。

复次善知识者如法而说如说而行。云何名为如法而说如说而行。自不杀生教人不杀生乃至自行正见教人行正见。若能如是则得名为真善知识。善男子。如空中月从初一日至十五日渐渐增长。善知识者亦复如是。令诸学人渐远恶法。增长善法依华严经菩萨有十种善知识。何等为十。一能令安住菩提心。二能令修习善根。三能令究竟诸波罗蜜。四能令分别解说一切法。五能令安住成热一切众生。六能令具足辨才随问能答。七能令不着一切生死。八能令于一切劫行菩萨行心无厌倦。九能令安住普贤行。十能令深入一切佛智。又善知识是我父母生长一切诸善根故。又为良药疗众病故。又为眼目作导明故。又为日月开照出世正觉路故。乃至广说。是全梵行化令见佛。名是大缘。令发无上大菩提心名是大因。由此因缘令证佛果名作佛事。

经。大王汝见(至)令住正见。

赞曰。此彰善友二子之因。

经。妙庄严王(至)如频婆果。

赞曰。第五下空赞愿。有二。初赞五德。后发六愿。此初也。绀音古暗反青赤色也。皎如青绀莲华叶故。红环绞饰故言青赤。频婆果者色丹且润。故以为喻。

经。尔时妙庄严王(至)诸恶之心。

赞曰。下发六愿中。初总赞佛法。后别发六愿。若教若诫二种所行处所。皆悉安隐。众生离恶而摄善故。

经。说是语已礼佛而出。

赞曰。第六说已而出。

经。佛告大众(至)菩萨是。

赞曰。下第二段会今古。

经。是药王药上(至)亦应礼拜。

赞曰。下第三段劝人归礼初叹。后劝。

经。佛说是(至)得法眼净。

赞曰。品第四段结成胜益。对法第九等云。无间道能远尘。解脱道能离垢。由二满故得法眼净证初果也。

### 普贤菩萨劝发品

三门分别。一来意。二释名。三解妨。

来意者。论云护法力者。普贤品及后品示现。嘱累品佛自三周付嘱护法。此品菩萨劝发众人护法故此品来。

释名者仁慈慧悟曰贤。德利周备名普此由内证一真外成万德。所以德利周备仁慈慧悟故名普贤。般若理趣云。一切有情皆如来藏。普贤菩萨遍自体故。由证普遍贤善之理能证之道名为普贤。故华严云普贤身相依于如如不依佛国。或由内证此普遍贤理。外彰三业无所不贤。故名普贤。此乃自利德为名也。诱奖名劝导生为发。训诱奖导令信导生名为劝发。此乃利他德也。此品之中明普贤菩萨劝发信心持经入道。故名普贤菩萨劝发品。

解妨者何故普贤来劝。非余来耶。答欲明信顺道证一乘三业举措无不贤故。

经。尔时普贤(至)右绕七匝。

赞曰。品文分六。初普贤来轨。二启白闻经。三佛告四法。四普贤劝发。五释迦赞劝。六时众获益。此初。有四。一从东而来。二所经之相。三从来徒属。四到已归礼华严经云。普贤身相依于如如不依佛国。智度论云。普贤菩萨一一毛孔。常出诸佛世界及诸菩萨。遍满十方以化众生无的住处。今云从东方来者。就一化身所应见闻众生为论。宝云经说。菩萨摩诃萨有十种法名善能作化。一于一佛国身不动。而能遍诸佛刹咨请说法。二于一佛国不动。能遍一切佛国听受深理。三于一佛国不动能遍供养十方诸佛。四于一佛国不动。能遍诸佛国庄严菩提悉皆具足。五于一佛国不动。而一切佛国初成佛时。坐于道场菩提树下。恭敬供养尊重赞叹。六于一佛国不动。能以自身现一切佛土。坐于道场现成佛道。七于一佛国不动。能现一切佛土转于法轮。八于一佛国不动。能现一切佛土入于涅槃。九于一佛国不动。能为一切佛土应受化者悉现其身。十菩萨得无作神通于一切十方佛土。不作变化想。不作神通想。随诸众生所应现者悉皆现之。验此普贤久已成佛。示现为菩萨。劝修妙行。无垢称云。虽得佛道转于法轮。而不舍于菩萨之道。是名菩萨行故。

经。白佛言(至)是法华经。

赞曰。第二启白闻经。有二。初来意后请疑。谓佛在日法尚难得。灭后无主如何得经。得闻．思．修生信顺故。又佛在众生惑轻业薄。可得是经。灭后众生业厚惑重。如何得经。由难信难闻难思难修故。

经。佛告普贤(至)必得是经。

赞曰。第三佛告四法有三。初标。次显。后结。一为诸佛护念者。谓要根熟。般若论云善护念诸菩萨为根熟菩萨说。根未熟者闻名未得。根熟便能得教及理。二殖众德本者。要先双修福．慧二因。起信等根方得闻等。三入正定聚者。正见决定。四发大悲心救济众生。初是资粮道能闻能思。次是加行道能修定观。次是见道能证深理。后是修道能习能证。依此四位各增上故。又外遇佛护。内修善本。决定不谤．慈悲广大。并在地前方能于经教．理双得。然依瑜伽正定聚者要入初地。此说不尔。

经。尔时普贤(至)浊恶世中。

赞曰。下第四普贤劝发有四。一明护持。二与现益。三若但书写是人命终当生忉利天上下与后益。四有如是等功德利益下结劝发心此初也。大集经月藏分说佛灭度后初五百年解脱坚固。第二五百年禅定坚固。第三五百年多闻坚固。第四五百年造塔寺等福德坚固。第五五百年斗诤坚固。此有三释。一云今当第三五百年多闻坚固。依于大乘正法一千年。正法之后故言后五百年。二云今当第五五百年。此中所言后五百岁当最后故。依上二解此前此后有受持经。虽非不护此后时中人多弊恶。信者为难故须拥护。三云世尊记别时分。一一种类各五百岁。皆名灭后后五百岁。于此诸时菩萨皆护。由拥护中十地论说有三护法。一护教法。书写读诵为他演说故。二护行法。思惟修习于修行时。有诸障难摄受救济故。三护证法三佛菩提摄此证法。教化转授故。即显菩萨正法之时护此三法。犹有证故。像法之中护教．行法更无证故。末法之后但护教法又无行故。禅法秘要非大乘宗不须和会。悲华经及真谛所云如来灭后。后五十年。理恐文错。有云灭后人年五十岁时。故不相违。

经。其有受持(至)皆不得便。

赞曰。下第二与现益。有三。初明三品修与益异。二若法华经行阎浮提下明经行于世。是普贤力。三若有受持读诵等下能行之者与普贤行合。初文之中初下品受持为护。次是人若行下中品受持为护。后世尊若后世下上品受持为护。此初。有二。初标一切恶法恶人不得其便。后别明十二非人亦不得便。伺音相吏反。玉篇[口/└/日]厘反奄也候也。窥觇伺视也。

经。是人若行(至)陀罗尼。

赞曰。此中品受持为护。有四。一读时为护。二思时为护。三忘者令忆。四见者增进。增进有三。一见而喜进。二得定。三得总持。法音方便者说法之加行智定。

经。世尊(至)神通之力。

赞曰。此上品受持为护。有五。一教其轨则三七日精通。二令见授道闻法得总持。三恶者不损。四正说神咒。五结己之力。求索者须法华人。或凡所善愿有规求者。于三七日一心精进者。普贤观经明行法有五。一三七日即见。二七七日得见。三一生得见。四二生得见。五三生得见。此中古说上品精进一七日见。乃至第五品修三生方得见。又此不定。初见劣身可一七日。乃至三生得见胜身。修异长时方见胜故。精进者彼说六法。一庄严道场。二洗身净洁。三六时礼拜。四启请六师。五昼夜读诵大乘经典。六思惟甚深空法道理。作是观时即见普贤。能灭百万亿阿僧祇生死重罪。未见六师文。今且释者。释迦佛为和上。文殊师利为阿阇梨。弥勒菩萨为教授师。十方佛为证者。十方菩萨摩诃萨为同法侣。普贤菩萨为忏悔戒主。方可忏悔受三聚戒等。如此启请方见普贤。

经。若法华经(至)威神之力。

赞曰。第二经行于世是普贤力。

经。若有受持(至)手摩其头。

赞曰。第三能行之者与普贤行合。故佛摩顶。

经。若但书写(至)娱乐快乐。

赞曰。下第三与后益。为三。下品修生忉利等天。中品修受持等生夜摩等天。上品修千佛授手等。此初。有三。一但书生处。二迎相。三身状。生下四天亦下品生。略而不举。

经。何况受持(至)如说修行。

赞曰。此中品修受持等。生夜摩天及上二天不见佛故。文略无果。

经。若有人(至)而于中生。

赞曰。此上品修千佛授手等。有四。一千佛授手。二令无怖畏。三往生处。四见菩萨。前来所说三品修生。且举一相非尽实理。实理十法行一一之中皆有三品。只如中品已有受持乃至解义。上品亦有随自修习有上下故。如说而行各有下上。今但于中品说有。上品便无。据一相说。上十法行辨中边说前八是闻慧为下品。第九是思慧为中品。第十是修慧为上品。于闻慧中书写供养施他为下易故。听闻披读讽诵为中。受持开演为上难故。又修一二三行为下。二四五六行为中。三七八九十行为上。类望异故。

经。有如是等(至)使不断绝。

赞曰。普贤劝发中。第四结劝发心。有二。初显胜劝行。后护法令行。

经。尔时释迦(至)菩萨名者。

赞曰。下品第五段释迦赞劝。有三。初赞美普贤。次赞持经者。后于行者违顺之相。此初。有三。一赞护助经。二叹其愿行。三护持名者。叹愿行有三因。一自利。二利他。三叹修人。

经。普贤若有(至)衣之所覆。

赞曰。下赞持经者。有四。一顺佛行。二离众恶。三当得出世。四定厌生死。此初。有六。一为见佛识理．智．化三种身故。二为亲闻法解教意故。三为供养佛法供养故。四为佛赞契佛本心佛随喜故。五为佛手摩佛教被心为授记故。六为佛衣覆则为具足惭愧柔和忍辱等故。

经。如是之人(至)普贤之行。

赞曰。离众恶。有五。一厌世荣乐。二不好恶缘。三心善调净。四灭除烦恼。五少欲修行。不好恶缘中有三。一邪行。二恶业。三外道手笔伎艺也。心善调净有三。一质直。二正念。三福德。灭除烦恼中有三。一除三毒。二灭嫉妒。三去三慢。少欲修行中亦三。一少欲。二知足。三修普贤行。

经。普贤若如来(至)法座上。

赞曰。第三当得出世。有五。一向道场。二破魔众。三登正觉。四转法轮。五升法座。

经。普贤若于(至)得其福报。

赞曰。第四定厌生死有二。一不贪资什。二得现果报。

经。若有人(至)得现果报。

赞曰。品第五段释迦劝赞中。下第三段于行者违顺之相。有五。此中有二。一毁者无眼毁净法眼故。二叹者现报。心．田俱胜故。

经。若复见受持(至)当如敬佛。

赞曰。此中有二。一说过者癞病。二轻笑者得罪。三劝生恭敬心。轻笑得罪有十病。如文可知。缭戾者缭音力小反绕也说文唯有了达．蓼菜．目精．朗了。更无了音字。有二燎字。一燎炙。二缭绕。今从力小反。角睐者睐音洛代反。玉篇童子不正也。视也。内视也。

经。说是普贤(至)作礼而去。

赞曰。品第六段时众获益有二。初获益后奉行。

基以谈游之际徒次博陵。道俗课虚命讲斯典不能修诸故义。遂乃自纂新文。夕制朝谈讲终疏毕。所嗟学寡识浅理编词殚。经义深赜拙成光赞。兢兢依于圣教剽剽采于玄宗犹恐旨谬言疏。宁辄枉为援据。此经当途最要。人谁不赞幽文。既不能默尔无为。聊且用申狂简。识达君子幸为余详略焉。仍为颂曰。

&nbsp;&nbsp;&nbsp;&nbsp;已采众经要行．理&nbsp;&nbsp;&nbsp;&nbsp;略赞一乘真法义

&nbsp;&nbsp;&nbsp;&nbsp;片言契实施群生&nbsp;&nbsp;&nbsp;&nbsp;愿共速成无上果

妙法莲华经玄赞卷第十

调露贰年九月。在西京大慈恩寺翻经院智论师房。写落后之书。弘绎师之雅迹。势大王之高操。美小王之媚好。在书数定。仍不在心别。未期间忽焉迁化。神虽逝矣余风尚存。每讲疏给。屡伤追念。唯愿乘斯福善三会初登。藉此熏修。方上品泛真如海。游波若船。悲苦有情智涅槃乐。穷无穷界。尽无尽生。咸灭苦因俱登乐果。

保安三年(壬寅)七月十一日(丁卯)申克书写了法隆寺住僧觉印之。
