## 妙法莲华经玄赞卷第一(末)

沙门基撰

第六释经本文者。古遵法师云。二十八品分为二文。初之一品明 如来起化由序。余二十七品辨其正化。序品陈其始由。正化明其利益。迄至经末皆有益故。吉藏师云。初一品名序分。次十五品半名正宗。至分别功德品初格量颂末以来。明乘权．乘实．身权．身实为正宗故。鹙子三请明乘权．实。弥勒三请明身权．实。彼颂第二长行闻此寿量信解功德无有限量。及下十一品名流通分。净法师云初一品名序分。次十九品名正宗。神力品下有八品名流通。虽有此判不释其所由也。今为二解。初一品名序分。次八品名正宗。正说一乘授三根记。根本所为皆已获益。化彼二乘出浊水故。此经下云。今此经中唯说一乘。而昔于 菩萨前毁訾 声闻乐小法者。然 佛实以 大乘教化。又提婆达多品。智积菩萨白多宝佛可还本土。故知事了方始请还。明知说一乘处。正是经宗。若不说一乘但获益处皆正宗者。普贤品中无量菩萨得陀罗尼。三千世界微尘数菩萨行普贤道亦是不说一乘。而获益故。皆应正宗。若尔即古遵师乃为指南。又事既未了。如何智积中路请还。或并法师品半八品半为正宗。以法师品初。授余现座凡圣见闻随喜者。当菩提记故。持品虽授现座比丘尼记。因请持经佛便与记。仍言前已总与记讫。更不说一乘。故非正宗。余十九品总名流通。赞证受命付令行故。或初序分如前无别。从方便品下至持品合十二品。明一乘境。安乐行品．从地涌出品此之二。品明一乘行。如来寿量品下至常不轻品。合此五品说一乘果。说境令知乘之权实。劝应舍权而取于实。声闻悟此遂便得记。说行令知因之是非。劝应学是而除于非。学者由斯。从地涌出。说果令知身之真．化。证之果因。劝识于化求证于真。渐获因．果二位胜德。菩萨知此遂便道证。具显果．因所成胜德。神力品下皆名流通。示相付嘱。禀命行故。此等所由皆至下释。

论说序品有七种成就。成就者具足圆满之义。欲明序中具足七义。七义圆满余经无故。一序分成就。始述通由具圆满故。山城圆满表胜余故偏得序名。实七皆序。二众成就。与大比丘众下是。一数．二行．三摄功德．四威仪如法住圆满胜余经故。三如来欲说法时。至成就。为诸菩萨说大乘经下是。先说无量义经具十七名胜余经故。四所依说法随顺威仪住成就。佛说此经已结跏趺坐下是。依止定．器． 众生世间。此三种法余经无故。五依止说因成就。尔时佛放眉间光下是。见能照．照境．所照等事生希有心。余经无故。六大众生现前欲闻法成就。尔时弥勒菩萨作是念下是。虽问一人多人欲闻生希有心。余经无故。七文殊师利答成就。以宿命智现见过去因果相。成就十种事如现在前。是故能答。余经无故。七中分二。初二通序。后五别序。通序有五。一总显已闻。二说教时。三说教主。四所化处。五所被机。此入众成。序成但四。 如是我闻即为初也。为令生信显已闻故。论本但说序二成就。一者城二者山。此二处胜与余经别。所以偏说闻时及佛不异余经。虽经具有不别标胜。

如是我闻等。以三门分别。一说之所由。二立之所以。三正释其文。说所由者。如大术等经说其本缘。佛临 涅槃时。佛命有疑当问时。优婆离．阿[少/兔]楼驮教阿难请问四事。一佛灭度后诸比丘等以谁为师。二依何处住。三恶性比丘如何治罚。四一切经首当置何言。佛教之云。我灭度后以波罗提木叉为汝大师。依戒而行。依四念处住安处其心。恶性比丘梵檀治之。梵檀默然故不应打骂。但默摈故。一切经首当置如是我闻等言。后阿难结集还依佛教。广述所由皆如经说。立之所以者。为令众生生信顺故。智度论云。如是我闻生信也。信受奉行生智也。信为能入智为能度。信为入法之初基智为究竟之玄术。信则所言之理顺。顺则师资之道成。由信故所说之法皆可顺从。由顺故说听二徒师资建立。于此信中略为十释。一趣极果之初因。依仁王等经趣圣位之初因。故四十心以信为首。最初发起大菩提心须具十德起三妙观。大菩提心以善根为自体。以善友为缘。以不退屈而为策发。善根即信．精进．念．定．慧。故摄大乘云。清净增上力坚固心胜进。名菩萨初修无数三大劫。二入谛理之基渐。诸论皆说将入圣位有信根．信力。有信根。故万善因此而生。有信力故四 魔不能屈伏。因此经初创令生信。三通妙真之证净。能越恶道离贱贫因。故入圣已证四不坏信。信 三宝故能越恶道。由信戒故离贱贫因。故论亦说有信现观。四荷至德之喜依。毗婆沙说信者食法味之嘉手。学佛法者如大龙象。以信为手以舍为牙。以念为颈以慧为头。于其两肩担集善法。象所饮啖以鼻为手。故学佛法者最初生信。五圣七财之元胎。法财初故学者大商元规法宝。教获圣财故初生信。显扬论云。七圣财者。谓信．戒．闻．舍．慧．惭．愧。信即一焉。六善本因之淑路。善法本故。瑜伽论云入诸善法欲为根本。作意所生．触所集起受所引摄定为增上。慧为最胜解脱为坚固出离为后边。欲为本者起希望故。作意所生数警觉故。触所集起和心心所对胜缘故。受所引摄领在心故。定为增上心微寂故。慧为最胜择善恶故。解脱为坚固息缠缚故。出离为后边觉道满故。信既为欲依故最初令起。七启机门之胜手。接教手故。俱舍论云拔众生出 生死泥。又后陈正宗为佛教手。序令生信为众生手。两手相接出淤泥故。又智度论云。如人有手至于宝山随意所取。若其无手则 空无所得。有信心人入佛宝山得诸道果。若无信心虽解文义。空无所获。八湛心水之清珠。令心净故。成唯识云信如水珠能清浊水。能治不信性浑浊故。九建名道之良资。宣尼云兵．食．信三。信不可弃。自古皆有死人无信不立。如大车无輗小车无軏。人而无信不知其可。十颖衷诚之佳傅。春秋言。苟有明信。涧溪沼沚之毛苹蘩蕰藻之菜。可荐鬼神可羞公王。而况君子结二国之信。此中十义初八依真后二依俗故经首置如是。经义亲从佛闻离增减失。为令众生起信乐心顺修学故。

正释其文者。佛地论说。如是之言。依四义转。一依譬喻。如有说言。如是富贵如毗沙门。如是所传所闻之法如佛所说。定无有异。定为利乐方便之因。或当所说如是文句如我昔闻。二依教诲。如有说言。汝当如是读诵经论。此中如是。远则佛之教诲。近则传法者之教诲也。或告时众。如是当听我昔所闻。三依问答。谓有问言汝当所说昔定闻耶。故此答言。如是我闻。四依许可。如有说言。我当为汝如是而思。如是而作。如是而说。谓结集时诸菩萨众咸共请言。如汝所闻当如是说。传法菩萨便许可言如是当说如我所闻。或信可言。是事如是。谓如是法我昔所闻此事如是。齐此当说定无有异。由四义故经初皆置如是我闻。真谛三藏云。微细律明。阿难升座集法藏时。身如诸佛具诸相好。下座之时还复本形。勘集藏传亦作是说。众生三疑。一疑佛大悲从涅槃起更说妙法。二疑更有佛从他方来住此说法。三疑彼阿难转身成佛为众说法。今显如是所说之法我昔侍佛亲所曾闻。非佛更起．他方佛至．转身成佛。为除此疑故经初言如是我闻。

结集之缘如藏章说。注法华云。如是者感应之瑞如。以顺机受名。是。以无非立称。众生以无非为感。如来以顺机为应。传经者欲显名教出于感应故。建言如是。注无量义云。至人说法但为显如。唯如为是故言如是宝公云。以离五谤名为如是。第一句。如是此经离执有增益谤第二句。如是此经离执无损减谤。第三句。如是此经离执亦有亦无相违谤。第四句。如是此经离执非有非无愚痴谤。第五句。如是此经离执非非有非非无戏论谤。光宅云。如是。将传所闻前题举一部也。如是一部经。我亲从佛闻。即为我闻作呼辙耳。梁武帝云。如是。如斯之义。是佛所说故言如是。长耳三藏云。如是。有三。一就佛。三世诸佛共说不异名如。以同说故称是。二就法。诸法实相古今不异。故名为如。为如而说故称为是。三就 僧。以阿难闻望佛本教。所传不异故名为如。永离过非故称为是。由此同说。称理无谬。所传不异故经可信。以上合有一十五释。

言我闻者。传法菩萨自指己身。言如是法亲从佛闻。故名我闻。非谓我者定属一人。我谓诸蕴世俗假者。然我有三。一妄所执我。谓外道等所横计我。二假施设我。谓大涅槃乐．净．常．我。除二乘倒强施设故。三世流布我。谓世共传天授．祠授等。今传法者随顺世间指自称我。不同前二。即是无我之大我也。

问。诸佛说法本除我执。何故不称无我乃言我闻。

答。有四义。一言说易故。若说无我通蕴处界知此说谁。二顺世间故。三除无我怖故。言无我者为谁修学。四有自他．染净．因果．事业等故。所以称我。

问。若尔何故不称名字但称我耶。

答。有三义。一示不乖俗。宗虽显真语不乖俗。理虽显妙言不乖粗。欲显真谛不离俗故。二我者。主宰自在之义。集法传云。有三阿难。一阿难陀云庆喜。持声闻藏。二阿难跋陀云喜贤。持 独觉藏。三阿难伽罗云喜海。持菩萨藏。但是一人随德名别。由是阿难。多闻．闻持．其闻积集。三慧齐备文义并持。于三藏教总持自在。若称名字虽顺正理。无于诸法得自在义。由斯称我不道。阿难。三我者亲义。世间共言我见．我闻。此将为亲证。若言阿难闻。或非亲闻从他传受。今显亲闻 世尊所说非是传闻。破他疑网故不称字。但言我闻。闻谓耳根发识听受所说。今废耳别就我总称故云我闻。虽依大乘根．识．心所对境和合方名为闻。然根五义胜于识等。故根名闻。根五义者。所谓依．发．属．助．如根。如根者如根明昧识亦明昧。若但闻声可唯在耳。既缘名．义便在意中。故瑜伽言。闻谓比量。耳根名闻者。亲闻于声与意为门意方闻故。以二为门熏习在总。因闻所成总名为闻。废别耳．意总名我闻。

问。庆喜于时亲亦见觉知佛所说。何故但言我闻不言我见等。

答。有三义。一欲证深理要先闻法。名等诠义非色等故。二此界以声而为佛事。声为所依名等有故。三希证菩提要闻熏习。由闻熏习成出世故。由斯经首不说见．觉．知唯说我闻。据实于时亦见佛说。诸余佛土以光明等而为佛事。可言见等。于此义中应生分别。

问。为佛说法言我能闻。为佛不说言我闻耶。

答。有二解。一者龙军等言。佛唯有三法。谓大定．智．悲。久离戏论曾不说法。由佛慈悲本愿缘力。众生识上文义相生。此文义相虽亲依自善根力起。而就强缘名为佛说。由耳根力及自意变故名我闻。以为体性。故无性云。随堕八时闻者识上。直．非直说聚集显现。以为体性。彼自难云。若尔云何菩萨能说。彼论初言。薄伽梵前。已能善入大乘菩萨。为显大乘体大故。说摄大乘品。故为此难。论复自答。彼增上生故作是说。譬如天等增上力故。令于梦中得论咒等故。经亦言。始从成道终至涅槃。于其中间不说一字。如母齿指子生唤解。二者亲光等言。佛身具有蕴．处．界等。由离分别名无戏论。岂不说法名无戏论。谓宜闻者善根本愿缘力。如来识上文义相生。此文义相是佛利他善根所起。名为佛说。闻者识上虽不亲得。然似彼相分明显现。故名我闻。世亲说言。谓余相续识差别故。令余相续差别识生。彼此互为增上缘故。由此经说。我所说法如手中叶。未所说法如林中叶。如末尼．天鼓无思而作事故。此中二解随彼两文。绮互解释。应知。说此如是我闻。意避增减异分过失。谓如是法。我从佛闻。非他展转显示。闻者有所堪能。诸有所闻皆离增减异分过失。非如愚夫无所堪能。诸有所闻或不能离增减异分。结集法时传佛教者。依如来教初说此言。为令众生恭敬信受。言如是法我从佛闻。文义决定无所增灭。是故闻者应正闻已。如理思惟当勤修学。

经。一时。

赞曰。第二说教时分也。此有二义。一法王启化机器咸集说听事讫总名一时。二说者．听者共相会遇。时分无别故言一时。机感．应化时无别故。初就刹那相续无断说．听究竟假名一时。此有二解。一者道理时。说．听二徒虽唯现在。 五蕴诸行刹那生灭。即此现法有酬于前引后之义。即以所酬假名过去。即以所引假名未来。对此二种说为现在。此过未世并于现在法上假立。即说听者五蕴诸法。刹那生灭前后相续。事绪究竟假立三世。总名一时非一生灭之一时也。二者唯识时。说．听二徒识心之上变作三时相状而起。实是现在。随心分限变作短长事绪终讫。总名一时。如梦所见谓有多生。觉位唯心都无实境。听者心变三世亦尔。唯意所缘。是不相应行蕴．法界．法处所摄。此言一时。一则不定约刹那。二则不定约相续。三则不定约四时六时八时十二时等。四则不定约成道已后年数时节名为一时。但是听者根熟感佛为说。说者慈悲应机为谈。说．听事讫总名一时。不定约刹那等者。听法之徒根器或钝。说时虽短听解时长。或说者时长听者亦久。于一刹那犹未能解。故非刹那。亦不定约相续者。由能说者得陀罗尼。说一字．义一切皆了。或能听者得净耳．意闻一字时一切能解。故非相续。由于一会听者根机有利有钝。如来神力或延短念为长劫。或促多劫为短念。亦不定故。总约说．听究竟名为一时。亦不定约四时六时八时十二时者。一日．一月照四天下。长短．暄寒．近远．昼夜诸方不定。恒二天下同起用故。又除已下上诸天等。无此四时及八时等。经拟上地．诸方流通。若说四时等流行不遍故。亦不定约成道已后年数时节者。三乘凡．圣所见佛身报．化。年岁短长。成道已来近．远各不同故。经拟三乘凡圣同闻。故不别说成道已后若干年岁。然诸经中有说相续者。此经下云。说是法华经满六十小劫。即其事也。有说四时者。涅槃经言二月十五日。有说六时八时十二时。即涅槃云于其晨朝嚼杨枝时。金刚 般若。云饭食讫收衣钵洗足已敷座而坐。日正午时。上生经云于初夜分举身放光。遗教经云于其中夜寂然无声。有说成道已后年数时节者。十地经云。第二七日于他化自在天王宫摩尼宝藏殿内说华严经。又法华经云。三七日中思惟是已。趣波罗奈转四谛轮。又无量义此经等云。我成道来四十余年等。虽有是说。随一方域化土众生闻见结集。且作是言。仍非初总题说法时。是故俱应总说一时。

问。处中有净．秽。随机定说处时中凡圣殊。何容不别说。

答。说处标净．秽。净．秽可定知。说时有短．长。圣．凡不可准。一会机宜有利有钝。长时短时如何定准。故处可定说。而时但总言一时。

经。佛。

赞曰。第三说教主也。梵云佛陀此略云佛。有慧之主。唐言觉者。觉有三义。一自觉。胜凡夫凡夫不自觉故。二觉他。胜二乘彼不觉他故。三觉行圆满。胜诸菩萨。菩萨虽复修于二觉行未满故。佛地论云。具一切智一切种智。能自开觉亦能开觉一切有情。如睡梦觉如莲花开故名为佛。一切智者。能自开智。如睡梦觉智。观于空智．理智．真智．无分别智。如所有也。总相而言。断烦恼障得。一切种智者。觉有情智。如莲花开智。观于有智．事智．俗智．后所得智。尽所有也。总相而言。断所知障得。准诸经梵本皆称本师名薄伽梵。佛教安置以此一言含诸德故。翻译之主。意存省．略随方生善故称佛名。问此 三身中何身所摄。答准处准机。应声闻而为化佛。准文准器。教菩萨而即报身。感者根品不同。应现故通报．化。王城．鹫岭。劫尽火烧。鹙子闻经。即化佛也。我土安隐。寿量长远文殊在中。即报身也。应化非真佛亦非说法者。推功归本即法身也。所以。称赞大乘功德经住法界藏。明法身说。佛地经等住宝华王十八圆满。乃报身说。此经王城迹即化佛说。据理而言。实通三佛。应物现身非定一故。楞伽经中说三佛身说法各别。皆说法故。由此劬师罗长者。睹三尺以发心。五百婆罗门见灰身而起信。无边身之菩萨穷上界而有余。住小圣之凡夫观丈六而无尽。今显主尊教随定胜。初标教主令生喜心。

经。住王舍城耆阇崛山中。

赞曰。第四所化处也。游化．居止目之为住。住者居止游化安处之义。居止在山游化在城中。佛依此中游化安处。古人因此解圣．天．梵．佛等住。住名虽同义意全别。语邃义幽之处曾不属心。名同理别之文虚张援据。此为未可也。梵云矩奢揭罗补罗城。唐言上茅城。摩揭陀国之正中。古先君王所都之处。多出胜上吉祥茅草。因以为名。崇山四周以为外郭。西通狭径北辟山门。东西长南北狭周一百五十余里。内宫子城周四十里。羯尼迦树遍诸道路。华含殊馥色烂黄金。暮春之月林皆金色。宫城北门外有窣堵波。是提婆达多与未生怨王共为亲友。放护财醉象欲害如来。如来指端出五师子。醉象騧伏之处。次此东北有窣堵波。是舍利子逢马胜比丘得初果处。次此正北不远有大深坑。是室利鞠多此云胜密。火坑．毒饭欲害佛处。宫城东北行十四五里。至姞栗陀罗矩吒山。唐言鹫峰亦谓鹫台。接北山之阳孤标特起。既栖栖鹫鸟。又类高台。空翠相映浓淡分色。佛成道后向五十年。多居此山广说妙法。旧云耆阇崛山。乃云灵鹫山。鹫鸟于此食人尸。名灵鹫山讹而略也。频婆娑罗王为闻法故兴发人徒。自山麓至岑峰跨谷陵岩编石为阶。广十余步。长五六里。路有二窣堵波。一谓下乘。即王至此徒行以进。二谓退凡。即简凡人不令同往。其山顶东西长南北狭。临崖西埵有砖精舍。高广奇制东辟其户。如来在世多居说法。今作说法之像量等如来之身。精舍东有长石。佛经行所履也。傍有大石。高丈四五周三十余步。是天授遥掷击佛伤足出血者也。其南岸下有窣堵波。佛说法华经处。山城北门行一里余至迦兰陀竹园。园东有窣堵波。未生怨王分得舍利建之供养。竹林园西南行五六里。南山之阴。大竹林中有大石室。是大迦叶波结集法藏之处。竹林园北二百余步至迦兰陀池。池西北二三里余。至曷罗阇结利呬城。唐言王舍外郭已坏无复遗堵。内城虽毁基趾犹存。周二十余里面有一门。初频婆娑罗王都在上茅宫城。编户之家频遭火害。一家纵逸四邻罹灾。不安其居众庶嗟怨。王曰。我以不德人庶遭患。修何德业可以攘之。群臣白言。大王德化黎庶不谨。请制严科以惩后犯。若更有犯迁之寒林。寒林者弃尸之所。俗谓不祥之地人绝游往。便同弃尸彼既耻居。当自摄谨。王遂其言以施严令。乃先宫内自失火害。王曰。我其迁矣。乃命太子监摄留事自迁寒林。吠舍厘王闻住于野。集军来伐。边候奏闻。王遂建城而居。以王先舍于此故称王舍城焉。有云至未生怨嗣位已后方筑此城。乃更为高厚非新筑也。至无忧王迁都波吒厘。以王舍城施婆罗门。故今城中无复凡庶。唯婆罗门。咸千家矣。古人有说。山城为王舍城。有九亿家。或云置千王于此。皆谬也。王都既在王舍。佛住鹫峰。城．山两处双彰自．他二化俱说利缁．素故。论云序分成就者。此法门示现二种义成就。一者一切法门中最胜故。如王舍城胜余一切城舍故。城乃摩揭陀国之正中。人王之所都处。表一乘乃三乘之中道。法王之所住境城既胜余城故。经胜余经故也。二者示现自在功德成就故。如耆阇崛山胜余诸山。显此法胜故。俱苏摩城既是山城。近于王舍乃有多山。此山独胜高而显故。表法高显出过二乘。自在巍巍功德满故。或如城胜余城无丽物而不出。法胜余法无嘉德而不具。山胜余山为好鸟之所栖止。法胜余法为上人之所止游故。复云妙喻通教．理。或教妙如城含妙理故。理高如山出二乘故。所以此经在王城居鹫岭有所表矣。般若通贯五门。舍卫丰其四德。故多居彼不依余处。金生丽水东俗所传。提河有金西土咸悉。生死如河流不竭故。涅槃如金可宝重故。既河中而有金。表生死中而有圆寂。故于阿利罗拔提河边说涅槃也。各有所表由来远矣。古说。此经合居四处。初在灵山。二塔涌空中。三佛集净土。四嘱累品中分身佛还后居秽土。今解处三说唯在二。处有三者。无复还秽。嘱累居后分身方还。迄至经终皆唯净土。复还变秽说经便讫。净．秽唯二。一初在灵山秽土。二分身佛将集佛便变净。并塔涌空。处有三也。说唯在二。初在地上灵山创会。为二乘等宣畅一乘。后塔涌空分身佛集。释迦与多宝同座劝信此经。迄至经末佛令各还。说经事讫佛方居地。以后更不说法华。故知说处但唯有二。今标创会故说山城。住标化处。佛说化身。欲令三乘欣乐同故。显佛悲深。乘．身俱妙。能于秽处而施化故。若标报佛及显净土。恐二乘众疑非已分不能修故。由此但显秽处．化身。

经。与大比丘众万二千人俱。

赞曰。七成就中。自下第二众成就也。众成就以五门解释。一显来意。二彰权实。三定多小。四明次第。五依论解。

来意有五。一为证信。标听众者助成庆喜。闻法可信。众疑有三。一疑庆喜自谈。二疑从他传闻。三疑余人所说。今显同闻证经可信。智度论云。说时．方．人令生信故。二为显德。如天帝释诸天围绕．大梵天王梵众围绕等。今显法王诸圣围绕。三为启请。利物之方必应所欲次第宣唱。先因后果。身是果体行是因性。乘为所学。方便品下鹙子三请为乘权实。故显令舍权就实之境。安乐行品文殊固请。正明舍权就实之行。寿量品中弥勒三请。为身权实。故显舍权就实之果。因缘之经令除法慢。若不因请企意难生。故声闻请境一乘正逗彼根悟。菩萨请行及果。赞证．因亦利之。四为当机。退菩提心者三根领悟。三周说一乘。菩萨领悟说寿量等。随类获益。声闻凡夫远尘离垢发菩提心。彼圣者类回向大乘。菩萨凡夫疑网皆遣证真达圣。圣者菩萨得无生法忍等当得菩提。故为三机说斯妙法。五为引摄。当时众集。为引当时余生发心。经具陈者。为引今时众生发意。若无胜侣净信不生。佛地论云列菩萨者辅翼圆满。天龙等者眷属圆满。净土尚然何况秽刹。上来五义并为来意。

二者彰权实。如佛地论一处化佛。净．秽土中声闻等实。菩萨为权。报土之中菩萨为实声闻等权。今此化．报俱有。随应两实二权。初列灵山化佛。菩萨在中为权。众生见于劫尽净土常安。寿量无边。报身报土声闻等众非实。况多宝．分身悉为化现。准知报．化．权．实理彰。论中既说有化声闻。满慈等是。自余化众多宝．分身等也。

三定多少者。初有十五众。一高名大德众。二无名大德众。三尊重诸尼众。四内眷诸尼众。五圣德难思众。六帝释诸天众。七三光四王众。八二自在众。九色界诸天众。十龙众。十一紧那罗众。十二干闼婆王众。十三阿修罗众。十四迦楼罗众。十五人王众。

复有六众。一多宝。二分身。三龙宫。四涌出。五妙音。六普贤。此众二徒。闻法证法．行法持法。说法护法有差别故。此中有六门异。一三乘无独觉。独觉多分出无佛世。教虽被彼时无果成。故不在会。仁王经中即具有之。下文亦陈有求彼者。二 三界无无色界。光照有缘可来闻法。彼界光所不及。机亦不熟所以不来。仁王亦有。三五趣无地狱。光虽照彼无缘不来。来有二义。一光照二有缘。地狱光临无缘不至。无色并阙。所以不来。一乘进习必假容豫之身。地狱苦逼无暇可习。陀罗尼经本息众苦威力所致。地狱亦来。此经进善彼无容暇。故彼不来。所以光照者令见生厌故。令彼见光发心苦息故。四四众无优婆塞优婆夷。下威仪成就中具列。初文略故。五八部无夜叉及摩睺罗伽。下亦具有。六二王无转轮圣王。唯有小王。下亦具有。此后三无。下明所依威仪成就中。一切具列。

四明次第者。初众分四。一声闻众。二菩萨众。三八部众。四诸王众。或内护。外护为次。内护中声闻．菩萨为次。声闻中僧．尼为次。僧中有名．无名为次。尼中尊重．眷属为次。外护中八部。人王为次。八部中天．非天为次。天中地居．空居为次。地居中帝．臣为次。空居中非禅主．禅主为次。后众次第者。证法众．开塔众．经利广大众．持法无边众．他方行法众．他方劝持众。初众之中声闻居先菩萨居后者。佛地论虽释。今为四解。一形相不同。声闻出家形同诸佛。菩萨不尔。二处有近远。声闻近佛菩萨远之。三戒德有殊。声闻出家持出家戒。菩萨不尔随类化生故。四欲令菩萨于声闻所舍憍慢故。然华严经．罗摩伽经．炬楼王经．和休经．大五浊经。先列菩萨后列声闻。以德大小明先后故。

五依论释解众成就中。有四。一数．二行．三摄功德．四威仪如法住。数成就者。谓大众无数故。总谈无数。论各别标。谓万二千人等。行成就中有四。一诸声闻修 小乘行依乞食等自活。以比丘等为名。二菩萨修大乘行求觉利有情。以菩提萨埵为目。三菩萨以神通力随时示现。能修行大乘。如跋陀婆罗等十六人。具足菩萨不可思议事由不定故。而能示现优婆塞等四众之形说为菩萨。四出家人威仪一定不同菩萨。由此定故说为比丘。摄功德成就者。十六句叹声闻德。十三句叹菩萨德等是。然本论中不别标牒文义显故。威仪如法住成就者。尔时世尊四众围绕等是。明其四众绕佛威仪恭敬听法而住相故。虽各礼佛亦是威仪非听法相。故此不说。十五众中合为三类。菩萨．声闻具四成就。其有学．无学．及比丘尼具三成就。不叹德故。余天等具二无行无德。论说众成中。合有四成就。不言一一皆具四种。然经明众成中有二段。初别明十五众。后明威仪。初中复二。初别列众。后明礼佛各各退坐。十五众中分二。初明内护众。后明外护众。内护众有二。初明声闻。后明菩萨。声闻有二。初明比丘后明尼众。比丘中有二。初有名高德。后无名大德。初中有三。一标类举数。二叹德。三列名。此初也。有二成就。一数二行。

与者兼．并．共．及之义。龙树释言。一处．一时．一心．一戒．一见．一道．同一解脱道是名为共。

大比丘者。智度论云。三义解大。诸众中最大。大障碍断。大人恭敬。真谛三释。一胜大。学．无学人中胜。二体大。功德智慧极高广。三数大。万二千人。今合为六。一数大。二离大大障断故。三位大大 阿罗汉故。四德大如经所说故。五名大名称远闻故。六识大大人大众所知识故。梵云苾刍讹云比丘。由具五义所以不翻。一曰怖魔初出家时魔宫动故。二言乞士既出家已乞食目活故。三名净持戒渐入僧数应持戒故。四云净命既受得戒所起三业以无贪发。不依于贪邪活命故。五曰破恶渐依圣道灭烦恼故。

众者僧也。理．事二和得众名也。三人已上得僧名故。

经。皆是阿罗汉(至)心得自在。

赞曰。此叹德也经有六句。新翻及旧论中有十六句云。皆是阿罗汉。诸漏已尽。无复烦恼。得真自在。论云心得自在。心善解脱慧善解脱。论云善得心慧解脱如调慧马。论云心善调伏亦如大龙。已作所作已办所办。弃诸重担逮得己利。尽诸有结正知解脱。论云善得正智心解脱至心自在。第一究竟。论有三释。一上上起门。二总别相门。三摄取事门。

上上起门者。由上句故下句得起。或由下句上句方起。起非唯一故名上上起。论以第二句释初句云。诸漏已尽故名阿罗汉即是论言应已永害烦恼贼故名阿罗汉。

漏以五门分别。一释总名。诸论皆云烦恼现行令心连注。流散不绝名之为漏。如漏器漏舍深可厌恶。损污处广。毁责过失立以漏名。此唯现行。无复烦恼是种子故。据实通种。二列名。漏有三种。一欲漏。二有漏。三无明漏。三出体。欲界见道四十烦恼。四谛一一皆具十故。并修道六谓贪．嗔．慢．无明．身见．边见。此中除五无明余四十一根本烦恼。并忿．恨等二十随惑并名欲漏。色无色界以无嗔故。各四十一。于中各除五痴。合七十二根本烦恼。并色界谄．诳．及二界憍。合此四小随惑．十六大随烦恼说名有漏。三界合有十五无明名无明漏。四离合废立。欲唯散地唯有漏地。通五趣地。具四生地。不善．有覆无记二性惑地。所以独立为一欲漏。上界俱定。通无漏地。一趣。一生。一性烦恼。由此合立为一有漏。无明力增通相应．不共为前二所依。以具十一殊胜事故离诸惑立。五得名所从虽知三界一切烦恼应皆名有漏。漏于三有有之漏故。下界烦恼多缘欲起。从胜为名。说为欲漏。上界诸惑更无别胜。得其本名名为有漏。无明不以余法为名。彰自行相名无明漏。此漏非一故名为诸。然依瑜伽更有别释。繁故且止以第四句释第二句云。得真自在故名诸漏已尽。由证真无为漏尽自在故名诸漏尽。以第二第三句释第四句云。以尽无烦恼故名得真自在。尽者诸漏已尽。无烦恼者无复烦恼。由现种惑无故得真自在。亦有本言。以无烦恼故名得真自在。而无尽字。唯第三句释第四句。又以第五第六句释第四句云。以善得心解脱善得慧解脱故。名得真自在。以离定障名心解脱。离性障故名慧解脱。又离无明．贪爱等体名慧解脱。彼相应心得离缚故名心解脱。由离此二证获无为得真自在。以第二句释第三句云。以远离能见．所见故名无复烦恼。烦恼体唯取种子。远能见者离相应缚。离所见者离所缘缚。以离现行诸漏二缚故名无复烦恼。或复单释。能见者执我心。所见者所执我。由无能执我见心故。所执我相当情不现。名离二见。前诸漏尽是总无烦恼。此无烦恼是别无我见。我见为本诸漏生故。故不相违。以第五第六句释第七句云。以善得心．慧解脱故名心善调伏。故如良马其性调顺。以第九第十两句释第八句云。亦如大龙者。行诸恶道如平坦路。无所拘碍。应行者已行应到处已到。故新经云。已作所作已办所办。故如大龙。由已作道谛已办灭谛。所以如龙。如龙威德虽行生死险阻之处如平坦路。无所拘碍。不为生死而所留难。生死因果皆已尽故。灭．道满故。论单释第九句云。应作者作。人中大龙已对治降伏烦恼怨敌。道谛满故。能降集谛烦恼怨敌。论单释第十句云。所作已办者。更不复生。如相应事已成办故。苦谛已尽灭谛满故。以第九第十句释第十一句云。离诸重担者。已作所作已办所办。后生重担已舍离故。由灭．道圆便舍后身生死诸法。名弃重担。以第十一句释第十二句云。逮得己利者。弃舍重担证涅槃故。即以涅槃为己利故。以第十二句释第十三句云。尽诸有结者。已逮得己利断诸烦恼因故。烦恼为生死因名为有结。三有之结也。已逮得涅槃己利故。所以能尽三有之结。生死之因能和合苦能结故名结。此有九种。谓爱结．恚结．慢结．无明结．疑结．见结．取结．嫉结．悭结。由此九种数数现起。损恼自他招当苦。增偏立为结。以第二句释第十四句云。正智解脱者。诸漏已尽故。以诸漏尽正智能证无为解脱。名智解脱。单释第十五句云。至心自在者。善过见道．修道智故。住见．修道心未自在尚有惑故。由成上诸句至无学道一切惑尽心自在位。以第十四句释第十六句云。第一究竟者善得正智心解脱故。善得神通．无诤三昧等诸功德故。成到彼岸之声闻也。

准上论文唯有三句。以下释上名上起。谓以第二句释初句。以第四句释第二句。以第九第十句释第八句。此以所起名起。上即起名上起。若能起名起。上之起名上起。此类非一名上上起。准论唯有七句以上释下名上起。谓以第二句释第三句。以第五第六句释第七句。以第九第十句释第十一句。以第十一句释第十二句。以第十二句释第十三句。以第三句释第十四句。以第十四句释第十六句。此以能起名起。上即是起名上起。若以所起名起起之上名上起。此类非一名上上起。准论唯有三句单释。谓第九第十第十五句或第三句亦是单释有二句不释谓第五第六句。有一句以上释下。亦以下。释上谓第四句。总说颂曰　下释上有三　上释下有七　三单二不释　一通于上下　或上释下有六。四单二不释　今依此经文。十六句中唯总有六句。以下释上有一句。谓以诸漏已尽释初皆是阿罗汉故。以上释下有二句。谓以诸漏已尽释无复烦恼。又以逮得己利释尽诸有结。自余阙故当句自释。

漏如前释唯取现行一切烦恼。此诸漏已尽名阿罗汉者。即是应已永害烦恼贼义解阿罗汉。故入十地得阿罗汉名。无复烦恼者。论云远离能见．所见故名无复烦恼。烦恼种子得烦恼名。此可由彼双离所缘相应现行二缚。诸漏皆尽。无复更有烦恼种子能重断。故名为远离能见．所见。或总漏尽别执亦亡故远二见。名无复烦恼。复者重也。种子断故无复重生。由断生死流转法故名弃重担。故能逮证涅槃己利。违音(徒载反)如音训释。至也及也。即由逮得有余依涅槃己利故。能永尽三有之因九结烦恼。由上漏尽以下四句。彼阿罗汉。善过见道．修道智。故得心自在。离性．事障八解脱满．亦得名为心得自在。文既阙小．不可次第依论解释。但可总取论之大义以释经文。诸有智者当自详矣。

第二总别相门者。谓皆是阿罗汉者。是总相门。余十五句是别相门。阿罗汉者总名应义。应有十五义。诸漏已尽下是。一应受饮食等供养恭敬等者。即诸漏已尽堪为福田。二应将大众教化一切。无复烦恼离名利等故。三应入聚落城邑等故。得真自在非为欲境所牵惑故。四应降伏外道等。心善解脱具智辨故。五应以智慧速观察法。慧善解脱了诸法故。六应不迟速说法。如法相应不生疲倦。如调慧马善称心故。七应静坐空闲处。饮食．衣服等一切资生。不积不聚小欲知足。犹如大龙离阓闹故。八应一向行善行不着诸禅。已作所作常进修故。九应行空圣行。已办所办我我所非有故。十应行无相圣行。弃诸重担观灭理故。十一应行无愿圣行。逮得己利不愿生死故。十二应降伏世间禅定净心不生味着二有界．定。尽诸有结乃至于二界禅不生爱味故。十三应起诸通殊胜功德。正智解脱。解脱谓神通故。十四应到第一义功德。至心自在证无为故。十五应如实知同生众得诸功德。为利益一切众生第一究竟故。波罗蜜多声闻广度众生令同己利得功德故。第八修行不息。十二于禅不着。是二别意。恐厌文繁略相配嘱。其间义意随解可知。应说颂曰　受．将．入．降．以　中．静．行善行　空．无相．无愿　伏．起．到．实知　经中六句唯有十五句中第一应受妙供。第二应将大众教化。第十一应行无愿圣行。第十二应降伏世间禅净心。第十四应到第一义。次第配下五句。初阿罗汉是总句故。

第三摄取事门者。以十五句摄取十种功德事。为示现可说果．不可说果故。此中意说。十五句中摄十种功德事。为显阿罗汉所得有为可说果．无为不可说果。有相．无相。粗．细异故。下随应配。一摄取得功德有二句。谓诸漏已尽．无复烦恼。缠及随眠二惑。若在不能摄取功德。由二惑亡故能摄取功德。二摄取诸功德有三句。谓得真自在．心善解脱．慧善解脱。此三句中得真自在一句降伏世间功德。世间之心不得自在种种惑娆。由得真自在故永离惑娆。心善解脱．慧善解脱二句降伏出世间学人功德。学人未得离二缚故。三摄取不违功德有一句。谓心善调伏。随顺如来教行故。犹如良马善随人心。四摄取胜功德有一句。亦如大龙有大威灵。神力圆满故如龙也。五摄取所应作胜功德有一句。谓应作所作。所应作者依法供养恭敬。尊重如来故。非财供养名所应作。正行法供养者是所应作。彼已皆作此道谛法行供养佛故。六摄取满足功德有一句。谓已办所办。满足学地故。所学之地皆满足故得灭谛满。七摄取过功德有三句。谓弃诸重担。逮得己利。尽诸有结。初句过爱故。生死重担莫过贪爱。今已过故。次句过求命供养恭敬等故。诸求供养恭敬皆为资命。今得己利已证涅槃。过于邪命求利养等。后句过上下界。已过学地故。有结者谓九结。今已过有学之地过上下界故尽诸有结。八摄取上上功德有一句。谓正智解脱。解脱者无为果。诸德之中最上上故。九摄取应作利益众生功德有一句。谓至心自在。由得神通得心自在。及自内心离系缚故摄取利益之行。十摄取上首功德有一句。谓第一究竟。谓波罗蜜多声闻堪到彼岸。胜余钝类故。应说颂曰。初二名摄取　次三摄诸德　顺胜作满足　如次配四句　三句名摄过　过爱．命．二界　上上．利．上首　各一名摄德　此经六句。摄取十德中唯摄三德。一摄取功德有二句。谓诸漏已尽．无复烦恼。二摄取过功德有二句。谓逮得己利．尽诸有结。过求邪命。及过邪二界。三摄取应作利益众生功德有一句。谓至心自在。阿罗汉是总。所以不取。唯下十五句摄功德故。成唯识中。阿罗汉有三。应已永害烦恼贼故。应受世间妙供养故。应不复受分段生故。上上起门摄应永害贼无分段生。总别相门摄应受妙供养。摄取事门非彼三摄。彼三但约决定义说。一切阿罗汉不过三种故(摄取事门唯俱解脱到彼岸者之所成故。又上上起门永害烦恼。总别相门堪受妙供。摄取事门无分段生死宗义配之。非理定尔。新翻经云除阿难陀。独居学地此中略文)。

经。其名曰(至)那提迦叶。

赞曰。此下第三列名有二。初别列名。后结名高。此二十一人中。或有以出家前后为次第。报恩经说。初度五人。次度耶舍门徒五十。次度优楼频螺门徒五百。次度伽耶门徒三百。次度那提门人二百。次度鹙子门徒一百。次度目连门人一百。合举大数成一千二百五十人。或有行德大小为次第。如迦叶在第二列。鹙子在迦旃延上列等。随应不定。无垢称经弟子品以德辨为次第。以命问疾要假智辨方堪对扬故。十二由经。初成道二年度五比丘。三年化迦叶兄弟三人。五年度目连。机宜不同。诸部结集诵经异故。无量寿经云了本际者。即阿若憍陈如。梵云阿若多憍陈那。憍陈是婆罗门姓。那是男声。阿若多是解义。初悟解故。因果经中具说度憍陈那．优楼频螺．伽耶．那提四人所以。初太子逾城之后。父王乃命内外亲族合有五人营卫太子。五人交诤修苦乐行以为道真。太子诫捡依诸外道修苦乐行以过彼行。皆非正术舍食乳糜。受吉祥草觉树成道。后趣鹿园度此五人。初转法轮。佛问解．未。五人之中陈那先报我今已解。净居等天亦言已解。因以为名名之为解。憍陈之姓乃众多。以解标名。那是男声以男简女。故复云那。大般若云解憍陈那。梵云摩诃迦叶波。摩诃大也。迦叶波者姓也。此云饮光。婆罗门姓。上古有仙身有光明饮蔽日月之光。迦叶是彼之种。迦叶身亦有光能饮日月。以姓为名故名饮光。大富长者之子。舍大财．姓出家能为大行。少欲知足行杜多行大人所识故标大名。简余迦叶。如因果经第三卷并弥勒疏具陈上二姓之所因。次三迦叶皆饮光种。兄弟三人梵云邬卢频螺。言优楼讹也。此云木瓜。当其胸前有一癃起。犹如木瓜。又池中龙亦名木瓜。从彼为称故以为名。伽耶山名。即象头山。亦云城。城近此山。故名伽耶城。梵云捺地迦。言那提讹也。此是河名。正法华云上时．象．江三迦叶也。然因果经说。此三人皆近河边修道。佛作神通化之入法。以大者胸上有木瓜癃。或从池龙。第二从山。第三从河以为名也。

经。舍利弗(至)劫宾那。

赞曰。梵云奢利弗呾罗。言舍利弗者讹也。舍利云鹙。即百舌鸟亦曰春鹦。弗呾罗言子。以母才辨喻如鹙鸟。此是彼子。以母显之故云鹙子。又云过去身为瓦师。值释迦佛发愿愿作释迦弟子。不但今者。亦符往愿。复名优波提舍。以能论议故兼得彼名。

梵云摩诃没特伽罗。言大目干连者讹也。此云大采菽氏。上古有仙居山寂处。常采菉豆而食。因以为姓。尊者之母是彼之族。取母氏姓而为其名。得大神通。简余此姓故云大采菽氏。从父本名俱利迦。亦云拘[(匕/示)\*(入/米)]多。先云俱律陀讹也。大般若云舍利子大采菽氏。此二因缘如弥勒疏。

梵云摩诃迦多衍那。云迦旃延亦讹也。大般若云大迦多衍那。此云大剪剃种男。剪剃种者是婆罗门姓。上古多仙山中静处年岁既久须发稍长。无人为剃婆罗门法污剃发故。一仙有子兄弟二人俱来观父。小者乃为诸仙剃之。诸仙愿护后成仙贵。尔来此种皆称剪剃。尊者身是男子威德特尊。简余姓故云大剪剔种男。又西方亦有取母姓者。今显是父姓故置男名。古云绳扇。母恋此子不肯改嫁。如绳系扇故名绳扇。真谛云思胜皆非也。

梵云阿泥律陀。此云无灭。佛之党弟。云阿[少/兔]楼驮讹也。应作[(而/而)\*(少/((色-巴)+兄))]字不知[少/兔]字所出。

劫宾那者。此云房宿。佛与同房宿。化作老比丘为之说法。因而得道故云房宿。或云房星。房星现时生故云房星。

经。憍梵波提(至)摩诃俱絺罗。

赞曰。梵云笈房钵底。此云牛相。憍梵波提讹也。过去因摘一茎禾数颗堕地。五百生中作牛偿他。今虽人身尚作牛蹄牛呞之相。因号为牛相比丘。

梵云颉丽伐多。此云室星。北方星也。祀之得子因以为名。离波多讹也。有云假和合。即智度论说二鬼食人事也。

梵云毕蔺陀筏蹉。此云余习。言毕陵伽婆蹉讹也。五百生中为婆罗门恶性粗言。今虽得果余习尚在。如骂恒河神。故名余习。

梵云薄矩罗。此云善容。言薄俱罗讹也。毗婆尸佛入涅槃后。有一比丘甚患头痛。善容时作贫人持一呵梨勒施病比丘。比丘服讫病即除愈。由施药故九十一劫天上人中受福快乐。今生婆罗门家。其母早亡。遂遇后母方便杀之经五不死。后求出家得阿罗汉。出家八十曾不患头痛。目不视女人面亦不入尼寺。不为女人说一句法。后无忧王巡塔布施。知其少欲但施一钱。塔踊置地犹尚不受方知少欲。如付法藏传说此因缘。

梵云摩诃俱瑟耻罗。此云大膝膝盖故。俱絺罗讹也。此舍利弗舅氏。因共佛论悟解得果。如律中说。

经。难陀(至)罗睺罗。

赞曰。梵云难陀。此翻为喜。根本乃是牧牛之人。因问佛。牧牛十一事。知佛具一切智。获阿罗汉。甚极聪明音声绝妙。

梵云孙达罗难陀。此云艳喜。孙陀罗讹也。艳是妻号。色美端严无比名艳。喜是自名。简前牧牛难陀故言艳喜。艳之喜故。是佛亲弟。身长一丈五尺二寸。佛到本城二日度之。大胜生主之所生也。

梵云补剌孥梅呾利曳尼弗呾罗。此云满慈子。云富楼那弥多罗尼子讹也。满是其名。慈是母姓。母性其慈。今取母姓。此满尊者是慈女之子。或满及慈俱是母号名满慈子。

梵云苏补底。此云善现。旧云须菩提。翻为善吉非也。

梵云阿难陀。此云庆喜。但言阿难。翻为欢喜亦讹也。世尊成道内外咸庆。当喜时生故名庆喜。

梵云罗怙罗。此云执日。旧言罗睺罗。翻为障蔽非也。

此中九人。摩诃迦叶．舍利弗．大目干连．摩诃迦旃延．阿[少/兔]楼驮．富楼那弥多罗尼子．须菩提．阿难．罗睺罗。如说无垢称经声闻品疏第三四卷广说所由。恐繁不述。

经。如是(至)大阿罗汉等。

赞曰。结名高也。论云诸王．王子．大臣．人民．帝释．梵天王等。皆识知故。又复声闻．菩萨．佛等是胜智者皆善知故。名众所知识。初解贵贱大众所知。后解大小圣众所识。无垢称云皆为一切众望所识。含此两义。举二十一例取余人。故名为等。皆名大者论自解云。心得自在到彼岸故。所言等者以阿罗汉等非阿罗汉。由阿难陀是初果故。

经。复有学无学二千人。

赞曰。二无名大德众也。戒．定．慧三正为学体。进趣修习名为有学。进趣圆满止息修习名为无学。唯无漏法为体。

经。摩诃波阇波提(至)六千人俱。

赞曰。三尊重诸尼众也。梵云摩诃钵剌阇伏底。此云大胜生主。佛母有三此为小母。大术生佛七日命终。此尼养佛。大术姊妹之类故号为姨母。大胜生主本梵王名。一切众生皆彼子。故从彼乞得因以为名。又一切佛弟子名为大生。三乘圣众名为胜生。由养佛故为大胜生。大胜生之主名大胜生主。虽从彼乞得亦以义为名。旧云波阇波提名大爱道。皆讹略也。度此因缘如律中说。

经。罗睺罗母(至)亦与眷属俱。

赞曰。四内眷诸尼众也。梵云耶戍达罗。此云持誉耶输陀罗讹也。形容美丽近远闻知。生育罗睺 天人赞咏。故名持誉。誉美称也。相传释云。是干闼婆女。彼生儿为乐神。生女为玉女也。若称玉女何得有子。又佛出家后持誉父母欲得将还。明非玉女。未曾有经．须达拏经．瑞应经皆云罗睺是瞿姨之子。佛有三夫人。一瞿姨。二耶输。三鹿野。各有二万婇女。瞿姨无子是玉女。彼经从长母为名。亦无过失。又经云佛有三子。一善星。二优婆摩耶。三罗睺。故涅槃云善星比丘菩萨在家之子。

上二尼众各得出家。道行久成希闻妙法。有缘皆至眷属俱来。

法华经玄赞卷第一(末)

保安三年二月八日(丁酉)书始同廿八日本末合二卷书了法隆寺僧觉印之。

同年十月十五日移点已了以兴福寺圆如房本为之法隆寺僧觉印以左点为正。

长承三年(甲寅)四月十五日(壬午)同寺僧良胜一遍奉□已了教授之师觉印了。