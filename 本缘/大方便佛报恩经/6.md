## 大方便佛报恩经卷第六

失译人名在后汉录

### 优波离品第八

尔时如来大众围绕。供养恭敬尊重赞叹。尔时阿难即从座起。观察众心咸皆有疑。如来世尊。云何乃听优波离下贱之人随佛出家。以听其出家故。毁辱一切诸王刹利种。增不敬之心。污信心故永失福田。乃使白净王子难陀比丘生轻慢心。佛告阿难及诸大众。汝等善听。汝等乃可说如来无有平等大悲三念处五智三昧。不得说言优波离比丘真实是下贱人。修习下行下愿下精进也。汝等乃可说如来烦恼无常迁变。不可得说优波离下贱出家。如来以正遍知宣说真实之言。汝等应当信受佛语。如来知见生死过患独觉成佛。优波罗亦随出家。三明六通具八解脱。天人大众增仰。护持正法持律第一。堪任供养能令众生成就三种妙果。所谓现报生报后报。是故当知。优波离者奇特妙行。偏为大悲菩萨。已于过去无量百千万亿诸佛所殖众德本。亦于诸佛法中持律第一。亦于释迦牟尼佛法中持律第一。尔时难陀比丘闻佛说已即从座起。头面礼大憍陈如足。次第至优波离前。俯仰而立合掌而已。尔时如来即为难陀而说偈言

&nbsp;&nbsp;&nbsp;&nbsp;难陀当应知&nbsp;&nbsp;&nbsp;&nbsp;汝莫忧贫穷

&nbsp;&nbsp;&nbsp;&nbsp;亦不失富贵&nbsp;&nbsp;&nbsp;&nbsp;出家法应尔　

难陀。闻佛示教利喜种种说法。心生欢喜即正衣服。头面礼优波离足。应时天地六种震动。身心柔软逮得己利所作已办。佛告优波离。汝速师子吼于三宝四谛在家出家七众差别。所谓三归五戒乃至一切戒。利益众生戒。净烦恼戒。调御威仪戒。禅戒。无漏戒。兴隆三宝。时优波离白佛言。世尊。如来以威神力引接将护。我乃少能所咨问耳

云何名三宝。佛法及众僧。三宝若无性。云何分别说法僧差别名。归依三宝者。云何而奉行。三归若一者不应说言三。若说三归者。云何七众名。尔时优波离白佛言。世尊。何所归依名归依佛。尔时如来一一称解。答曰

佛陀者觉。觉了一切法相故。复次一切众生长眠三界。佛道眼既开自觉觉彼。故名为觉。佛于一切法。能一切得一切说。问曰。佛云何一切说。为应时适会随宜说耶。为当部党相从说耶。答曰。佛随物适时说一切法。后诸弟子结集法藏。以类撰之。佛或时为诸弟子制戒轻重有残无残。撰为律藏。或时说因果相生诸结诸使及以业相。集为阿毗昙藏。为诸天世人随时说法。集为增一。是劝化人所习。为利根众生说诸深义。名中阿含。是学问者所习。说种种随禅法。是杂阿含。坐禅人习。破诸外道。是长阿含。问曰。佛若一切说者。有经云。佛坐一树下捉一枝叶。问弟子曰。此枝叶多树上叶多。答曰。树上叶多。佛言。我所知法如树上叶。我所说法如掌中叶。云何言佛一切说耶。答曰。有别相一切。总相一切。今言别相一切。有言。佛能一切说。但众生不能尽受。佛非不能说。有言。应云一切知直言说。不得言一切说也。问若佛知而能说。声闻缘觉依知而能说。何不称佛耶。答曰不尔。佛知说俱尽。二乘知说于法有所不尽。复次佛解一切法。尽能作名。二乘不能。复次佛得无边法。能无边说。二乘不能。复次有共不共。二乘所得共。佛所得不共。声闻所得三乘同知。中乘所得二乘共知。唯佛所得二乘不知。独佛自知。复次函大盖亦大。法大法相无边。佛以无边智知说无边法。二乘智有边故不称法相。复次有根义。根者慧根。义者慧所缘法。佛根义俱满。慧所缘法无有不尽。二乘根义二俱不满。复次佛得如实智名。于一切法相如实了故。二乘知法不尽原底。兼有所不周。是以不得称如实智。以是种种义故。二乘不得称佛。婆伽婆者不可以音传。不可以义解。云何世尊以能知一切对治法故。复次世法言音不同。世人自不相解。佛悉知之。故云世尊。复次敕比丘云。凡二乘凡夫。自说得法。或乐静默。或入禅定。或以余缘秘惜不说。佛所得法以慈悲力故。乐为他说。复次云何以破三毒故。得称世尊。问曰。二乘亦破三毒。何不名世尊耶。答曰不尔。二乘有退。佛不退故。退有三种。果退不果退所用退。果退者声闻三果退。下果不退。中乘二种。若百劫习行成辟支佛果不退。若本是下乘三果作辟支佛则果有退。佛果不退。不果退者。若向三乘人未得而退。若修比丘三业懈堕不进。凡有所修习退而不勤。名不果退也。所用退者。凡所得法不现前用。如佛十力小乘十智。用一余则不用。如诵十万言经。若不诵时尽名所用退也。下乘不果退。中乘亦有不果退。佛无不果退。于一切行中无不勤故。二乘有所用退也。佛则不定。又云。于十力中用一不用九。故名退也。有云。无不用退。如诵二十万言经。凡夫力劣故。或一日二日诵讫。佛能即时诵讫。十力亦尔。用能即用。无障碍故。无不用退。又云。佛无不用退。如著泥洹僧时不直尔著。如凡夫人法。皆为利益众生故。凡所用法。有益则用。无益不用。非不能用。故无用退。虽各有所解。而云不可定也。佛意不可思议。问曰。声闻何故三果退。下果不退。答曰三果已曾得故退。下果未曾得故不退。如人饥得美食。久则不忘。此义亦尔。又云。下果忍作无碍道智作解脱道。三果智作无碍道智作解脱道故退。又云。见谛道无退。思惟道有退。净不净想断结故。思惟道有逼迫。见谛无逼迫。见谛无逼迫。见谛结见理。思惟微生故逼迫不退也。又云。见谛智力强如大梁镇物。思惟智弱故退也。又云。见谛欲界忍智二心能断九品。上界忍智二心断七十二品结尽无色界故不退也。以是义故独名世尊。复次佛习气断。二乘习气不尽。如牛齝比丘。常作牛齝。以世世牛中来故。如一比丘虽得漏尽。而常以镜自照。以世世从淫女中来故。如一比丘跳枰掷阁。以世世从猕猴中来。不得名世尊。凡言如是我闻者。佛在时言。我闻为是灭后也。撰法藏者言我闻。佛二十年中说法。阿难不闻。何得言我闻。答曰。云诸天语阿难。又云。佛入世俗心令阿难知。又云。从诸比丘边闻。又云。阿难从佛请愿。愿佛莫与我故衣。莫令人请我食。我为求法恭敬佛故。侍佛所须不为衣食。诸比丘晨暮二时。得见世尊。莫令我尔。欲见便见。又佛二十年中所说法尽为我说。问曰。二十年中所说法句。何由可说。答曰。佛善巧方便。于一句法中演无量法。能以无量法为一句义。佛粗示其端绪。阿难尽已得知。速利强持力故。八万法者。又云。如树根茎枝叶名为一树。佛为众生始终说法名为一藏。如是八万。又云。佛一坐说法名为一藏。如是八万。又云。十六字为半偈。三十二字为一偈。如是八万。又云。长短偈四十二字为一偈。如是八万。又云。如半月说戒为一藏。如是八万。又云。佛自说六万六千偈为一藏。如是八万。又云。佛说尘劳有八万。法药亦八万。名八万法藏。问曰。契经阿毗昙不以佛在初。独律诵以佛在初。答曰。以胜故。佛独制故。如契经中诸弟子说法。有时如释提桓因自说布施第一。何以故。我以施故。得为天王所愿如意。佛言如是。有时佛化作化佛。化佛说法。律则不尔。一切佛说。是故以佛在初。又如契经随处随决。律则不尔。若屋中有事。不得即结。必当出外。若白衣边有事。必在众结。若聚落有事。亦在众结。若于五众边有事。必在比丘比丘尼边结。是故以佛在初。毗耶离者。或有国以王为名。或以地为称。或以城为号。此国以龙为目。迦兰陀聚落者。以鸟名之。又云。聚落主名须提那者。父母求请神祇得。故名求得。富贵者。富有二种。一众生类。二非众生。非众生者。多有金银七宝仓库财帛田畴舍宅。众生类者。奴婢仆使象马牛羊村落封邑。故名富也。贵者或为封主。或有美德。人所宗敬。故言贵也。自归三宝受三归法

问曰。三归以何为性。有论者言。三归是教无教性。受三归时。胡跪合掌。口说三归。是名身口教也。若纯重心有身口无教。是谓教无教。又云。三归是三业性。身口意业也。又云。三归是善五阴。以众生善五阴为三归。以三宝为所归。所归以救护为义。譬如有人有罪于王。投向异国以求救护。异国王言。汝求无畏者。莫出我境。莫违我教。必相救护。众生亦尔。系属于魔有生死罪。归向三宝以求救护。若诚心三宝更无异向。不违佛教。魔王邪恶无如之何。昔有一鸽。为鹰所逐。入舍利弗影战惧不解。移入佛影泰然无怖。大海可移此鸽无动。所以尔者。佛有大慈大悲。舍利弗无大慈悲。佛习气尽。舍利弗习气未尽。佛三阿僧祇劫修菩萨行。舍利弗六十劫中修习苦行。以是因缘。鸽入舍利弗影犹有怖畏。入佛影中而无怖也。问曰。若归三宝能除罪过息怖畏者。提婆达多亦归依三宝。以信出家受具足戒。而犯三逆堕阿鼻狱。答曰。夫救护者救可救者。提婆达多罪恶深大兼是定业。是故难救。问曰。若有大罪佛不能救。若无罪者不须佛救。云何三宝能有救护。答曰。提婆达多归依三宝。心不真实三归不满。常求利养名闻。自号一切智人。与佛争竞。以是因缘。三宝虽有大力不能救也。如阿阇世王。虽有逆罪应入阿鼻狱。以诚心向佛故。灭阿鼻罪入黑绳地狱。如人中重罪七日都尽。是谓三宝救护力也。问曰。若提婆达多罪不可救者。有经云若人归佛者不堕三恶道。是义云何。答曰。提婆达多以归三宝故。虽入阿鼻受苦轻微。亦时得暂息。又如人在山林旷野恐怖之处。若念佛功德恐怖即灭。是故归依三宝救护不虚。三宝于四谛中何谛所摄。于二十二根中何根所摄。于十八界中何界所摄。十二入中何入所摄。于五阴中何阴所摄三宝于四谛中尽谛所摄。道谛少入。根中三根所摄未知已知无知根。于十八界所摄意界意识界法界。十二入中意入法入所摄。五阴中无漏五阴所摄。佛宝于四谛中道谛少入。法宝于四谛中尽谛所摄。僧宝于四谛中道谛少入。佛宝二十二根中。无知根所摄。法宝是尽谛无为故非根所摄。僧宝二十二根中三无漏根所摄。佛宝于十八界中。意界意识界法界少入。十二入中意入法入少入。五阴中无漏五阴少入。法宝于十八界中法界少入。十二入中法入少入。法宝非五阴摄。阴是有为。法宝是无为故。僧宝于十八界中意界意识界法界少入。十二入中意入法入少入。五阴中无漏五阴少入。问归依佛者。为归依释迦文佛。为归依三世佛耶。答曰。归依三世佛。以佛法身同故。归依一佛。则是三世诸佛。以佛无异故。有云。若归依三世诸佛者。有诸天自说。我迦叶佛弟子。我拘留孙佛弟子。如是七佛中各称我是某佛弟子。以是因缘。正应归依一佛。不应三世。有云不应尔。何以故。如毗沙门经说。毗沙门王归依三宝。归依过去未来现在佛。以是义故。应归依三世诸佛。问曰。若尔者。如诸天各称某佛弟子。是义云何。答曰。诸天所说。何足定义。有诸天各称一佛为师。亦归三世诸佛。直以一佛为证耳。问曰。何所归依名为归依佛。答曰。归依语回转一切智无学功德。为归色身。归依法身耶。答曰。归依法身不归色身。不以色为佛故。问曰。若色身非佛者。何以出佛身血而得逆罪。答曰。色身是法身器故。法身所依故。若害色身则得逆罪。不以色身是佛故得逆罪。归依法者。何所归依名归依法。答曰。归依语回转断欲无欲尽处涅槃。是名归依法。问曰。为归依自身尽处他身尽处。答曰。归自身尽处他身尽处。是名归依法。若归依僧何所归依。答曰。归依语回转良祐福田声闻学无学功德。是名归依僧。为归俗谛僧。为第一义谛僧。若归第一义谛僧者。佛与提谓波利受三自归。不应言未来有僧汝应归依。第一义谛僧常在世间。答曰。以俗谛僧是第一义谛僧所依故。言未来有僧汝应归依。又欲尊重俗谛僧故作如是说。佛自说一切诸众中佛众第一。譬如从乳出酪从酪出酥从酥出醍醐。醍醐于中最胜最妙。佛弟子众亦复如是。若有众僧集在是中。四向四得无上福田。于一切九十六种众中。最尊最上无能及者。是故言未来有僧汝应归依。不伤正义。问曰。佛亦是法。法亦是法。僧亦是法。正是一法有何差别。答曰。虽是一法。以义而言自有差别。以三宝而言。无师大智及无学地一切功德是谓佛宝。尽谛无为。是谓法宝。声闻学无学功德智慧。是名僧宝。以法而言。无师无学法。是名佛宝。尽谛无为非学非无学法。是名法宝。声闻学无学法。是名僧宝。以根而言。佛是无知根。法宝非根法。僧是三无漏根。以谛而言。佛是道谛少入。法宝是尽谛。僧是道谛少入。以沙门果而言。佛是沙门。法宝是沙门果。僧是沙门。法宝是沙门果。以婆罗门而言。佛是婆罗门。法宝是婆罗门果。僧是婆罗门。法宝是婆罗门果。以梵行而言。佛是梵行。法宝是梵行果。僧是梵行。法宝是梵行果。以因果而言。佛是因。法宝是果。僧是因。法宝是果。以道果而言佛是道。法宝是果。僧是道。法宝是果。佛以法为师。佛从法生。法是佛母。佛依法住。问曰。佛若以法为师者。于三宝中何不以法为初。答曰。法虽是佛师。而法非佛不弘。所谓道由人弘。是故佛在初

尔时优波离复白佛言。世尊。若受三归戒时。先称法宝后称佛者成三归不。答曰。无所晓知说不次第者。自不得罪。得成三归。若有所解故倒说者。得罪亦不成三归。问曰。若称佛及法不称僧者成三归不。若称法僧不称佛者成三归不。若称佛僧不称法宝成三归不。答曰。不成三归。问曰。若不受三归得五戒不。若不受三归得八戒不。若不受三归得十戒不。若不白四羯磨得具戒不。答曰。一切不得。若受五戒。先受三归。三归既竟乃得五戒。所以说五戒名者。欲使前人识戒名字。如白四羯磨竟已便得具戒。所以说四依四堕十三僧残者。但为知故说。又言。受三归竟说不杀戒尔时得戒。所以说一戒得五戒者。若能持一戒五尽能持。又以五戒势分相著故。兼以本意誓受五戒故。又言。受五戒竟然后得戒。于诸说中受三归已得五戒者。此是正义。如白四羯磨法。若受八戒。若受十戒。如五戒说。若先受三归作优婆塞后若受五戒。若受八戒。若受十戒。更须三归不。答不受三归一切得戒。以先受三归故。若先不受三归直白羯磨得戒不。答受五戒八戒十戒。但受三归即便得戒。若受具戒要以白四羯磨而得具戒。不以三归。凡具戒者功德深重。不以多缘多力。无由致之。是故三归十僧白四羯磨而后得也。五戒八戒十戒。功德力少。是故若受三归即便得戒。不须多缘多力受具戒已。何以但说四堕十三僧残不说余篇耶。此二篇戒最是重者。一戒若犯永不起二。虽起难起。若波利婆沙摩那埵二十众中而后出罪。若难持而能持者。余篇易持戒不须说也。是故但说二篇不说余篇。问曰。是波罗提木叉戒是无漏戒。是禅戒不。答曰。非无漏戒亦非禅戒。此波罗提木叉戒。若佛在世则有此戒。佛不在世则无此戒。禅无漏戒若佛在世若不在世一切时有。波罗提木叉戒从教而得。禅无漏戒不从教得。波罗提木叉戒从他而得。禅无漏戒不从他得。波罗提木叉戒不问眠与不眠。善恶无记心一切时有。禅无漏戒必禅无漏心中有戒。余一切心中无也波罗提木叉戒。但人中有。禅戒无漏戒人天俱有。波罗提木叉戒但欲界中有。禅无漏戒欲色界成就无漏戒。波罗提木叉戒但佛弟子有。禅戒外道俱有。问曰。优婆塞五戒。几是实罪。几是遮罪。答曰。四是实罪。饮酒一戒是遮罪。饮酒所以得与四罪同类结为五戒者。以饮酒是放逸之本能犯四戒。如迦叶佛时。有优婆塞。以饮酒故邪淫他妇。盗杀他鸡。他人问言。何以故尔。答言。不作。以酒乱故一时能破四戒。有以饮酒故能作四逆。唯不能破僧耳。虽非宿业有狂乱报。以饮酒故迷惑倒乱。犹若狂人。又酒乱故废失正业坐禅诵经佐助众事。虽非实罪。以是因缘与实罪同。优波离复白佛言。优婆塞戒但于众生上得戒。非众生上亦得戒不。但于可杀可盗可淫可妄语众生上得戒耶。若于不可杀不可盗不可淫不可欺诳众生上亦得戒耶。答曰。于众生得四戒。于非众生上得不饮酒戒。若众生可杀不可杀。可淫不可淫。可盗不可盗。可妄语不可妄语。一切得戒。下至阿鼻地狱。上至非非想处。及三千世界乃至如来一切有命之类。得此四戒。以初受戒时一切不杀。一切不盗。一切不淫。一切不妄语。无所限齐。以是故一切众生上无不得戒。凡受戒法。先与说法引导开解。令于一切众生上起慈愍心。既得增上心便得增上戒。夫得戒法。于一切众生上各得四戒。四戒差别有十二戒。于众生上。不杀不盗不淫不妄语。凡起此四恶有三因缘。一以贪故起。二以嗔故起。三以痴故起。于一切众生上有十二恶。以反恶故得十二善戒色。一切无边众生上亦复如是。设有百万千万阿罗汉入于泥洹。先于此罗汉上所得戒始终成就。不以罗汉泥洹故此戒亦失。得不饮酒戒时。此一身始终三千世界中一切所有酒上。咽咽得戒色。以受戒时一切酒尽不饮故。设酒灭尽戒常成就而不失也。先受戒时。于一切女人上三疮门中得不淫戒。而后娶妇犯此戒不。答曰。不犯。所以尔者。本于女上得邪淫戒。今是自妇。以非邪淫故不犯此戒。以是义推之。一切同尔。八戒十戒。众生非众生类。得戒亦如是。二百五十戒。一切众生上各得七戒。以义分别有二十一戒。如一众生上起身口七恶。凡起此恶有三因缘。一以贪故起。二以嗔故起。三以痴故起。以三因缘起此七恶。三七二十一恶。反恶得戒。一众生上得二十一戒色。一切众生亦复如是。以此义推。可一时得无量戒。不可一时尽犯。而得一时舍戒也。夫破戒法。若破重戒更无胜进。设还舍戒后更受者。更不得戒。如破八斋中重戒。后更受八戒。若受五戒。若受十戒。若受具戒。兼禅戒无漏戒一切不得。若破五戒中重戒已。若受八戒十戒具戒并禅戒无漏戒一切不得。若破五戒已。欲舍五戒更受十戒者。无有是处。若舍戒已。更受五戒。若受八戒十戒具戒并禅戒无漏戒一切不得。若破十戒具戒中重戒者。若欲胜进。若欲舍戒还受戒者。如五戒中说。问曰。禅戒无漏戒波罗提木叉戒。于三戒中何戒为胜。答禅戒胜。有云。波罗提木叉戒。所以尔者。若佛出世得有此戒。禅戒无漏戒一切时有。于一切众生非众生类得波罗提木叉戒。禅无漏戒但于众生上得。于一切众生上慈心得波罗提木叉戒。禅无漏戒不以慈心得。夫能维持佛法。有于七众在于世间。三乘道果相续不断。尽以波罗提木叉为根本。禅无漏戒不尔。是故于三界中最尊殊胜。初受戒时白四羯磨已。戒已成就。始一念戒色名业。亦名业道。第二念已后生戒色。但是业非业道。所以尔者。初一念戒色思愿满足。以通思故名思业道。以前戒为因故。后戒色任运自生。是故但名业非业道。初一念戒有教无教。后次第生戒。但有无教无有有教。初一念戒亦名为戒。亦名善行。亦名律仪。后次续生戒亦有此义。优波离复白佛言。于三世中何世得戒。答曰。现在一念得戒。过去未来是法非众生故不得戒。现在一念是众生故得戒。问曰。为善心中得戒。为不善心中。为无记心中。为无心中得戒。答曰。一切尽得。先以善心礼僧足已。受衣钵求和上问。精进乞戒。胡跪合掌白四羯磨已。相续善心戒色成就。是谓善心中得戒。若先次第法中。常生善心起诸教业。白四羯磨时。起贪欲嗔恚等诸不善念。于此心中成就戒色。是名不善心中得戒。以本善心善教力故。而得此戒。非不善心力也。先以善心起于教业。白四羯磨时。或睡或眠。于眠心中而生戒色。是名无记中得戒也。先以善心起于教业。白四羯磨时。入灭尽定。即于尔时成就戒色。名无心中而得戒也。优波离复白佛言。若白衣不受五戒。直受十戒。为得戒不。答曰。一时得二种戒。得优婆塞戒。得沙弥戒。若不受五戒十戒。直受具戒。一时得三种戒。忧波离复白佛言。若受具戒。一时得三种戒者。何须次第先受五戒次受十戒后受具戒耶。答曰。虽一时得三种戒而染习佛法必须次第。先受五戒。以自调伏信乐渐增。次受十戒。既受十戒善根转深。次受具戒。如是次第得佛法味。深乐坚固难可退败。如游大海渐渐入深。入佛法海亦复如是。若一时受具戒者。即失次第又破威仪。复次或有众生应受五戒而得道果。或有众生因受十戒而得道果。以是种种因缘。是故如来说此次第。若先受五戒。次受十戒。受十戒时亦成就二戒五戒十戒。受十戒已次受具戒。受具戒时成就三种戒。五戒十戒具戒。七种受中唯白四羯磨戒次第三时得。余六种受戒但一时得。无三时次第也。若一时得三种戒。若欲舍时。若言我是沙弥非比丘即失具戒。二种戒在。五戒十戒。若言我是优婆塞非沙弥。即失十戒。余五戒在。若言在家出家一切尽舍我是归依优婆塞。三种一时尽失不失三归。若次第得三种戒舍法次第。如一时得戒中说。若先优婆塞出家受十戒舍五戒不。答曰。不舍。但失名失次第。不失戒也。失优婆塞名。得沙弥名。失白衣次第。得出家次第。若沙弥受具戒时。失十戒五戒不。答曰。不失。但失名失次第。不失戒也。失沙弥名。得比丘名。失沙弥次第。得比丘次第。终始常是戒。而随时名。譬如树叶春夏则青。秋时则黄。冬时则白。随时异故树叶则异。而其始终故是一叶。戒亦如是常是一戒。随时有异。又如乳酪酥醍醐四时差别。虽随有异而故是一。戒亦如是。虽三时有异。戒无异也。优波离复白佛言。凡受优婆塞戒。势不能具受五戒。若受一戒二戒乃至四戒。受得戒不。答曰不得。若不得者。有经说。少分优婆塞。多分优婆塞。满分优婆塞。此义云何。答曰。所以作是说者。欲明持戒功德多少。不言有如是受戒也。忧波离复白佛言。若受一日二日乃至十日五戒。得如是受不。答曰。不得。佛本制戒各有限齐。若受五戒必尽形寿。若受八戒必一日一夜受。是故不得。夫白四羯磨戒有上中下。五戒是下品戒。十戒是中品戒。具戒是上品戒。入五戒中亦有三品。若微品心受戒得微品戒。若中品心受戒得中品戒。若上品心受戒得上品戒。十戒具戒亦各三品。如五戒说。若微品心得戒已后。以上中品心受十戒者。先得五戒。更无增无胜。于五戒外乃至不非时食等残余五戒。得增上五戒。先得五戒得本微品也。即先微品五戒。以中上品心受具足戒。先得五戒更无增无胜。仍本五戒。自五戒外一切诸戒。以受具戒时心增上故。得增上戒。以是推之。波罗提木叉戒无有重得。以次第而言。五戒是微品。十戒是中品。具戒是上品。以义而推。亦可以上品心得五戒。是上品戒。中品心得十戒。是中品戒。下品心得具戒。是下品戒。以是义故。随心有上中下。得戒不同无定限也。若请和上受十戒时。和上不现前亦得十戒。若受十戒时和上死者。若闻知死受戒不得。若不闻死受戒得戒。若白四羯磨。受戒和上不现前不得受戒。以僧数不满故。若僧数满。设无和上亦得受戒。优波离复白佛言。五戒优婆塞得贩卖不。答曰。得听贩卖。但不得作五业。一不得贩卖畜生以此为业。若自有畜生直卖者听。但莫卖与屠儿。二者不得贩卖弓箭刀杖以此为业。若自有者直卖者听。三者不得沽酒为业。若自有者亦听直卖。四者不得压油。多杀虫故。天竺法尔。罽宾以来。麻中一切若无虫处压油无过。五者不得作五大色染业。以多杀虫故。洛沙等外国染法。多杀诸虫。是故不听。谓秦地。染青法亦多杀虫。堕五大染数。优波离复白佛言。夫八斋法通过中不食。乃有九法。何以八事得名。答曰。斋法过中不食为体。八事助成斋体。共相支持。名八支斋法。是故言八斋。不云九也。若受八戒人于七众为在何众。虽不受终身戒。以有一日一夜戒故。应名优婆塞。有云。若名优婆塞。无终身戒。若非优婆塞。有一日一夜戒。但名中间人。有经说。忧波离复白佛言。若七众外。有波罗提木叉戒不。答曰。有八斋戒是。以是义推。若受八斋不在七众也。受八斋法应言一日一夜不杀生。令言语决绝。莫使与终身戒相乱也。问曰。受八戒法得二日三日乃至十日一时受不。答曰。佛本制一日一夜戒不得过限。若有力能受一日。过已次第更受。如是随力多少不计日数。夫受斋法必从他人边受。于何人受。五众边受。既受八戒。若鞭打众生斋不清净。虽即日不鞭打。若待明日鞭打众生亦不清净。以要而言。若身口作不威仪事。虽不破斋无清净法。设身口清净。若心起贪欲觉嗔恚觉恼害觉。亦名斋不清净。若身口意三业清净。若不修六念亦名斋不清净。受八戒已精修六念。是名斋清净。有经说。若作阎浮提王。于阎浮地中一切人民金银财宝于中自在。虽有如是功德。分作十六分。阎浮提王功德。于十六分中不及一分。所谓最后清净八斋也。若人欲受八斋。先恣情色。或作音乐。或贪啖肉。种种戏笑。如是等放逸事。恣心作已而后受斋。不问中前中后。尽不得斋。若本无心受斋。而作种种放逸事。后遇善知识即受斋者。不问中前中后。一切得斋。若欲受斋。而以事难自碍不得自在。事难解已而受斋者。不问中前中后。一切得斋。问曰。若欲限受昼日斋法不受夜斋。得八戒不。若欲受夜斋不受昼斋。得八戒不。答曰。不得。所以尔者。佛本听受一日一夜斋法。以有定限不可违也。忧波离复白佛言。若不得者。如皮革中说。亿耳在旷野处。见诸饿鬼种种受罪。或昼受福夜则受罪。或夜受福昼则受罪。所以尔者。以本人中。昼受戒法夜作恶行。或夜受戒法昼作恶行。是以不同。此义云何。答曰。凡是本生因缘不可依也。此中说者非是修多罗。非是毗尼。不可以定实义也。又云。此或是迦旃延以度亿耳故。作此变化感悟其心。非是实事。若受斋已欲舍斋者。不必要从五众而舍。若欲食时趣语一人。斋即舍也。凡得波罗提木叉戒者。以五道而言。唯人道得戒。余四道不得。如天道以著乐故深重。不能得戒。如昔一时大目揵连以弟子有病上忉利天以问耆婆。正值诸天入欢喜园。尔时目连在路侧立。一切诸天无顾看者。耆婆后至顾见目连。向举一手。乘车直过。目连自念。此本人中是我弟子。今受天福。以著天乐都失本心。即以神力制车令住。耆婆下车礼目连足。目连种种因缘责其不可。耆婆答目连曰。以我人中为大德弟子。是故举手问讯。颇见诸天有尔者不。生天以著乐深心不得自在。是使尔耳。目连语耆婆曰。有弟子病当云何治。耆婆答曰。唯以断食为本。有时目连劝释提桓因。佛世难遇。何不数数亲近咨受正法。帝释欲解目连意故。遣使敕一天子令来。反覆三唤犹故不来。此一天子唯有一妇。有一伎乐。以染欲情深。虽复天王命重。不能自割。后不获已而来。帝释问曰。何故尔耶。即以实而对。帝释白目连曰。此天子唯有一天女一伎乐。以自娱乐不能自割。况作天王。种种宫观无数天女。天须陀食自然百味。百千伎乐以自娱乐。视东忘西。虽知佛世难遇正法难闻。而以染乐缠缚不得自在知可如何。凡受戒法。以勇猛心自誓决断然后得戒。诸天著乐心多。善心力弱。何由得戒。饿鬼以饥渴苦身心烧然。地狱无量苦恼。种种楚毒心意痛著。无缘得戒。畜生中以业障故无所晓知。无受戒法。虽处处经中说龙受斋法。以善心故而受八戒。一日一夜得善心功德。不得戒也。以业障故。以四天下而言。唯三天下阎浮提。拘耶尼。弗婆提。及三天下中间海洲上人。一切得戒。如拘耶尼。佛遣宾头卢。往彼大作佛事。有四部众。东方亦有比丘。在彼亦作佛事唯有郁单越无有佛法。亦不得戒。以福报障故。并愚痴故。不受圣法。有四种人。一男二女三黄门四二根。四种人中。唯男女得戒。二种人不得戒。黄门二根。如男女中。若杀父母阿罗汉。出佛身血。坏法轮僧。污比丘尼。贼住越济人断善根。如是人等尽不得戒。大而观之。受染佛法者。盖不足言。若天若龙鬼神。若郁单越。若不男二根。种种罪人。尽得受三归也。问曰。三世诸佛得戒等不。答曰。不等。凡得戒者。于众生类非众生类上得戒。而一佛出世度无数阿僧祇众生入无余泥洹。而后佛出世。于此众生尽不得戒。如是诸佛。先后得戒各各不等。如迦叶佛。度无数阿僧祇众生入无余泥洹。而迦叶佛于此众生尽皆得戒。释迦文佛。于此众生尽不得戒。一切诸佛有三事等。一积行等。二法身等。三度众生等。一切诸佛尽三阿僧祇劫修菩萨行。尽具足五分法身十力四无所畏十八不共法。尽度无数阿僧祇众生入于泥洹。问曰经说一佛出世度九十那由他众生入于泥洹。何以言无数阿僧祇众生耶。答曰。此经说一佛出世度九十那由他众生者。但云从佛得度者有尔所众生。而众生或自从佛得度。或从弟子。或遗法中而得度者。言九十那由他众生者。直佛边得度者。总而言之。无数阿僧祇众生入无余泥洹。三世诸佛三等尽等。而得戒不等。问曰。恶律仪戒。众生类非众生类上得也。能以不能尽得戒不。答曰。但于众生上得恶律仪戒。非众生类上不得恶戒。有云。但于能杀众生上得恶戒。不可杀众生上不得恶戒。又云。何杀不可杀众生上尽得恶戒。如屠儿杀羊。常怀杀心作意杀羊。无所齐限。设在人天中今者不杀。而受生展转有堕羊中理。是故于一切众生尽得恶戒。十二恶律仪亦如是。十二恶律仪者。一者屠儿。二者魁脍。三者养猪。四者养鸡。五者捕鱼。六者猎师。七者网鸟。八者捕蟒。九者咒龙。十者狱吏。十一者作贼。十二者王家常差捕贼。是为十二恶律仪人。养蚕业等谓皆不离恶律仪。恶律仪戒有三时舍。死者欲爱尽时。受律仪戒时。如受三归时。初始一说即舍恶戒。第二第三说时。即得善戒。人作恶戒时。何时舍善戒得恶戒耶。答曰。一说言我作屠儿。即舍善戒。第二第三说我作屠儿。即得恶戒。又云。随何时舍善戒即得恶戒。若善戒人未自誓作屠儿。但以贪利共屠儿作杀害事。尔时名犯善戒。求舍善戒求得恶戒。必自誓作屠儿而得恶戒。若受恶戒自誓便得不从他受。若欲受一日二日乃至十日一年二年恶律仪戒。随誓心久近随意即得。所以尔者。以是恶法顺生死流无胜进义。是故随事即得。不同善律仪戒