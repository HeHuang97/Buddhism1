## 大方便佛报恩经卷第二

失译人名在后汉录

### 对治品第三

尔时世尊处在大众。犹如日轮光明赫弈隐蔽众星。喻如大龙幡兰椿轮茜练粲烂。睹之眼眩。思之意乱。威光晃曜色无等喻。犹萤火光日出不现。日月虽有百千光明。方于帝释譬如聚墨。帝释虽有白净妙光。方于大梵王所有光明。犹如瓦砾方于夜光摩尼宝珠。大梵天王虽有净妙百千光明。方于如来所有光明。亦如聚墨。何以故。如来圆光七尺。乃能远照十方世界。其中众生遇斯光者。盲者得见。偻者得伸。拘躄众生即得手足。邪迷众生得睹真言。以要言之。诸不称意皆得如愿。尔时会中有七十大菩萨摩诃萨。即从座起。头面礼佛。绕百千匝却住一面。异口同音说百千偈赞叹如来

其名曰不思议菩萨。离觉音菩萨。惟念安菩萨。离垢称菩萨。无量音菩萨。大名闻菩萨。明宝髻菩萨。坚师子菩萨。独步逝菩萨。舍所念菩萨。及智积菩萨。意善住菩萨。无极相菩萨。慧光曜菩萨。消强意菩萨。能拥护菩萨。至诚英菩萨。莲花界菩萨。众诸安菩萨。圣慧业菩萨。将功勋菩萨。无思议菩萨。净梵施菩萨。宝事业菩萨。处大花菩萨。善思惟菩萨。无限法菩萨。名闻意菩萨。已辩积菩萨。自在门菩萨。十种力菩萨。有十力菩萨。大圣愍菩萨。无所越菩萨。游寂然菩萨。在于彼菩萨。无数天菩萨。须弥光菩萨。极重藏菩萨。因超越菩萨。而独步菩萨。威神胜菩萨。大部界菩萨。以山护菩萨。持三世菩萨。有功勋菩萨。宣名称菩萨。日光明菩萨。师子英菩萨。时节王菩萨。师子藏菩萨。示现有菩萨。光远照菩萨。山师子菩萨。有取施菩萨。莫能胜菩萨。为最幢菩萨。喜悦称菩萨。坚精进菩萨。无损减菩萨。有名称菩萨。无恐怖菩萨。无著天菩萨。大明灯菩萨。世光曜菩萨。微妙音菩萨。执功勋菩萨。除闇暝菩萨。无等伦菩萨。各于佛前发誓愿言。我等于世尊灭度之后。护持佛法。于十方界广令流布。使不断绝。何以故。我等今者。睹如来不思议妙色光明。于光明中。皆得闻不思议佛法。既闻法已离于心障。累结永消身心清净。晃如天金万品斯照。我等思惟如是等功德利故。于如来所生大师想。生慈父想。常念佛恩当报佛恩。何以故。得闻正法。不久当坐道场。转正法轮。度脱一切众生。皆令以得闻法故得成阿耨多罗三藐三菩提

尔时释迦如来告一切大众言。是七十大菩萨摩诃萨。久于过去无量百千万亿微尘数阿僧祇劫中。已曾供养无量百千万亿恒河沙世界微尘数诸佛于诸佛所常修梵行。供养诸佛。心不疲惓。以慈修身。善护佛法。不舍大悲。常于十方利益一切。若有众生临命终时。若闻一菩萨名。若二若三若四乃至七十。称名归命者。命终即得往生有佛国土。莲华化生远离淫欲。不处胞胎离诸臭秽。其身清净有妙香气。众所恭敬人所爱念。为人所恭敬爱念故。其心欢喜。以欢喜心故。即能发于阿耨多罗三藐三菩提心。以发阿耨多罗三藐三菩提心。能于一切众生起大慈悲心。以发慈悲心已。次亦生于利益众生心。以能利益众生心已。复能发于不舍众生心。利益众生心。自利利彼心。灭除障碍心。寂静烦恼心。能亲近善友常生恭敬心。专意听法心。忆持不忘思惟妙义心。愿少闻多解义心。不愿于多闻而不解义心。次生信如心。信如实义心。以生如实义心已。次生如说修行心。以生如说修行心已。次生不退转心。以生不退转心已。于诸众生即生等对治心

如我不喜死。一切三界二十五有。有形无形四足多足。乃至蚁子有命之属。亦复如是。是故菩萨。乃至自丧身命。终不枉夺他命

如我有钱谷帛衣被饮食象马车乘国城妻子身体手足供养拥护不喜他人横来侵害者。一切众生亦复如是。是故菩萨。乃至自丧身命。终不于诸众生衣财饮食生于劫夺之心

如我不喜他人欺陵断我妙色姐妹妻妾者。一切众生亦复如是。是故菩萨。乃至丧身失命。于他美色不生邪念染污之心。况行奸恶

如我不喜面毁两舌恶口。一切众生亦复如是。是故菩萨。乃至丧失身命。终不妄言两舌斗乱彼此

如我不喜杖石鞭打搒笞拷掠者。一切众生亦复如是。是故菩萨。乃至丧失身命。终不杖石楚毒拷掠众生

如我不喜杻械枷锁桁械系闭缚勒诸苦恼者。一切众生亦复如是。是故菩萨。乃至丧失身命。终不枷锁系闭杻械众生

如我不喜为人所陵强力迫胁。威恩所逼恃怙形势压伏戢遏不令面自炳说自显清白者。一切众生亦复如是。是故菩萨。乃至丧失身命。终不非理加于众生

如我为人之所供养尊重赞叹令我欢喜者。我亦常当布施众生衣被饮食卧具医药一切乐具。若我造作大事。若佛事法事僧事。智力有限。不能令其成办。忧愁苦恼。若有智者。见我如是忧恚懊恼。不能令事得办。便报我言。善男子。莫忧愁也。我当供办称意所须令汝事办。我闻是语心生欢喜。是故我亦当常劝化众生利益众生。如我为王贼水火县官所逼。若系若闭心生愁毒。复有智者。见我如是遇众苦难。便往我所。善言诱喻。告言。莫愁苦也。我当为汝求哀国王。若诸大臣。若供给财贿。若设余方便。令汝解脱。使无衰恼。我闻是语心生欢喜

是故菩萨。常当勤修技艺。多诸工能。音乐倡伎。历数算计。咒术仙药。服乘象马。兜矛槊箭。出阵入阵。有大武功。我有如是众妙技艺。一切众人。若王大臣。不敢违逆我意。兼我复有衣财饮食。珠环钗钏。金银琉璃。珊瑚虎珀。砗磲马瑙。真珠玫瑰。摩尼宝珠。象马辇舆僮仆作使。宫人美女。流泉浴池。七宝台观。如是种种微妙无量百千。菩萨虽有如是威武随意技艺百千宝藏象马车乘无量美女胜妙台观流泉浴池一切五欲乐具。心不贪著。而常少欲知足。好乐闲静。山林树下安禅静默。虽处大众言谈语论。而心常入对治门中。虽与众生和光尘俗。出内财产生业息利。终不为恶。利益众生。若有贫穷及诸苦恼。来从菩萨求索所须。菩萨随意称心给与。菩萨若见有众生爱乐佛法。而来亲近供养承事奉侍。洗足按摩。浣濯干晒。杨枝澡水。拂拭床敷。卷[(辛\*丸)/衣]被枕。初夜后夜供给灯烛。前食后食怛钵那食。蒲阇尼食。佉陀尼食。及诸浆饮。所谓与利师浆。馥勒奢果浆。蒲萄浆。黑石蜜浆。如是承事。乃至一七至九十日。为欲求请菩萨听闻佛法。菩萨尔时虽见是人如是供给心不欢喜。何以故。菩萨久于无量阿僧祇劫中。为求佛法故。我为一切众生心无增减故。以慈悲心故。住平等心故。时作转轮圣王。常以十善导化一切众生。为我意故欢喜奉行。命终之后得生人天。受微妙五欲快乐。尊严豪贵随心适意。卧起入宫。服乘鞍马。游戏园苑伎乐自娱。欢喜饮食。无常卒至老病丧亡。家室男女愁毒懊恼。举声大哭以手捶胸。或时拔发食饮灰土。闷绝躄地。持幡乘车啼哭送之。殡埋既竟。室家男女手相扶持。还归本家。愁毒闷绝。良久躄地。或时致病。或时狂痴。或时致死。于生者大损。于死者无益。是时转轮圣王。前后导从案行国界。见诸众生受斯苦恼。愍而哀伤。而作是言。夫为王者。王领国土摄诸众生。虽以十善导化果得如是微妙五欲。而不免生老病死无常败坏。当知我虽以正法治国。无益于物。若无益于物。云何名为大转轮王。云何复名为大慈父。云何复名为大医王。云何复名为大导师。夫大导师者。导以正路示涅槃径。使得无为常得安乐。我等今者名不称行。譬如有人渴乏垂命。东西驰走求索冷水。遥见空井心生欢喜。而作是念。今我此身便为更生。何以故。若不得水命去不远。今见好井。必其望得清净冷水。济我虚渴运急之命。作是念已。驰奔往趣。往到井上。脱所著衣举著一处。入井取水而不得水。唯见毒蛇守宫蝮蝎百足之属。瓦砾荆棘及诸草秽

尔时渴人失本愿故。既不得水众毒螫身。寻欲出井。其井朽故陷坠嵚岩。其朽故井深一箭道。既无梯蹬绳索杖木。虽复踊身上升。势不能高。气力羸惙还堕井底。为诸毒蛇之所唼食。命未断顷而作是言。我若先知此井无水。尚不眼视。而况往取。今日苦毒为井所误。尔时转轮圣王。见诸人民室家男女恩爱分离受苦恼时。而作是言。今我身者喻如空井。虽有井名而无有水。现有所趣而无所获。丧失身命苦恼如是。我今虽处于转轮圣王之位。七宝具足。十善导化。正法治国。令诸众生生人天中。受其微妙五欲快乐故。未能免生老病死。恩爱分离。怨憎和合。忧悲苦恼。更相哭泣。然是我过非众生咎。所以者何。以我无有出世间法利益一切众生。虽从于我咨受善法望获安乐。而实不能越于苦海

尔时转轮圣王。复作是念。我身今者。喻如无智大痴施主。尔时施主值天大旱。七年不雨树木燋干。时世饥馑谷米勇贵。人民饥饿互相茹食。饮血啖肉更相残害。枉滥无辜。或父食子或子食父。父母兄弟妻息男女。更相食啖

尔时大施主。游行观看。见诸众生饥饿憔瘁羸瘦战掉。气力虚微颜貌憔瘁。头发蓬乱形体瘦黑。于其肩上或见担揭。纯是死人。所有头手节腕臂肘脊胁。肩臂膑膊足指。或是肝胆肠胃。时大施主。微声问言。汝所担揭者是何物也。答言。我所担者。是死人头手臂肘节腕也。问言。汝担是死人臂肘节腕。何所作为。答言。汝不知耶。天时亢旱时世饥馑。谷米勇贵人民饥饿。互相食耳。我所担者是我饮食

尔时施主。闻是说已。心惊毛竖闷绝躄地。以冷水洒面良久乃稣。复更问言。虽是汝食是何人肉。尔时饿人闻是语已。举声大哭忧恚断绝。报施主言。不可言也。痛哉痛哉。怪哉怪哉。大施主。我今情实相语。我所担者。或言是父。或言是母。或言妻子。或言兄弟。宗亲骨肉。尔时诸饥饿人。各各以情实自说因缘。大施主。更无余事。我等以饥饿因缘故。还相啖食耳

尔时大施主。闻是语已饮气叹息。报众人言。汝等今者。更莫共相食啖肉也。若有所须衣服饮食。种种汤药所须之物。却后一七。汝等大众皆集我家。我当随汝所须。衣被饮食病瘦汤药称意给与。众人闻已心生欢喜。叹言。善哉善哉。未曾有也

尔时施主。还到其家。唤其夫人及其子息僮仆作使。一切皆集。于众人中和颜悦色发柔软言。告喻妻子及诸作使。汝等应当至心听我所说。汝等知不。天时炎旱时世饥俭。人民饥饿死者无数。我等居家库藏盈满谷米无量。可共及时种于福田。妻子闻已。善哉善哉快善无量。我等身命亦随施主。况于大藏钱财饮食耶

尔时施主心生欢喜。汝等今者。真是我无上道伴。善哉善哉。汝等诸人。应当各各而自处分。随所应作随所应为。应作者便作。应为者速为。却后一七必令成办

尔时施主。一一处分已竟。即自出外处处观看。何处当有平地宽博安施坛施。即时安著清净之处。除去沙卤株杌荆棘。其地清净。安施床敷[毯-炎+瞿]毹毾[毯-炎+登]。即时安施大众座处已。严驾五百大象。负载饮食运趣施坛。饮食如山乳酪如池。膏油饼脯种种肴膳百味具足。兼有种种衣服珠环严钏象马七珍。种种具足庄严已竟。却后一七明相举时。亦于七日朝。槌钟鸣鼓吹大蠡贝。高声唱言。一切大众。皆来集于大施主坛

尔时众人闻是唱声。心生欢喜如蒙贤圣。闻是语已。寻声往趣大会施坛。随意所取。衣被饮食珠环钗钏。百种汤药象马七珍。随所好喜恣意选取。尔时施主所施之物。众人持去已尽。尔时施主心生欢喜已。即还归家。室家妻子欢喜受乐。五欲自娱。却后一七闻外人言。先所受施衣被饮食者。皆药发而死。或未死者皆发是言。怪哉怪哉是大施主。虽有慈悲怜愍。供给所须衣被饮食。虽复当时充饥解渴得济身命。于后数日药发丧命。时大施主忧恚懊恼。问其妻子。汝等云何成熟饮食。使恶毒药令堕食中。妻子作使诸僮仆等。皆言不尔。若不尔者毒从何来。答曰不审

尔时施主重自捡校。即入家中次第案行。见一井水而覆盖头。问诸人言。此是何井。家人答言。此是施主于小儿时养三毒蛇。穿此一井安置其中。此井是毒蛇住处。水亦是毒。饮者杀人。施主见已问作使言。汝等先作食时。不取此井水用作食也。作使答言。饮食猥多。当时运急汲取此水用作饮食。大施主言。怪哉怪哉。如我今者愚痴无智。云何养此毒蛇作此毒井。告语妻子速往填塞。中三毒蛇者为吾烧杀。是时作使速往除灭尔时施主灭毒井已。出外观看。见受施者药发而死。异口同音皆言。坐此施主与我毒食。令我早丧身命。我若先知此食有毒者。终不啖食。尔时施主闻是语已心生懊恼。如彼转轮圣王。虽复十善导化令诸众生得生人天。虽受如是微妙五欲微妙快乐。犹未能免生老病死。时转轮圣王寻发愿言。我今应当求索无上佛法出世间法。令诸众生读诵玩习。远离生死得至涅槃

尔时转轮圣王。为求佛法故。于阎浮提遍处宣令。谁解佛法。大转轮王欲得玩习。处处宣令。皆云言无。到一边小国中。有一婆罗门解知佛法。尔时使者迳往诣彼。至婆罗门所。问言。大德解佛法耶。答言解也

尔时使者头面礼足。报言。大师。大转轮王欲相顾命。惟愿大师。屈神德往至彼转轮王所。时转轮王远出奉迎。头面礼足问讯起居。冒涉涂路得无疲惓耶。即请入宫。于正殿上敷王御座。前请大师愿坐此座。时婆罗门即升妙座结加趺坐

尔时大王见于大师端坐已定。供给所须施安已竟。合掌向于婆罗门白言。大师。解佛法耶。时婆罗门报言。吾解佛法。尔时大王报言。大师。为我解说。婆罗门言。王大愚也。吾学是佛法。久受勤苦因乃得成。今者大王。云何直欲得闻

尔时大王白大师言。欲须何物。婆罗门言。与我供养。王言。所须供养为是何物。衣被饮食耶。金银珍宝耶。婆罗门言。吾不须如是供养。王言。若不须如是供养者。象马车乘耶。国城妻子耶。音乐倡伎耶。婆罗门言。吾都不用如是供养也。若能就王身上。剜作千疮。灌满膏油。安施灯炷。燃以供养者。吾当为汝解说佛法。若不能者吾欲起去。王未答顷寻下高座

尔时大王即前抱持报言。大师。小复留怀。今我智慧微浅功德薄少。小顷自思惟当奉供养

尔时转轮圣王。即自思惟而作是念。我从无始世界已来。丧身无数未曾为法。今我此身当归坏败。都无所为。今日正是其时。仰报大师言。所须供养者。当速办之

尔时大王即入宫中报诸夫人。而我今者共汝等别。时诸夫人闻王语已。心惊毛竖莫知所由。微声问王。王欲何去。王言。今者我身欲剜作千灯供养大师。时诸夫人闻王语已。夗转躄地举声大哭。闷绝吐逆良久稣息。报大王言。天下所重莫若己身。恭敬尊重随时将养惧畏不适。今者云何毁害捐弃。王是智人。而于今日如似颠狂鬼魅所著耶。王言不也。若不尔者。何缘如是作此苦恼。供养是婆罗门。何所为耶。王报夫人。欲求佛法为一切众生。若为一切众生。今日云何便见孤弃。王报诸夫人言。天下恩爱皆当别离。是故吾今以身供养。欲为汝等及一切众生。于大闇室燃大智灯。照汝生死无明黑闇。断众累结生死之患。超度众难得至涅槃故。汝等诸人。今者云何违逆我心。时诸夫人闻王语已。默然不对。心悲噢噎举声大哭。自拔头发抓掴面目。复发声言。我等薄相生亡我所。天王有五百太子。悉皆端正。聪明智慧人相具足。其父爱念喻如眼目

尔时大王语诸子言。我于今日欲设供养。恐身命不济与汝等别。国土人民所有王法。从大者治。时诸太子闻是语已。身体肢节筋脉抽切。譬如人噎。又不能咽复不得吐。微声问父王言。今日云何永弃孤背。时诸太子前抱王颈。或捉手足举声悲哭。怪哉怪哉。今日云何永失覆护

尔时大王谏晓诸子。即为宣说天下恩爱皆有别离。诸子答言。虽如父王所说。心情恋慕不能舍离。大王今日当赐一愿。令诸子等持此身命奉上大王。为王供养婆罗门师。王言。诸子幼稚未有所识。未能堪办如是供养。如我今者远请大师。许相供养不得违错。夫为孝子不违父意。汝今云何违逆我心。时诸太子闻是语已。举声吼唤惊动神祇。举身投地如太山崩。尔时大王复与诸小国王一切辞别。还至殿上往大师所。脱身璎珞上妙衣服。举著一面端身正坐。告诸大臣诸小国王。五百太子二万夫人。汝等今者。谁能为吾剜身千疮。夫人太子及诸群臣。皆共同心而作是言。我等今者。宁以利刀自剜两目。终不能以手剜王身也。尔时大王心生忧恼。而我今者单子孤露。大众之中乃无一人见佐助也

尔时大王。有一旃陀罗。其性弊恶人所怖畏。寻声往趣语诸太子且莫忧苦也。我有方便。能令大王事不得成。若不成事。还王领国如本不异。诸太子闻是语已。心生欢喜。时旃陀罗往到王前。语大王言。大王今者何所作为。剜身千灯供养大师。时旃陀罗言。欲剜身者我能为之。王闻是语心生欢喜。报旃陀罗言。汝今真是我无上道伴。时旃陀罗。即在王前。喊[口\*戒]噏张。高声唱言。大王当知杀人之法。断头截颈割断手足。抽筋拔肋苦痛如是。大王今者能堪是不。王闻是语心怀欢喜。时旃陀罗持牛舌刀就王身上。于眴速顷。遍体剜作数满千疮。时旃陀罗。谓王意退而反不移。投刀于地驰走而去

尔时大王于身诸疮灌满膏油已。取上妙细[疊\*毛]缠以为炷。尔时婆罗门大师。见于大王作是事已。作是念言。我今应当先为大王宣说佛法。何以故。大王今当燃身诸灯恐命不济。命若不济谁当听法。思惟是已。告大王言。精进如是难为能为。修此苦行为闻佛法。谛听谛听善思念之。吾当为王宣说佛法。王闻是语心大欢喜。譬如孝子新丧父母。其子愁毒苦不可言。父母还活其子欢喜。王闻是语亦复如是。时婆罗门即便为王而说半偈。谓兴衰法

&nbsp;&nbsp;&nbsp;&nbsp;夫生辄死&nbsp;&nbsp;&nbsp;&nbsp;此灭为乐　

王闻法已心生欢喜。告诸太子及诸大臣。而作是言。诸人若于我有慈愍心者。应为我忆持是法。于诸国土处处聚落有人民处城市巷陌。宣王优命。诸人当知。大转轮王见诸人民一切众生。没于苦海未能出恶。于诸众生起大悲心。剜身千灯求于半偈。诸人今当感大王大慈悲心。应当书写此偈读诵玩习。思惟其义如说修行。诸人闻是语已。心生欢喜。异口同音赞大王言。善哉善哉。大王。真是大慈悲父。为诸众生修此苦行。我等应当速往书写。或纸或帛。或于石上。或于树木瓦砾草叶蹊径要路多人行处。亦皆书写。其见闻者。皆发阿耨多罗三藐三菩提心

尔时大王即燃千灯供养大师。其明远照十方世界。其灯光中亦出音声说此半偈。其闻法者皆发阿耨多罗三藐三菩提心。其光上照乃至忉利天宫。其灯光明悉能蔽隐诸天光明。时忉利天王。见此光明远照天宫。即作是念。以何因缘有此光明。即以天眼观于世间。见是大转轮王以大慈悲熏修其心。为一切众生故。剜身千灯供养大师。为度一切众生故。是故我等今当往于世间。劝戒佐助令心欢喜。即下世间化作凡人。往诣王所问大王言。剜身千灯修此苦行。为求半偈何所作为。报言。善男子。我为一切众生故。令发阿耨多罗三藐三菩提心

尔时化人即复释身。光明威耀曒然炳著。时天帝释报大王言。作是供养。愿求天王耶。魔王梵王耶。是时转轮圣王报天帝释言。我亦不求人天尊贵。正欲求阿耨多罗三藐三菩提。为一切众生故。不安者安。不解者解。未度者度。未得道者欲令得道。天帝释言。大王今者不乃愚耶。求阿耨多罗三藐三菩提者。久受勤苦乃可得成。汝今云何欲求无上道耶。报天帝释言。假使热铁轮在我顶上旋。终不以此苦退于无上道。汝今虽发是言吾不信也。时转轮圣王即于天王释前。立此誓言。我若不真实求于阿耨多罗三藐三菩提。欺诳天王释者。使我千疮终无愈时。若不尔者血当为乳千疮平复。说是语时即复如故。天王释言。善哉大王。真是大悲。修大悲者如是苦行。不久当得阿耨多罗三藐三菩提。得三菩提时要先度我。时天帝释放大光明遍照王身。与百千诸天俱时发阿耨多罗三藐三菩提心。五百大子。见其父王身疮平复欢喜无量。即前头面礼足。却住一面。合掌向父。异口同音俱发声言。未曾有也。今者父王真是大悲愍伤一切。王报太子。汝等若是孝子者。当发阿耨多罗三藐三菩提心。是诸太子闻是语已心生欢喜。感于父王重恩分故。寻声即发阿耨多罗三藐三菩提心。二万夫人百千婇女亦复如是

尔时众中有七十恒河沙等众生。皆发声闻辟支佛心。复有无量天人及乾闼婆阿修罗迦楼罗紧那罗摩睺罗伽人非人等。见闻是已。皆发道心欢喜而去

### 大方便佛报恩经发菩提心品第四

尔时会中有一大菩萨摩诃萨。名曰喜王。即从座起。偏袒右肩右膝著地。合掌仰白如来。而作是言。菩萨云何知恩报恩。佛告喜王菩萨。善男子。谛听谛听。菩萨摩诃萨知恩者。当发阿耨多罗三藐三菩提心。报恩者。亦当教一切众生令发阿耨多罗三藐三菩提心。若发菩提心云何而发。菩萨因何事故。所以能发。善男子。菩萨摩诃萨初发三菩提心时。立大誓愿作如是言。若我得阿耨多罗三藐三菩提时。当大利益一切众生。要当安置一切众生大涅槃中。复当教化一切众生悉令具足般若波罗蜜。是则名为自利。亦名利他。是故初发菩提心者。则得名为菩提因缘。众生因缘。正义因缘。三十七助道法因缘。摄取一切善法根本。是故菩萨名为大善。亦名一切众生善根。能破一切众生身口意等三业诸恶。一切世间所有誓愿。及出世间所有誓愿。无有能胜阿耨多罗三藐三菩提。如是誓愿无胜无上。菩萨摩诃萨初发三菩提心时。有五事。一者性。二者行。三者境界。四者功德。五者增长。菩萨若能发菩提心。则得名为菩萨摩诃萨。定得阿耨多罗三藐三菩提。修大乘行。是故初发菩提心。即能摄取一切善法。菩萨摩诃萨发菩提心。修行渐得阿耨多罗三藐三菩提。若不发心终不能得。是故发心即得阿耨多罗三藐三菩提根本。菩萨摩诃萨见苦众生心生怜愍。是故菩萨因慈悲心故。能发阿耨多罗三藐三菩提心。因阿耨多罗三藐三菩提心。即能习三十七品。因三十七品故。得阿耨多罗三藐三菩提。是故发心名为根本。发菩提心故行菩萨尸罗。是故发心名根名因。名枝名叶。亦名华名果。亦名为子。菩萨发心毕竟不毕竟。毕竟者乃至得阿耨多罗三藐三菩提。终不退失。不毕竟者有退有失。退有二种。毕竟退。不毕竟退。毕竟退者。终不能发阿耨多罗三藐三菩提心。不能推求修习其法。不毕竟退者。求菩提心修习其法。是菩提心有四种。一者若善男子若善女人。若见若闻诸佛菩萨不可思议事。尔时即生信敬之心。作是念言。佛菩萨事不可思议。若佛菩萨不可思议事。是可得者。我亦当得阿耨多罗三藐三菩提。是故至心念于菩提。发菩提心。复有不见诸佛菩萨不思议事。以闻诸佛菩萨秘密之藏。闻已即生信敬之心。得生信心故。为阿耨多罗三藐三菩提及摩诃般若。是故发菩提心。复有不见诸佛菩萨不思议事。亦不闻法。见法灭时。复作是念。无上佛法能灭众生无量苦恼。作大利益。惟诸佛菩萨。能令佛法久住不灭。我今亦当发菩提心。令诸众生远离烦恼。愿我此身受大苦事。护持佛法久住于世故。发菩提心。复有不见诸佛菩萨法灭时。唯见恶世诸众生等。具重烦恼贪欲嗔恚愚痴等。无惭无愧悭吝等。嫉妒恚痴苦恼等。不信邪疑懒惰等。见是事已即作此念。大恶世时众生不能修善。如是恶时尚不能发二乘之心。何况阿耨多罗三藐三菩提心。我今当发菩提心。发菩提心已。乃当教一切众生令发阿耨多罗三藐三菩提心

尔时喜王菩萨复白佛言。世尊。菩萨知恩自发菩提心。菩萨报恩教一切众生令发菩提心者。如来世尊于生死时。初发菩提心。因何事发。佛言。善男子。过去久远不可计劫生死中。时以重烦恼。起身口意业故。堕在八大地狱。所谓阿诃诃地狱。阿婆婆地狱。阿达多地狱。铜釜大铜釜。黑石大黑石。乃至火车地狱。我于尔时堕在火车地狱中。共两人并挽火车。牛头阿傍在车上坐。缄唇切齿。张目吹火。口眼耳鼻烟炎俱起。身体殊大。臂脚盘结。其色赤黑。手执铁杖随而鞭之。我时苦痛努力挽车。力励前进。时我徒伴劣弱少力。劣弱在后。是时牛头阿傍以铁叉刺腹。铁杖鞭背。血出沐浴随体而流。其人苦痛高声大唤苦痛难忍。或称父母。或称妻子。虽作如是唱唤无益于己。我时见是受大苦恼心生哀愍。因慈心生故发菩提心。为此众罪人故。劝请牛头阿傍。此罪人者甚可怜愍。小复加哀垂慈怜愍。牛头阿傍闻已心生嗔恚。寻以铁叉前刺我颈。寻时命终。即得脱于火车地狱百劫中罪。我以发阿耨多罗三藐三菩提心故。即脱火车地狱之罪

佛告喜王。挽火车者今我身是。因发菩提心故疾得成佛。是故当知。一切众生发菩提心其事非一。或因慈心。或因恚心。或因施心。或因悭心。或因欢喜。或因烦恼。或因恩爱别离。或因怨憎和合。或因亲近善知识。或因恶友。或因见佛。或因闻法。是故当知。一切众生发菩提心各各不同。喜王当知。菩萨摩诃萨知恩报恩其事如是。说是法时。万八千人发阿耨多罗三藐三菩提心。一切大众中有得须陀洹乃至阿罗汉。时天龙鬼神人及非人。亦能发声闻辟支佛心。闻法欢喜。头面作礼。右绕而去