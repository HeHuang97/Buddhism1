## 大方便佛报恩经卷第四

失译人名在后汉录

### 恶友品第六

尔时世尊大众围绕。供养恭敬尊重赞叹。尔时如来凞怡微笑。从其面门放大光明。青黄赤白。名曰大悲。远照十方。上至阿迦腻吒天。下至十八地狱。照提婆达多身。身诸苦痛即得安宁。尔时大众异口同音赞叹如来。善哉善哉。世尊。真是大慈。真是大悲。能于怨亲其心平等。提婆达多。常怀恶心毁害如来。而世尊不以为患。愍而哀伤。放大悲光远照其身。如来尔时普告大众而作是言。提婆达多。非适今世而伤害我。过去世时常欲害我。我以慈悲力因乃得济

尔时阿难观察众心咸皆有疑。即从座起偏袒右肩。右膝著地胡跪合掌。而白佛言。世尊。提婆达多过去世时。毁害世尊其事云何

佛告阿难。善听。吾当为汝分别解说。佛言。过去世时无量千岁。有国名波罗奈。其中有佛出世。号毗婆尸如来应供正遍知明行足善逝世间解无上士调御丈夫天人师佛世尊。在世教化满十千岁。灭度之后。正法住世十二千岁。像法灭后。波罗奈王。名摩诃罗阇。聪睿仁贤正法治国。不枉人民。王主六十小国八百聚落。五百白象。二万夫人了无有子。王自祷祀诸山河池树木神祇。满十二年。王第一所重夫人即便有娠。第二夫人亦皆有娠。王甚欢喜手自供养。床卧饮食皆令细软。至满十月太子便生。形体端正妙色庄严人相具足。第二夫人亦皆生男。王甚欢喜。即召诸臣百官并诸相师婆罗门等。占相吉凶。抱儿示之。便令立字。相师问言。此儿生时有何瑞相。答言。第一太子。其母性行由来弊恶。恚恨妒忌憍慢自大。从怀子已来。其性调善。和愿悦色发言含笑。先意问讯。软语利益。慈愍众生喻如赤子。相师答言。此是儿之福德。使母如此。即便立字。名曰善友太子。第二夫人所生太子者。相师问言。其子生时有何瑞相。答言。其母由来性常调善。先意问讯。发言柔软可适众心。怀妊已来其性卒暴。发言粗恶嫉妒恚痴。相师答言。此是儿之业行。使母如是。应当立字。名之恶友太子。哺乳长大至年十四。善友太子聪明慈仁好喜布施。父母偏心爱念视如眼目。恶友太子其性暴恶。父母憎恶而不喜视。妒嫉于兄常欲毁害触事。不顺其兄违逆反戾。善友太子导从前后。作倡伎乐。大众围绕。出城观看。见有耕者。垦土出虫乌随啄吞。善友太子遥见如是愍而哀伤。生长深宫未见此事。问左右言。此作何物共相残害。左右答言。太子。所以有国。依于人民。所以有人民者。依因饮食。所以有饮食者。依因耕田种植五谷。得存性命。太子念言。苦哉苦哉。小复前行。见诸男女自共织作。来往顾动疲劳辛苦。太子问曰。此作何物。左右答言。太子。此诸人等纺织作诸衣服。以遮惭愧荫覆五形。太子言。此亦劳苦非一也。转复前行。见诸人民屠牛驼马[利-禾+皮]剥猪羊。太子问曰。此是何人。左右答言。此诸人等。屠杀卖肉以自存活。以供衣食。太子皮毛[目\*需]动。而作是言。怪哉苦哉。杀者心不忍。强弱相害伤。杀生以养生。积结累劫殃。转复前行。见诸人众网鸟饵鱼。枉滥无辜强弱相陵。太子问言。此是何人名何事耶。左右答言。太子。网鸟捕鱼。如是诸事以供衣食。太子闻是语已。悲泪满目。世间众生造诸恶本。众苦不息。忧愁不悦。即回车还宫。王问太子。出还何故愁忧如此。太子具以上事向父王说。王闻是语。语太子言。上来诸事未常不有。何足愁耶。太子言。今欲从王求索一愿。王见听不。王言。吾有汝一子。甚爱念之不逆汝意。太子言。愿欲得父王一切库藏所有财宝饮食用施一切。王言。随汝所愿不逆子意。善友太子。即使傍臣开王库藏。以五百大象负载珍宝。出四城门外。宣令国土。其有欲得衣被饮食者。恣意自取而去。善友太子名声远闻八方。一切云集。未久之间三分用一。时库藏臣。即入白王。所有库藏太子已三分用一。王宜思之。王言。此是太子不敢违逆。复经少时。诸臣论议。所以有国。依因库藏。库藏空竭国亦虚存。复往白王。所有财宝三分用二。王宜思之。王言。是吾太子不敢违逆。汝可小稽迟。莫称其心。善友太子欲开库藏。时守藏臣。缘行不在。郑重追逐差互不遇。善友太子言。此小人者。何敢违逆我意。当是父王教耳。夫孝子者。不应倾竭父母库藏。我今应当自求财宝给足众生。我若不能给足一切众生衣被饮食称意与者。云何名为大王太子。即集诸臣百官共论议言。夫求财利何业最胜。中有第一大臣言。世间求利。莫先耕田者。种一万倍。复有一大臣言。世间求利。莫先畜养众生。放牧滋息其利最大。复有一大臣言。世间求利。莫先入海采取妙宝。若得摩尼宝珠者。便能称意给足一切众生。善友太子言。唯此为快耳。即入宫中上白父王。子今欲入大海采取妙宝。王闻此语。譬如人噎。亦不得咽。又不得吐。语太子言。国是汝有。库藏珍宝随意取用。何为方复自入大海。汝为吾子生长深宫。卧则韪帐。食则恣口。今者远涉涂路。饥渴寒暑谁得知者。又复大海之中。众难非一。或有恶鬼毒龙。湍浪猛风洄波涌澓。水泡之山摩竭大鱼。往者千万。达者一二。汝今云何欲入大海。吾不听汝。善友太子。即便五体投地。四布手足而作是言。父母若不听我入大海者。我当舍命于此终不起也

尔时大王及诸夫人。见是事已目不暂舍。即前劝谏太子。汝可起饮食。太子言。若不听我入大海者。终不饮食。王与夫人愁忧苦恼。左右啼泣忧苦懊恼愁闷躄地。如是乃至一日不饮不食。二日三日至到六日。父母忧愁畏其不济。七日即前呜抱手足。善言诱喻可起饮食。此假食身。依因饮食而得存立。不饮食者汝命不济。太子言。父母若不听许者。必没于此终不起也

尔时第一夫人便白王言。如子心意难可倾动。不可违戾。何忍当见此子舍命于此。愿大王垂慈听入大海。故当万有一冀。今不听者必丧于此。王不忍拒而便听许

尔时善友太子。即起欢喜头面礼父王足。左右夫人及诸婇女百千万人。互相问言。善友太子今者为死活耶。答言。太子今者。已起欢喜饮食。王问太子。汝殷勤欲入大海。何所作为。答言。大王。欲取摩尼大宝给足一切众生所须

尔时大王即遍宣令。谁欲入海。若往还者。七世衣食珍宝无所乏少。吾当供给道路船乘所须。善友太子亦欲入海采取珍妙摩尼宝珠。众人闻之欢喜聚集具五百人。皆言大王。我等今者随从太子。尔时波罗奈国。有一海师。前后数返入于大海。善知道路通塞之相。而年八十两目蒙盲

尔时波罗奈大王。往导师所。报言。导师。吾唯一子未更出门。劳屈大师入于大海。愿见随从。尔时导师即举声大哭。大王。大海留难辛苦非一。往者千万。达者一二。大王今者。云何乃能令太子远涉险道。王报导师。为怜愍故随从听许。导师言。不敢违逆。尔时善友太子。庄严五百人行具。载至大海边

尔时其弟恶友太子。作是念言。善友太子。父母而常偏心爱念。今入大海采取妙宝。若达还者。父母当遗弃于我。作是念已。往白父母。今我亦欲随从善友。入海采取妙宝。父母闻已。答言随意。道路急难之时。兄弟相随必相救护。至大海已。以七铁锁锁其船舫。停住七日。至日初出时。善友太子击鼓唱令。汝等诸人谁欲入海。入者默然。若当恋著父母兄弟妇儿阎浮提乐者。从此还归莫为我故。所以者何。大海之中留难非一。往者千万。达者一二。如是唱令大众默然。即断一锁举著船上。日日唱令至第七日。即断七锁举著船上。望风举帆。以太子慈心福德力故。无诸留难。得至海洲至珍宝山。到宝所已。善友太子即便击鼓宣令。诸人当知道路悬远。汝等诸人速载珍宝极停七日。复作是言。此宝甚重。阎浮提中亦无所直。莫大重载船舫沉没不达所至。莫大轻取道路悬远不补劳苦。装束已讫与诸人别。而作是言。汝等于是善安隐归。吾方欲前进采摩尼宝珠

尔时善友太子。与盲导师即前进路行一七日。水齐到膝。复更前行一七水齐到颈。前进一七浮而得渡。即到海处。其地纯以白银为沙。导师问言。此地何物。太子答言。其地纯是白银沙。导师言。四望应当有白银山。汝见未耶。太子言。东南方有一白银山现。导师言。此道在此山下。至彼山已。导师言。次应到金沙

尔时导师。疲乏闷绝躄地。语太子言。我身命者。势不得久必丧于此。太子于是东行一七。当有金山。从山复更前进一七。其地纯是青莲华。复前行一七。其地纯是红赤莲华。过是华已。应有一七宝城。纯以黄金而为却敌。白银以为楼橹。以赤珊瑚为其障板。车磲马瑙杂厕间错。真珠罗网而覆其上。七重堑垒纯绀琉璃。大海龙王所止住处。其龙王耳中有一摩尼如意宝珠。汝往从乞。若得此珠者。能满阎浮提。雨众七宝衣被饮食病瘦医药音乐倡伎。总要而言。一切众生所须之物。随意能雨。是故名之如意宝珠。太子若得是珠者。必当满汝本愿。尔时导师作是语已。气绝命终

尔时善友太子。即前抱持导师。举声悲哭。一何薄命生失我所天。即以导师金沙覆上。埋著地中。右绕七匝顶礼而去。前至金山。过金山已。见青莲华遍布其地。其莲华下有青毒蛇。此蛇有三种毒。所谓啮毒触毒气嘘毒。此诸毒蛇。以身绕莲华茎。张目喘息而视太子。尔时善友太子。即入慈心三昧。以三昧力。即起进路踏莲华叶而去。时诸毒蛇而不毁伤。以慈心力故。迳至龙王所止住处。其城四边有七重堑。其城堑中满中毒龙。以身共相蟠结。举头交颈守护城门

尔时太子到城门外。见诸毒龙。即慈心念阎浮提一切众生。今我此身。若为此毒龙所害者。汝等一切众生皆当失大利益。尔时太子即举右手。告诸毒龙。汝等当知。我今为一切众生欲见龙王

尔时诸毒龙。即开路令太子得过。乃至七重堑守城毒龙。得至城门下。见二玉女纺颇梨缕。太子问曰。汝是何人。答言。我是龙王守外门婢。问已前入到中门下。见四玉女纺白银缕。太子复问。汝是龙王妇耶。答言。非也。是龙王守中门婢耳。太子问已。前入到内门所。见八玉女纺黄金缕。太子问曰。汝是何人。答言。我是龙王守内门婢耳。太子语言。汝为我通大海龙王。阎浮提波罗奈王善友太子。故来相见。今在门下。时守门者。即白如是。王闻是语。疑怪所以。作是念言。自非福德纯善之人。无由远涉如是险路。即请入宫王出奉迎。其龙王宫绀琉璃为地。床座七宝。有种种光明耀动人目。即请令坐。共相问讯。善友太子。因为说法示教利喜。种种教化。赞说施论戒论人天之论。时大海龙王。心大欢喜。远屈涂涉欲须何物。太子言。大王。阎浮提一切众生。为衣财饮食故。受无穷之苦。今欲从王乞左耳中如意摩尼宝珠。龙王言。受我微供一七日。当以奉给

尔时善友太子。受龙王请。过七日已。得摩尼宝珠还阎浮提。时大海龙王。使诸龙神飞空送之。得到此岸。见弟恶友。问言。汝徒党伴侣今何所在。答言。善友。船舫沉没一切死尽。唯弟一身牵持死尸。而得全济一身。财贿一切已尽。善友答言。天下大宝莫先己身。弟言不尔。人愿富死不贫而生。何以故知然。弟曾至冢间。闻诸死鬼作如是论。善友太子其性真直。以实语弟。汝虽失宝亦是闲耳。吾今已得龙王如意摩尼宝珠。弟言。今在何处。善友答言。今在髻中。弟闻是语心生嫉妒。忧恚懊恼作是念言。父母而常偏心爱念。今复加得摩尼宝珠。我身今者。父母恶贱甚于瓦砾。作是念已白善友言。快哉甚善。得此宝珠。今此险路宜加守护

尔时善友即解宝珠。与弟恶友而诫敕言。汝若疲乏眠卧我当守护。我若眠卧汝应守护。尔时恶友次应守宝珠。其兄眠卧。即起求二干竹刺。刺兄两目夺珠而去

尔时善友。即唤其弟恶友。此有贼刺我两目。持宝珠去。而恶友不应。兄便懊恼。我弟恶友似为贼所杀。如是高唱声动神祇。经久不应。尔时树神即发声言。汝弟恶友是汝恶贼。刺汝两目持宝珠去。汝今唤恶友何为。善友太子闻是语已。怅然饮气忧恚苦恼。尔时恶友。赍持宝珠归还本国。与父母相见。白言。父母。我身福德而得全济。善友太子与诸徒伴。薄福德故没水死尽。父母闻是语已。举声大哭闷绝躄地。以冷水洒面良久乃稣。父母语恶友言。汝云何乃能持是面来。恶友闻是语已。心生懊恼。即以宝珠埋著土中

尔时善友太子。被刺两目干竹刺著。无人为拔。徘徊宛转。靡知所趣。当时苦恼大患饥渴。求生不得求死不得。渐渐前行。到利师跋王国。利师跋王有女。先许与波罗奈王善友太子。利师跋王有一牧人名留承为利师跋王。放五百牛随逐水草

尔时善友太子。坐在道中。尔时牛群垂逼践踏。中有牛王。即以四足骑太子上。令诸牛群皆悉过尽。然后移足右旋宛转。反顾回头。吐舌舐太子两目。拔出竹刺

尔时牧牛人寻后得见。问言。汝是何人。善友即自念言。我今不应自陈本末炳说上事。脱令我弟得大苦恼。答言。我是盲乞儿耳。时放牛人。遍体观望人相有异。语言。我家在近。当供养汝。时牧牛人。即将善友还归其家。与种种饮食。诫敕家中男女大小。汝等供侍此人如我不异。如是经一月余日。其家厌患而作是言。家计不丰。云何能常供是盲人。善友闻是语已。心意怅然。过是夜已至明日旦。白主人言。我今欲去。主人报言。有何不适而欲舍我去。善友答言。客主之义势不得久。善友言。汝若爱念我者。为我作一鸣筝。送我著多人民处大城聚落。尔时主人即随意供给。送到利师跋城多人众处。安隐还归。善友善巧弹筝。其音和雅悦可众心。一切大众皆共供给饮食。乃至充足。利师跋道上五百乞儿。皆得饱满。时国王有一果园。其园茂盛。常患鸟雀。时守园监语善友言。为我防护鸟雀。我当好相供给。善友答言。我无两目。云何能为汝驱驰鸟雀耶。守园监言。我有方便。我以绳结诸树头。安施铜铃。汝坐树下。闻鸟雀声牵挽绳头。善友答言。如是我能将至树下。安隐住已即舍而去。善友防护鸟雀。兼复弹筝以自娱乐。时利师跋王女。将诸侍从入园观看。见此盲人即往其所。问言。汝是何人。答言。盲乞人耳。王女见已心生爱念。不能舍离。王复遣使往唤其女。女言不去。为我送食。共此盲人饮食讫竟。白大王言。王今持我与此盲人。甚适我愿。王言。汝鬼魅所著颠狂心乱。云何共是盲入共居。汝不知耶。父母先以汝许与波罗奈王善友太子。善友今者入海未还。汝今云何为乞人作妇。女言。虽尔乃至舍命。终不舍离。王闻是语不能拒逆。即遣使者将盲人来。闭著静室

尔时王女往盲人所。语言知不。我今欲共汝作夫妇。善友报言。汝是谁家女。欲为我妇。答言。我是利师跋王女。善友报言。汝是王女我是乞人。云何能相恭敬。妇言。我当尽心供奉于汝。不逆汝意。如是经九十日。其妇小事出行。不白其夫。良久乃还。善友责数。汝私出外而不白我。何处行还。妇言。我不私行。婿言。私与不私谁当知汝。其妇懊恼啼泪满目。即自咒誓。我若私行。令汝两目始终不差。若不尔者。使汝一目平复如故。作是愿已。其夫一眼目睫[目\*需]动。平复如故。睛光晃晃喻如流星。视瞻清彻得见其妇。妇言。何如汝信我不。善友含笑。妇言。汝不识恩养。我是大国王女。汝是小人。而我尽心供事于汝。而不体信。婿言。汝识我不。答言。我识汝。是乞人。婿言非也。我是波罗奈王善友太子。妇言。汝大愚痴人。云何乃发是言。波罗奈王善友太子。入海未还。汝今云何言是其人。此妄言耳。吾不信也。善友言。我从生来未曾妄语。妇言。虚之与实。谁当信之。婿言。我若妄语欺诳汝者。使我一目永不得愈。若实语者。使我一目平复如故。令汝得见。作是念已。即如所誓。睛光耀动如本不异。善友太子两目平复。面首端正人相具足。妙色超绝世无有比。其妇见已心生欢喜。如蒙贤圣。遍体瞻视目不暂舍。即入宫中白父王言。今我夫者即是善友太子。王言。痴人颠狂鬼魅所著。而作是言。善友太子入海未还。汝今云何名是乞人为太子也。女言不也。若不信者可一视之。王即往看。见已便识是善友太子。即怀恐怖而作是言。波罗奈王若闻此事。嫌我不少。即前忏谢善友太子。我实不知。太子言无苦。为我饷致给与此牧牛人。利师跋王。即以金银珍宝衣被饮食。并与所放五百头牛。其人欢喜称善无量。善友太子而我未有几许恩分。而能报我如是财贿。时放牛人。于大众中高声唱言。夫阴施阳报。布施之事果报弘广。尔时无量大众心生欢喜。皆发施心赈济一切。求佛为本。虚空神天赞叹其人。遂成其言。如是如是

尔时善友太子。未入大海在宫殿时。养一白雁。衣被饮食行住坐卧。而常共俱。尔时夫人往到其所。报其雁言。太子在时常共汝俱。今入大海未还。生死未分。而我不能得知定实。汝今云何不感念太子。雁闻是语。悲鸣宛转啼泪满目。报言。大王夫人。欲使求觅太子者。不敢违命。尔时夫人。手自作书系其雁颈。其雁音响问太子大海所在。身升虚空飞翔宛转而去。夫人见已心生恃赖。今者此雁。其必定得我子死活定实消息。飞至大海。经过周遍求觅不见。次第往到利师跋国。遥见善友太子在宫殿前。其雁[僉\*殳]身拥翅往趣。到已悲鸣欢喜。太子即取母书。头顶礼敬发封披读。即知父母昼夜悲哭追念太子两目失明。尔时太子即作手书。具以上事向父母说。复以书系其雁颈。其雁欢喜还波罗奈。父母得太子书。欢喜踊跃称善无量。具知太子为弟恶友之所危害。夺取宝珠苦恼无量。父母寻时杻械恶友手脚。枷锁颈项闭著牢狱。遣使往告利师跋王。汝今云何拥遮太子。令我忧苦。利师跋王。闻是语已心生恐怖。即严服太子送著界上。太子遣使往白利师跋王。善友从大海归。尔时利师跋王。作倡伎乐前后导从。扫洒烧香悬缯幡盖。捶钟鸣鼓远迎太子。还至宫中以女娉之。遣送往诣波罗奈国。父母闻太子归欢喜无量。乘大名象作倡伎乐。扫洒烧香悬缯幡盖。远迎太子。国上人民男夫女妇。闻太子入于大海安隐还归。欢喜无量。亦皆出迎。善友太子前为父母头面礼足。王与夫人目瞑不见太子形容。以手扪摸。汝是我子善友非耶。父母念汝忧苦如是。太子问讯父母起居讫竟。举手高声。报谢诸小国王及诸群臣国土人民一切大众。而作是言。苦屈大众从是还归。善友太子白父王言。我弟恶友今在何处。王言。汝不须问讯。如是恶人今在牢狱不可放也。善友太子言。愿放恶友得与相见。如是言至三。王不忍拒便开狱门

尔时恶友。手脚杻械颈项枷锁。往见善友。兄见如是。上白父母。为弟脱于枷锁。脱枷锁已即前抱持。善言诱喻软语问讯。汝极劳苦耶。汝持我宝珠今在何处。如是至三。而方报言。在彼土中。善友太子还得宝珠。往父母前跪烧妙香。即咒誓言。此宝珠是如意宝者。令我父母两目明净如故。作是愿已寻时平复。父母得见其子。欢喜踊跃庆幸无量

尔时善友太子。于月十五日朝。净自澡浴著鲜净衣烧妙宝香。于高楼观上。手捉香炉。头面顶礼摩尼宝珠。立誓愿言。我为阎浮提一切众生故。忍太辛苦求是宝珠。尔时东方有大风起。吹去云雾。虚空之中皎然明净。并阎浮提所有粪秽。大小便利灰土草莽。凉风动已皆令清净。以珠威德。于阎浮提。遍雨成熟自然粳米。香甘软细色味具足。沟渠盈满积至于膝。次雨名衣上服珠环钗钏。次雨金银七宝众妙伎乐。举要言之。一切众生所须乐具。皆悉充足。菩萨修大慈悲行檀波罗蜜。给足众生一切乐具。其事如是

佛告阿难。尔时波罗奈大王者。今现我父悦头檀是。尔时母者。今现我母摩耶夫人是。尔时恶友太子者。今提婆达多是。尔时善友太子者。今我身是。阿难。提婆达多过去世时。常怀恶心毁害于我。而我以忍辱力。常念施恩。因乃得济。况今成佛。佛说此法时。无量百千人得须陀洹果乃至阿罗汉果。复有无量百千人皆发阿耨多罗三藐三菩提心。乃至无量百千众生。皆发声闻辟支佛心。阿难白佛言。当何名此经。云何奉持。佛言。此经名佛报恩方便给足一切众生。众会闻经。欢喜作礼而去

复次提婆达多。虽复随佛出家。嫉妒情深规望利养。虽复能多读诵六万香象经。而不能免阿鼻地狱罪。是人与阿阇世王。共为亲善。心相爱念信用其言。时提婆达多报阿阇世王言。汝可作新王。我亦欲作新佛。阿阇世报言。此事不然。父王存在。提婆达多言。汝应除之。我亦欲灭佛。然后新王新佛教化众生不亦快乎。时阿阇世。即随其言断父王命。王波罗奈国。提婆达多报阿阇世王言。我欲毁害如来。阿阇世言。如来有大神力。豫知人之所念。汝今云何乃能加害。如来兼有诸大弟子。舍利弗大目揵连。钦婆罗阿[少/兔]楼驮等。提婆达多报阿阇世言。王今助我。阿阇世言。何所作为。答言。大王。当立制限。不听施诸比丘衣被饮食。阿阇世王遍宣令言。若有施诸比丘衣被饮食者。当断汝手足。是诸大弟子一切大众。共佛住耆阇崛山。次第乞食了不能得。一日乃至七日。舍利弗诸大弟子等。皆以神力。而往诸方求衣乞食。时提婆达多白阿阇世王言。佛诸大弟子等今皆不在。如来单独一身。王可遣信往请如来。若入宫城。即当以酒饮五百大恶黑象。极令奔醉。佛若受请来入城者。当放大醉象而踏杀之

时阿阇世王遣使往请如来。佛与五百阿罗汉。即受王请前入王舍城。尔时阿阇世王。即放五百醉象。奔逸唐突。树木摧折墙壁崩倒。哮吓大吼向于如来。时五百阿罗汉。皆大恐怖。踊在空中。徘徊佛上。尔时阿难围绕如来。恐怖不能得去。尔时如来以慈悲力。即举右手。于五指头出五师子。开口哮吼。五百醉象恐怖躄地。尔时如来。大众围绕前入王宫。时阿阇世王。即出奉迎。请佛令坐。佛即坐已。求哀忏悔。白佛言。世尊。非是我过。提婆达多耳。佛告大王。我亦知之。提婆达多常欲毁害。非适今也。过去世时亦常欲毁害我。我以慈悲力乃能得济

尔时阿阇世王。叉手前白佛言。世尊。提婆达多过去世时。毁害如来其事云何。佛言。谛听。吾当为汝分别解说。乃往过去不可计劫。有大国王。喜食雁肉。使一猎师当网捕雁。时有五百群雁。从北方来飞空南过。中有雁王堕落网中。尔时猎师心大欢喜。即出草庵欲取杀之。时有一雁。悲鸣吐血徘徊不去。尔时猎师弯弓欲射。不避弓矢目不暂舍。即鼓两翅来投雁王。五百群雁徘徊虚空。亦复不去。尔时猎师见此一雁悲鸣吐血顾恋如是。尔时猎师作是念言。鸟兽尚能共相恋慕。不惜身命其事如是。我今当以何心而杀是雁王。寻时开网放使令去。尔时一雁悲鸣欢喜。鼓翅随逐。五百群雁。前后围绕。飞空而去。尔时猎师即白大王。网得一雁王。应送王厨供办饮食。而见一雁悲鸣吐血不避弓矢徘徊不去。时念此雁寻放雁王。五百随从前后围绕。飞空而去。尔时大王闻是语已。心意惨然寻发慈心。鸟兽共相爱念。护惜他命其事如是。尔时大王即断雁肉。誓不复捕。大王当知。尔时王者。今大王身是。尔时猎师者。今提婆达多是。尔时一雁悲鸣吐血者。今阿难是。尔时五百群雁者。今五百阿罗汉是。尔时雁王者。今我身是

尔时阿难心生顾恋如本不异。尔时五百阿罗汉。飞腾虚空亦如本不异。尔时提婆达多。常欲毁害于我。我以慈悲力故。因乃得济。说是法时。无量百千人或得初果乃至四果。或发阿耨多罗三藐三菩提心。乃至声闻辟支佛心

复次提婆达多。恶心不息而作是念。我今应当长养十指爪甲。极令长利。于爪甲下涂以毒药。往如来所。头面接足礼时。我当以十指甲抓足趺上。毒药入体其必丧命。作是念已。如所思惟往如来所。头面作礼以手接足。尔时毒药变成甘露。于如来身竟无所为。复次提婆达多。既不果愿。复作是念。如来今者坐耆阇崛山下。我今应当上山头顶上排山上石下断其命根。作是念已。上山排石。伤佛足指。我慈悲心怨亲同等。复次提婆达多。过去久远不可计劫。尔时有佛。出兴于世。号曰应现如来应供正遍知明行足善逝世间解无上士调御丈夫天人师佛世尊。佛灭度后。于像法中。有一坐禅比丘。独住林中。尔时比丘尝患虮虱。即便共虱而作约言。我若坐禅。汝宜默然隐身寂住。其虱如法。于后一时。有一土蚤来至虱边。问言。汝云何身体肌肉肥盛。虱言。我所依主人常修禅定。教我饮食时节。我如法饮食故。所以身体鲜肥。蚤言。我亦欲修习其法。虱言。能尔随意。尔时比丘寻便坐禅。尔时土蚤闻血肉香。即便食啖

尔时比丘心生苦恼。即便脱衣以火烧之。佛言。尔时坐禅比丘者。今迦叶佛是。尔时土蚤者。今提婆达多是。尔时虱者。今我身是。提婆达多为利养故。毁害于我。乃至今日成佛。亦为利养出佛身血。生入地狱。提婆达多。常怀恶心毁害如来。若说其事穷劫不尽。而如来常以慈悲力。愍而哀伤。我以值遇提婆达多故。速得成佛。念其恩故常垂慈愍。尔时如来。即遣阿难往到地狱。问讯提婆达多。苦可忍不。尔时阿难受如来教。至地狱门外。问牛头阿傍言。为我唤提婆达多。牛头阿傍言。汝问何佛提婆达多。过去诸佛皆有提婆达多。阿难言。我唤释迦牟尼佛提婆达多。尔时牛头阿傍。即语提婆达多。阿难在外欲得相见。提婆达多即言。善来阿难。如来犹能怜念于我耶。阿难言。如来遣我问讯。苦痛可堪忍不。提婆达多言。我处阿鼻地狱。犹如比丘入三禅乐。佛言。菩萨摩诃萨。修大方便引接众生。其受生死无量大苦。不以为患。若有人言。提婆达多实是恶人入阿鼻狱者。无有是处。如来尔时。即为大众显发提婆达多微密妙行大方便。时无量百千菩萨得无生法忍。无量百千人发阿耨多罗三藐三菩提心。无量百千人得须陀洹果乃至阿罗汉道。虚空神天雨众天华。遍覆大众。作天伎乐放大光明。赞言善哉。如来所说法未曾有也。一切大众闻佛说法。头面作礼。欢喜而去