## 本事经卷第四

### 二法品第二之二

<a name="80"></a>吾从世尊。闻如是语。苾刍当知。若有苾刍。减省睡眠。具念正知。心常安住。悦豫清净。于诸善法。善观时宜。而正修习。如是苾刍。减省睡眠。具念正知。心常安住。悦豫清净。于诸善法。善观时宜。而正修习。于二果中。随证一果。谓于现法。或证有余依涅槃界。或不还果。尔时世尊。重摄此义。而说颂曰。

&nbsp;&nbsp;&nbsp;&nbsp;觉悟能闻法&nbsp;&nbsp;&nbsp;&nbsp;修行得胜果

&nbsp;&nbsp;&nbsp;&nbsp;耽着于睡眠&nbsp;&nbsp;&nbsp;&nbsp;都无有所得

&nbsp;&nbsp;&nbsp;&nbsp;减省睡眠者&nbsp;&nbsp;&nbsp;&nbsp;具正念正知

&nbsp;&nbsp;&nbsp;&nbsp;善安住其心&nbsp;&nbsp;&nbsp;&nbsp;常悦豫清净

&nbsp;&nbsp;&nbsp;&nbsp;于诸善法中&nbsp;&nbsp;&nbsp;&nbsp;知时宜修习

&nbsp;&nbsp;&nbsp;&nbsp;能究竟超越&nbsp;&nbsp;&nbsp;&nbsp;生老病死苦

&nbsp;&nbsp;&nbsp;&nbsp;是故应勤修&nbsp;&nbsp;&nbsp;&nbsp;减省睡眠法

&nbsp;&nbsp;&nbsp;&nbsp;常委观寂静&nbsp;&nbsp;&nbsp;&nbsp;得二果无疑

&nbsp;&nbsp;&nbsp;&nbsp;或断下分结&nbsp;&nbsp;&nbsp;&nbsp;证得不还果

&nbsp;&nbsp;&nbsp;&nbsp;或断上分结&nbsp;&nbsp;&nbsp;&nbsp;度生老病死


<a name="81"></a>吾从世尊。闻如是语。苾刍当知。若有苾刍。于空闲处。常乐宴坐。勤修内心奢摩他定。不离静虑。成就明净毗钵舍那。守护自心。令无散乱。于诸善法。修集无厌。如是苾刍。于二果中。我说定能随证一果。谓于现法。或证有余依涅槃界。或不还果。尔时世尊。重摄此义。而说颂曰。

&nbsp;&nbsp;&nbsp;&nbsp;乐空闲宴坐&nbsp;&nbsp;&nbsp;&nbsp;具正念正知

&nbsp;&nbsp;&nbsp;&nbsp;善安住其心&nbsp;&nbsp;&nbsp;&nbsp;离虚妄分别

&nbsp;&nbsp;&nbsp;&nbsp;善防护自心&nbsp;&nbsp;&nbsp;&nbsp;速断无明闇

&nbsp;&nbsp;&nbsp;&nbsp;及诸欲烦恼&nbsp;&nbsp;&nbsp;&nbsp;无忧悔归真

&nbsp;&nbsp;&nbsp;&nbsp;常寂定其心&nbsp;&nbsp;&nbsp;&nbsp;具正念静虑

&nbsp;&nbsp;&nbsp;&nbsp;无所执解脱&nbsp;&nbsp;&nbsp;&nbsp;永尽诸有贪

&nbsp;&nbsp;&nbsp;&nbsp;常乐不放逸&nbsp;&nbsp;&nbsp;&nbsp;见放逸生怖

&nbsp;&nbsp;&nbsp;&nbsp;诸见能永断&nbsp;&nbsp;&nbsp;&nbsp;速证般涅槃


<a name="82"></a>吾从世尊。闻如是语。苾刍当知。若有苾刍。无惭无愧。彼人决定。不能通达。不能遍知。不证等觉。不证涅槃。不能证得无上安乐。若有苾刍。有惭有愧。彼人决定。能得通达。能得遍知。能证等觉。能证涅槃。能证究竟无上安乐。尔时世尊。重摄此义。而说颂曰。

&nbsp;&nbsp;&nbsp;&nbsp;无惭无愧者&nbsp;&nbsp;&nbsp;&nbsp;懈怠不精进

&nbsp;&nbsp;&nbsp;&nbsp;多惛沉睡眠&nbsp;&nbsp;&nbsp;&nbsp;去结尽为远

&nbsp;&nbsp;&nbsp;&nbsp;有惭有愧者&nbsp;&nbsp;&nbsp;&nbsp;常无有放逸

&nbsp;&nbsp;&nbsp;&nbsp;乐静虑深定&nbsp;&nbsp;&nbsp;&nbsp;去涅槃不遥

&nbsp;&nbsp;&nbsp;&nbsp;彼能断众结&nbsp;&nbsp;&nbsp;&nbsp;及生老病死

&nbsp;&nbsp;&nbsp;&nbsp;速证三菩提&nbsp;&nbsp;&nbsp;&nbsp;得无上安乐


吾从世尊。闻如是语。苾刍当知。诸出家者。略有二种。所应作事。若能正作。得所未得。触所未触。证所未证。能超愁叹。能灭忧苦。能触如理。能得甘露。能证涅槃。云何为二。一者静虑。二者听说。云何静虑。谓诸苾刍。远离诸欲恶不善法。有寻有伺。离生喜乐。具足安住。最初静虑。寻伺静息。内净一趣。无寻无伺。定生喜乐。具足安住。第二静虑。离喜住舍正念正知。身受快乐。众圣所说。有舍有念。安住快乐。具足安住。第三静虑。断苦断乐。先灭忧喜。不苦不乐。舍念清净具足安住。第四静虑。云何听说。谓诸苾刍。于佛所说。初中后善文义巧妙。纯满清白梵行之法。所谓契经应颂记别伽他自说本事本生及与方广。未曾有法。于如是法。受诵听习令其通利。宣畅解释。是名听说。如是名为诸出家者。略有二种。所应作事。若能正作。得所未得。触所未触。证所未证。能超愁叹。能灭忧苦。能触如理。能得甘露。能证涅槃。尔时世尊。重摄此义。而说颂曰。

&nbsp;&nbsp;&nbsp;&nbsp;出家有二种&nbsp;&nbsp;&nbsp;&nbsp;正所应作事

&nbsp;&nbsp;&nbsp;&nbsp;谓静虑听说&nbsp;&nbsp;&nbsp;&nbsp;速证于涅槃

&nbsp;&nbsp;&nbsp;&nbsp;静虑慧为因&nbsp;&nbsp;&nbsp;&nbsp;慧必由静虑

&nbsp;&nbsp;&nbsp;&nbsp;有静虑有慧&nbsp;&nbsp;&nbsp;&nbsp;速证于涅槃

&nbsp;&nbsp;&nbsp;&nbsp;百千哑羊僧&nbsp;&nbsp;&nbsp;&nbsp;无慧修静虑

&nbsp;&nbsp;&nbsp;&nbsp;设经百千岁&nbsp;&nbsp;&nbsp;&nbsp;无一得涅槃

&nbsp;&nbsp;&nbsp;&nbsp;勤修智慧人&nbsp;&nbsp;&nbsp;&nbsp;乐听法说法

&nbsp;&nbsp;&nbsp;&nbsp;敛念须臾顷&nbsp;&nbsp;&nbsp;&nbsp;能速证涅槃

<a name="xun-qiu"></a>
吾从世尊。闻如是语。苾刍当知。寻求有二。更无第三。云何为二。谓圣寻求。非圣寻求。云何名为非圣寻求。谓有一类。已有老法。寻求老法。已有病法。寻求病法。已有死法。寻求死法。已有愁法。寻求愁法。已有染法。寻求染法。云何老法。所谓妻子奴婢仆使。象马牛羊鸡猪田宅。金银财谷是名老法。如是老法。是诸有情生死苦本。愚夫异生。于此守护。染爱耽着。由此不能解脱生死故名老法。云何病法。所谓妻子奴婢仆使。广说乃至。由此不能解脱生死故名病法。云何死法。所谓妻子奴婢仆使广说乃至。由此不能解脱生死故名死法。云何愁法。所谓妻子奴婢仆使广说乃至。由此不能解脱生死故名愁法。云何染法。所谓妻子奴婢仆使。象马牛羊。鸡猪田宅。金银财谷。是名染法。如是染法。是诸有情。生死苦本。愚夫异生。于此守护。染爱耽着。由此不能解脱生死故名染法。若有于此。爱乐寻求。当知是名非圣寻求。如是寻求如来终不称扬赞叹。唯劝导之令知舍离。何缘如是非圣寻求。如来终不称扬赞叹。唯劝导之。令知舍离。由此寻求。非贤圣法。非能出离非趣涅槃。非厌非离。非灭非静。非得通慧。非成等觉。非证涅槃。由此寻求。能引一切生老病死愁叹忧苦诸热恼法。是故如是非圣寻求。如来终不称扬赞叹。唯劝导之。令知舍离。云何名为是圣寻求。谓有一类。已有老法。能自了知我有老法。能如实知老法过患。寻求毕竟。无老无上安乐涅槃。已有病法。能自了知。我有病法。能如实知病法过患。寻求毕竟。无病无上安乐涅槃。已有死法。能自了知。我有死法。能如实知死法过患。寻求毕竟。无死无上安乐涅槃。已有愁法。能自了知。我有愁法。能如实知愁法过患。寻求毕竟。无愁无上安乐涅槃。已有染法。能自了知。我有染法。能如实知染法过患。寻求毕竟。无染无上安乐涅槃。如是名为是圣寻求。如是寻求。一切如来。称扬赞叹。何缘如是是圣寻求。一切如来称扬赞叹。由此寻求。是贤圣法。能永出离。能趣涅槃。能厌能离。能灭能静。能得通慧。能成等觉。能证涅槃。由此寻求。能超一切生老病死愁叹忧苦生死热恼。是故如是。是圣寻求。一切如来。称扬赞叹。如是名为寻求。有二更无第三。是故汝等。应如是学。我当云何。远离如是非圣寻求修行。如是是圣寻求。汝等苾刍。应如是学。尔时世尊。重摄此义。而说颂曰。

&nbsp;&nbsp;&nbsp;&nbsp;一切有情类&nbsp;&nbsp;&nbsp;&nbsp;有二种寻求

&nbsp;&nbsp;&nbsp;&nbsp;更无有第三&nbsp;&nbsp;&nbsp;&nbsp;谓圣与非圣

&nbsp;&nbsp;&nbsp;&nbsp;不知老病死&nbsp;&nbsp;&nbsp;&nbsp;愁染法过患

&nbsp;&nbsp;&nbsp;&nbsp;希求深爱着&nbsp;&nbsp;&nbsp;&nbsp;名非圣寻求

&nbsp;&nbsp;&nbsp;&nbsp;此增长众苦&nbsp;&nbsp;&nbsp;&nbsp;出离未为期

&nbsp;&nbsp;&nbsp;&nbsp;从生复至生&nbsp;&nbsp;&nbsp;&nbsp;或高或下趣

&nbsp;&nbsp;&nbsp;&nbsp;善知老病死&nbsp;&nbsp;&nbsp;&nbsp;愁染法过患

&nbsp;&nbsp;&nbsp;&nbsp;希求彼寂灭&nbsp;&nbsp;&nbsp;&nbsp;名真圣寻求

&nbsp;&nbsp;&nbsp;&nbsp;此损减众苦&nbsp;&nbsp;&nbsp;&nbsp;速证于涅槃

&nbsp;&nbsp;&nbsp;&nbsp;永安乐清凉&nbsp;&nbsp;&nbsp;&nbsp;常无漏无怖

&nbsp;&nbsp;&nbsp;&nbsp;彼非圣寻求&nbsp;&nbsp;&nbsp;&nbsp;诸佛所呵毁

&nbsp;&nbsp;&nbsp;&nbsp;是生死根本&nbsp;&nbsp;&nbsp;&nbsp;智者当远离

&nbsp;&nbsp;&nbsp;&nbsp;此真圣寻求&nbsp;&nbsp;&nbsp;&nbsp;诸佛所称赞

&nbsp;&nbsp;&nbsp;&nbsp;是趣涅槃道&nbsp;&nbsp;&nbsp;&nbsp;有智者应修


重摄前经嗢拖南曰。

&nbsp;&nbsp;&nbsp;&nbsp;为通达律仪&nbsp;&nbsp;&nbsp;&nbsp;厌知不净界

&nbsp;&nbsp;&nbsp;&nbsp;经觉悟宴坐&nbsp;&nbsp;&nbsp;&nbsp;愧所作寻求


<a name="85"></a>吾从世尊。闻如是语。苾刍当知。略有二种白净善法。能护世间。云何为二。谓惭与愧。若无此二白净善法。世间有情皆成秽杂。犹如牛羊鸡猪狗等。不识父母兄弟姊妹。不识轨范亲教导师似导师等。由有此二白净善法。世间有情离诸秽杂。非如牛羊鸡猪狗等。了知父母兄弟姊妹。了知轨范亲教导师似导师等。是故汝等。应如是学。我当云何成就如是二种最胜。第一惭愧白净善法。汝等苾刍。应如是学。尔时世尊。重摄此义。而说颂曰。

&nbsp;&nbsp;&nbsp;&nbsp;二白净善法&nbsp;&nbsp;&nbsp;&nbsp;能护诸世间

&nbsp;&nbsp;&nbsp;&nbsp;令不失人天&nbsp;&nbsp;&nbsp;&nbsp;谓惭及与愧

&nbsp;&nbsp;&nbsp;&nbsp;若无此二法&nbsp;&nbsp;&nbsp;&nbsp;都不识尊卑

&nbsp;&nbsp;&nbsp;&nbsp;秽杂似牛羊&nbsp;&nbsp;&nbsp;&nbsp;鸡猪狗等类

&nbsp;&nbsp;&nbsp;&nbsp;由有此二法&nbsp;&nbsp;&nbsp;&nbsp;能了别尊卑

&nbsp;&nbsp;&nbsp;&nbsp;非如牛羊等&nbsp;&nbsp;&nbsp;&nbsp;行诸杂秽事

&nbsp;&nbsp;&nbsp;&nbsp;诸有智慧人&nbsp;&nbsp;&nbsp;&nbsp;成就二白法

&nbsp;&nbsp;&nbsp;&nbsp;常守人天趣&nbsp;&nbsp;&nbsp;&nbsp;终不堕三涂


<a name="86"></a>吾从世尊。闻如是语。苾刍当知。我为如来应正等觉。未成佛时。居菩萨位。多分安住。二种寻思。云何为二。一者如来。居菩萨位。多分安住不害寻思欣喜悦乐。如是安住不害寻思欣喜悦乐。是名第一多分寻思。由住如是修习行迹。于诸有情都无捐害。由此寻思。证得无量圆满梵住。二者如来。居菩萨位。多分安住。永断寻思欣喜悦乐。如是安住永断寻思欣喜悦乐。是名第二多分寻思。由住如是修习行迹。于不善法。能正永断。由此寻思。证得善根圆满胜道。我于尔时。安住如是二种寻思。精进勇猛。乃至自身。一切血肉。悉皆枯竭。唯余身肉骨筋皮缠裹。亦不放逸。乃至未知未见未得未解未证。所应知见得解证法。于其中间住不放逸。精进勇猛。曾无懈废。由不放逸。精进勇猛。无懈废故。速证无上正等菩提。速证无上清凉涅槃。速证无上一切智见。是故汝等应如是学。我当云何安住不害欣喜悦乐多分寻思。安住永断欣喜悦乐多分寻思。汝等苾刍。应如是学。尔时世尊。重摄此义。而说颂曰。

&nbsp;&nbsp;&nbsp;&nbsp;佛为菩萨时&nbsp;&nbsp;&nbsp;&nbsp;多安住二法

&nbsp;&nbsp;&nbsp;&nbsp;谓不害永断&nbsp;&nbsp;&nbsp;&nbsp;欣喜悦乐思

&nbsp;&nbsp;&nbsp;&nbsp;不害诸有情&nbsp;&nbsp;&nbsp;&nbsp;修慈悲喜舍

&nbsp;&nbsp;&nbsp;&nbsp;证无量梵住&nbsp;&nbsp;&nbsp;&nbsp;圆满不为难

&nbsp;&nbsp;&nbsp;&nbsp;永断不善法&nbsp;&nbsp;&nbsp;&nbsp;一切烦恼缠

&nbsp;&nbsp;&nbsp;&nbsp;证得诸善根&nbsp;&nbsp;&nbsp;&nbsp;圆满殊胜道

&nbsp;&nbsp;&nbsp;&nbsp;常精进勇猛&nbsp;&nbsp;&nbsp;&nbsp;无放逸而住

&nbsp;&nbsp;&nbsp;&nbsp;证无上菩提&nbsp;&nbsp;&nbsp;&nbsp;清凉涅槃等


吾从世尊。闻如是语。苾刍当知。诸婆罗门。长者居士。刹帝利等。多有所作。谓施汝等。如法衣服饮食卧具病缘医药房舍资具。汝等苾刍。多有所作。谓能为彼宣说正法。初中后善。文义巧妙。纯满清白梵行之法。由此俱能解脱生法老病死法。愁叹忧苦热恼之法。汝等与彼力轮法轮。展转相依。于如来所。勤修梵行。速至无上般涅槃城。尔时世尊。重摄此义。而说颂曰。

&nbsp;&nbsp;&nbsp;&nbsp;出家与居家&nbsp;&nbsp;&nbsp;&nbsp;展转互相依

&nbsp;&nbsp;&nbsp;&nbsp;由力法二轮&nbsp;&nbsp;&nbsp;&nbsp;速至涅槃乐

&nbsp;&nbsp;&nbsp;&nbsp;出家依在俗&nbsp;&nbsp;&nbsp;&nbsp;得如法资具

&nbsp;&nbsp;&nbsp;&nbsp;在俗依出家&nbsp;&nbsp;&nbsp;&nbsp;获微妙正法

&nbsp;&nbsp;&nbsp;&nbsp;二众互相依&nbsp;&nbsp;&nbsp;&nbsp;受人天快乐

&nbsp;&nbsp;&nbsp;&nbsp;度生老病死&nbsp;&nbsp;&nbsp;&nbsp;至清凉涅槃


吾从世尊。闻如是语。苾刍当知。依住尸罗。能修二法。云何为二。谓奢摩他毗钵舍那。谓修行者。依住尸罗修奢摩他。既修如是奢摩他已。修心令满。为何事故。修习其心。修习心者。为断贪故。诸修行者。依住尸罗。精勤修习毗钵舍那。既修如是毗钵舍那已。修慧令满。为何事故。修习其慧。修习慧者。为断痴故。贪染污心。令不解脱。痴染污慧。令不明照。若永离贪。心善解脱。若永离痴。慧善解脱。若于如是二种解脱。已能正知见得触证。我说彼为心善解脱。慧善解脱。独一修习最上丈夫。诸圣弟子。正证如是心解脱者。若他骂詈诃责轻弄毁辱等时。不由此缘发生种种不忍不信害恨等心。所以者何。以能照见他骂詈等。于彼有罪。于已无损。诸圣弟子。正证如是心解脱者。若他赞美恭敬礼拜供养等时。不由此缘发生种种欢喜踊跃悦豫等心。所以者何。以能照见他赞美等。于彼有福。于己无益。若能如是。名于世法得心平等。无戚无欣。安隐自在。是故汝等。应如是学。我当云何依住尸罗修奢摩他毗钵舍那。汝等苾刍。应如是学。尔时世尊。重摄此义。而说颂曰。

&nbsp;&nbsp;&nbsp;&nbsp;依住净尸罗&nbsp;&nbsp;&nbsp;&nbsp;修无罪止观

&nbsp;&nbsp;&nbsp;&nbsp;密护根及意&nbsp;&nbsp;&nbsp;&nbsp;证甘露涅槃

&nbsp;&nbsp;&nbsp;&nbsp;修止令心调&nbsp;&nbsp;&nbsp;&nbsp;心调离贪欲

&nbsp;&nbsp;&nbsp;&nbsp;离欲证解脱&nbsp;&nbsp;&nbsp;&nbsp;证解脱心平

&nbsp;&nbsp;&nbsp;&nbsp;修观令慧明&nbsp;&nbsp;&nbsp;&nbsp;慧明灭痴闇

&nbsp;&nbsp;&nbsp;&nbsp;灭闇证解脱&nbsp;&nbsp;&nbsp;&nbsp;证解心平等

&nbsp;&nbsp;&nbsp;&nbsp;故汝等苾刍&nbsp;&nbsp;&nbsp;&nbsp;精进勿放逸

&nbsp;&nbsp;&nbsp;&nbsp;常依住尸罗&nbsp;&nbsp;&nbsp;&nbsp;修无罪止观


吾从世尊。闻如是语。苾刍当知。修学胜利。于如来所。修行梵行。慧为上首。解脱坚固。念最尊胜。若有成就。修学胜利。于如来所。修行梵行。慧为上首。解脱坚固。念最尊胜。彼终不为味着色贪缠扰其心。亦复不为味着声香味触法贪缠扰其心。心不为贪所缠扰故。无随味着色相貌识。无随味着声香味触法相貌识。于二果中。随证一果。谓于现法。证有余依般涅槃界。或不还果。尔时世尊。重摄此义。而说颂曰。

&nbsp;&nbsp;&nbsp;&nbsp;修学胜利人&nbsp;&nbsp;&nbsp;&nbsp;依佛修梵行

&nbsp;&nbsp;&nbsp;&nbsp;慧为其上首&nbsp;&nbsp;&nbsp;&nbsp;及懈脱坚牢

&nbsp;&nbsp;&nbsp;&nbsp;念最居尊胜&nbsp;&nbsp;&nbsp;&nbsp;二果随证一

&nbsp;&nbsp;&nbsp;&nbsp;谓现法涅槃&nbsp;&nbsp;&nbsp;&nbsp;及永不还果

&nbsp;&nbsp;&nbsp;&nbsp;由慧为上首&nbsp;&nbsp;&nbsp;&nbsp;贪不扰其心

&nbsp;&nbsp;&nbsp;&nbsp;无随色等缘&nbsp;&nbsp;&nbsp;&nbsp;相貌所生识

&nbsp;&nbsp;&nbsp;&nbsp;学胜利圆满&nbsp;&nbsp;&nbsp;&nbsp;生胜定上慧

&nbsp;&nbsp;&nbsp;&nbsp;尽生老死边&nbsp;&nbsp;&nbsp;&nbsp;证有余依界

&nbsp;&nbsp;&nbsp;&nbsp;故汝等苾刍&nbsp;&nbsp;&nbsp;&nbsp;应勤修戒定

&nbsp;&nbsp;&nbsp;&nbsp;生微妙胜慧&nbsp;&nbsp;&nbsp;&nbsp;尽生老病死

&nbsp;&nbsp;&nbsp;&nbsp;住我法律中&nbsp;&nbsp;&nbsp;&nbsp;能无放逸者

&nbsp;&nbsp;&nbsp;&nbsp;定坏魔军力&nbsp;&nbsp;&nbsp;&nbsp;永尽众苦边


<a name="90"></a>吾从世尊。闻如是语。苾刍当知。一切世间。恶不善法。皆以无明。为其前导。而得生长。以无惭愧。为其后助。而不损减。所以者何。诸趣有生生老病死愁叹忧苦热恼等法。一切皆用无明为根。而得生长。既生长已。依之复能生起一切恶不善法。恶法既生由无惭愧。都无悔变。无悔变故。而不损减。一切世间。善清净法。皆以慧明。为其前导。而得生长。以惭与愧。为其后助。而不损减。所以者何。明处其前。惭愧为后。能永断灭。诸趣有生生老病死。能超一切。愁叹忧苦热恼等法。能触如理。能得甘露。能证涅槃。是故汝等。应如是学。我当云何。永断无明。发起慧明。永断一切。诸趣有生生老病死。永超一切。愁叹忧苦热恼等法。触于如理。得于甘露。证于涅槃。汝等苾刍。应如是学。尔时世尊。重摄此义。而说颂曰。

&nbsp;&nbsp;&nbsp;&nbsp;此世及后生&nbsp;&nbsp;&nbsp;&nbsp;生老病死等

&nbsp;&nbsp;&nbsp;&nbsp;贪爱等烦恼&nbsp;&nbsp;&nbsp;&nbsp;皆无明为根

&nbsp;&nbsp;&nbsp;&nbsp;无明为大愚&nbsp;&nbsp;&nbsp;&nbsp;令久处生死

&nbsp;&nbsp;&nbsp;&nbsp;此世与他世&nbsp;&nbsp;&nbsp;&nbsp;高下趣往还

&nbsp;&nbsp;&nbsp;&nbsp;最初有无明&nbsp;&nbsp;&nbsp;&nbsp;最后无惭愧

&nbsp;&nbsp;&nbsp;&nbsp;生长诸恶法&nbsp;&nbsp;&nbsp;&nbsp;堕众恶趣中

&nbsp;&nbsp;&nbsp;&nbsp;故应勤精进&nbsp;&nbsp;&nbsp;&nbsp;离贪爱愚痴

&nbsp;&nbsp;&nbsp;&nbsp;发起智慧明&nbsp;&nbsp;&nbsp;&nbsp;断生死苦本


吾从世尊。闻如是语。苾刍当知。一切如来应正等觉。怜愍世间出兴于世。为欲永断除舍二法。转于贤圣无上法轮。一切世间。所有沙门。或婆罗门天魔梵等。曾未有能如法转者。云何二法。一者无明。二者有爱。一切如来应正等觉。怜愍世间出兴于世。皆为永断。除舍此二。转于贤圣无上法轮。广说乃至曾未有能如法转者。若能永断除舍一切所有无明及诸有爱。令其永尽。无有遗余。便能永断一切烦恼诸杂染法。是则名为出诸坑堑。越诸垣墙。破诸关键摧伊师迦。是真贤圣。是正法幢。是大沙门。是婆罗门。是真聪慧。是真沐浴。是真智者。是真调顺至调顺地。名世福田。尔时世尊。重摄此义。而说颂曰。

&nbsp;&nbsp;&nbsp;&nbsp;无上正等觉&nbsp;&nbsp;&nbsp;&nbsp;商主世间尊

&nbsp;&nbsp;&nbsp;&nbsp;大雄大丈夫&nbsp;&nbsp;&nbsp;&nbsp;拔众毒箭者

&nbsp;&nbsp;&nbsp;&nbsp;哀愍诸世间&nbsp;&nbsp;&nbsp;&nbsp;为断除二法

&nbsp;&nbsp;&nbsp;&nbsp;谓无明有爱&nbsp;&nbsp;&nbsp;&nbsp;转无上法轮

&nbsp;&nbsp;&nbsp;&nbsp;是苦是苦因&nbsp;&nbsp;&nbsp;&nbsp;是众苦永灭

&nbsp;&nbsp;&nbsp;&nbsp;是八支圣道&nbsp;&nbsp;&nbsp;&nbsp;趣灭苦涅槃

&nbsp;&nbsp;&nbsp;&nbsp;智者闻斯法&nbsp;&nbsp;&nbsp;&nbsp;信解等坚牢

&nbsp;&nbsp;&nbsp;&nbsp;达诸法正真&nbsp;&nbsp;&nbsp;&nbsp;断无明有爱

&nbsp;&nbsp;&nbsp;&nbsp;无明有爱除&nbsp;&nbsp;&nbsp;&nbsp;诸杂染皆灭

&nbsp;&nbsp;&nbsp;&nbsp;至善调顺地&nbsp;&nbsp;&nbsp;&nbsp;名世良福田


吾从世尊。闻如是语。苾刍当知。有二苦事。最为难忍。一剃须发。二常乞求。所以者何。世间怨嫌。兴咒诅者。作是愿言。愿彼贫穷。剃除须发。服故弊衣。手持瓦器。从家至家。行乞自活。诸有净信善男子等。受持此法。而出家者。非为王贼债主怖畏之所逼切。非恐不活。而舍居家。但为超度生老病死愁叹忧苦热恼等法。但为灭除纯大苦蕴。我诸弟子。求如是事。正信出家。为利自他。受持此法。或有如是。而出家已。未经几时。则便宽慢。放逸懈怠。下劣精进。亡失正念。无有正知。心乱不定。纵任诸根。多欲贪着。心怀嗔忿。愚钝无知。耽染诸欲。虚妄思惟。毁诸禁戒。实非沙门。自称沙门。实非梵行。自称梵行。内朽顺流。如秽蜗螺贝音狗行。覆藏己恶。诈现自善。或就种种恶不善法。譬如有人。从闇入闇。从坑堕坑。从怨至怨。我说如是痴出家人。亦复如是。又如有木。两头火燃。中涂粪秽。若在聚落及与空闲。皆无复用。我说如是痴出家人。亦复如是。失在家法。复非沙门世出世间。皆无胜分。尔时世尊。重摄此义。而说颂曰。

&nbsp;&nbsp;&nbsp;&nbsp;出家而破戒&nbsp;&nbsp;&nbsp;&nbsp;二俱无所成

&nbsp;&nbsp;&nbsp;&nbsp;谓失在家仪&nbsp;&nbsp;&nbsp;&nbsp;及坏沙门法

&nbsp;&nbsp;&nbsp;&nbsp;宁吞热铁丸&nbsp;&nbsp;&nbsp;&nbsp;洋铜而灌口

&nbsp;&nbsp;&nbsp;&nbsp;不受人信施&nbsp;&nbsp;&nbsp;&nbsp;而毁犯尸罗

&nbsp;&nbsp;&nbsp;&nbsp;诸毁犯尸罗&nbsp;&nbsp;&nbsp;&nbsp;无悔无惭愧

&nbsp;&nbsp;&nbsp;&nbsp;多受人信施&nbsp;&nbsp;&nbsp;&nbsp;定当生地狱

&nbsp;&nbsp;&nbsp;&nbsp;诸有智慧人&nbsp;&nbsp;&nbsp;&nbsp;应坚持净戒

&nbsp;&nbsp;&nbsp;&nbsp;勿受人信施&nbsp;&nbsp;&nbsp;&nbsp;而毁犯尸罗


<a name="93"></a>吾从世尊。闻如是语。苾刍当知。世有二种补特伽罗。摄受增益。恶趣地狱。恶不善法。云何二种补特伽罗。一者一类补特伽罗。毁犯净戒。实非沙门。自称沙门。实非梵行。自称梵行。内朽顺流。如秽蜗螺贝音狗行。覆藏己恶。诈现自善。如朽隧级。无所复用。唯增恶趣。二者一类补特伽罗于具净戒。无所毁犯。精进修行。清白梵行。有德苾刍。以诸无根。非梵行法。诽谤毁辱。令失威光。如是二种补特伽罗。摄受增益。恶趣地狱。恶不善法。尔时世尊重摄此义。而说颂曰。

&nbsp;&nbsp;&nbsp;&nbsp;二补特伽罗&nbsp;&nbsp;&nbsp;&nbsp;生长恶趣业

&nbsp;&nbsp;&nbsp;&nbsp;谓毁犯净戒&nbsp;&nbsp;&nbsp;&nbsp;及诽谤贤良

&nbsp;&nbsp;&nbsp;&nbsp;如是二种人&nbsp;&nbsp;&nbsp;&nbsp;俱名为下贱

&nbsp;&nbsp;&nbsp;&nbsp;现在人所鄙&nbsp;&nbsp;&nbsp;&nbsp;受苦在当来

&nbsp;&nbsp;&nbsp;&nbsp;是故诸苾刍&nbsp;&nbsp;&nbsp;&nbsp;常应不放逸

&nbsp;&nbsp;&nbsp;&nbsp;受持清净戒&nbsp;&nbsp;&nbsp;&nbsp;勿毁谤他人


吾从世尊。闻如是语。苾刍当知。世有二种补特伽罗。恩深难报。云何为二。所谓父母。假使有人。一肩荷父。一肩担母。尽其寿量。曾无暂舍。供给衣食。病缘医药。种种所须。犹未能报父母深恩。所以者何。父母于子。恩极深重。所谓产生。慈心乳哺。洗拭将养。令其长大。供给种种资身众具。教示世间所有仪式。心常欲令离苦得乐。曾无暂舍。如影随形。父母于子。既有如是。所说深恩。当云何报。若彼父母。于佛法僧。无清净信。其子方便。示现劝导赞励庆慰。令生净信。若彼父母。无清净戒。其子方便示现劝导。赞励庆慰。令其受持清净禁戒。若彼父母。无有多闻。其子方便。示现劝导赞励庆慰。令其听闻诸佛正法。若彼父母。为性悭贪。不乐布施。其子方便。示现劝导赞励庆慰。令行布施。若彼父母。为性闇钝。无有胜慧。其子方便。示现劝导赞励庆慰。令修胜慧。其子如是。乃名真实报父母恩。尔时世尊。重摄此义。而说颂曰。

&nbsp;&nbsp;&nbsp;&nbsp;二补特伽罗&nbsp;&nbsp;&nbsp;&nbsp;恩深重难报

&nbsp;&nbsp;&nbsp;&nbsp;所谓父及母&nbsp;&nbsp;&nbsp;&nbsp;能生长世间

&nbsp;&nbsp;&nbsp;&nbsp;假使以两肩&nbsp;&nbsp;&nbsp;&nbsp;尽寿荷父母

&nbsp;&nbsp;&nbsp;&nbsp;常供养恭敬&nbsp;&nbsp;&nbsp;&nbsp;犹未为报恩

&nbsp;&nbsp;&nbsp;&nbsp;父母于世间&nbsp;&nbsp;&nbsp;&nbsp;能生育教导

&nbsp;&nbsp;&nbsp;&nbsp;慈心求利乐&nbsp;&nbsp;&nbsp;&nbsp;如彼影随形

&nbsp;&nbsp;&nbsp;&nbsp;若父母先无&nbsp;&nbsp;&nbsp;&nbsp;信戒闻舍慧

&nbsp;&nbsp;&nbsp;&nbsp;子令其修习&nbsp;&nbsp;&nbsp;&nbsp;名真实报恩

&nbsp;&nbsp;&nbsp;&nbsp;恭敬给所须&nbsp;&nbsp;&nbsp;&nbsp;唯现世安乐

&nbsp;&nbsp;&nbsp;&nbsp;令修信戒等&nbsp;&nbsp;&nbsp;&nbsp;究竟证涅槃


吾从世尊。闻如是语。苾刍当知。世有二种无欺诳法。云何为二。谓业与智。若诸有情。已集诸业。其异熟果。若未现前。终不尽灭。若诸有情。已生诸智。一切烦恼。若未永除。终不舍离。如是名为世有二种无欺诳法。尔时世尊。重摄此义。而说颂曰。

&nbsp;&nbsp;&nbsp;&nbsp;二无欺诳法&nbsp;&nbsp;&nbsp;&nbsp;诸佛共所谈

&nbsp;&nbsp;&nbsp;&nbsp;谓已集已生&nbsp;&nbsp;&nbsp;&nbsp;诸业及诸智

&nbsp;&nbsp;&nbsp;&nbsp;异熟果未生&nbsp;&nbsp;&nbsp;&nbsp;诸业终不灭

&nbsp;&nbsp;&nbsp;&nbsp;烦恼若未尽&nbsp;&nbsp;&nbsp;&nbsp;智终不舍离

&nbsp;&nbsp;&nbsp;&nbsp;业是生死因&nbsp;&nbsp;&nbsp;&nbsp;智为灭惑本

&nbsp;&nbsp;&nbsp;&nbsp;是故应修智&nbsp;&nbsp;&nbsp;&nbsp;永尽众苦边


吾从世尊。闻如是语。苾刍当知。世有二种补特伽罗。应深尊重礼拜供养。以敬爱心。亲近而住。云何为二。所谓父母。若诸有情。于其父母。深心尊重。礼拜供养。以敬爱心。亲近而住。生无量福。诸有智人。咸共称叹。声誉普闻。处众无畏。后不焦恼无悔。命终身坏死后升诸善趣。生于天中。何缘有情。应于父母。深心尊重。礼拜供养。以敬爱心。亲近而住。父母于子。有深重恩。所谓产生。慈心乳哺。洗拭将养。令其长大。供给种种资身众具。教示世间所有仪式。心常欲令离苦得乐。曾无暂舍。如影随形。是故父母。应深敬重。礼拜供养。以敬爱心。亲近而住。若诸有情。敬爱父母。亲近而住。父母于其深心慈愍。除无益事。授有益事。制止众恶。劝修众善。为其娉娶。贞良妻室。有时赐与珍宝财谷。世间天人。咸共称叹。恭敬供养。亲近加护。令无衰恼。是故有情。于其父母。应深尊重礼拜供养。以敬爱心。亲近而住。尔时世尊。重摄此义。而说颂曰。

&nbsp;&nbsp;&nbsp;&nbsp;诸有乐福人&nbsp;&nbsp;&nbsp;&nbsp;应尊重父母

&nbsp;&nbsp;&nbsp;&nbsp;礼拜修供养&nbsp;&nbsp;&nbsp;&nbsp;敬爱亲近居

&nbsp;&nbsp;&nbsp;&nbsp;世间聪慧人&nbsp;&nbsp;&nbsp;&nbsp;恭敬于父母

&nbsp;&nbsp;&nbsp;&nbsp;恒时修供养&nbsp;&nbsp;&nbsp;&nbsp;常生欢喜心

&nbsp;&nbsp;&nbsp;&nbsp;父母于世间&nbsp;&nbsp;&nbsp;&nbsp;恩深重难报

&nbsp;&nbsp;&nbsp;&nbsp;除无益制恶&nbsp;&nbsp;&nbsp;&nbsp;授利劝修善

&nbsp;&nbsp;&nbsp;&nbsp;与妻室资财&nbsp;&nbsp;&nbsp;&nbsp;慈心常覆护

&nbsp;&nbsp;&nbsp;&nbsp;是故修供养&nbsp;&nbsp;&nbsp;&nbsp;无量福聚生

&nbsp;&nbsp;&nbsp;&nbsp;现得胜名闻&nbsp;&nbsp;&nbsp;&nbsp;咸供养恭敬

&nbsp;&nbsp;&nbsp;&nbsp;死生天善趣&nbsp;&nbsp;&nbsp;&nbsp;受妙乐无穷

&nbsp;&nbsp;&nbsp;&nbsp;欲得生天人&nbsp;&nbsp;&nbsp;&nbsp;受五欲妙乐

&nbsp;&nbsp;&nbsp;&nbsp;犹如天帝释&nbsp;&nbsp;&nbsp;&nbsp;当供养父母


重摄前经嗢拖南曰。

&nbsp;&nbsp;&nbsp;&nbsp;善寻轮戒学&nbsp;&nbsp;&nbsp;&nbsp;无明慧断除

&nbsp;&nbsp;&nbsp;&nbsp;苦毁谤报恩&nbsp;&nbsp;&nbsp;&nbsp;无欺诳父母
