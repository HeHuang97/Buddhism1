## 本事经卷第二

### 一法品第一之二

吾从世尊。闻如是语。苾刍当知。若有于贪未如实知。未正遍知。未能永断。彼于自心。未离贪故。不能通达。不能遍知。不能等觉。不能涅槃。不能证得无上安乐。若有于贪已如实知。已正遍知。已能永断。彼于自心。已离贪故。即能通达。即能遍知。即能等觉。即能涅槃。即能证得无上安乐。是故于贪应如实知。应正遍知。应求永断。于佛法中。当修梵行。尔时世尊。重摄上义。而说偈言。

&nbsp;&nbsp;&nbsp;&nbsp;若于贪未知&nbsp;&nbsp;&nbsp;&nbsp;彼去涅槃远

&nbsp;&nbsp;&nbsp;&nbsp;于贪已知者&nbsp;&nbsp;&nbsp;&nbsp;去涅槃不遥

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由贪之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此贪者

&nbsp;&nbsp;&nbsp;&nbsp;得上沙门果&nbsp;&nbsp;&nbsp;&nbsp;毕竟不受生


吾从世尊。闻如是语。苾刍当知。若有于嗔未如实知。未正遍知。未能永断。彼于自心。未离嗔故。不能通达。不能遍知。不能等觉。不能涅槃。不能证得无上安乐。若有于嗔已如实知。已正遍知。已能永断。彼于自心。已离嗔故。即能通达。即能遍知。即能等觉。即能涅槃。即能证得无上安乐。是故于嗔应如实知。应正遍知。应求永断。于佛法中。当修梵行。尔时世尊。重摄上义。而说颂曰。

&nbsp;&nbsp;&nbsp;&nbsp;若于嗔未知&nbsp;&nbsp;&nbsp;&nbsp;彼去涅槃远

&nbsp;&nbsp;&nbsp;&nbsp;于嗔已知者&nbsp;&nbsp;&nbsp;&nbsp;去涅槃不遥

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由嗔之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此嗔者

&nbsp;&nbsp;&nbsp;&nbsp;得上沙门果&nbsp;&nbsp;&nbsp;&nbsp;毕竟不受生


吾从世尊。闻如是语。苾刍当知。若有于痴未如实知。未正遍知。未能永断。彼于自心。未离痴故。不能通达。不能遍知。不能等觉。不能涅槃。不能证得无上安乐。若有于痴已如实知。已正遍知。已能永断。彼于自心。已离痴故。即能通达。即能遍知。即能等觉。即能涅槃。即能证得无上安乐。是故于痴。应如实知。应正遍知。应求永断。于佛法中。当修梵行。尔时世尊。重摄上义。而说颂曰。

&nbsp;&nbsp;&nbsp;&nbsp;若于痴未知&nbsp;&nbsp;&nbsp;&nbsp;彼去涅槃远

&nbsp;&nbsp;&nbsp;&nbsp;于痴已知者&nbsp;&nbsp;&nbsp;&nbsp;去涅槃不遥

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由痴之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此痴者

&nbsp;&nbsp;&nbsp;&nbsp;得上沙门果&nbsp;&nbsp;&nbsp;&nbsp;毕竟不受生


吾从世尊。闻如是语。苾刍当知。若有于覆未如实知。未正遍知。未能永断。彼于自心。未离覆故。不能通达。不能遍知。不能等觉。不能涅槃。不能证得无上安乐。若有于覆已如实知。已正遍知。已能永断。彼于自心。已离覆故。即能通达。即能遍知。即能等觉。即能涅槃。即能证得无上安乐。是故于覆。应如实知。应正遍知。应求永断。于佛法中。当修梵行。尔时世尊。重摄上义。而说颂曰。

&nbsp;&nbsp;&nbsp;&nbsp;若于覆未知&nbsp;&nbsp;&nbsp;&nbsp;彼去涅槃远

&nbsp;&nbsp;&nbsp;&nbsp;于覆已知者&nbsp;&nbsp;&nbsp;&nbsp;去涅槃不遥

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由覆之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此覆者

&nbsp;&nbsp;&nbsp;&nbsp;得上沙门果&nbsp;&nbsp;&nbsp;&nbsp;毕竟不受生


吾从世尊。闻如是语。苾刍当知。若有于恼未如实知。未正遍知。未能永断。彼于自心。未离恼故。不能通达。不能遍知。不能等觉。不能涅槃。不能证得无上安乐。若有于恼已如实知。已正遍知。已能永断。彼于自心。已离恼故。即能通达。即能遍知。即能等觉。即能涅槃。即能证得无上安乐。是故于恼。应如实知。应正遍知。应求永断。于佛法中。当修梵行。尔时世尊。重摄上义。而说颂曰。

&nbsp;&nbsp;&nbsp;&nbsp;若于恼未知&nbsp;&nbsp;&nbsp;&nbsp;彼去涅槃远

&nbsp;&nbsp;&nbsp;&nbsp;于恼已知者&nbsp;&nbsp;&nbsp;&nbsp;去涅槃不遥

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由恼之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此恼者

&nbsp;&nbsp;&nbsp;&nbsp;得上沙门果&nbsp;&nbsp;&nbsp;&nbsp;毕竟不受生


吾从世尊。闻如是语。苾刍当知。若有于忿未如实知。未正遍知。未能永断。彼于自心。未离忿故。不能通达。不能遍知。不能等觉。不能涅槃。不能证得无上安乐。若有于忿。已如实知。已正遍知。已能永断。彼于自心。已离忿故。即能通达。即能遍知。即能等觉。即能涅槃。即能证得无上安乐。是故于忿。应如实知。应正遍知。应求永断。于佛法中。当修梵行。尔时世尊。重摄上义。而说颂曰。

&nbsp;&nbsp;&nbsp;&nbsp;若于忿未知&nbsp;&nbsp;&nbsp;&nbsp;彼去涅槃远

&nbsp;&nbsp;&nbsp;&nbsp;于忿已知者&nbsp;&nbsp;&nbsp;&nbsp;去涅槃不遥

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由忿之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此忿者

&nbsp;&nbsp;&nbsp;&nbsp;得上沙门果&nbsp;&nbsp;&nbsp;&nbsp;毕竟不受生


吾从世尊。闻如是语。苾刍当知。若有于恨未如实知。未正遍知。未能永断。彼于自心。未离恨故。不能通达。不能遍知。不能等觉。不能涅槃。不能证得无上安乐。若有于恨。已如实知。已正遍知。已能永断。彼于自心。已离恨故。即能通达。即能遍知。即能等觉。即能涅槃。即能证得无上安乐。是故于恨。应如实知。应正遍知。应求永断。于佛法中。当修梵行。尔时世尊。重摄上义。而说颂曰。

&nbsp;&nbsp;&nbsp;&nbsp;若于恨未知&nbsp;&nbsp;&nbsp;&nbsp;彼去涅槃远

&nbsp;&nbsp;&nbsp;&nbsp;于恨已知者&nbsp;&nbsp;&nbsp;&nbsp;去涅槃不遥

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由恨之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此恨者

&nbsp;&nbsp;&nbsp;&nbsp;得上沙门果&nbsp;&nbsp;&nbsp;&nbsp;毕竟不受生


吾从世尊。闻如是语。苾刍当知。若有于嫉未如实知。未正遍知。未能永断。彼于自心。未离嫉故。不能通达。不能遍知。不能等觉。不能涅槃。不能证得无上安乐。若有于嫉已如实知。已正遍知。已能永断。彼于自心。已离嫉故。即能通达。即能遍知。即能等觉。即能涅槃。即能证得无上安乐。是故于嫉。应如实知。应正遍知。应求永断。于佛法中。当修梵行。尔时世尊。重摄上义。而说颂曰。

&nbsp;&nbsp;&nbsp;&nbsp;若于嫉未知&nbsp;&nbsp;&nbsp;&nbsp;彼去涅槃远

&nbsp;&nbsp;&nbsp;&nbsp;于嫉已知者&nbsp;&nbsp;&nbsp;&nbsp;去涅槃不遥

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由嫉之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此嫉者

&nbsp;&nbsp;&nbsp;&nbsp;得上沙门果&nbsp;&nbsp;&nbsp;&nbsp;毕竟不受生


吾从世尊。闻如是语。苾刍当知。若有于悭未如实知。未正遍知。未能永断。彼于自心。未离悭故。不能通达。不能遍知。不能等觉。不能涅槃。不能证得。无上安乐。若有于悭已如实知。已正遍知。已能永断。彼于自心。已离悭故。即能通达。即能遍知。即能等觉。即能涅槃。即能证得无上安乐。是故于悭。应如实知。应正遍知应求永断。于佛法中。当修梵行。尔时世尊。重摄上义。而说颂曰。

&nbsp;&nbsp;&nbsp;&nbsp;若于悭未知&nbsp;&nbsp;&nbsp;&nbsp;彼去涅槃远

&nbsp;&nbsp;&nbsp;&nbsp;于悭已知者&nbsp;&nbsp;&nbsp;&nbsp;去涅槃不遥

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由悭之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此悭者

&nbsp;&nbsp;&nbsp;&nbsp;得上沙门果&nbsp;&nbsp;&nbsp;&nbsp;毕竟不受生


吾从世尊。闻如是语。苾刍当知。若有于耽未如实知。未正遍知。未能永断。彼于自心。未离耽故。不能通达。不能遍知。不能等觉。不能涅槃。不能证得无上安乐。若有于耽已如实知。已正遍知。已能永断。彼于自心。已离耽故。即能通达。即能遍知。即能等觉。即能涅槃。即能证得无上安乐。是故于耽。应如实知。应正遍知。应求永断。于佛法中。当修梵行。尔时世尊。重摄上义。而说颂曰。

&nbsp;&nbsp;&nbsp;&nbsp;若于耽未知&nbsp;&nbsp;&nbsp;&nbsp;彼去涅槃远

&nbsp;&nbsp;&nbsp;&nbsp;于耽已知者&nbsp;&nbsp;&nbsp;&nbsp;去涅槃不遥

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由耽之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此耽者

&nbsp;&nbsp;&nbsp;&nbsp;得上沙门果&nbsp;&nbsp;&nbsp;&nbsp;毕竟不受生


吾从世尊。闻如是语。苾刍当知。若有于慢未如实知。未正遍知。未能永断。彼于自心。未离慢故。不能通达。不能遍知。不能等觉。不能涅槃。不能证得无上安乐。若有于慢已如实知。已正遍知。已能永断。彼于自心。已离慢故。即能通达。即能遍知。即能等觉。即能涅槃。即能证得无上安乐。是故于慢。应如实知。应正遍知。应求永断。于佛法中。当修梵行。尔时世尊。重摄上义。而说颂曰。

&nbsp;&nbsp;&nbsp;&nbsp;若于慢未知&nbsp;&nbsp;&nbsp;&nbsp;彼去涅槃远

&nbsp;&nbsp;&nbsp;&nbsp;于慢已知者&nbsp;&nbsp;&nbsp;&nbsp;去涅槃不遥

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由慢之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此慢者

&nbsp;&nbsp;&nbsp;&nbsp;得上沙门果&nbsp;&nbsp;&nbsp;&nbsp;毕竟不受生


吾从世尊。闻如是语。苾刍当知。若有于害未如实知。未正遍知。未能永断。彼于自心。未离害故。不能通达。不能遍知。不能等觉。不能涅槃。不能证得无上安乐。若有于害已如实知。已正遍知。已能永断。彼于自心。已离害故。即能通达。即能遍知。即能等觉。即能涅槃。即能证得无上安乐。是故于害。应如实知。应正遍知。应求永断。于佛法中。当修梵行。尔时世尊。重摄上义。而说颂曰。

&nbsp;&nbsp;&nbsp;&nbsp;若于害未知&nbsp;&nbsp;&nbsp;&nbsp;彼去涅槃远

&nbsp;&nbsp;&nbsp;&nbsp;于害已知者&nbsp;&nbsp;&nbsp;&nbsp;去涅槃不遥

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由害之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此害者

&nbsp;&nbsp;&nbsp;&nbsp;得上沙门果&nbsp;&nbsp;&nbsp;&nbsp;毕竟不受生


吾从世尊。闻如是语。苾刍当知。若于一切。未如实知。未正遍知。未能永断。彼于自心。未离一切故。不能通达。不能遍知。不能等觉。不能涅槃。不能证得无上安乐。若于一切。已如实知。已正遍知。已能永断。彼于自心。已离一切故。即能通达。即能遍知。即能等觉。即能涅槃。即能证得无上安乐。故于一切。应如实知应正遍知。应求永断。于佛法中。当修梵行。尔时世尊。重摄此义。而说颂曰。

&nbsp;&nbsp;&nbsp;&nbsp;若一切未知&nbsp;&nbsp;&nbsp;&nbsp;彼去涅槃远

&nbsp;&nbsp;&nbsp;&nbsp;一切已知者&nbsp;&nbsp;&nbsp;&nbsp;去涅槃不遥

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由一切所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回


重摄前经嗢拖南曰。

&nbsp;&nbsp;&nbsp;&nbsp;食恚及愚痴&nbsp;&nbsp;&nbsp;&nbsp;覆藏恼忿恨

&nbsp;&nbsp;&nbsp;&nbsp;嫉悭与耽嗜&nbsp;&nbsp;&nbsp;&nbsp;慢害将一切


吾从世尊。闻如是语。苾刍当知。一切修习。福业事中。慈心解脱。最为第一。所以者何。慈心解脱。威德炽盛。映蔽一切诸福业事。以彼诸事所有威德。欲比所修。慈心解脱。十六分中。亦不及一。苾刍当知。譬如小大诸国王中。转轮圣王。最为第一。所以者何。转轮圣王。威德炽盛。映蔽一切小大诸王。以彼诸王所有威德。比转轮王。十六分中。亦不及一。诸福业事。亦复如是。欲比所修慈心解脱。十六分中。亦不及一。又如小大诸星之中。其满月轮。最为第一。所以者何。是满月轮。威光炽盛。映蔽一切小大诸星。以彼诸星所有威光。比满月轮。十六分中。亦不及一。诸福业事。亦复如是。欲比所修慈心解脱。十六分中。亦不及一。尔时世尊。重摄此义。而说颂曰。

&nbsp;&nbsp;&nbsp;&nbsp;一切福业事&nbsp;&nbsp;&nbsp;&nbsp;比慈心解脱

&nbsp;&nbsp;&nbsp;&nbsp;于十六分中&nbsp;&nbsp;&nbsp;&nbsp;亦不能及一

&nbsp;&nbsp;&nbsp;&nbsp;于一有情所&nbsp;&nbsp;&nbsp;&nbsp;能修慈善心

&nbsp;&nbsp;&nbsp;&nbsp;其福尚无边&nbsp;&nbsp;&nbsp;&nbsp;何况于一切

&nbsp;&nbsp;&nbsp;&nbsp;诸有大国王&nbsp;&nbsp;&nbsp;&nbsp;威伏于大地

&nbsp;&nbsp;&nbsp;&nbsp;世间祠施会&nbsp;&nbsp;&nbsp;&nbsp;一切无不为

&nbsp;&nbsp;&nbsp;&nbsp;如是祠施福&nbsp;&nbsp;&nbsp;&nbsp;比所修慈心

&nbsp;&nbsp;&nbsp;&nbsp;于十六分中&nbsp;&nbsp;&nbsp;&nbsp;亦不能及一

&nbsp;&nbsp;&nbsp;&nbsp;如转轮圣帝&nbsp;&nbsp;&nbsp;&nbsp;威德蔽诸王

&nbsp;&nbsp;&nbsp;&nbsp;亦如满月轮&nbsp;&nbsp;&nbsp;&nbsp;其光映诸宿

&nbsp;&nbsp;&nbsp;&nbsp;如是诸所修&nbsp;&nbsp;&nbsp;&nbsp;一切福业事

&nbsp;&nbsp;&nbsp;&nbsp;皆为慈善心&nbsp;&nbsp;&nbsp;&nbsp;威德之所覆

&nbsp;&nbsp;&nbsp;&nbsp;修慈心解脱&nbsp;&nbsp;&nbsp;&nbsp;若人若非人

&nbsp;&nbsp;&nbsp;&nbsp;一切诸有情&nbsp;&nbsp;&nbsp;&nbsp;皆不能为害


吾从世尊。闻如是语。苾刍当知。我观世间。无别一法。为诸有学未得心者。希求无上安乐果时。作外强缘。如善知识。所以者何。彼诸有情。因善知识。所求皆遂。谓断众恶。修习诸善。得无杂染真净之身。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸世间&nbsp;&nbsp;&nbsp;&nbsp;无别有一法

&nbsp;&nbsp;&nbsp;&nbsp;学未得心者&nbsp;&nbsp;&nbsp;&nbsp;求无上果时

&nbsp;&nbsp;&nbsp;&nbsp;为作外强缘&nbsp;&nbsp;&nbsp;&nbsp;如彼善知识

&nbsp;&nbsp;&nbsp;&nbsp;亲近善知识&nbsp;&nbsp;&nbsp;&nbsp;所求无不成

&nbsp;&nbsp;&nbsp;&nbsp;恭敬受其教&nbsp;&nbsp;&nbsp;&nbsp;无放逸奉行

&nbsp;&nbsp;&nbsp;&nbsp;速证于涅槃&nbsp;&nbsp;&nbsp;&nbsp;离怖常安乐


吾从世尊。闻如是语。苾刍当知。我观世间。无别一法。为诸有学未得心者。希求无上安乐果时。作内强缘。如正作意。所以者何。彼诸有情。因正作意。所求皆遂。谓断众恶。修习诸善。得无杂染真净之身。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸世间&nbsp;&nbsp;&nbsp;&nbsp;无别有一法

&nbsp;&nbsp;&nbsp;&nbsp;学未得心者&nbsp;&nbsp;&nbsp;&nbsp;求无上果时

&nbsp;&nbsp;&nbsp;&nbsp;为作内强缘&nbsp;&nbsp;&nbsp;&nbsp;如彼正作意

&nbsp;&nbsp;&nbsp;&nbsp;修习正作意&nbsp;&nbsp;&nbsp;&nbsp;所求无不成

&nbsp;&nbsp;&nbsp;&nbsp;如理审观察&nbsp;&nbsp;&nbsp;&nbsp;无放逸修行

&nbsp;&nbsp;&nbsp;&nbsp;速证于涅槃&nbsp;&nbsp;&nbsp;&nbsp;离怖常安乐


吾从世尊。闻如是语。苾刍当知。若诸有情。能知惠施。所感果报。明了现前。如我知者。必无悭吝。缠染其心。设彼唯有所食一抟。要分施他。然后自食。以不知故。为诸悭吝缠染其心。虽有无量饮食财宝。而不施他唯自食用。所以者何。惠施果报。生人天中。无量往返。受诸快乐。尔时世尊。重摄此义。而说颂曰。

&nbsp;&nbsp;&nbsp;&nbsp;世间诸有情&nbsp;&nbsp;&nbsp;&nbsp;若了知惠施

&nbsp;&nbsp;&nbsp;&nbsp;能感大果报&nbsp;&nbsp;&nbsp;&nbsp;明见似如来

&nbsp;&nbsp;&nbsp;&nbsp;其心必不为&nbsp;&nbsp;&nbsp;&nbsp;悭吝所缠染

&nbsp;&nbsp;&nbsp;&nbsp;唯有食一抟&nbsp;&nbsp;&nbsp;&nbsp;而亦能分施

&nbsp;&nbsp;&nbsp;&nbsp;由不知施果&nbsp;&nbsp;&nbsp;&nbsp;明见似如来

&nbsp;&nbsp;&nbsp;&nbsp;虽有多财食&nbsp;&nbsp;&nbsp;&nbsp;悭吝不能舍

&nbsp;&nbsp;&nbsp;&nbsp;若于凡圣田&nbsp;&nbsp;&nbsp;&nbsp;三时心喜施

&nbsp;&nbsp;&nbsp;&nbsp;感人天果报&nbsp;&nbsp;&nbsp;&nbsp;往返量无边


吾从世尊。闻如是语。苾刍当知。若诸有情。能知犯戒。所感果报。明了现前。如我知者。行住坐卧。皆不能安。言笑饮食。都无思念。其心惊惶。狂乱吐血。身形萎悴。如被刈芦。以不知故。安然无畏。所以者何。诸犯戒罪。能感恶趣。增上猛利。诸苦果报。尔时世尊。重摄此义。而说颂曰。

&nbsp;&nbsp;&nbsp;&nbsp;世间诸有情&nbsp;&nbsp;&nbsp;&nbsp;若了知犯戒

&nbsp;&nbsp;&nbsp;&nbsp;能感苦果报&nbsp;&nbsp;&nbsp;&nbsp;明见似如来

&nbsp;&nbsp;&nbsp;&nbsp;四威仪不安&nbsp;&nbsp;&nbsp;&nbsp;不思言笑等

&nbsp;&nbsp;&nbsp;&nbsp;心惊狂吐血&nbsp;&nbsp;&nbsp;&nbsp;身悴如刈芦

&nbsp;&nbsp;&nbsp;&nbsp;由不知犯戒&nbsp;&nbsp;&nbsp;&nbsp;能感恶趣苦

&nbsp;&nbsp;&nbsp;&nbsp;明见似如来&nbsp;&nbsp;&nbsp;&nbsp;安然不惊惧

&nbsp;&nbsp;&nbsp;&nbsp;诸有犯戒人&nbsp;&nbsp;&nbsp;&nbsp;定堕于恶趣

&nbsp;&nbsp;&nbsp;&nbsp;受增上猛利&nbsp;&nbsp;&nbsp;&nbsp;苦果报无边


吾从世尊。闻如是语。苾刍当知。若诸有情。能知持戒。所感果报。明了现前。如我知者。彼于自身。深生厌离。欣乐当来。坚持禁戒。以不知故。乐着自身。毁犯禁戒。所以者何。诸持戒福。能感善趣。增上猛利。诸乐果报。尔时世尊。重摄此义。而说颂曰。

&nbsp;&nbsp;&nbsp;&nbsp;世间诸有情&nbsp;&nbsp;&nbsp;&nbsp;若了知持戒

&nbsp;&nbsp;&nbsp;&nbsp;能感乐果报&nbsp;&nbsp;&nbsp;&nbsp;明见似如来

&nbsp;&nbsp;&nbsp;&nbsp;便于不净身&nbsp;&nbsp;&nbsp;&nbsp;深能生厌离

&nbsp;&nbsp;&nbsp;&nbsp;求当来胜果&nbsp;&nbsp;&nbsp;&nbsp;坚守净尸罗

&nbsp;&nbsp;&nbsp;&nbsp;由不知持戒&nbsp;&nbsp;&nbsp;&nbsp;能感善趣乐

&nbsp;&nbsp;&nbsp;&nbsp;明见似如来&nbsp;&nbsp;&nbsp;&nbsp;故毁犯净戒

&nbsp;&nbsp;&nbsp;&nbsp;诸有持戒人&nbsp;&nbsp;&nbsp;&nbsp;得生于善趣

&nbsp;&nbsp;&nbsp;&nbsp;受天诸妙乐&nbsp;&nbsp;&nbsp;&nbsp;证无上涅槃


吾从世尊。闻如是语。苾刍当知。若诸有情。知而妄语。无惭无愧。无改悔心。我说彼于恶不善业无不能造。尔时世尊。重摄此义。而说颂曰。

&nbsp;&nbsp;&nbsp;&nbsp;知而故妄语&nbsp;&nbsp;&nbsp;&nbsp;无惭愧悔心

&nbsp;&nbsp;&nbsp;&nbsp;如是诸有情&nbsp;&nbsp;&nbsp;&nbsp;无恶而不造


吾从世尊。闻如是语。苾刍当知。若诸有情。知而妄语。深生惭愧。有改悔心。我说彼于白净善法无不能造。尔时世尊。重摄此义。而说颂曰。

&nbsp;&nbsp;&nbsp;&nbsp;知而故妄语&nbsp;&nbsp;&nbsp;&nbsp;有惭愧悔心

&nbsp;&nbsp;&nbsp;&nbsp;如是诸有情&nbsp;&nbsp;&nbsp;&nbsp;无善而不造

&nbsp;&nbsp;&nbsp;&nbsp;精勤不放逸&nbsp;&nbsp;&nbsp;&nbsp;如说正修行

&nbsp;&nbsp;&nbsp;&nbsp;得无上涅槃&nbsp;&nbsp;&nbsp;&nbsp;永离诸怖畏


吾从世尊。闻如是语。苾刍当知。有一最胜补特伽罗。彼于世间。若不出现。无量有情。退失圣慧。云何为一补特伽罗。所谓如来应正等觉。所以者何。若诸如来应正等觉。不现世间。无能宣说修圣慧法。故诸有情退失圣慧。苾刍当知。诸有退失亲友财位。名小退失。退失圣慧。名大退失。所以者何。若诸有情。退失圣慧。于现法中。多诸忧苦。无喜乐住。有灾有患。有恼有烧。及于当来长夜受苦。及受种种猛利灾害。增长血滴。常游死路。数堕地狱饿鬼傍生阿素洛趣。数受人天生死忧苦。所以者何。由彼有情。于其圣慧。未能随觉。未能通达。故于六趣。生死轮回。若诸有情。证得圣慧。便能出离。正尽苦边。是故汝等。应如是学。我当云何修习圣慧。令不退失。我当云何于诸圣慧。随觉通达。汝等苾刍。应如是学。尔时世尊。重摄此义。而说颂曰。

&nbsp;&nbsp;&nbsp;&nbsp;如来不出现&nbsp;&nbsp;&nbsp;&nbsp;世间诸有情

&nbsp;&nbsp;&nbsp;&nbsp;无救无归依&nbsp;&nbsp;&nbsp;&nbsp;皆退失圣慧

&nbsp;&nbsp;&nbsp;&nbsp;失亲友财位&nbsp;&nbsp;&nbsp;&nbsp;是名小退失

&nbsp;&nbsp;&nbsp;&nbsp;若失真圣慧&nbsp;&nbsp;&nbsp;&nbsp;是名大退失

&nbsp;&nbsp;&nbsp;&nbsp;我观诸世间&nbsp;&nbsp;&nbsp;&nbsp;失无上圣慧

&nbsp;&nbsp;&nbsp;&nbsp;轮转于生死&nbsp;&nbsp;&nbsp;&nbsp;受诸名色身

&nbsp;&nbsp;&nbsp;&nbsp;彼于现法中&nbsp;&nbsp;&nbsp;&nbsp;有苦无上乐

&nbsp;&nbsp;&nbsp;&nbsp;于当来长夜&nbsp;&nbsp;&nbsp;&nbsp;久生死轮回

&nbsp;&nbsp;&nbsp;&nbsp;若欲求圣慧&nbsp;&nbsp;&nbsp;&nbsp;正尽众苦边

&nbsp;&nbsp;&nbsp;&nbsp;当愿诸如来&nbsp;&nbsp;&nbsp;&nbsp;数出现于世


吾从世尊。闻如是语。苾刍当知。有一最胜补特伽罗。彼于世间。若出现者。无量有情。增长圣慧。云何为一补特伽罗。所谓如来应正等觉。所以者何。若诸如来应正等觉。出现世间。有能宣说修圣慧法。令诸有情增长圣慧。苾刍当知。诸有增长亲友财位。名小增长。增长圣慧。名大增长。所以者何。若诸有情。增长圣慧。于现法中。多诸喜乐。无忧苦住。无灾无患。无恼无烧。不于当来长夜受苦。不受种种猛利灾害。不增血滴。不游死路。不堕地狱饿鬼傍生阿素洛趣。不受人天生死忧苦。所以者何。由彼有情。于其圣慧。已能随觉。已能通达。不于六趣生死轮回。若诸有情。未增圣慧。无能出离正尽苦边。是故汝等。应如是学。我当云何修习圣慧。令其增长。我当云何于诸圣慧。随觉通达。汝等苾刍。应如是学。尔时世尊。重摄此义。而说颂曰。

&nbsp;&nbsp;&nbsp;&nbsp;如来若出现&nbsp;&nbsp;&nbsp;&nbsp;世间诸有情

&nbsp;&nbsp;&nbsp;&nbsp;有救有归依&nbsp;&nbsp;&nbsp;&nbsp;皆增长圣慧

&nbsp;&nbsp;&nbsp;&nbsp;得亲友财位&nbsp;&nbsp;&nbsp;&nbsp;是名小增长

&nbsp;&nbsp;&nbsp;&nbsp;若得真圣慧&nbsp;&nbsp;&nbsp;&nbsp;是名大增长

&nbsp;&nbsp;&nbsp;&nbsp;我观诸世间&nbsp;&nbsp;&nbsp;&nbsp;得无上圣慧

&nbsp;&nbsp;&nbsp;&nbsp;不流转生死&nbsp;&nbsp;&nbsp;&nbsp;定取于涅槃

&nbsp;&nbsp;&nbsp;&nbsp;彼于现法中&nbsp;&nbsp;&nbsp;&nbsp;离苦常安乐

&nbsp;&nbsp;&nbsp;&nbsp;于当来长夜&nbsp;&nbsp;&nbsp;&nbsp;离生死轮回

&nbsp;&nbsp;&nbsp;&nbsp;若欲增圣慧&nbsp;&nbsp;&nbsp;&nbsp;正尽众苦边

&nbsp;&nbsp;&nbsp;&nbsp;当愿佛世尊&nbsp;&nbsp;&nbsp;&nbsp;长久住于世


吾从世尊。闻如是语。苾刍当知。世有一法。于生长时。令诸有情愚痴增益颠倒坚固。垢秽随增。恶趣成满。与多众生为不利益。为不安乐。令诸世间人天大众。无义无利。增长忧苦。云何一法。所谓邪见。所以者何。由邪见故。令诸有情愚痴增益。颠倒坚固。垢秽随增。恶趣成满。与多众生为不利益。为不安乐。令诸世间人天大众。无义无利。增长忧苦。如是名为世有一法。于生长时。令诸有情愚痴增益。广说乃至。令诸世间。人天大众。无义无利。增长忧苦。尔时世尊。重摄此义。而说颂曰。

&nbsp;&nbsp;&nbsp;&nbsp;邪见生长时&nbsp;&nbsp;&nbsp;&nbsp;令愚痴增益

&nbsp;&nbsp;&nbsp;&nbsp;及颠倒坚固&nbsp;&nbsp;&nbsp;&nbsp;诸垢秽随增

&nbsp;&nbsp;&nbsp;&nbsp;成满诸恶趣&nbsp;&nbsp;&nbsp;&nbsp;为无利乐等

&nbsp;&nbsp;&nbsp;&nbsp;邪见害愚夫&nbsp;&nbsp;&nbsp;&nbsp;如火烧众物


吾从世尊。闻如是语。苾刍当知。世有一法。于生长时。令诸有情愚痴损减。颠倒除灭。净法随增。脱诸恶趣。善趣成满。与多众生为大利益。为大安乐。令诸世间人天大众。有义有利。增长喜乐。云何一法。所谓正见。所以者何。由正见故。令诸有情愚痴损减。颠倒除灭。净法随增。脱诸恶趣。善趣成满。与多众生为大利益。为大安乐。令诸世间人天大众。有义有利增长喜乐。如是名为世有一法。于生长时。令诸有情愚痴损减。广说乃至。令诸世间人天大众。有义有利。增长喜乐。尔时世尊。重摄此义。而说颂曰。

&nbsp;&nbsp;&nbsp;&nbsp;正见生长时&nbsp;&nbsp;&nbsp;&nbsp;令愚痴损减

&nbsp;&nbsp;&nbsp;&nbsp;及颠倒除灭&nbsp;&nbsp;&nbsp;&nbsp;诸净法随增

&nbsp;&nbsp;&nbsp;&nbsp;脱恶满善趣&nbsp;&nbsp;&nbsp;&nbsp;为有利乐等

&nbsp;&nbsp;&nbsp;&nbsp;正见现在前&nbsp;&nbsp;&nbsp;&nbsp;速证涅槃乐


吾从世尊。闻如是语。苾刍当知。我观世间。无别一法。速疾回转。犹如其心。所以者何。是心于境。速疾回转。世出世间。无可为喻。汝等应取如是心相。善取相已。应善思惟。善思惟已。应善观察。善观察已。应善安住。善安住已。若不觉有内贪欲缠。汝等复应审谛观察。我今为有内贪欲缠。而不觉耶。我今为无内贪欲缠。而不觉耶。审观察已。复应作意。思惟随一可爱境相。如是作意。思惟随一可爱相时。若心随顺趣向喜乐可爱境相。当知此心。随顺诸欲。违背出离。汝等尔时。应自觉了。我今犹有内贪欲缠。而不能觉。非为无有。我今未断五欲贪缠。所证与前未有差别。我今犹未证所修果。譬如有人。于驶流水。牵重船筏。逆上而行。此人尔时。多用功力。若暂懈慢。便顺下流如是汝等。思惟随一可爱相时。若心随顺趣向喜乐可爱境相。当知此心。随顺诸欲。违背出离。汝等尔时。应自觉了。我今犹有内贪欲缠。而不能觉。非为无有。我今未断五欲贪缠。所证与前未有差别。我今犹未证所修果。汝等作意。思惟随一可爱相时。若心随顺趣向喜乐。出离之相。当知此心。随顺出离。违背诸欲。汝等尔时。应自觉了。我今无有内贪欲缠。非彼犹有。而不能觉。我今已断五欲贪缠。所证与前已有差别。我今已能证所修果。如以筋羽投置火中。便即焦卷。而不舒缓。如是汝等。思惟随一可爱相时。若心随顺趣向喜乐出离之相。当知此心。随顺出离。违背诸欲。汝等尔时。应自觉了。我今无有内贪欲缠。非彼犹有。而不能觉。我今已断五欲贪缠。所证与前已有差别。我今已能证所修果是故汝等。应如是学。我当云何善转自心。令其调伏。违背诸欲。随顺出离。汝等苾刍。应如是学。尔时世尊重摄此义。而说颂曰。

&nbsp;&nbsp;&nbsp;&nbsp;无别有一法&nbsp;&nbsp;&nbsp;&nbsp;性躁动如心

&nbsp;&nbsp;&nbsp;&nbsp;难调御难防&nbsp;&nbsp;&nbsp;&nbsp;大仙之所说

&nbsp;&nbsp;&nbsp;&nbsp;譬如有智人&nbsp;&nbsp;&nbsp;&nbsp;以火等众具

&nbsp;&nbsp;&nbsp;&nbsp;调直于利箭&nbsp;&nbsp;&nbsp;&nbsp;令远有所中

&nbsp;&nbsp;&nbsp;&nbsp;如是诸苾刍&nbsp;&nbsp;&nbsp;&nbsp;应善学方便

&nbsp;&nbsp;&nbsp;&nbsp;调直于心性&nbsp;&nbsp;&nbsp;&nbsp;令速证涅槃


重摄前经嗢拖南曰。

&nbsp;&nbsp;&nbsp;&nbsp;修慈修二缘&nbsp;&nbsp;&nbsp;&nbsp;施犯戒持戒

&nbsp;&nbsp;&nbsp;&nbsp;二妄二圣慧&nbsp;&nbsp;&nbsp;&nbsp;邪见正见心