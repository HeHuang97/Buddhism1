## 本事经卷第一

### 一法品第一之一

吾从世尊。闻如是语。苾刍当知。我观世间。无别一法。覆障群生。驰骋流转生死长途。如无明盖。所以者何。世间群生。由无明盖所覆障故。驰骋流转生死长途。是故汝等。应如是学。我当云何修起慧明。破无明盖。出贪爱网。汝等苾刍。应如是学。尔时世尊。重摄此义。而说颂曰。

&nbsp;&nbsp;&nbsp;&nbsp;无别有一法&nbsp;&nbsp;&nbsp;&nbsp;覆障诸群生

&nbsp;&nbsp;&nbsp;&nbsp;驰流生死途&nbsp;&nbsp;&nbsp;&nbsp;如无明盖者

&nbsp;&nbsp;&nbsp;&nbsp;无明大愚闇&nbsp;&nbsp;&nbsp;&nbsp;由斯久流转

&nbsp;&nbsp;&nbsp;&nbsp;彼此有往来&nbsp;&nbsp;&nbsp;&nbsp;升沉高下趣

&nbsp;&nbsp;&nbsp;&nbsp;若破无明盖&nbsp;&nbsp;&nbsp;&nbsp;解脱贪爱网

&nbsp;&nbsp;&nbsp;&nbsp;不处生死流&nbsp;&nbsp;&nbsp;&nbsp;以无彼因故


吾从世尊。闻如是语。苾刍当知。我观世间。无别一法。系缚群生。驰骋流转生死长途。如贪爱结。所以者何。世间群生。由贪爱结所系缚故。驰骋流转生死长途。是故汝等。应如是学。我当云何修莹慧刀断贪爱结。破大闇聚。汝等苾刍。应如是学。尔时世尊。重摄此义。而说颂曰。

&nbsp;&nbsp;&nbsp;&nbsp;无别有一法&nbsp;&nbsp;&nbsp;&nbsp;系缚诸群生

&nbsp;&nbsp;&nbsp;&nbsp;驰流生死途&nbsp;&nbsp;&nbsp;&nbsp;如贪爱结者

&nbsp;&nbsp;&nbsp;&nbsp;贪爱大系缚&nbsp;&nbsp;&nbsp;&nbsp;由斯久流转

&nbsp;&nbsp;&nbsp;&nbsp;彼此有往来&nbsp;&nbsp;&nbsp;&nbsp;升沉高下趣

&nbsp;&nbsp;&nbsp;&nbsp;若断贪爱缚&nbsp;&nbsp;&nbsp;&nbsp;破大黑闇聚

&nbsp;&nbsp;&nbsp;&nbsp;不处生死流&nbsp;&nbsp;&nbsp;&nbsp;以无彼因故


吾从世尊。闻如是语。苾刍当知。若一有情。于一劫中。流转生死。所受身骨。假使有能积聚下烂。其聚高广。如王舍城毗补罗山。况彼有情。无初后际。驰骋流转生死长途。所受身骨。而可测量。所以者何。苾刍当知。我说有情。于四圣谛。不了知故。不照见故。不现观故。不通达故。不审察故。驰骋流转生死长途。受诸骨身。是故汝等。应如是学。我当云何于四圣谛。了知照见。现观通达。审察究竟。汝等苾刍。应如是学。尔时世尊。重摄此义。而说颂曰。

&nbsp;&nbsp;&nbsp;&nbsp;一有情一劫&nbsp;&nbsp;&nbsp;&nbsp;受身骨不烂

&nbsp;&nbsp;&nbsp;&nbsp;其聚量高广&nbsp;&nbsp;&nbsp;&nbsp;如毗补罗山

&nbsp;&nbsp;&nbsp;&nbsp;况无初后际&nbsp;&nbsp;&nbsp;&nbsp;久流转生死

&nbsp;&nbsp;&nbsp;&nbsp;所受诸骨身&nbsp;&nbsp;&nbsp;&nbsp;其量而可测

&nbsp;&nbsp;&nbsp;&nbsp;受是大苦聚&nbsp;&nbsp;&nbsp;&nbsp;由不见圣谛

&nbsp;&nbsp;&nbsp;&nbsp;故应修妙智&nbsp;&nbsp;&nbsp;&nbsp;正观四真实

&nbsp;&nbsp;&nbsp;&nbsp;所谓苦圣谛&nbsp;&nbsp;&nbsp;&nbsp;苦因及苦灭

&nbsp;&nbsp;&nbsp;&nbsp;能灭苦苦因&nbsp;&nbsp;&nbsp;&nbsp;八支真圣道

&nbsp;&nbsp;&nbsp;&nbsp;此补特伽罗&nbsp;&nbsp;&nbsp;&nbsp;极七有流转

&nbsp;&nbsp;&nbsp;&nbsp;定断一切结&nbsp;&nbsp;&nbsp;&nbsp;能尽诸苦边


吾从世尊。闻如是语。苾刍当知。我以佛眼。遍观世间。诸有业果。皆缘心意。一类有情。心意所使。行如是行。履如是道。身坏命终。如舍重担。堕诸恶趣。生地狱中。所以者何。彼诸有情。心意染污。由此为因。身坏命终。堕诸恶趣。生地狱中。尔时世尊。重摄此义。而说颂曰。

&nbsp;&nbsp;&nbsp;&nbsp;一类诸有情&nbsp;&nbsp;&nbsp;&nbsp;心意起染污

&nbsp;&nbsp;&nbsp;&nbsp;我今当为汝&nbsp;&nbsp;&nbsp;&nbsp;记别其所生

&nbsp;&nbsp;&nbsp;&nbsp;彼身坏命终&nbsp;&nbsp;&nbsp;&nbsp;如舍于重担

&nbsp;&nbsp;&nbsp;&nbsp;必堕诸恶趣&nbsp;&nbsp;&nbsp;&nbsp;生于地狱中

&nbsp;&nbsp;&nbsp;&nbsp;应知恶慧者&nbsp;&nbsp;&nbsp;&nbsp;由心意染污

&nbsp;&nbsp;&nbsp;&nbsp;因斯染污故&nbsp;&nbsp;&nbsp;&nbsp;当生地狱中


吾从世尊。闻如是语。苾刍当知。我以佛眼。遍观世间。诸有业果。皆缘心意。一类有情。心意所使。行如是行。履如是道。身坏命终。如捐重担。升诸善趣。生于天中。所以者何。彼诸有情。心意清净。由此为因。身坏命终。升诸善趣。生天界中。尔时世尊。重摄此义。而说颂曰。

&nbsp;&nbsp;&nbsp;&nbsp;一类诸有情&nbsp;&nbsp;&nbsp;&nbsp;心意起清净

&nbsp;&nbsp;&nbsp;&nbsp;我今当为汝&nbsp;&nbsp;&nbsp;&nbsp;记别其所生

&nbsp;&nbsp;&nbsp;&nbsp;彼身坏命终&nbsp;&nbsp;&nbsp;&nbsp;如捐于重担

&nbsp;&nbsp;&nbsp;&nbsp;必升诸善趣&nbsp;&nbsp;&nbsp;&nbsp;生于天界中

&nbsp;&nbsp;&nbsp;&nbsp;应知善慧者&nbsp;&nbsp;&nbsp;&nbsp;由心意清净

&nbsp;&nbsp;&nbsp;&nbsp;因斯清净故&nbsp;&nbsp;&nbsp;&nbsp;当生天界中


吾从世尊。闻如是语。苾刍当知。一切有情。皆由自业。业为伴侣。业为生门。业为眷属。业为依趣。业能分定。一切有情。下中上品。是故汝等。应当善知。诸业自性。诸业因缘。诸业品类。诸业异熟。诸业尽灭。趣业灭道。因缘资具。苾刍汝等。如我所说。应正了知。云何应知诸业自性业自性者。谓或思业。或思已业如是应知诸业自性。既正了知业自性已。云何应知诸业因缘业因缘者。谓诸贪爱如是。应知诸业因缘。既正了知诸业自性业因缘已。云何应知诸业品类。业品类者。谓别品类业。趣地狱身别品类业。趣傍生身别品类业。趣鬼界身别品类业。趣阿素洛界身别品类业。趣人界身别品类业。趣天界身。如是应知诸业品类。既正了知诸业自性诸业。因缘业品类已。云何应知诸业异熟。业异熟者。谓于此生。造作诸业。即此生中。能感诸有。或受未受。如是应知诸业异熟。既正了知诸业自性诸业因缘诸业品类业异熟已。云何应知诸业尽灭。业尽灭者。谓爱灭故。诸业尽灭。如是应知诸业尽灭。既正了知诸业自性诸业因缘诸业品类诸业异熟业尽灭已。云何应知趣业灭道因缘资具。趣业灭道因缘资具者。谓八支圣道。即是正见正思惟正语正业正命正精进正念正定。如是应知趣业灭道因缘资具。苾刍当知。诸有沙门。或婆罗门。若能正知诸业自性。诸业因缘。诸业品类。诸业异熟。诸业尽灭。趣业灭道。因缘资具。即能信我法毗奈耶。若能信我法毗奈耶。即能入我法毗奈耶。若能入我法毗奈耶。即能达我法毗奈耶。修行梵行。若能达我法毗奈耶。修行梵行。即能究竟。正尽诸业。所以者何。是诸沙门。或婆罗门。既正了知诸业自性。诸业因缘。诸业品类。诸业异熟。诸业尽灭。趣业灭道。因缘资具已。即于诸业。能厌离灭。究竟解脱。得善解脱。既善解脱。即能独立。既能独立。即具善修。既具善修。彼身坏已。法尔无有一切施设。尔时世尊。重摄此义。而说颂曰。

&nbsp;&nbsp;&nbsp;&nbsp;世间诸有情&nbsp;&nbsp;&nbsp;&nbsp;居前中后际

&nbsp;&nbsp;&nbsp;&nbsp;皆属于自业&nbsp;&nbsp;&nbsp;&nbsp;业为其伴侣

&nbsp;&nbsp;&nbsp;&nbsp;业为彼生门&nbsp;&nbsp;&nbsp;&nbsp;业为其眷属

&nbsp;&nbsp;&nbsp;&nbsp;业为所依趣&nbsp;&nbsp;&nbsp;&nbsp;业能定三品

&nbsp;&nbsp;&nbsp;&nbsp;随业彼彼生&nbsp;&nbsp;&nbsp;&nbsp;不定如轮转

&nbsp;&nbsp;&nbsp;&nbsp;或处天人中&nbsp;&nbsp;&nbsp;&nbsp;或居四恶趣

&nbsp;&nbsp;&nbsp;&nbsp;世间诸有情&nbsp;&nbsp;&nbsp;&nbsp;皆随业力转

&nbsp;&nbsp;&nbsp;&nbsp;非国财妻子&nbsp;&nbsp;&nbsp;&nbsp;随从往余生

&nbsp;&nbsp;&nbsp;&nbsp;彼于命终时&nbsp;&nbsp;&nbsp;&nbsp;所有皆顿舍

&nbsp;&nbsp;&nbsp;&nbsp;独随业而往&nbsp;&nbsp;&nbsp;&nbsp;故皆由自业

&nbsp;&nbsp;&nbsp;&nbsp;当来诸有情&nbsp;&nbsp;&nbsp;&nbsp;虽受如是业

&nbsp;&nbsp;&nbsp;&nbsp;若能依佛教&nbsp;&nbsp;&nbsp;&nbsp;正信而出家

&nbsp;&nbsp;&nbsp;&nbsp;彼于愚痴类&nbsp;&nbsp;&nbsp;&nbsp;无师开导中

&nbsp;&nbsp;&nbsp;&nbsp;名能善修行&nbsp;&nbsp;&nbsp;&nbsp;不愚正法者

&nbsp;&nbsp;&nbsp;&nbsp;故汝等苾刍&nbsp;&nbsp;&nbsp;&nbsp;精勤勿放逸

&nbsp;&nbsp;&nbsp;&nbsp;应善知诸业&nbsp;&nbsp;&nbsp;&nbsp;相续正修行

&nbsp;&nbsp;&nbsp;&nbsp;为尽业自性&nbsp;&nbsp;&nbsp;&nbsp;及业因缘等

&nbsp;&nbsp;&nbsp;&nbsp;修八支圣道&nbsp;&nbsp;&nbsp;&nbsp;速令得圆满


吾从世尊。闻如是语。苾刍当知。世间所有恶不善法。于生起时。诸不善品。诸不善类。一切皆由意为前导。所以者何。意生起已。恶不善法。皆随后生。尔时世尊。重摄此义。而说颂曰。

&nbsp;&nbsp;&nbsp;&nbsp;诸不善法生&nbsp;&nbsp;&nbsp;&nbsp;为因能感苦

&nbsp;&nbsp;&nbsp;&nbsp;皆意为前导&nbsp;&nbsp;&nbsp;&nbsp;与烦恼俱生

&nbsp;&nbsp;&nbsp;&nbsp;意为前导法&nbsp;&nbsp;&nbsp;&nbsp;意尊意所使

&nbsp;&nbsp;&nbsp;&nbsp;由意有染污&nbsp;&nbsp;&nbsp;&nbsp;故有说有行

&nbsp;&nbsp;&nbsp;&nbsp;苦随此而生&nbsp;&nbsp;&nbsp;&nbsp;如轮因手转


吾从世尊。闻如是语。苾刍当知。世间所有白净善法。于生起时。善品善类。一切皆由意为前导。所以者何。意生起已。白净善法。皆随后生。尔时世尊。重摄此义。而说颂曰。

&nbsp;&nbsp;&nbsp;&nbsp;诸净善法生&nbsp;&nbsp;&nbsp;&nbsp;为因能感乐

&nbsp;&nbsp;&nbsp;&nbsp;皆意为前导&nbsp;&nbsp;&nbsp;&nbsp;与善法俱生

&nbsp;&nbsp;&nbsp;&nbsp;意为前导法&nbsp;&nbsp;&nbsp;&nbsp;意尊意所使

&nbsp;&nbsp;&nbsp;&nbsp;由意有清净&nbsp;&nbsp;&nbsp;&nbsp;故有说有行

&nbsp;&nbsp;&nbsp;&nbsp;乐随此而生&nbsp;&nbsp;&nbsp;&nbsp;如影随形转


吾从世尊。闻如是语。苾刍当知。世有一法。于生起时。与多众生。为不利益。为不安乐。引诸世间天人大众。作无义利。感大苦果。云何一法。是谓破僧。所以者何。苾刍当知。僧若破坏。一切大众。互兴诤论。递相诃责。递相陵蔑。递相骂辱。递相毁呰。递相怨嫌。递相恼触。递相反戾。递相诽谤。递相弃舍。当于尔时。一切世间。未敬信者。转不敬信。已敬信者。还不敬信。苾刍当知。如是名为世有一法。于生起时。与多众生。为不利益。为不安乐。引诸世间。天人大众。作无义利。感大苦果。尔时世尊。重摄此义而说颂曰。

&nbsp;&nbsp;&nbsp;&nbsp;世有一法生&nbsp;&nbsp;&nbsp;&nbsp;能起无量恶

&nbsp;&nbsp;&nbsp;&nbsp;所谓僧破坏&nbsp;&nbsp;&nbsp;&nbsp;愚痴者随喜

&nbsp;&nbsp;&nbsp;&nbsp;能破坏僧苦&nbsp;&nbsp;&nbsp;&nbsp;破坏众亦苦

&nbsp;&nbsp;&nbsp;&nbsp;僧和合令坏&nbsp;&nbsp;&nbsp;&nbsp;经劫无间苦


吾从世尊。闻如是语。苾刍当知。世有一法。于生起时。与多众生。为大利益。为大安乐。引诸世间。天人大众。作大义利。感大乐果。云何一法。是谓僧和。所以者何。苾刍当知。僧若和合。一切大众。互无诤论。不相诃责。不相陵蔑。不相骂辱。不相毁呰。不相怨嫌。不相恼触。不相反戾。不相诽谤。不相弃舍。当于尔时。一切世间。未敬信者。便生敬信。已敬信者。转增敬信。苾刍当知。如是名为世有一法。于生起时。与多众生。为大利益。为大安乐。引诸世间。天人大众。作大义利。感大乐果。尔时世尊。重摄此义。而说颂曰。

&nbsp;&nbsp;&nbsp;&nbsp;世有一法生&nbsp;&nbsp;&nbsp;&nbsp;能起无量福

&nbsp;&nbsp;&nbsp;&nbsp;所谓僧和合&nbsp;&nbsp;&nbsp;&nbsp;慧利者随喜

&nbsp;&nbsp;&nbsp;&nbsp;能和合僧乐&nbsp;&nbsp;&nbsp;&nbsp;和合众亦乐

&nbsp;&nbsp;&nbsp;&nbsp;僧破坏令和&nbsp;&nbsp;&nbsp;&nbsp;经劫受天乐


吾从世尊。闻如是语。苾刍当知。世间有情。一结断时。余一切结。皆亦随断。云何一结。是谓我慢。所以者何。诸所有结。细中粗品。一切皆以我慢为根。从我慢生。我慢所长。是故我慢一结断时。余一切结。皆亦随断。譬如世间楼观中心。普为楼观。众分依止。中心若坠。余亦随堕。如是我慢。诸结所依。我慢若断。余亦随灭。若诸苾刍。已断我慢。当知即是已断余结。若诸苾刍。已断余结。当知即是已尽苦边。已修正智。心善解脱。慧善解脱。无复后有。尔时世尊。重摄此义。而说颂曰。

&nbsp;&nbsp;&nbsp;&nbsp;如楼观中心&nbsp;&nbsp;&nbsp;&nbsp;众分所依止

&nbsp;&nbsp;&nbsp;&nbsp;中心若坠堕&nbsp;&nbsp;&nbsp;&nbsp;余分皆堕落

&nbsp;&nbsp;&nbsp;&nbsp;如是我慢结&nbsp;&nbsp;&nbsp;&nbsp;众结之所依

&nbsp;&nbsp;&nbsp;&nbsp;我慢结断时&nbsp;&nbsp;&nbsp;&nbsp;诸结皆随灭

&nbsp;&nbsp;&nbsp;&nbsp;苾刍断我慢&nbsp;&nbsp;&nbsp;&nbsp;余结悉随断

&nbsp;&nbsp;&nbsp;&nbsp;余结既已断&nbsp;&nbsp;&nbsp;&nbsp;即得尽苦边

&nbsp;&nbsp;&nbsp;&nbsp;既得尽苦边&nbsp;&nbsp;&nbsp;&nbsp;名已修正智

&nbsp;&nbsp;&nbsp;&nbsp;心慧善解脱&nbsp;&nbsp;&nbsp;&nbsp;后有毕竟无


吾从世尊。闻如是语。苾刍当知。世有一法。若善修习。善多修习。摄持二利。令至圆满。谓现法利。令至圆满。及后法利。令至圆满。能成现法。利益安乐。能成后法。利益安乐。能成现后。利益安乐。云何一法。谓于所修诸善法中。修不放逸。所以者何。若于所修诸善法中。于不放逸。能善修习。善多修习。便能摄持二种义利。令至圆满。广说乃至能成现后利益安乐。是名一法。若善修习。善多修习。摄持二利。广说乃至能成现后利益安乐。尔时世尊。重摄此义。而说颂曰。

&nbsp;&nbsp;&nbsp;&nbsp;诸有多闻人&nbsp;&nbsp;&nbsp;&nbsp;能舍贪财位

&nbsp;&nbsp;&nbsp;&nbsp;勤修不放逸&nbsp;&nbsp;&nbsp;&nbsp;证常乐涅槃

&nbsp;&nbsp;&nbsp;&nbsp;智人无放逸&nbsp;&nbsp;&nbsp;&nbsp;能摄持二利

&nbsp;&nbsp;&nbsp;&nbsp;谓现法当来&nbsp;&nbsp;&nbsp;&nbsp;俱令至圆满

&nbsp;&nbsp;&nbsp;&nbsp;诸有善能成&nbsp;&nbsp;&nbsp;&nbsp;现后俱利乐

&nbsp;&nbsp;&nbsp;&nbsp;前后众贤圣&nbsp;&nbsp;&nbsp;&nbsp;皆称为智人


重摄前经嗢拖南曰。

&nbsp;&nbsp;&nbsp;&nbsp;盖结劫两心&nbsp;&nbsp;&nbsp;&nbsp;业二意前行

&nbsp;&nbsp;&nbsp;&nbsp;僧破及僧和&nbsp;&nbsp;&nbsp;&nbsp;断慢修不逸


吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于贪。所以者何。一切有情。由贪染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由贪之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此贪者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于嗔。所以者何。一切有情。由嗔染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由嗔之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此嗔者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于痴所以者何。一切有情。由痴染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由痴之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此痴者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于覆。所以者何。一切有情。由覆染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由覆之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此覆者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于恼。所以者何。一切有情。由恼染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由恼之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此恼者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于忿。所以者何。一切有情。由忿染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由忿之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此忿者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于恨。所以者何。一切有情。由恨染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由恨之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此恨者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于嫉。所以者何。一切有情。由嫉染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由嫉之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此嫉者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于悭。所以者何。一切有情。由悭染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由悭之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此悭者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于耽。所以者何。一切有情。由耽染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由耽之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此耽者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于慢。所以者何。一切有情。由慢染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由慢之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此慢者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永断一法。我证彼定。得不还果。云何一法。谓是于害。所以者何。一切有情。由害染故。数数还来。堕诸恶趣。受生死苦。若能永断。如是一法。我证彼定。得不还果。不复还来。生此世间。是故我说。若诸有情。永断一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由害之所染

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永断此害者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


重摄前经嗢拖南曰。

&nbsp;&nbsp;&nbsp;&nbsp;贪欲嗔恚痴&nbsp;&nbsp;&nbsp;&nbsp;覆藏恼及忿

&nbsp;&nbsp;&nbsp;&nbsp;怨恨嫉与悭&nbsp;&nbsp;&nbsp;&nbsp;耽嗜慢将害


吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念佛。所以者何。一切有情。由不念佛故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由不念佛故

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永念于佛者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念法。所以者何。一切有情。由不念法故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由不念法故

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永念于法者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念圣众。所以者何。一切有情。由不念圣众故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间是故我说。若诸有情。能念一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由不念圣众

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永念于圣众

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念戒。所以者何。一切有情。由不念戒故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由不念戒故

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永念于戒者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊闻如是语。苾刍当知。若诸有情。永念一法。我证彼定。得不还果。云何为一法。谓是念施。所以者何。一切有情。由不念施故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由不念施故

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永念于施者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念天。所以者何。一切有情。由不念天故。数数还来。堕诸恶趣。受生死苦。若能常念如是一法。我说彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由不念天故

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永念于天者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生世间


吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念休息。所以者何。一切有情。由不念休息故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由不念休息

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永念于休息

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念安般。所以者何。一切有情。由不念安般故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由不念安般

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永念于安般

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念身。所以者何。一切有情。由不念身故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由不念身故

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永念于身者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间


吾从世尊。闻如是语。苾刍当知。若诸有情。永念一法。我证彼定。得不还果。云何为一法。谓是念死。所以者何一切有情。由不念死故。数数还来。堕诸恶趣。受生死苦。若能常念如是一法。我证彼定。得不还果。不复还来生此世间。是故我说。若诸有情。能念一法。我证彼定。得不还果。尔时世尊。重摄此义。而说颂曰。

&nbsp;&nbsp;&nbsp;&nbsp;我观诸有情&nbsp;&nbsp;&nbsp;&nbsp;由不念死故

&nbsp;&nbsp;&nbsp;&nbsp;还来堕恶趣&nbsp;&nbsp;&nbsp;&nbsp;受生死轮回

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;永念于死者

&nbsp;&nbsp;&nbsp;&nbsp;定得不还果&nbsp;&nbsp;&nbsp;&nbsp;不来生此间