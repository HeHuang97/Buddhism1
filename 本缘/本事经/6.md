## 本事经卷第六

### 三法品第三之一

吾从世尊闻如是语。苾刍当知。诸有情界。互相亲近。不相乖违。诸劣胜解种类有情。与劣胜解种类有情。更相亲近。参染承事。诸妙胜解种类有情。与妙胜解种类有情。更相亲近。参染承事。在过去世诸有情界。已相亲爱。不相乖违。诸劣胜解种类有情。与劣胜解种类有情。已相亲近。参染承事。诸妙胜解种类有情。与妙胜解种类有情。已相亲近。参染承事。在未来世诸有情界。当相亲爱。不相乖违。诸劣胜解种类有情。与劣胜解种类有情。当相亲近参染承事。诸妙胜解种类有情。与妙胜解种类有情。当相亲近。参染承事。在现在世诸有情界。现相亲爱。不相乖违。诸劣胜解种类有情。与劣胜解种类有情。现相亲近。参染承事。诸妙胜解种类有情。与妙胜解种类有情。现相亲近。参染承事。是故尊者解憍陈如。与其同类。有六十人。恒集同修阿练若行。摩诃迦葉。与其同类。有无量人。恒集同修杜多妙行。其舍利子。与其同类。有无量人。恒集同修大智慧行。大目干连与其同类。有无量人。恒集同修大神通行。拘瑟祉罗。与其同类。有无量人。恒集同修无碍解行。其满慈子。与其同类。有无量人。恒集同修说正法行。迦多衍那。与其同类。有无量人。恒集同修辩释经行。尊者善现。与其同类。有无量人。恒集同修无诤住行。缬丽伐多。与其同类。有无量人。恒集同修诸静虑行。其优波离。与其同类。有无量人。恒集同修持律之行。物力士子。与其同类。有无量人。恒集同修为僧敷设卧具等行。尊者不灭。与其同类。有无量人。恒同修集净天眼行。尊者阿难。与其同类。有无量人。恒集同集乐多闻行。其罗怙罗。与其同类。有无量人。恒集同修乐持戒行。童子迦葉。与其同类。有无量人。恒集同修巧辩说行。其劫比拏。与其同类。有无量人。恒集同修教诫教授大苾刍行。尊者难陀。与其同类。有无量人。恒集同修教诫教授苾刍尼行。优波西那与其同类。有无量人。恒集同修具威仪行。妍美难陀。与其同类。有六十人。恒集同修端严之行。愚人天授。与其同类。有六十人。恒集同修勃逆恶行。是故当知。诸有情界。互相亲近。不相乖违。诸劣胜解种类有情。与劣胜解种类有情。更相亲近。参染承事。诸妙胜解种类有情。与妙胜解种类有情。更相亲近。参染承事。尔时世尊。重摄此义。而说颂曰。

&nbsp;&nbsp;&nbsp;&nbsp;如草木丛林&nbsp;&nbsp;&nbsp;&nbsp;亦如风火等

&nbsp;&nbsp;&nbsp;&nbsp;物各以类聚&nbsp;&nbsp;&nbsp;&nbsp;有情界亦然

&nbsp;&nbsp;&nbsp;&nbsp;愚者狎于愚&nbsp;&nbsp;&nbsp;&nbsp;智者亲于智

&nbsp;&nbsp;&nbsp;&nbsp;体知朋侣别&nbsp;&nbsp;&nbsp;&nbsp;应亲有智人

&nbsp;&nbsp;&nbsp;&nbsp;如凭破浮囊&nbsp;&nbsp;&nbsp;&nbsp;必沈于大海

&nbsp;&nbsp;&nbsp;&nbsp;亲近怠慢者&nbsp;&nbsp;&nbsp;&nbsp;定失智光明

&nbsp;&nbsp;&nbsp;&nbsp;故应舍怠慢&nbsp;&nbsp;&nbsp;&nbsp;乐栖止空闲

&nbsp;&nbsp;&nbsp;&nbsp;亲近有智人&nbsp;&nbsp;&nbsp;&nbsp;速能殄众苦


吾从世尊闻如是语。苾刍当知。三因三缘。能感后有。云何为三。所谓无明未永断故。爱未弃故。业未息故。由是因缘。能感后有。所以者何。业为良田。识为种子。爱为溉灌。无明无智。无了无见之所覆蔽。识便安住。欲有色有。无色有处。欲最为下。色为其中。无色为妙。若欲界业。感异熟果。不现在前。不可施设。此为欲有。由欲界业。感异熟果。正现在前。故可施设。此为欲有。当于尔时。业为良田。识为种子。爱为溉灌。无明无智。无了无见之所覆蔽。识便安住。下欲有处。若色界业。感异熟果。不现在前。不可施设。此为色有。由色界业。感异熟果。正现在前。故可施设。此为色有。当于尔时。业为良田。识为种子。爱为溉灌。无明无智。无了无见之所覆蔽。识便安住。中色有处。若无色业。感异熟果。不现在前。不可施设。为无色有。由无色业。感异熟果。正现在前。故可施设。为无色有。当于尔时。业为良田。识为种子。爱为溉灌。无明无智。无了无见之所覆蔽。识便安住。妙无色处。苾刍当知。由远离故。出离欲有。由无色故。出离色有。由永灭故。出离一切。有为有起。思虑缘生。汝等苾刍。应以正慧如实随观。出离欲有。应以正慧如实随观。出离色有及无色有。云何汝等。应以正慧如实随观。出离欲有。谓离诸欲恶不善法。有寻有伺。离生喜乐。具足安住。最初静虑。能以正慧如实随观。其中诸色受想行识。如是法性。皆是无常。皆是其苦。如病如痈。如中毒箭。有恼有害。有怖有猜。有怨有敌。迅速败坏。多诸疾疫。多诸灾横。虚伪不实。离散无我。不可保信。如是汝等。应以正慧如实随观。出离欲有。云何汝等。应以正慧如实随观。出离色有。谓正超过一切色想。灭有对想。不复思惟种种异想。具足安住。无边虚空。空无边处。能以正慧如实随观。其中所有受想行识。如是法性。皆是无常。皆是其苦。如病如痈。如中毒箭。有恼有害。有怖有猜。有怨有敌。迅速败坏多诸疾疫。多诸灾横。虚伪不实。离散无我。不可保信。如是汝等。应以正慧如实随观。出离色有。云何汝等。应以正慧如实随观。出无色有。谓正了知。是为寂静。是为微妙。谓离憍慢。息诸渴爱。灭阿赖耶。断诸径路。空无所得。爱尽离欲。寂灭涅槃。如是汝等。应以正慧如实随观。出无色有。若能如是。以其正慧如实随观。出离三有。便于欲有色无色有。能深厌背。深厌背故。能正离欲。正离欲故。能得解脱。得解脱已。便自了知。我生已尽。梵行已立。所作已办。不受后有。尔时世尊。重摄此义。而说颂曰。

&nbsp;&nbsp;&nbsp;&nbsp;以正慧随观&nbsp;&nbsp;&nbsp;&nbsp;三界出离相

&nbsp;&nbsp;&nbsp;&nbsp;能止息诸行&nbsp;&nbsp;&nbsp;&nbsp;得最上涅槃

&nbsp;&nbsp;&nbsp;&nbsp;已解脱诸漏&nbsp;&nbsp;&nbsp;&nbsp;善修习瑜伽

&nbsp;&nbsp;&nbsp;&nbsp;任持最后身&nbsp;&nbsp;&nbsp;&nbsp;降伏魔所使


吾从世尊闻如是语。苾刍当知。三因三缘。令诸有情希求利养生多过患。云何为三。一者贪欲为因为缘。令诸有情希求利养生多过患。二者耽着为因为缘。令诸有情希求利养生多过患。三者受用不见过患为因为缘。令诸有情希求利养生多过患。汝等苾刍。不应起此三因三缘希求利养生多过患。有诸苾刍。具此所说三因三缘。往施主家。求胜利养。或时其家。忽遽无赖。见已戚然。默不敬问。不起承迎。不延就座。不共谈论。彼见此相。便起念言。此施主家。恒相敬待。谁所诡佞。顿使其然。由此因缘。便于彼所。不忍不悦。起恚害心。或发身语恶不善业。因斯坠堕诸恶趣中。受不爱果。苾刍当知。我观世间。诸有情类。或由利养。扰乱其心。身坏命终。堕诸恶趣。生地狱中。受不爱果。我观世间。诸有情类。或由衰损。扰乱其心。身坏命终。堕诸恶趣。生地狱中。受不爱果。我观世间。诸有情类。或由利养及以衰损。扰乱其心。身坏命终。堕诸恶趣。生地狱中。受不爱果。所以者何。愚痴凡夫。被诸利养。先破其膜。既破膜已。复破其皮。既破皮已。复破其肉。既破肉已。复断筋脉。断筋脉已。复破其骨。既破骨已。复伤髓脑。然后方住。是故汝等。应如是学。我当云何。不被利养扰乱其心。我当云何不被衰损扰乱其心。我当云何不被利养及以衰损扰乱其心。独处空闲。勤修圣行。速证无上常乐涅槃。汝等苾刍。应如是学。尔时世尊。重摄此义。而说颂曰。

&nbsp;&nbsp;&nbsp;&nbsp;由三种因缘&nbsp;&nbsp;&nbsp;&nbsp;希求诸利养

&nbsp;&nbsp;&nbsp;&nbsp;坏种种功德&nbsp;&nbsp;&nbsp;&nbsp;及退失人天

&nbsp;&nbsp;&nbsp;&nbsp;诸有聪明人&nbsp;&nbsp;&nbsp;&nbsp;遇利养衰损

&nbsp;&nbsp;&nbsp;&nbsp;其心善安定&nbsp;&nbsp;&nbsp;&nbsp;不动如山王

&nbsp;&nbsp;&nbsp;&nbsp;常静虑安然&nbsp;&nbsp;&nbsp;&nbsp;正观诸法义

&nbsp;&nbsp;&nbsp;&nbsp;修深细智见&nbsp;&nbsp;&nbsp;&nbsp;证常乐涅槃


吾从世尊闻如是语。苾刍当知。欲界胜生。略有三种。于彼虽成极大福聚。而受诸欲生死轮回。不能出离。所以者何。彼胜生处。是欲所行境界地故。云何为三。一欲住天欲界胜生。二乐化天欲界胜生。三他化天欲界胜生。如是三种欲界胜生。于彼虽成极大福聚。而受诸欲。生死轮回。不能出离。所以者何。彼胜生处。是欲所行境界地故。我圣弟子。于此三种欲界胜生。如实随观。有诸过患。故于欲界深生厌背。生厌背故。能正离欲。正离欲故能得解脱。得解脱已。便自了知我生已尽。梵行已立。所作已办。不受后有。尔时世尊。重摄此义。而说颂曰。

&nbsp;&nbsp;&nbsp;&nbsp;欲界三胜生&nbsp;&nbsp;&nbsp;&nbsp;恒受诸欲乐

&nbsp;&nbsp;&nbsp;&nbsp;谓欲住乐化&nbsp;&nbsp;&nbsp;&nbsp;他化自在天

&nbsp;&nbsp;&nbsp;&nbsp;生如是三处&nbsp;&nbsp;&nbsp;&nbsp;虽成就大福

&nbsp;&nbsp;&nbsp;&nbsp;而生死轮回&nbsp;&nbsp;&nbsp;&nbsp;不能生上地

&nbsp;&nbsp;&nbsp;&nbsp;于此诸欲中&nbsp;&nbsp;&nbsp;&nbsp;若能知过患

&nbsp;&nbsp;&nbsp;&nbsp;舍人天等趣&nbsp;&nbsp;&nbsp;&nbsp;证无上涅槃


吾从世尊闻如是语。苾刍当知。世有一类诸恶苾刍。成就三法。而似驴鸣。云何为三。谓有一类诸恶苾刍。无敬无承。无惭无愧。懈怠忘念。如是一类诸恶苾刍。具足成就如是三法。而似驴鸣。谓实无德而随僧众。唱如是言。具寿当知。我亦是真沙门释子。然此一类诸恶苾刍。无有增上戒定慧学。如余清净真苾刍僧而随僧众。唱如是言。具寿当知。我亦是真沙门释子。如世有驴随牛群后。高声唱言。我亦是牛宜相顾待。然此驴身。头耳蹄喙毛色音声。皆与牛别而随牛后。高声唱言。我亦是牛宜相顾待。如是一类诸恶苾刍。实无其德而随僧众。唱如是言。具寿当知。我亦是真沙门释子。然此一类诸恶苾刍。依止村城聚落而住。日初分时。整理裳服。执持衣钵。往入村城聚落乞食。不能护持身语意业。不住正念。不守诸根。诣于净信诸施主家。为利养故身处下座。为居高座白衣说法。我说此类诸恶苾刍所有言说。皆似驴鸣。尔时世尊。重摄此义。而说颂曰。

&nbsp;&nbsp;&nbsp;&nbsp;剃发服染衣&nbsp;&nbsp;&nbsp;&nbsp;手执持应器

&nbsp;&nbsp;&nbsp;&nbsp;实无戒定慧&nbsp;&nbsp;&nbsp;&nbsp;而自号沙门

&nbsp;&nbsp;&nbsp;&nbsp;如世间有驴&nbsp;&nbsp;&nbsp;&nbsp;与牛形相异

&nbsp;&nbsp;&nbsp;&nbsp;而逐牛群后&nbsp;&nbsp;&nbsp;&nbsp;自号是真牛

&nbsp;&nbsp;&nbsp;&nbsp;如是恶苾刍&nbsp;&nbsp;&nbsp;&nbsp;成无敬等法

&nbsp;&nbsp;&nbsp;&nbsp;虽常厕清众&nbsp;&nbsp;&nbsp;&nbsp;而不证菩提


吾从世尊闻如是语。苾刍当知。学有三种。若能于中。离诸放逸。昼夜精勤。绝诸缘务。独处空闲。无倒修学。未生诸漏令永不生。已生诸漏令永尽灭。云何为三。一者增上戒学。二者增上心学。三者增上慧学。何等名为增上戒学。谓诸苾刍。具净尸罗。安住守护别解脱戒。轨范所行无不圆满。于微小罪见大怖畏。具能受学所应学处。成就清净身语二业。成就净命。成就净见。如是名为增上戒学。何等名为增上心学。谓诸苾刍。能正离欲恶不善法。有寻有伺。离生喜乐。具足安住。最初静虑。广说乃至。具足安住。第四静虑。如是名为增上心学。何等名为增上慧学。谓诸苾刍。如实了知。是苦圣谛。苦集圣谛。苦灭圣谛。及能趣苦灭道圣谛。如是名为增上慧学。如是三学。若能于中。离诸放逸。昼夜精勤。绝诸缘务。独处空闲。无倒修学。未生诸漏令永不生。已生诸漏令永尽灭。尔时世尊。重摄此义。而说颂曰。

&nbsp;&nbsp;&nbsp;&nbsp;戒心慧学三&nbsp;&nbsp;&nbsp;&nbsp;智者应修学

&nbsp;&nbsp;&nbsp;&nbsp;勤精进常安&nbsp;&nbsp;&nbsp;&nbsp;密禁守诸根

&nbsp;&nbsp;&nbsp;&nbsp;昼夜处空闲&nbsp;&nbsp;&nbsp;&nbsp;绝世诸缘务

&nbsp;&nbsp;&nbsp;&nbsp;勤修戒心慧&nbsp;&nbsp;&nbsp;&nbsp;如救自头燃

&nbsp;&nbsp;&nbsp;&nbsp;名学圣学处&nbsp;&nbsp;&nbsp;&nbsp;至所学后边

&nbsp;&nbsp;&nbsp;&nbsp;脱所脱无遗&nbsp;&nbsp;&nbsp;&nbsp;成清净妙智

&nbsp;&nbsp;&nbsp;&nbsp;得不动解脱&nbsp;&nbsp;&nbsp;&nbsp;已永断诸漏

&nbsp;&nbsp;&nbsp;&nbsp;尽生死苦边&nbsp;&nbsp;&nbsp;&nbsp;后有更无有


吾从世尊闻如是语。苾刍当知。学有三种。若有勤修。不空无果必至究竟。能得甘露。能证涅槃。云何为三。一者增上戒学。二者增上心学。三者增上慧学。何等名为增上戒学。谓诸苾刍。尊重尸罗戒为增上。不重等持定非增上。不重般若慧非增上。彼于少小所学戒中。微有所犯即能出离。所以者何。我说彼人终不毁犯所制学处不深惭愧。定能随顺清净梵行。定能成办清净梵行。于诸学处。能住尸罗。能住所学。彼人定能永尽三结。证预流果。得无堕法。定趣菩提。极于七返人天往来。尽诸苦际。如是名为增上戒学。何等名为增上心学。谓诸苾刍。尊重尸罗戒为增上。尊重等持定为增上。不重般若慧非增上。彼于少小所学戒中。微有所犯即能出离。所以者何。我说彼人终不毁犯所制学处。不深惭愧。定能随顺清净梵行。定能成办清净梵行。于诸学处。能住等持。能住所学。彼定能尽五下分结。证不还果。得不还法。当受化生。于彼世间。当般涅槃。如是名为增上心学。何等名为增上慧学。谓诸苾刍。尊重尸罗戒为增上。尊重等持定为增上。尊重般若慧为增上。彼于少小所学戒中。微有所犯即能出离。所以者何。我说彼人终不毁犯所制学处。不深惭愧。定能随顺清净梵行。定能成办清净梵行。于诸学处。能住般若。能住所学。彼人定能永尽诸漏。得真无漏。心善解脱。慧善解脱。于现法中。具足安住。自证通慧。能自了知。我生已尽。梵行已立。所作已办。不受后有。如是名为增上慧学。若有于此所说三学勤修学者。我说必定不空无果。必至究竟。能得甘露。能证涅槃。如是名为学有三种。若有勤修不空无果。必至究竟。能得甘露。能得涅槃。尔时世尊。重摄此义。而说颂曰。

&nbsp;&nbsp;&nbsp;&nbsp;勤修增上戒&nbsp;&nbsp;&nbsp;&nbsp;住戒住所学

&nbsp;&nbsp;&nbsp;&nbsp;能永尽三结&nbsp;&nbsp;&nbsp;&nbsp;定证预流果

&nbsp;&nbsp;&nbsp;&nbsp;勤修增上心&nbsp;&nbsp;&nbsp;&nbsp;住定住所学

&nbsp;&nbsp;&nbsp;&nbsp;能尽五下结&nbsp;&nbsp;&nbsp;&nbsp;定证不还果

&nbsp;&nbsp;&nbsp;&nbsp;勤修增上慧&nbsp;&nbsp;&nbsp;&nbsp;住慧住所学

&nbsp;&nbsp;&nbsp;&nbsp;能尽一切结&nbsp;&nbsp;&nbsp;&nbsp;定证无生果

&nbsp;&nbsp;&nbsp;&nbsp;三学不唐捐&nbsp;&nbsp;&nbsp;&nbsp;必证第一义

&nbsp;&nbsp;&nbsp;&nbsp;故尊重三学&nbsp;&nbsp;&nbsp;&nbsp;达法性无疑


吾从世尊闻如是语。苾刍当知。学有三种。若少分修得少分果。若圆满修得圆满果。云何为三。一者增上戒学。二者增上心学。三者增上慧学。何等名为增上戒学。谓诸苾刍。尊重尸罗戒为增上。不重等持定非增上。不重般若慧非增上。彼于少小所学戒中。微有所犯即能出离。所以者何。我说彼人终不毁犯所制学处。不深惭愧。定能随顺清净梵行。定能成办清净梵行。于诸学处。能住尸罗。能住所学。彼人定能永尽三结。证预流果。得无堕法。定趣菩提。极于七返人天往来。尽诸苦际。或复有能令其欲界贪恚微薄。证一来果。一来此间。尽诸苦际。如是名为增上戒学。何等名为增上心学。谓诸苾刍。尊重尸罗戒为增上。尊重等持定为增上。不重般若慧非增上。彼于少小所学戒中。微有所犯即能出离。所以者何。我说彼人终不毁犯所刺学处。不深惭愧。定能随顺清净梵行。定能成办清净梵行。于诸学处。能住等持。能住所学。彼定能尽五下分结。证不还果。得不还法。当受化生。于彼世间。当般涅槃。如是名为增上心学。何等名为增上慧学。谓诸苾刍。尊重尸罗戒为增上。尊重等持定为增上。尊重般若慧为增上。彼于少小所学戒中。微有所犯即能出离。所以者何。我说彼人终不毁犯所制学处。不深惭愧。定能随顺清净梵行。定能成办清净梵行。于诸学处。能住般若。能住所学。彼人定能永尽诸漏。得真无漏。心善解脱。慧善解脱。于现法中。具足安住。自证通慧。能自了知。我生已尽。梵行已立。所作已办。不受后有。如是名为增上慧学。如是名为学有三种。若少分修得少分果。若圆满修得圆满果。尔时世尊。重摄此义。而说颂曰。

&nbsp;&nbsp;&nbsp;&nbsp;多住尊重戒&nbsp;&nbsp;&nbsp;&nbsp;名于少分修

&nbsp;&nbsp;&nbsp;&nbsp;常精进炽然&nbsp;&nbsp;&nbsp;&nbsp;便得少分果

&nbsp;&nbsp;&nbsp;&nbsp;多住尊重定&nbsp;&nbsp;&nbsp;&nbsp;名于少分修

&nbsp;&nbsp;&nbsp;&nbsp;常精进炽然&nbsp;&nbsp;&nbsp;&nbsp;亦得少分果

&nbsp;&nbsp;&nbsp;&nbsp;多住尊重慧&nbsp;&nbsp;&nbsp;&nbsp;名于圆满修

&nbsp;&nbsp;&nbsp;&nbsp;常精进炽然&nbsp;&nbsp;&nbsp;&nbsp;便得圆满果

&nbsp;&nbsp;&nbsp;&nbsp;少分圆满修&nbsp;&nbsp;&nbsp;&nbsp;各得同类果

&nbsp;&nbsp;&nbsp;&nbsp;知如是胜劣&nbsp;&nbsp;&nbsp;&nbsp;应舍分修圆


吾从世尊闻如是语。苾刍当知。学有三种。若正修习。令诸有情成下中上贤圣差别。云何为三。一者增上戒学。二者增上心学。三者增上慧学。何等名为增上戒学。谓诸苾刍。尊重尸罗戒为增上。不重等持定非增上。不重般若慧非增上。彼于少小所学戒中。微有所犯即能出离。所以者何。我说彼人终不毁犯所制学处。不深惭愧。定能随顺清净梵行。定能成办清净梵行。于诸学处。能住尸罗。能住所学。彼人定能。永尽三结。证预流果。得无堕法。定趣菩提。极于七返人天往来。或成家家。或一来果。或成一间。如是名为增上戒学。何等名为增上心学。谓诸苾刍。尊重尸罗戒为增上。尊重等持定为增上。不重般若慧非增上。彼于少小所学戒中。微有所犯即能出离。所以者何。我说彼人终不毁犯所制学处。不深惭愧。定能随顺清净梵行。定能成办清净梵行。于诸学处。能住等持。能住所学。彼定能尽五下分结。证不还果。得不还法。当受化生。于彼世间。当般涅槃。或成中般。或成生般。或有行般。或无行般。或成上流。趣色究竟。或趣非想非非想处。而般涅槃。如是名为增上心学。何等名为增上慧学。谓诸苾刍。尊重尸罗戒为增上。尊重等持定为增上。尊重般若慧为增上。彼于少小所学戒中。微有所犯即能出离。所以者何。我说彼人终不毁犯所制学处。不深惭愧。定能随顺清净梵行。定能成办。清净梵行。于诸学处。能住般若。能住所学。彼人定能永尽诸漏。得真无漏。心善解脱。慧善解脱。于现法中。具足安住。自证通慧。能自了知我生已尽。梵行已立。所作已办。不受后有。如是名为增上慧学。如是名为学有三种。若正修习。令诸有情成下中上贤圣差别。尔时世尊。重摄此义。而说颂曰。

&nbsp;&nbsp;&nbsp;&nbsp;随学因势力&nbsp;&nbsp;&nbsp;&nbsp;常精进炽然

&nbsp;&nbsp;&nbsp;&nbsp;下中上品修&nbsp;&nbsp;&nbsp;&nbsp;随得果差别

&nbsp;&nbsp;&nbsp;&nbsp;谓下精进修&nbsp;&nbsp;&nbsp;&nbsp;还成下品果

&nbsp;&nbsp;&nbsp;&nbsp;中修得中果&nbsp;&nbsp;&nbsp;&nbsp;上修亦复然

&nbsp;&nbsp;&nbsp;&nbsp;既知三品修&nbsp;&nbsp;&nbsp;&nbsp;所得果差别

&nbsp;&nbsp;&nbsp;&nbsp;故应舍中下&nbsp;&nbsp;&nbsp;&nbsp;宜遵上品修


吾从世尊闻如是语。苾刍当知。若诸苾刍。具调善戒。具调善法。具调善慧。彼于我法毗柰耶中。已具修行。名最上士。云何苾刍。具调善戒。谓诸苾刍。具净尸罗。安住守护别解脱戒。轨范所行无不圆满。于微小罪见大怖畏。具能受学。所应学处。成就清净身语二业。成就净命。成就净见。是名苾刍具调善戒。既具如是调善戒已。云何苾刍。具调善法。谓诸苾刍。勤修七种菩提分法。具足安住。是名苾刍具调善法。既具如是调善尸罗调善法已。云何苾刍具调善慧。谓诸苾刍。永尽诸漏。得真无漏。心善解脱。慧善解脱。于现法中。具足安住。自证通慧。能自了知。我生已尽。梵行已立。所作已办。不受后有。是名苾刍具调善慧。如是名为若有苾刍具调善戒。具调善法。具调善慧。彼于我法毗柰耶中。已具修行。名最上士。尔时世尊。重摄此义。而说颂曰。

&nbsp;&nbsp;&nbsp;&nbsp;若身语意思&nbsp;&nbsp;&nbsp;&nbsp;离诸恶不善

&nbsp;&nbsp;&nbsp;&nbsp;名具调善戒&nbsp;&nbsp;&nbsp;&nbsp;有惭愧苾刍

&nbsp;&nbsp;&nbsp;&nbsp;若能善修行&nbsp;&nbsp;&nbsp;&nbsp;七菩提分法

&nbsp;&nbsp;&nbsp;&nbsp;名具调善法&nbsp;&nbsp;&nbsp;&nbsp;有妙定苾刍

&nbsp;&nbsp;&nbsp;&nbsp;若能正了知&nbsp;&nbsp;&nbsp;&nbsp;自永尽诸漏

&nbsp;&nbsp;&nbsp;&nbsp;名具调善慧&nbsp;&nbsp;&nbsp;&nbsp;真无漏苾刍

&nbsp;&nbsp;&nbsp;&nbsp;若具三调善&nbsp;&nbsp;&nbsp;&nbsp;威德世难思

&nbsp;&nbsp;&nbsp;&nbsp;若已具修行&nbsp;&nbsp;&nbsp;&nbsp;最上聪明士


吾从世尊。闻如是语。苾刍当知。诸有苾刍。成就三分。应知是人于净尸罗。已得圆满。于究竟位已得圆满。于修梵行已得圆满。已能穷至梵行后边。云何为三。谓有苾刍。成就无学戒定慧蕴。是名苾刍成就三分。应知是人于净尸罗已得圆满。于究竟位已得圆满。于修梵行已得圆满。已能穷至梵行后边。若诸苾刍。于净尸罗。已得圆满。于究竟位已得圆满。于修梵行已得圆满。已能穷至梵行后边。应知是人。必不乐居村城聚落房舍卧具。亦不乐与诸苾刍众。苾刍尼众。邬波索迦。邬波斯迦。勤策男等。同一园林。喧杂而住。应知是人成就第一寂静心法。独守空闲。依四依住。离诸垢秽。内守真实。弃舍所求。无染分别。不为世法之所涂染。譬如世间嗢钵罗花。拘牟陀花。钵特摩花。奔陀利花。依水而生。依水而长。虽从水出。而不为水之所染着。是人亦尔。依世间生。依世间长。虽现世间而不为诸世法所染。尔时世尊。重摄此义。而说颂曰。

&nbsp;&nbsp;&nbsp;&nbsp;无学三分成&nbsp;&nbsp;&nbsp;&nbsp;尸罗究竟位

&nbsp;&nbsp;&nbsp;&nbsp;修梵行圆满&nbsp;&nbsp;&nbsp;&nbsp;至梵行后边

&nbsp;&nbsp;&nbsp;&nbsp;如是苾刍众&nbsp;&nbsp;&nbsp;&nbsp;得最上瑜伽

&nbsp;&nbsp;&nbsp;&nbsp;永尽诸苦边&nbsp;&nbsp;&nbsp;&nbsp;证无上安乐


吾从世尊闻如是语。苾刍当知。若有希求三种乐事。应于净戒不缺不穿不秽不杂。于净尸罗。应起上品。欲勤精进。终无懈废。云何为三。一者希求名誉乐事。应于净戒不缺不穿不秽不杂。于净尸罗。应起上品。欲勤精进。终无懈废。二者希求利养乐事。应于净戒不缺不穿不秽不杂。于净尸罗。应起上品。欲勤精进。终无懈废。三者希求生天乐事。应于净戒不缺不穿不秽不杂。于净尸罗。应起上品。欲勤精进。终无懈废。是名希求三种乐事。应于净戒不缺不穿不秽不杂。于净尸罗。应起上品。欲勤精进终无懈废尔时世尊。重摄此义。而说颂曰。

&nbsp;&nbsp;&nbsp;&nbsp;为求三种乐&nbsp;&nbsp;&nbsp;&nbsp;智者护尸罗

&nbsp;&nbsp;&nbsp;&nbsp;谓世尚名誉&nbsp;&nbsp;&nbsp;&nbsp;利养生天乐

&nbsp;&nbsp;&nbsp;&nbsp;观如是胜乐&nbsp;&nbsp;&nbsp;&nbsp;智者护尸罗

&nbsp;&nbsp;&nbsp;&nbsp;当远恶亲知&nbsp;&nbsp;&nbsp;&nbsp;如避崄恶道

&nbsp;&nbsp;&nbsp;&nbsp;虽不造众恶&nbsp;&nbsp;&nbsp;&nbsp;而亲近恶人

&nbsp;&nbsp;&nbsp;&nbsp;如以吉祥茅&nbsp;&nbsp;&nbsp;&nbsp;裹臭烂鱼肉

&nbsp;&nbsp;&nbsp;&nbsp;亲所不应亲&nbsp;&nbsp;&nbsp;&nbsp;狎所不应狎

&nbsp;&nbsp;&nbsp;&nbsp;如持鲜净物&nbsp;&nbsp;&nbsp;&nbsp;投粪秽深坑

&nbsp;&nbsp;&nbsp;&nbsp;世间乐净人&nbsp;&nbsp;&nbsp;&nbsp;常惧秽涂染

&nbsp;&nbsp;&nbsp;&nbsp;有智者亦尔&nbsp;&nbsp;&nbsp;&nbsp;深怖恶亲知


吾从世尊闻如是语。苾刍当知。有三种香。唯顺风熏。不能逆风。云何为三。一者根香。二者茎香。三者花香。如是三种。唯顺风熏。不能逆风。汝等苾刍。勿作是念。更无余香。或顺风熏。或逆风熏。或复顺逆。皆悉能熏。所以者何。我佛法中。有一妙香。能顺风熏。能逆风熏。能顺逆熏。天上人中。皆闻芬馥。世间贤圣。无不珍爱何等名为我佛法中。有一妙香。能顺风熏。能逆风熏。能顺逆熏。天上人中。皆闻芬馥。世间贤圣。无不珍爱。所谓戒香。由此戒香。能顺风熏。能逆风熏。能顺逆熏。天上人中。皆闻芬馥。世间贤圣。无不珍爱。如是名为我佛法中。有一妙香。能顺风熏。能逆风熏。能顺逆熏。天上人中。皆闻芬馥。世间贤圣。无不珍爱。尔时世尊。重摄此义。而说颂曰。

&nbsp;&nbsp;&nbsp;&nbsp;世间诸所有&nbsp;&nbsp;&nbsp;&nbsp;根茎花等香

&nbsp;&nbsp;&nbsp;&nbsp;皆不逆风熏&nbsp;&nbsp;&nbsp;&nbsp;以势力微故

&nbsp;&nbsp;&nbsp;&nbsp;唯我佛法中&nbsp;&nbsp;&nbsp;&nbsp;有一妙香类

&nbsp;&nbsp;&nbsp;&nbsp;顺风逆风等&nbsp;&nbsp;&nbsp;&nbsp;无不普皆熏

&nbsp;&nbsp;&nbsp;&nbsp;天上及人中&nbsp;&nbsp;&nbsp;&nbsp;诸世间贤圣

&nbsp;&nbsp;&nbsp;&nbsp;一切皆珍爱&nbsp;&nbsp;&nbsp;&nbsp;所谓净戒香

&nbsp;&nbsp;&nbsp;&nbsp;若能于此香&nbsp;&nbsp;&nbsp;&nbsp;无放逸而住

&nbsp;&nbsp;&nbsp;&nbsp;生无倒定慧&nbsp;&nbsp;&nbsp;&nbsp;永尽众苦边


重摄前经嗢拖南曰。

&nbsp;&nbsp;&nbsp;&nbsp;同界感后有&nbsp;&nbsp;&nbsp;&nbsp;求利及欲生

&nbsp;&nbsp;&nbsp;&nbsp;恶说似驴鸣&nbsp;&nbsp;&nbsp;&nbsp;四学与四戒