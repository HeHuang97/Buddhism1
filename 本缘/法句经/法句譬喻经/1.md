## 法句譬喻经卷第一

### 无常品第一

昔者天帝释五德离身。自知命尽当下生世间。在陶作家受驴胞胎。何谓五德。一者身上光灭。二者头上华萎。三者不乐本坐。四者腋下汗臭。五者尘土著身。以此五事自知福尽甚大愁忧。自念三界之中济人苦厄唯有佛耳。于是奔驰往到佛所。时佛在耆阇崛山石室中。坐禅入普济三昧。天帝见佛稽首作礼伏地。至心三自归命佛法圣众。未起之间其命忽出。便至陶家驴母腹中作子。时驴自解走瓦坏间破坏坏器。其主打之寻时伤胎。其神即还入故身中。五德还备复为天帝。佛三昧觉赞言。善哉天帝。能于殒命之际。归命三尊罪对已毕不更勤苦。尔时世尊以偈颂曰。

&nbsp;&nbsp;&nbsp;&nbsp;所行非常&nbsp;&nbsp;&nbsp;&nbsp;谓兴衰法

&nbsp;&nbsp;&nbsp;&nbsp;夫生辄死&nbsp;&nbsp;&nbsp;&nbsp;此灭为乐

&nbsp;&nbsp;&nbsp;&nbsp;譬如陶家&nbsp;&nbsp;&nbsp;&nbsp;埏埴作器

&nbsp;&nbsp;&nbsp;&nbsp;一切要坏&nbsp;&nbsp;&nbsp;&nbsp;人命亦然

帝释闻偈知无常之要。达罪福之变。解兴衰之本。遵寂灭之行。欢喜奉受得须陀洹道。

昔佛在舍卫国精舍中。为诸天人龙鬼说法。时国王波斯匿大夫人。年过九十卒得重病。毉药望差遂便丧亡。王及国臣如法葬送。迁神坟墓。葬送毕讫还过佛所。脱服跣袜前礼佛足。佛命令坐而问之曰。王所从来衣粗形异何所施为也。王稽首曰。国大夫人年过九十间得重病。奄便丧亡。遣送灵柩迁葬坟墓。今始来还过觐圣尊。佛告王曰。自古至今大畏有四。生则老枯病无光泽。死则神去亲属别离。是谓为四。不与人期万物无常难得久居。一日过去人命亦然。如五河流昼夜无息。人命驶疾亦复如是。于是世尊即说偈言。

&nbsp;&nbsp;&nbsp;&nbsp;如河驶流&nbsp;&nbsp;&nbsp;&nbsp;往而不返

&nbsp;&nbsp;&nbsp;&nbsp;人命如是&nbsp;&nbsp;&nbsp;&nbsp;逝者不还

佛告大王世皆有是。无长存者皆当归死无有脱者。往昔国王诸佛真人五通仙士。亦皆过去无能住者。空为悲感以殒躯形。夫为孝子哀愍亡者为福为德。以归流之福祐往追如饷远人。佛说是时。王及群臣莫不欢喜忘忧除患。诸来一切皆得道迹。

昔佛在罗阅只竹园中。与诸弟子入城受请说法毕讫。晡时出城道逢一人驱大群牛放还入城。肥饱跳腾转相抵触。于是世尊即说偈言。

&nbsp;&nbsp;&nbsp;&nbsp;譬人操杖&nbsp;&nbsp;&nbsp;&nbsp;行牧食牛

&nbsp;&nbsp;&nbsp;&nbsp;老死犹然&nbsp;&nbsp;&nbsp;&nbsp;亦养命去

&nbsp;&nbsp;&nbsp;&nbsp;千百非一&nbsp;&nbsp;&nbsp;&nbsp;族姓男女

&nbsp;&nbsp;&nbsp;&nbsp;贮聚财产&nbsp;&nbsp;&nbsp;&nbsp;无不衰丧

&nbsp;&nbsp;&nbsp;&nbsp;生者日夜&nbsp;&nbsp;&nbsp;&nbsp;命自攻削

&nbsp;&nbsp;&nbsp;&nbsp;寿之消尽&nbsp;&nbsp;&nbsp;&nbsp;如[榮-木+巾][雨/井]水

佛到竹林洗足却坐。阿难即前稽首问言世尊。向者道中说此三偈。不审其义愿蒙开化。佛告阿难。汝见有人驱放群牛不。唯然见之。佛告阿难。此屠家群牛。本有千头。屠儿日日遣人出城。求好水草养令肥长。择取肥者日牵杀之。杀之死者过半而余者不觉。方相抵粗跳腾鸣吼。伤其无智故说偈耳。佛语阿难。何但此牛。世人亦尔。计于吾我不知非常。饕餮五欲养育其身。快心极意更相残贼。无常宿对卒至无期。曚曚不觉何异于此也。时坐中有贪养比丘二百人。闻法自励逮六神通得阿罗汉。众坐悲喜为佛作礼。

昔佛在舍卫国祇树给孤独园。为诸弟子说法。时有梵志女。年十四五。端正聪辩。父甚怜爱。卒得重病即便丧亡。田有熟麦为野火所烧。梵志得此忧恼愁愦失意恍惚。譬如狂人不能自解。传闻人说佛为大圣天人之师。演说经道忘忧除患。于是梵志往到佛所。作礼长跪白佛言。素少子息。唯有一女。爱以忘忧。卒得重病舍我丧亡。天性悼愍。情不自胜。唯愿世尊垂神开化释我忧结。佛告梵志世有四事。不可得久。何谓为四。一者有常必无常。二者富贵必贫贱。三者合会必别离。四者强健必当死。于是世尊即说偈言。

&nbsp;&nbsp;&nbsp;&nbsp;常者皆尽&nbsp;&nbsp;&nbsp;&nbsp;高者必堕

&nbsp;&nbsp;&nbsp;&nbsp;合会有离&nbsp;&nbsp;&nbsp;&nbsp;生者有死

梵志闻偈心即开解。愿作比丘。须发自堕即成比丘。重惟非常得罗汉道。

昔佛在罗阅只耆阇崛山中。时城内有淫女人。名曰莲华。姿容端正国中无双。大臣子弟莫不寻敬。尔时莲华善心自生。欲弃世事作比丘尼。即诣山中就到佛所。未至中道有流泉水。莲华饮水澡手。自见面像容色红辉头发绀青。形貌方正挺特无比。心自悔曰。人生于世形体如此。云何自弃行作沙门。且当顺时快我私情。念已便还。佛知莲华应当化度。化作一妇人端正绝世。复胜莲华数千万倍寻路逆来。莲华见之心甚爱敬。即问化人从何所来。夫主儿子父兄中外皆在何许。云何独行而无将从。化人答言从城中来欲还归家。虽不相识宁可共还。到泉水上坐息共语不。莲华言善。二人相将还到水上。陈意委曲。化人睡来枕莲华膝眠。须臾之顷忽然命绝。膖胀臭烂腹溃虫出。齿落发堕肢体解散。莲华见之心大惊怖。云何好人忽便无常。此人尚尔我岂久存。故当诣佛精进学道。即至佛所五体投地。作礼已讫具以所见向佛说之。佛告莲华。人有四事不可恃怙。何谓为四。一者少壮会当归老。二者强健会当归死。三者六亲聚欢娱乐会当别离。四者财宝积聚要当分散。于是世尊即说偈言。

&nbsp;&nbsp;&nbsp;&nbsp;老则色衰&nbsp;&nbsp;&nbsp;&nbsp;所病自坏

&nbsp;&nbsp;&nbsp;&nbsp;形败腐朽&nbsp;&nbsp;&nbsp;&nbsp;命终其然

&nbsp;&nbsp;&nbsp;&nbsp;是身何用&nbsp;&nbsp;&nbsp;&nbsp;洹漏臭处

&nbsp;&nbsp;&nbsp;&nbsp;为病所困&nbsp;&nbsp;&nbsp;&nbsp;有老死患

&nbsp;&nbsp;&nbsp;&nbsp;嗜欲自恣&nbsp;&nbsp;&nbsp;&nbsp;非法是增

&nbsp;&nbsp;&nbsp;&nbsp;不见闻变&nbsp;&nbsp;&nbsp;&nbsp;寿命无常

&nbsp;&nbsp;&nbsp;&nbsp;非有子恃&nbsp;&nbsp;&nbsp;&nbsp;亦非父兄

&nbsp;&nbsp;&nbsp;&nbsp;为死所迫&nbsp;&nbsp;&nbsp;&nbsp;无亲可怙

莲华闻法欣然解释。观身如化命不久停。唯有道德泥洹永安。即前白佛愿为比丘尼。佛言善哉头发自堕。即成比丘尼。思惟止观即得罗汉。诸在坐者闻佛所说莫不欢喜。

昔佛在王舍城竹园中说法。时有梵志兄弟四人。各得五通。却后七日皆当命尽。自共议言五通之力。反覆天地手扪日月。移山住流靡所不能。宁当不能避此死。对一人言。吾入大海上不出现。下不至底正处其中。无常杀鬼安知我处一人言。吾入须弥山中。还合其表令无际现。无常杀鬼安知吾处。一人言。吾当轻举隐虚空中。无常杀鬼安知吾处。一人言。吾当藏入大市之中。无常杀鬼趣得一人。何必求吾也。四人议讫相将辞王。吾等寿算余有七日。今欲逃命冀当得脱还。乃觐省唯愿进德。于是别去。各到所在七日期满。各以命终犹果熟落。市监白王有一梵志卒死市中。王乃悟曰。四人避对。一人已死其余三人岂得独免。王即严驾往至佛所。作礼却坐王白佛言。近有梵志兄弟四人。各获五通自知命尽皆共避之。不审今者皆能得脱不。佛告大王人有四事。不可得离。何谓为四。一者在中阴中。不得不受生。二者已生不得不受老。三者已老不得不受病。四者已病不得不受死。于是世尊即说偈言。

&nbsp;&nbsp;&nbsp;&nbsp;非空非海中&nbsp;&nbsp;&nbsp;&nbsp;非入山石间

&nbsp;&nbsp;&nbsp;&nbsp;无有地方所&nbsp;&nbsp;&nbsp;&nbsp;脱之不受死

&nbsp;&nbsp;&nbsp;&nbsp;是务是吾作&nbsp;&nbsp;&nbsp;&nbsp;当作令致是

&nbsp;&nbsp;&nbsp;&nbsp;人为此躁扰&nbsp;&nbsp;&nbsp;&nbsp;履践老死忧

&nbsp;&nbsp;&nbsp;&nbsp;知此能自静&nbsp;&nbsp;&nbsp;&nbsp;如是见生尽

&nbsp;&nbsp;&nbsp;&nbsp;比丘厌魔兵&nbsp;&nbsp;&nbsp;&nbsp;从生死得度

王闻佛言叹曰。善哉诚如尊教。四人避对一人已死。禄命有分余复然矣。群臣从官莫不信受。

### 教学品第二

昔佛在舍卫国祇树精舍。佛告诸比丘。当勤修道除弃阴盖。心明神定可免众苦。有一比丘志不明达。饱食入室闭房静眠。爱身快意不观非常。冥冥懈怠无复昼夜。却后七日其命将终。佛愍伤之。惧堕恶道即入其室。弹指觉曰。

&nbsp;&nbsp;&nbsp;&nbsp;咄起何为寐&nbsp;&nbsp;&nbsp;&nbsp;螉螺蚌蠹类

&nbsp;&nbsp;&nbsp;&nbsp;隐蔽以不净&nbsp;&nbsp;&nbsp;&nbsp;迷惑计为身

&nbsp;&nbsp;&nbsp;&nbsp;焉有被斫疮&nbsp;&nbsp;&nbsp;&nbsp;心如婴病痛

&nbsp;&nbsp;&nbsp;&nbsp;遘于众厄难&nbsp;&nbsp;&nbsp;&nbsp;而反为用眠

&nbsp;&nbsp;&nbsp;&nbsp;思而不放逸&nbsp;&nbsp;&nbsp;&nbsp;为仁学仁迹

&nbsp;&nbsp;&nbsp;&nbsp;从是无有忧&nbsp;&nbsp;&nbsp;&nbsp;常念自灭意

&nbsp;&nbsp;&nbsp;&nbsp;正见学务增&nbsp;&nbsp;&nbsp;&nbsp;是为世间明

&nbsp;&nbsp;&nbsp;&nbsp;所生福千倍&nbsp;&nbsp;&nbsp;&nbsp;终不堕恶道

比丘闻偈即便惊寤。见佛亲诲加敬悚息。即起稽首为佛作礼。佛告比丘。汝宁自识本宿命不。比丘对曰。阴盖所覆实不自识也。佛告比丘。昔维卫佛时。汝曾出家贪身利养。不念经戒。饱食却眠不念非常。命终魂神生螉虫中。积五万岁寿尽复为螺蚌之虫。树中蠹虫各五万岁。此四品虫生长冥中。贪身爱命乐处幽隐。以冥为家不喜光明。一眠之时百岁乃觉。缠绵罪网不求出要。今始罪毕得为沙门。如何睡眠不知厌足。于是比丘重闻宿缘。惭怖自责。五盖云除即得罗汉。

昔佛在舍卫国祇树给孤独园。与诸天人四辈说法。时有一年少比丘。为人顽愚质直疏野。未解道要。情意兴盛思想于欲。阳气隆盛不能自制。以此为恼不获度世。坐自思惟有根断者。然后清净可得道迹。即至檀越家。从之借斧还房闭户脱去衣服。坐木板上欲自斫阴正坐。此阴令我勤苦。经历生死无央数劫。三涂六趣皆由色欲。不断此者无缘得道。佛知其意愚痴乃尔。道从制心心是根源。不知当死自害堕罪长受苦痛。于是世尊往入其房。即问比丘。欲作何等。放斧着衣礼佛自陈。学道日久未解法门。每坐禅定垂当得道为欲所盖。阳气隆盛意惑目冥。不觉天地谛自责念事皆由此。是以借斧欲断制之。佛告比丘。卿何愚痴不解道理。欲求道者先断其痴然后制心。心者善恶之根源。欲断根者先制其心。心定意解然后得道。于是世尊即说偈言。

&nbsp;&nbsp;&nbsp;&nbsp;学先断母&nbsp;&nbsp;&nbsp;&nbsp;率君二臣

&nbsp;&nbsp;&nbsp;&nbsp;废诸营从&nbsp;&nbsp;&nbsp;&nbsp;是上道人

佛告比丘。十二因缘以痴为本。痴者众罪之源。智者众行之本。先当断痴然后意定。佛说是已比丘惭愧即自责言。我为愚痴迷惑来。久不解古典使如此耳。今佛所说甚为妙哉。内思正定安般。守意制心伏情杜闭诸欲。即得定意在于佛前逮得应真。

昔佛在罗阅只国灵鹫山中。为诸天人国王大臣说甘露法。有一比丘刚猛勇健。佛知其意遣至山后鬼神谷中。令树下坐数息求定。知息长短安般守意。断求灭苦可得泥洹。比丘受教往至谷中欲坐定意。但闻山中鬼神语声不见其形。但有音声悚息。怖惧不能自宁。意欲悔还即自念言。居家大富宗族。又强出家学道独见安处。鬼神深山既无伴侣又无行人。但有诸鬼数来怖人。思惟如是未去之间。于是世尊往到其边。坐一树下而问之曰。汝独在此将无怖惧耶。比丘稽首白言。初未曾入山在此实忧。须臾之间有一野象王来在边。倚一树卧心独欢喜。远离诸象一何快哉。佛知象意告比丘曰。汝宁知是象所由来不。对曰。不审。佛告比丘。此象眷属大小五百余头。厌患小象舍来至此倚树而卧。自念得离恩爱牢狱一何快哉。象是畜生犹思闲静。况汝舍家欲求度世。方以独自欲求伴侣。愚冥伴侣多所伤败。独住无对亦无谋议。宁独修道不用愚伴。于是世尊即说偈言。

&nbsp;&nbsp;&nbsp;&nbsp;学无朋类&nbsp;&nbsp;&nbsp;&nbsp;不得善友&nbsp;&nbsp;&nbsp;&nbsp;宁独守善
&nbsp;&nbsp;&nbsp;&nbsp;不与愚偕&nbsp;&nbsp;&nbsp;&nbsp;乐戒学行&nbsp;&nbsp;&nbsp;&nbsp;奚用伴为
&nbsp;&nbsp;&nbsp;&nbsp;独善无忧&nbsp;&nbsp;&nbsp;&nbsp;如空野象

&nbsp;&nbsp;&nbsp;&nbsp;佛说是时比丘意解。内思圣教即得应真。谷中鬼神亦皆闻解为佛弟子。受誓诫敕不复侵民。佛与比丘共还精舍。

### 护戒品第二

昔佛在舍卫国只桓精舍。为诸天人宣演经法。时罗阅只国有二新学比丘。欲往见佛。二国中间旷无人民。于时旱热泉水枯竭。二人饥渴热暍呼吸故泉之中有升余水而有细虫不可得饮二人相对曰。故从远来欲望见佛。不图今日没命于此也。一人言曰且当饮水以济吾命。进前见佛焉知其余也。一人答曰。佛之明戒仁慈为首。残生自活见佛无益宁守戒而死不犯戒而生也。一人即起极意快饮。于是进路。一人不饮遂致殒命。即生第二忉利天上。思惟自省即识宿命持戒不犯。今来生此信哉福报其不远矣。即持华香下到佛所。为佛作礼却住一面。其饮水者道路疲顿经日乃达。见佛神德至尊巍巍。稽首礼毕涕泣自陈。我伴一人于彼命终感其不达愿佛知之。佛言。吾已明矣。佛以手指曰。今此天人则汝伴也。全戒生天又先至矣。于是世尊披胸示之。汝观我形不奉我戒。虽云见我我不见汝也。去我万里奉行经戒此人则为在我目前。于是世尊即说偈言。

&nbsp;&nbsp;&nbsp;&nbsp;学而多闻&nbsp;&nbsp;&nbsp;&nbsp;持戒不失

&nbsp;&nbsp;&nbsp;&nbsp;两世见誉&nbsp;&nbsp;&nbsp;&nbsp;所愿者得

&nbsp;&nbsp;&nbsp;&nbsp;学而寡闻&nbsp;&nbsp;&nbsp;&nbsp;持戒不完

&nbsp;&nbsp;&nbsp;&nbsp;两世受痛&nbsp;&nbsp;&nbsp;&nbsp;丧其本愿

&nbsp;&nbsp;&nbsp;&nbsp;夫学有二&nbsp;&nbsp;&nbsp;&nbsp;常亲多闻

&nbsp;&nbsp;&nbsp;&nbsp;安谛解义&nbsp;&nbsp;&nbsp;&nbsp;虽困不耶

于是比丘闻偈。惭怖稽首悔过嘿思所行。天人闻偈心意欣悦逮得法眼。天人众会莫不奉行。

### 多闻品第三

昔舍卫国有一贫家。夫妇悭恶不信道德。佛愍其愚现为贫凡沙门。诣门分卫。时夫不在其妇骂詈无有道理。沙门语曰。吾为道士乞丐自居。不得骂詈唯望一食耳。主人妇曰。若汝立死食尚叵得。况今平健欲望我食。但稽留时节不如早去。于是沙门住立其前。戴眼抒气便现死相。身体膖胀鼻口虫出。腹溃肠烂不净流漫。其妇见此恐怖失声。弃而舍走于是道人忽然舍去。去舍数里坐树下息。其夫来归道中见妇怪其惊怖。其妇语夫。有一沙门见怖如此。夫大嗔怒问为所在。妇曰。已去想亦未远。夫即执弓。带刀。寻迹往逐张弓拔刀。奔走直前欲斫道人。道人即化作琉璃小城以自围绕其人。绕城数匝不能得入。即问道人何不开门。道人曰。欲使开门弃汝弓刀。其人自念。当随其语。若当得入手拳加之。寻弃弓刀门故不开。复语道人。已弃弓刀门何不开。道人曰。吾使汝弃心中恶意弓刀耳。非谓手中弓刀也。于是其人心惊体悸。道人神圣乃知我心。即便叩头悔过稽首道人曰。我有弊妻不识真人。使我兴恶。愿小垂慈莫便见舍。今欲将来劝令修道。即起还归。其妻问曰。沙门所在。其夫具说神变之德。今者在彼卿自宜往改悔灭罪。于是夫妻至道人所。五体悔过愿为弟子。长跪问曰。道人神变圣达乃尔。有琉璃城坚固难踰。志明意定。永无忧患。行何道德致此神妙。道人答曰。吾博学无厌奉法不懈。精进持戒慧不放逸。缘是得道自致泥洹。于是道人因说偈言。

&nbsp;&nbsp;&nbsp;&nbsp;多闻能持故&nbsp;&nbsp;&nbsp;&nbsp;奉法为垣墙

&nbsp;&nbsp;&nbsp;&nbsp;精进难踰毁&nbsp;&nbsp;&nbsp;&nbsp;从是戒慧成

&nbsp;&nbsp;&nbsp;&nbsp;多闻令志明&nbsp;&nbsp;&nbsp;&nbsp;已明智慧增

&nbsp;&nbsp;&nbsp;&nbsp;智则博解义&nbsp;&nbsp;&nbsp;&nbsp;见义行法安

&nbsp;&nbsp;&nbsp;&nbsp;多闻能除忧&nbsp;&nbsp;&nbsp;&nbsp;能以定为欢

&nbsp;&nbsp;&nbsp;&nbsp;善说甘露法&nbsp;&nbsp;&nbsp;&nbsp;自致得泥洹

&nbsp;&nbsp;&nbsp;&nbsp;闻为知法律&nbsp;&nbsp;&nbsp;&nbsp;解疑亦见正

&nbsp;&nbsp;&nbsp;&nbsp;从闻舍非法&nbsp;&nbsp;&nbsp;&nbsp;行到不死处

道人说偈已。现佛光相洪晖赫奕照曜天地。夫妻惊愕精神战惧。改恶洗心头脑打地。坏二十亿恶得须陀洹道。

昔佛在拘睒尼国美音精舍。与诸四辈广说大法。有一梵志道士。智博通达众经备举无事不贯。贡高自誉天下无比。求敌而行无敢应者。昼日执炬行城市中。人问之曰。何以昼日执炬而行。梵志答曰。世皆愚冥目无所见。是以执炬以照之耳。观察世间无敢言者。佛知梵志宿福应度。而行贡高求胜名誉。不计无常自恃憍。恣如是当堕太山地狱。无央数劫求出甚难。佛即化作一贤者居肆上坐。即呼梵志何为作此。梵志答曰。以众人冥昼夜不见明。故执炬火而照之耳。贤者重问梵志。经中有四明法为知之不。对曰。不审。何谓四明法。一者明于天文地理和调四时。二者明于星宿分别五行。三者明于治国绥化有方。四者明于将兵固而无失。卿为梵志有此四明法以不。梵志惭愧弃炬叉手有不及心。佛知其意即还复身。光明炳然晃照天地。便持梵声为梵志说偈言。

&nbsp;&nbsp;&nbsp;&nbsp;若多少有闻&nbsp;&nbsp;&nbsp;&nbsp;自大以憍人

&nbsp;&nbsp;&nbsp;&nbsp;是如盲执烛&nbsp;&nbsp;&nbsp;&nbsp;照彼不自明

佛说偈已告梵志曰。冥中之甚无过于汝。而昼执炬行入大国。如卿所知何如一尘。梵志闻之有惭愧色。即便叩头愿为弟子。佛即受之令作沙门。意解妄止即得应真。

昔舍卫国有大长者。名曰须达。得须陀洹。有亲友长者名曰好施。不信佛道及诸医术。时得重病痿顿着床。宗亲知友皆就省问。劝令治病至死不肯。答众人言。吾事日月忠孝君父。毕命于此终不改志。须达语曰。吾所事师号曰为佛。神德广被见者得福。可试请来说经咒愿听其所说。言行进趣何如余道。事之与不随卿所志。以卿病久不时除差。劝卿请佛冀蒙其福。好施日佳。卿便为吾请佛及众弟子。须达即便请佛及僧。往诣其门佛放光明内外通彻。长者见光欣然身轻佛前就坐。慰问长者所病何如。昔事何神作何疗治。长者白佛。奉事日月君长先人。恭敬斋戒祈请万端。得病经时未蒙恩祐。医药针炙居门所忌。经戒福德素所不知。先人以来守死于此。佛告长者。人生世间。横死有三有病不治为一横死。治而不慎为二横死。憍恣自用不达逆顺为三横死。如此病者非日月天地先人君父所能除遣。当以明道随时安济。一者四大寒热当须医药。二者众邪恶鬼当须经戒。三者奉事贤圣矜济穷厄。德威神祇福祐群生。以大智慧消去阴盖。奉行如此现世安吉终无抂横。戒慧清净世世常安。于是世尊即说偈言。

&nbsp;&nbsp;&nbsp;&nbsp;事日为明故&nbsp;&nbsp;&nbsp;&nbsp;事父为恩故

&nbsp;&nbsp;&nbsp;&nbsp;事君以力故&nbsp;&nbsp;&nbsp;&nbsp;闻故事道人

&nbsp;&nbsp;&nbsp;&nbsp;人为命事毉&nbsp;&nbsp;&nbsp;&nbsp;欲胜依豪强

&nbsp;&nbsp;&nbsp;&nbsp;法在智慧处&nbsp;&nbsp;&nbsp;&nbsp;福行世世明

&nbsp;&nbsp;&nbsp;&nbsp;察友在为务&nbsp;&nbsp;&nbsp;&nbsp;别伴在急时

&nbsp;&nbsp;&nbsp;&nbsp;观妻在房乐&nbsp;&nbsp;&nbsp;&nbsp;欲知智在说

&nbsp;&nbsp;&nbsp;&nbsp;为能师见道&nbsp;&nbsp;&nbsp;&nbsp;解疑令学明

&nbsp;&nbsp;&nbsp;&nbsp;亦与清净本&nbsp;&nbsp;&nbsp;&nbsp;能奉持法藏

&nbsp;&nbsp;&nbsp;&nbsp;闻能今世利&nbsp;&nbsp;&nbsp;&nbsp;妻子昆弟友

&nbsp;&nbsp;&nbsp;&nbsp;亦致后世福&nbsp;&nbsp;&nbsp;&nbsp;积闻成圣智

&nbsp;&nbsp;&nbsp;&nbsp;能摄为解义&nbsp;&nbsp;&nbsp;&nbsp;解则戒不穿

&nbsp;&nbsp;&nbsp;&nbsp;受法猗法者&nbsp;&nbsp;&nbsp;&nbsp;从是疾得安

&nbsp;&nbsp;&nbsp;&nbsp;是能散忧恚&nbsp;&nbsp;&nbsp;&nbsp;亦除不祥衰

&nbsp;&nbsp;&nbsp;&nbsp;欲得安隐吉&nbsp;&nbsp;&nbsp;&nbsp;当事多闻者

于是长者闻佛说法。心意疑结[火\*霍]然云除。良毉进疗委心道德。四大安静众患消除如饮甘露。中外怡怿身安心定。得须陀洹道。宗室国人莫不敬奉。

昔罗阅只国南有大山。去城二百里。南土诸国路由此山。山道深邃有五百贼依崄劫人。后遂纵横所害狼藉众贾被毒王路不通。国王追讨不能擒获。时佛在国哀愍群生。念彼贼辈不知罪福。世有如来而目不睹。法鼓日震而耳不闻。吾不往度如石沉渊。化作一人着好衣服。乘马带剑手执弓矢。鞍勒严饰金银庄校。以明月珠垂络马体。跨马鸣弦往入山中。群贼见之以为成事。作贼积年未有此便。卵之投石与此何异。群贼齐头住前。围绕挽弓拔刀诤欲剥脱。于是化人举弓一发。使五百贼各被一箭。以刀指拟各被一疮。疮重箭深即皆颠倒。五百群贼宛转卧地叩头归降。为是何神威力乃尔。乞蒙原赦以活微命。愿时拔箭使疮除愈。今者疮痛不可堪忍。化人答曰。是疮不痛箭不为深。天下疮重莫过于忧。残害之甚莫过于愚。汝怀贪得之忧残杀之愚。刀疮毒箭终不可愈。此二事者。根本深固勇力壮士所不能拔。唯有经戒多闻慧义。以此明道疗治心病。拔除忧爱愚痴贡高。制伏刚强豪富贪欲积德学慧乃可得除长获安隐。于是化人即现佛身。相好挺特金颜英妙。即说偈言。

&nbsp;&nbsp;&nbsp;&nbsp;斫疮无过忧&nbsp;&nbsp;&nbsp;&nbsp;射箭无过愚

&nbsp;&nbsp;&nbsp;&nbsp;是壮莫能拔&nbsp;&nbsp;&nbsp;&nbsp;唯从多闻除

&nbsp;&nbsp;&nbsp;&nbsp;盲者从得眼&nbsp;&nbsp;&nbsp;&nbsp;闇者从得烛

&nbsp;&nbsp;&nbsp;&nbsp;示导世间人&nbsp;&nbsp;&nbsp;&nbsp;如目将无目

&nbsp;&nbsp;&nbsp;&nbsp;是故可舍痴&nbsp;&nbsp;&nbsp;&nbsp;离慢豪富乐

&nbsp;&nbsp;&nbsp;&nbsp;务学事闻者&nbsp;&nbsp;&nbsp;&nbsp;是名积聚德

于是五百人见佛光相重闻此偈。叩头归命克心悔过刀疮毒箭自然除愈。欢喜心开即受五戒。国界安宁莫不欢喜。

### 笃信品第四

昔者舍卫国东南有大江。水既深而广。有五百余家居在岸边。未闻道德度世之行。习于刚强欺诈为务。贪利自恣快心极意。世尊常念其应度者当往度之。知此诸家福应当度。于是世尊往至水边坐一树下。村人见佛光相。奇异莫不惊肃。皆往礼敬或拜或揖问讯起居。佛命令坐为说经法。众人闻之而心不信。习于欺怠不信真言。佛便化作一人从江南来。足行水上正没其踝。来至佛前稽首礼佛。众人见之莫不惊怪。问化人曰。吾等先人以来居此江边。未曾闻人行水上者。卿是何人有何道术履水不没。愿闻其意。化人答曰。吾是江南愚直之人。闻佛在此贪乐道德至南岸边不时得度。问彼岸人水为深浅。彼人见语。水可齐踝何不涉渡。吾信其言。便尔来过无他异术。佛时赞言。善哉善哉。夫执信诚谛可度生死之渊。数里之江何足为奇。于是世尊即说偈言。

&nbsp;&nbsp;&nbsp;&nbsp;信能渡渊&nbsp;&nbsp;&nbsp;&nbsp;摄为船师

&nbsp;&nbsp;&nbsp;&nbsp;精进除苦&nbsp;&nbsp;&nbsp;&nbsp;慧到彼岸

&nbsp;&nbsp;&nbsp;&nbsp;士有信行&nbsp;&nbsp;&nbsp;&nbsp;为圣所誉

&nbsp;&nbsp;&nbsp;&nbsp;乐无为者&nbsp;&nbsp;&nbsp;&nbsp;一切缚解

&nbsp;&nbsp;&nbsp;&nbsp;信乃得道&nbsp;&nbsp;&nbsp;&nbsp;法致灭度

&nbsp;&nbsp;&nbsp;&nbsp;从闻得智&nbsp;&nbsp;&nbsp;&nbsp;所到有明

&nbsp;&nbsp;&nbsp;&nbsp;信之与戒&nbsp;&nbsp;&nbsp;&nbsp;慧意能行

&nbsp;&nbsp;&nbsp;&nbsp;健夫度慧&nbsp;&nbsp;&nbsp;&nbsp;从是脱渊

于是村人闻佛所说见信之证。心开信坚皆受五戒为清信士。明信日修法教普闻。

昔佛在世时有大长者名修陀罗。财富无数信向道德。自誓常以腊月八日请佛及僧。终身子孙奉行不废。长者亡时嘱儿勿废。儿名比罗陀。后日渐贫居无所有。腊月已至无有供办愁戚不乐。佛遣目连往问比罗陀。汝父直月欲至当设何计。比罗陀答言亡父教令不敢违之。唯愿世尊勿见忽弃也。八日中时回光临眄目连还白如是。比罗陀即将妻子至外家质取百两金。还舍供办一切具足。佛与千二百五十众僧。往诣其舍。坐毕行水下食澡竟还于精舍。比罗陀欢喜不敢悔恨。其日夜半诸故藏中。自然宝物悉满如故。比罗陀夫妇明旦见之。喜而且惧。惧官见问所从得此。夫妻共议当往问佛。寻到佛所具白如此。佛告比罗陀。安意快用勿有疑难。汝之履信不违父教。持戒惭愧没命不二。闻施慧道七财满具。福德所致非为灾变。智者能行不问男女所生之处。福应自然。于是世尊。即说偈言。

&nbsp;&nbsp;&nbsp;&nbsp;信财戒财&nbsp;&nbsp;&nbsp;&nbsp;惭愧亦财

&nbsp;&nbsp;&nbsp;&nbsp;闻财施财&nbsp;&nbsp;&nbsp;&nbsp;慧为七财

&nbsp;&nbsp;&nbsp;&nbsp;从信守戒&nbsp;&nbsp;&nbsp;&nbsp;常净观法

&nbsp;&nbsp;&nbsp;&nbsp;慧而履行&nbsp;&nbsp;&nbsp;&nbsp;奉教不忘

&nbsp;&nbsp;&nbsp;&nbsp;生有此财&nbsp;&nbsp;&nbsp;&nbsp;不问男女

&nbsp;&nbsp;&nbsp;&nbsp;终已不贫&nbsp;&nbsp;&nbsp;&nbsp;贤者识真

&nbsp;&nbsp;&nbsp;&nbsp;比罗陀闻佛所说益加笃信稽首佛足欢喜还家。具宣佛教诲其妻子。遂相承继皆得道迹。

### 戒慎品第五

昔波罗奈国有山。去城四五十里。有五沙门处山学道。晨旦出山人间乞食。食讫还山晚暮乃到。往还疲极不堪坐禅思惟正定。历年如是不能得道。佛愍念之劳而无获化作一道人往到其所。问诸道人隐居修道得无劳惓。诸沙门言。吾等在此去城既远。四大之身当须饮食。日日供给往还疲劳。经年历岁勤苦竟已。昼日往返暮辄疲顿。不暇复得修道。为当正尔毕命而已。道人语曰。夫为道者以戒为本摄心为行。贱形贵真捐弃躯命。食以支形守意正定。内学止观灭意得道。养身顺情安得免苦。愿诸道人明日莫行吾当供养。使诸道人休息一日。时五沙门意大欢喜怪未曾有。安心定意不复忧行。明日日中此化道人送食而来。食讫安和心意惔怕。于是化人为说偈言。

&nbsp;&nbsp;&nbsp;&nbsp;比丘立戒&nbsp;&nbsp;&nbsp;&nbsp;守摄诸根

&nbsp;&nbsp;&nbsp;&nbsp;食知自节&nbsp;&nbsp;&nbsp;&nbsp;寤意令应

&nbsp;&nbsp;&nbsp;&nbsp;以戒降心&nbsp;&nbsp;&nbsp;&nbsp;守意正定

&nbsp;&nbsp;&nbsp;&nbsp;内学止观&nbsp;&nbsp;&nbsp;&nbsp;无忘正智

&nbsp;&nbsp;&nbsp;&nbsp;明哲守戒&nbsp;&nbsp;&nbsp;&nbsp;内思正智

&nbsp;&nbsp;&nbsp;&nbsp;行道如应&nbsp;&nbsp;&nbsp;&nbsp;自净除苦

化道人说此偈已。显现佛身光相之容。于是五沙门精神震叠。咸思惟戒即得阿罗汉道。

### 惟念品第六

昔佛在世时。弗加沙王与瓶沙王亲友。弗加沙王未知佛道。作七宝华以遗瓶沙。瓶沙王得之转奉上佛。白佛言。弗加沙王与我为友。遗我此华今已上佛。愿令彼王心开意解见佛闻法奉敬圣众。当以何物以报所遗。佛告瓶沙。写十二因缘经。送持与之。彼王得经心必信解。即写经卷。别书文曰。卿以宝华见遗。今以法华相上。详思其义果报深美。到便诵习以同道味。弗加沙王得经读之。寻省反覆亘然信解。喟然叹曰。道化真妙精义安神国荣。五欲忧恼之元。累劫习迷始今乃寤。顾视流俗无可贪乐。即召群臣国付太子。便自剃头行作沙门。法服持钵诣罗阅只城外在陶家窑中寄宿。明日当入城分卫。食讫当至佛所奉受经戒。佛以神通知弗加沙明日食时其命将终。故从远来不得见佛。又不闻经甚可怜愍。于是世尊化作沙门。往至陶家欲求寄宿。陶家语曰。向有一沙门。在彼窑中可往共止宿也。把草入窑坐于一面。问弗加沙从何所来师为是谁。以何因缘行作沙门。为见佛未。弗加沙言。吾未见佛。闻十二因缘便作沙门。明日入城乃分卫已。当往见佛耳。化沙门言。人命危脆朝夕有变。无常宿对卒至无期。但当观身四大所由。合成散灭各还其本。思惟觉意空净无想专念三尊。布施戒德能知无常见佛无异。方念明日种无益想。时化沙门即说偈言。

&nbsp;&nbsp;&nbsp;&nbsp;夫人得善利&nbsp;&nbsp;&nbsp;&nbsp;乃来自归佛

&nbsp;&nbsp;&nbsp;&nbsp;是故当昼夜&nbsp;&nbsp;&nbsp;&nbsp;常念佛法众

&nbsp;&nbsp;&nbsp;&nbsp;己知自觉意&nbsp;&nbsp;&nbsp;&nbsp;是为佛弟子

&nbsp;&nbsp;&nbsp;&nbsp;常当昼夜念&nbsp;&nbsp;&nbsp;&nbsp;佛与法及众

&nbsp;&nbsp;&nbsp;&nbsp;念身念非常&nbsp;&nbsp;&nbsp;&nbsp;念戒布施德

&nbsp;&nbsp;&nbsp;&nbsp;空不愿无想&nbsp;&nbsp;&nbsp;&nbsp;昼夜当念是

时化沙门在于窑中。为弗加沙说非常之要。弗加沙王思惟意定。即得阿那含道。佛知已解为现佛身光明相好。弗加沙王惊喜踊跃。稽首作礼。佛重告之曰。罪对无常毕故莫恐。弗加沙王言。敬奉尊教忽然别去。明日食时弗加沙王。入城分卫。于城门中逢新产牸牛护犊。抵杀弗加沙王溃腹命终。即生阿那含天。佛遣诸弟子耶旬起塔。佛语诸弟子。罪对之根不可不慎。

### 慈仁品第七

昔佛在罗阅只。去国五百里有山。山中有一家。有百二十二人生长。山薮杀猎为业。衣皮食肉初不田作。奉事鬼神不识三尊。佛以圣智明其应度。往诣其家坐一树下。男子行猎唯有妇女在。见佛光相明照天地。山中木石皆变金色。大小惊喜知佛神人。皆往礼拜供施坐席。佛为诸母人说杀生之罪行慈之福。恩爱一时会有离别。诸母人闻经欢喜。前白佛言。山民贪害以肉为食。欲设微供愿当纳受。佛告诸母人诸佛之法不以肉食。吾已食来不须复办。因告之曰。夫人生世所食无数。何以不作有益之食。而残害群生以自济活。死堕恶道损而无益。人食五谷当愍众生蠕动之类。莫不贪生。杀彼活已殃罪不朽。慈仁不杀世世无患。于是世尊即说偈言。

&nbsp;&nbsp;&nbsp;&nbsp;为仁不杀&nbsp;&nbsp;&nbsp;&nbsp;常能摄身

&nbsp;&nbsp;&nbsp;&nbsp;是处不死&nbsp;&nbsp;&nbsp;&nbsp;所适无患

&nbsp;&nbsp;&nbsp;&nbsp;不杀为仁&nbsp;&nbsp;&nbsp;&nbsp;慎言守心

&nbsp;&nbsp;&nbsp;&nbsp;是处不死&nbsp;&nbsp;&nbsp;&nbsp;所适无患

&nbsp;&nbsp;&nbsp;&nbsp;垂拱无为&nbsp;&nbsp;&nbsp;&nbsp;不害众生

&nbsp;&nbsp;&nbsp;&nbsp;无所娆恼&nbsp;&nbsp;&nbsp;&nbsp;是应梵天

&nbsp;&nbsp;&nbsp;&nbsp;常以慈哀&nbsp;&nbsp;&nbsp;&nbsp;净如佛教

&nbsp;&nbsp;&nbsp;&nbsp;知足知止&nbsp;&nbsp;&nbsp;&nbsp;是度生死

佛说偈已男子猎还。诸妇听经不复行迎。其夫惊疑怪不如常。弃肉来归谓有变故至见。诸妇皆坐佛前叉手听经。嗔恚声张欲图毁佛。诸妇谏曰。此是神人勿兴恶意也。即各悔过为佛作礼。佛重为说不杀之福残害之罪。夫主意解长跪白佛。吾等生长深山。以杀猎自居。罪过累积当行何法得免重殃。于是世尊即说偈言。

&nbsp;&nbsp;&nbsp;&nbsp;履仁行慈&nbsp;&nbsp;&nbsp;&nbsp;博爱济众

&nbsp;&nbsp;&nbsp;&nbsp;有十一誉&nbsp;&nbsp;&nbsp;&nbsp;福常随身

&nbsp;&nbsp;&nbsp;&nbsp;卧安觉安&nbsp;&nbsp;&nbsp;&nbsp;不见恶梦

&nbsp;&nbsp;&nbsp;&nbsp;天护仁爱&nbsp;&nbsp;&nbsp;&nbsp;不毒不兵

&nbsp;&nbsp;&nbsp;&nbsp;水火不丧&nbsp;&nbsp;&nbsp;&nbsp;所在得利

&nbsp;&nbsp;&nbsp;&nbsp;死升梵天&nbsp;&nbsp;&nbsp;&nbsp;是为十一

佛说偈已男女大小百二十二人。欢欣信受皆奉持五戒。佛语瓶沙王。给其田地赐与谷食。仁化广普国界安宁。

昔有大国王名和默处。在边境未睹三尊圣妙之化。奉事梵志外道妖蛊举国奉邪杀生。祭祀以此为常。时王母病痿顿着床。使诸医师不蒙汤药。遣诸毉女所在请求。经年历岁未得除差。更召国内诸婆罗门得二百人。请入令坐供设饮食而告之曰。吾大夫人病困经久。不知何故乃使如此。卿等多智明识相法天地星宿。有何不可具见告示。诸婆罗门言。星宿倒错阴阳不调故使尔耳。王曰。作何方宜使得除愈。婆罗门言。当于城外平治净处郊祠四山日月星宿。当得百头畜生种种各异类及一少儿杀以祠天。王自躬身将母至彼跪拜请命。然后乃差。王即供办如其所言。驱人象马牛羊百头。随道悲鸣震动天地。从东门出当就祭坛杀以祠天。世尊大慈普济众生。愍是国王顽愚之甚。云何兴恶杀众生命。欲救一人。于是世尊将从大众往到其国。在城东门道路逢王及婆罗门辈。所驱畜生悲鸣而来。王遥见佛如日初出如月盛满。光相炳然照曜天地。人民见者莫不爱敬。所驱畜生祭餟之具。皆愿求脱。王即前进下车。却盖为佛作礼。叉手长跪问讯世尊。佛命令坐问欲所至。拱手答言。国大夫人得病经久。良医神祇无不周遍。今始欲行解谢星宿四山五岳。为母请命冀蒙得差。佛告大王善听一言。欲得谷食当行耕种。欲得大富当行布施。欲得长命当行大慈。欲得智慧当行学问。行此四事随其所种。还得其果。夫富贵之家。不贪贫贱之食。诸天以七宝为宫殿。衣食自然。岂当舍甘露之餐来食粗秽也。祠祀淫乱以邪为正。杀生求生去生道远杀害众命欲救一人安得如此。于是世尊即说偈言。

&nbsp;&nbsp;&nbsp;&nbsp;若人寿百岁&nbsp;&nbsp;&nbsp;&nbsp;勤事天下神

&nbsp;&nbsp;&nbsp;&nbsp;象马用祭祀&nbsp;&nbsp;&nbsp;&nbsp;不如行一慈

佛说偈时即放光明烈照天地。三涂八难莫不欢喜。各得其所。国王和默闻说妙法。又睹光明甚大欢喜。即得道迹。病母闻法五情悦豫所患消除。二百梵志睹佛光相。重闻其言惭愧悔过。愿为弟子。佛尽受之。皆作沙门各得如愿。王及大臣请佛供养一月乃去。以法治正国遂兴隆。

### 言语品第八

昔弗加沙王入罗阅只城分卫。于城门中为新产牸牛所抵杀。牛主怖懅卖牛转与他人。其人牵牛欲饮之。牛从后复抵杀其主。其主有子嗔恚取牛杀之。于市卖肉。有田舍人买取牛头。贯担持归去舍里余。坐树下息。以牛头挂树枝上。须臾绳断牛头来下正堕人上。牛角刺人即时命终。一日之中凡杀三人。瓶沙王闻之怪其如此。即与群臣行诣佛所。到作礼毕却坐王位。叉手白佛言。大可怪。世尊。一头牸牛而杀三人。将有变故愿闻其意。佛告瓶沙王。罪对有原。非适今也。王曰。愿闻其由。佛言。往昔有贾客三人。到他国治生。寄住孤独老母舍。应雇舍直。见老母孤独欺不欲与。伺老母不在。默声舍去竟不与直。老母来归不见贾客。即问比居云皆已去。老母嗔恚寻后追逐疲顿乃及。责索舍直。三贾客逆骂詈言。我前已相与云何复索。同声共抵不肯与直。老母单弱不能奈何。懊恼咒誓语三贾客。我今穷厄何忍欺抵。于我愿我后世所生之处。若当相值要当杀汝。正使得道终不相置也。杀汝乃休不尔不止。佛语瓶沙王。尔时老母者。今此牸牛是也。三贾客者弗迦沙等三人为牛所抵杀者是也。于是世尊即说偈言。

&nbsp;&nbsp;&nbsp;&nbsp;恶言骂詈&nbsp;&nbsp;&nbsp;&nbsp;憍陵蔑人

&nbsp;&nbsp;&nbsp;&nbsp;兴起是行&nbsp;&nbsp;&nbsp;&nbsp;疾怨兹生

&nbsp;&nbsp;&nbsp;&nbsp;逊言顺辞&nbsp;&nbsp;&nbsp;&nbsp;尊敬于人

&nbsp;&nbsp;&nbsp;&nbsp;弃结忍恶&nbsp;&nbsp;&nbsp;&nbsp;疾怨自灭

&nbsp;&nbsp;&nbsp;&nbsp;夫士之生&nbsp;&nbsp;&nbsp;&nbsp;斧在口中

&nbsp;&nbsp;&nbsp;&nbsp;所以斩身&nbsp;&nbsp;&nbsp;&nbsp;由其恶言

佛说是时瓶沙王官属。一切莫不恭肃。愿崇善行作礼而去。

### 双要品第九

昔舍卫国王名波斯匿。来至佛所。下车却盖解剑脱履拱手直进。五体投地稽首足下长跪白佛。愿以来日于四街道。施设微食欲使国人知佛至尊。愿令众生远鬼妖蛊。悉奉五戒以消国患。佛言。善哉。夫为国主宜有明导率民以道求来世福。王曰。至真请退严办。手自为馔身往奉迎佛与众僧。俱至四衢。佛至就座。即行澡水手自斟酌。佛饭食毕。于四道头为王说法。观者无数。时有两商人。一人念曰。佛如帝王。弟子犹忠臣。佛陈明法。弟子诵宣。斯王明矣。知佛可尊屈意奉之。一人念曰。斯王愚哉。尔为国王将复何求。佛者若牛。弟子犹车。彼牛牵车东西南北。佛亦如是。子有何道而下意奉之。二人俱去行三十里。亭宿沽酒共饮平论属事。其善念者四王护之。其恶念者太山鬼神。令酒入腹如火烧身。出亭路卧宛转辙中。晨商人车五百乘轹杀之焉。伴明日求之已然曰。还国见疑杀人取物去。不义轻身委财。逝至他国。国王崩亡无有大子。谶书云。中土有微人当王斯土。故王有神马任王必屈膝。即具严驾神马印绶行求国主。观者数千商人亦出国。太史曰。彼有黄云之盖。斯王者气也。神马屈膝舐商人足。群臣豫作香汤澡浴。拜为国王于是遂处位听省国事。深自思曰。余无微善何缘获此。必是佛恩使之然也。即与群臣向舍卫国遥稽首曰。贱人无德蒙世尊慈恩得王此国。明日愿与应真众俱垂意顾斯。一时三月佛告阿难敕诸比丘。明日彼王请。皆当作变化。令彼国王人民欢喜。各作神足往到彼国。皆次就座如法俨然。下食毕讫澡手为王说法。王曰。吾本微人素无快德。何缘获斯。佛告王曰。昔彼大王饭佛于四衢道。王心念言。佛如国王。弟子犹臣下。王种斯核。今自获果。后一人云佛者若牛弟子犹车。彼人自种车轹之核。今在太山地狱为火车所。轹自获其果然。非王勇健所能致矣。为善福随为恶祸追。此为自作。非天龙鬼神所不能与此。于是世尊即说偈言。

&nbsp;&nbsp;&nbsp;&nbsp;心为法本&nbsp;&nbsp;&nbsp;&nbsp;心尊心使

&nbsp;&nbsp;&nbsp;&nbsp;中心念恶&nbsp;&nbsp;&nbsp;&nbsp;即言即行

&nbsp;&nbsp;&nbsp;&nbsp;罪苦自追&nbsp;&nbsp;&nbsp;&nbsp;车轹于辙

&nbsp;&nbsp;&nbsp;&nbsp;心为法本&nbsp;&nbsp;&nbsp;&nbsp;心尊心使

&nbsp;&nbsp;&nbsp;&nbsp;中心念善&nbsp;&nbsp;&nbsp;&nbsp;即言即行

&nbsp;&nbsp;&nbsp;&nbsp;福乐自追&nbsp;&nbsp;&nbsp;&nbsp;如影随形

佛说经偈已。王及臣民听者无数。皆大欢喜逮得法眼。

昔长者须达买太子园田。共造精舍奉上世尊。各请佛及僧供养一月。佛为二人广陈明法。皆得道迹。太子只陀欢喜还东宫。叹佛之德作乐自娱。只弟琉璃。常在王边。时王素服与诸近臣及后宫夫人。往诣佛所稽首礼毕。一心听经。琉璃在后典卫御座。时诸倿臣阿萨陀等。奸谋启曰。试着大王印绶。坐御座上如似王不。于是琉璃即随其言。被服升座。诸倿臣等皆共拜贺。正似大王千载遭遇黎庶之愿。岂使东宫窥[門@俞]于此。此之御座岂可升而复下也。即率所从贯甲拔剑。自就到祇洹精舍。斥徙大王不得还宫。与王官属战祇洹间。杀王近臣五百余人。王与夫人播迸。晨夜至舍夷国。中道饥饿。王啖芦菔腹胀而薨。于是琉璃遂即专制便拔剑入东宫斫杀兄只。只知无常。心不恐惧颜色不变。含笑熙怡甘心受刃。命未绝间。闻虚空中自然音乐声迎其魂神。佛于祇洹即说偈言。

&nbsp;&nbsp;&nbsp;&nbsp;造喜后喜&nbsp;&nbsp;&nbsp;&nbsp;行善两喜

&nbsp;&nbsp;&nbsp;&nbsp;彼喜惟欢&nbsp;&nbsp;&nbsp;&nbsp;见福心安

&nbsp;&nbsp;&nbsp;&nbsp;今欢后欢&nbsp;&nbsp;&nbsp;&nbsp;为善两欢

&nbsp;&nbsp;&nbsp;&nbsp;厥为自祐&nbsp;&nbsp;&nbsp;&nbsp;受福悦豫

是时琉璃王寻兴兵众伐舍夷国。杀害释种道迹之人。残暴无道五逆兼备。佛记琉璃不孝不忠众罪深重。却后七日当为地狱火所烧杀。又太史记记与佛同。王大怖懅即乘船入江。吾今处水火焉得来。七日日中有自然火。从水中出烧船覆没。王亦被烧恐怖毒热忽然沈终。于是世尊即说偈言。

&nbsp;&nbsp;&nbsp;&nbsp;造忧后忧&nbsp;&nbsp;&nbsp;&nbsp;行恶两忧

&nbsp;&nbsp;&nbsp;&nbsp;彼忧唯惧&nbsp;&nbsp;&nbsp;&nbsp;见罪心懅

&nbsp;&nbsp;&nbsp;&nbsp;今悔后悔&nbsp;&nbsp;&nbsp;&nbsp;为恶两悔

&nbsp;&nbsp;&nbsp;&nbsp;厥为自殃&nbsp;&nbsp;&nbsp;&nbsp;受罪热恼

佛说是已告诸比丘。太子只者不贪荣位守死怀道。上生天上安乐自然。琉璃王者狂愚快意死堕地狱受苦无数。一切世间豪贵贫贱。皆归无常无长存者。是以高士殒命。全行为精神宝。佛说是时莫不信受。

昔耆阇崛山后有婆罗门七十余家宿福应度。佛到其村现道神化。众人见佛光相巍巍莫不敬伏。佛坐树下问诸梵志。居此山中为几何世。有何方业以自供给。答曰。居此以来三十余世。田作畜牧以此为业。又问。奉修何行求离生死。答曰。事日月水火。随时祭祠。若有死者。大小聚会唱生梵天以离生死。佛语诸婆罗门。夫田作畜牧祭祠日月水火唱叫生天。非是长存离生死法。极福无过二十八天。无有道慧还堕三涂。唯有出家修清净志。履行寂义可得泥洹。于得世尊即说偈言。

&nbsp;&nbsp;&nbsp;&nbsp;以真为伪&nbsp;&nbsp;&nbsp;&nbsp;以伪为真

&nbsp;&nbsp;&nbsp;&nbsp;是为邪计&nbsp;&nbsp;&nbsp;&nbsp;不得真利

&nbsp;&nbsp;&nbsp;&nbsp;知真为真&nbsp;&nbsp;&nbsp;&nbsp;见伪为伪

&nbsp;&nbsp;&nbsp;&nbsp;是为正计&nbsp;&nbsp;&nbsp;&nbsp;必得真利

&nbsp;&nbsp;&nbsp;&nbsp;世皆有死&nbsp;&nbsp;&nbsp;&nbsp;三界无安

&nbsp;&nbsp;&nbsp;&nbsp;诸天虽乐&nbsp;&nbsp;&nbsp;&nbsp;福尽亦丧

&nbsp;&nbsp;&nbsp;&nbsp;观诸世间&nbsp;&nbsp;&nbsp;&nbsp;无生不终

&nbsp;&nbsp;&nbsp;&nbsp;欲离生死&nbsp;&nbsp;&nbsp;&nbsp;当行道真

七十婆罗门闻佛所说。欣然意解愿作沙门。佛言。善来比丘。须发自堕皆成沙门。佛与比丘共还精舍。至于中路顾恋妻息各有退意。时遇天雨益怀忧惨。佛知其意。便于道边化作数十间舍。入中避雨而舍穿漏。佛因舍漏而说偈言。

&nbsp;&nbsp;&nbsp;&nbsp;盖屋不密&nbsp;&nbsp;&nbsp;&nbsp;天雨则漏

&nbsp;&nbsp;&nbsp;&nbsp;意不惟行&nbsp;&nbsp;&nbsp;&nbsp;淫泆为穿

&nbsp;&nbsp;&nbsp;&nbsp;盖屋善密&nbsp;&nbsp;&nbsp;&nbsp;雨则不漏

&nbsp;&nbsp;&nbsp;&nbsp;摄意惟行&nbsp;&nbsp;&nbsp;&nbsp;淫匿不生

七十沙门闻说此偈。虽强自进犹怀瞢瞢。雨止前行。地有故纸。佛告比丘取之。受教即取佛问比丘。以为何纸。诸比丘白佛。此裹香纸。今虽捐弃处香如故。佛复前行地有断索。佛告比丘取之。受教即取。佛复问曰。此何等索。诸比丘白佛。其索腥臭。此系鱼之索。佛语比丘。夫物本净。皆由因缘以兴罪福。近贤明则道义隆。友愚闇则殃罪臻。譬彼纸索近香则香。系鱼则腥。渐染玩习各不自觉。于是世尊即说偈言。

&nbsp;&nbsp;&nbsp;&nbsp;鄙夫染人&nbsp;&nbsp;&nbsp;&nbsp;如近臭物

&nbsp;&nbsp;&nbsp;&nbsp;渐迷习非&nbsp;&nbsp;&nbsp;&nbsp;不觉成恶

&nbsp;&nbsp;&nbsp;&nbsp;贤夫染人&nbsp;&nbsp;&nbsp;&nbsp;如附香熏

&nbsp;&nbsp;&nbsp;&nbsp;进智习善&nbsp;&nbsp;&nbsp;&nbsp;行成芳洁

七十沙门重闻此偈。知家欲为秽薮。妻子为桎梏。执信坚固往至精舍。摄意惟行。得罗汉道。