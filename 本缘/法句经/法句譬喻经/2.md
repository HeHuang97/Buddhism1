## 法句譬喻经卷第二

### 放逸品第十

昔佛在世时。有五百贾客从海中出。大持七宝还归本国。经历深山为恶鬼所迷不能得出。粮食乏尽穷顿困厄遂皆饿死。所赍宝货散在山间。时有沙门在山中学。见其如此便起想念。吾勤苦学道积已七年不能得道又复贫穷无以自济。此宝物无主取之。持归用立门户。于是下山拾取宝物。藏着一处讫便出山。求呼兄弟负驰持归。方到道半。佛念比丘应当得度。佛便化作一比丘尼。剃头法服庄面画眉金银璎珞。随谷入山道逢沙门。头面作礼问讯起居。道人呵比丘尼曰。为道之法应得尔不。剃头着法衣。云何复庄面画眉璎珞身体也。比丘尼答曰。沙门之法为应尔不。辞亲学道山居静志。云何复取非其财物。贪欲忘道快心放意。不计无常。生世如寄罪报延长。于是比丘尼为说偈言。

&nbsp;&nbsp;&nbsp;&nbsp;比丘谨慎戒&nbsp;&nbsp;&nbsp;&nbsp;放逸多忧[億-音+(夫\*夫)]

&nbsp;&nbsp;&nbsp;&nbsp;变诤小致大&nbsp;&nbsp;&nbsp;&nbsp;积恶入火焚

&nbsp;&nbsp;&nbsp;&nbsp;守戒福致喜&nbsp;&nbsp;&nbsp;&nbsp;犯戒有惧心

&nbsp;&nbsp;&nbsp;&nbsp;能断三界漏&nbsp;&nbsp;&nbsp;&nbsp;此乃近涅槃

是时比丘尼说此偈已。为现佛身相好光明。沙门见之悚然毛竖。稽首佛足悔过自陈。愚痴迷谬违犯正教往而不返。其将奈何。于是世尊即说偈言。

&nbsp;&nbsp;&nbsp;&nbsp;若前放逸&nbsp;&nbsp;&nbsp;&nbsp;后能自禁

&nbsp;&nbsp;&nbsp;&nbsp;是照世间&nbsp;&nbsp;&nbsp;&nbsp;念定其宜

&nbsp;&nbsp;&nbsp;&nbsp;过失为恶&nbsp;&nbsp;&nbsp;&nbsp;追覆以善

&nbsp;&nbsp;&nbsp;&nbsp;是照世间&nbsp;&nbsp;&nbsp;&nbsp;念善其宜

&nbsp;&nbsp;&nbsp;&nbsp;少壮舍家&nbsp;&nbsp;&nbsp;&nbsp;盛修佛教

&nbsp;&nbsp;&nbsp;&nbsp;是照世间&nbsp;&nbsp;&nbsp;&nbsp;如月云消

&nbsp;&nbsp;&nbsp;&nbsp;人前为恶&nbsp;&nbsp;&nbsp;&nbsp;后止不犯

&nbsp;&nbsp;&nbsp;&nbsp;是照世间&nbsp;&nbsp;&nbsp;&nbsp;如月云消

于是比丘重闻此偈结解贪止。稽首佛足还到树下。数息相随止观还净。获道果证成阿罗汉。

### 心意品第十一

昔佛在世时有一道人。在河边树下学道十二年中贪想不除。走心散意但念六欲。目色耳声鼻香口味身更心法身静意游曾无宁息。十二年中不能得道。佛知可度。化作沙门往至其所。树下共宿须臾月明。有龟从河中出来至树下。复有一水狗饥行求食。与龟相逢便欲啖龟。龟缩其头尾及其四脚藏于甲中。不能得啖。水狗小远复出头足行步如故。不能奈何遂便得脱。于是道人问化沙门。此龟有护命之铠。水狗不能得其便。化沙门答曰。吾念世人不如此龟。不知无常放恣六情。外魔得便形坏神去。生死无端轮转五道。苦恼百千皆意所造。宜自勉励求灭度安。于是化沙门即说偈言。

&nbsp;&nbsp;&nbsp;&nbsp;有身不久&nbsp;&nbsp;&nbsp;&nbsp;皆当归土

&nbsp;&nbsp;&nbsp;&nbsp;形坏神去&nbsp;&nbsp;&nbsp;&nbsp;寄住何贪

&nbsp;&nbsp;&nbsp;&nbsp;心豫造处&nbsp;&nbsp;&nbsp;&nbsp;往来无端

&nbsp;&nbsp;&nbsp;&nbsp;念多邪僻&nbsp;&nbsp;&nbsp;&nbsp;自为招患

&nbsp;&nbsp;&nbsp;&nbsp;是意自造&nbsp;&nbsp;&nbsp;&nbsp;非父母为

&nbsp;&nbsp;&nbsp;&nbsp;可勉向正&nbsp;&nbsp;&nbsp;&nbsp;为福勿回

&nbsp;&nbsp;&nbsp;&nbsp;藏六如龟&nbsp;&nbsp;&nbsp;&nbsp;防意如城

&nbsp;&nbsp;&nbsp;&nbsp;慧与魔战&nbsp;&nbsp;&nbsp;&nbsp;胜则无患

于是比丘闻说此偈。贪断望止即得罗汉道。知化沙门是佛世尊。敬肃整服稽首佛足。天龙鬼神莫不欢喜。

### 华香品第十二

昔佛在舍卫国。国东南海中有台。台上有华香树。树木清净。有婆罗门女五百人。奉事异道意甚精进。不知有佛。于时诸女自相谓曰。我等禀形生为女人。从少至老为三事所鉴不得自由。命又短促形如幻化当复死亡。不如共至华香台上采取香华。精进持斋降屈梵天当从求愿。愿生梵天长寿不死。又得自在无有鉴忌。离诸罪对无复忧患。即赍供具往至台上。采取华香奉事梵天。一心持斋愿屈尊神。于是世尊见此诸女。虽为俗斋其心精进应可化度。即与大众弟子菩萨天龙鬼神。飞升虚空往至台上坐于树下。诸女欢喜。谓是梵天自相庆慰得我所愿矣。时一天人语诸女言。此非梵天是三界尊。号名为佛。度人无量。于是诸女前至佛所。为佛作礼前白佛言。我等多垢今为女人。求离鉴捡愿生梵天。佛言。诸女快得善利乃发此愿。世有二事其报明审。为善受福为恶受殃。世间之苦天上之乐。有为之烦无为之寂。谁能选择取其真者。善哉诸女乃有明志。于是世尊即说偈言。

&nbsp;&nbsp;&nbsp;&nbsp;孰能择地&nbsp;&nbsp;&nbsp;&nbsp;舍鉴取天

&nbsp;&nbsp;&nbsp;&nbsp;谁说法句&nbsp;&nbsp;&nbsp;&nbsp;如择善华

&nbsp;&nbsp;&nbsp;&nbsp;学者择地&nbsp;&nbsp;&nbsp;&nbsp;舍鉴取天

&nbsp;&nbsp;&nbsp;&nbsp;善说法句&nbsp;&nbsp;&nbsp;&nbsp;能采德华

&nbsp;&nbsp;&nbsp;&nbsp;知世坏喻&nbsp;&nbsp;&nbsp;&nbsp;幻法忽有

&nbsp;&nbsp;&nbsp;&nbsp;断魔华敷&nbsp;&nbsp;&nbsp;&nbsp;不现死生

&nbsp;&nbsp;&nbsp;&nbsp;见身如沫&nbsp;&nbsp;&nbsp;&nbsp;幻法自然

&nbsp;&nbsp;&nbsp;&nbsp;断魔华敷&nbsp;&nbsp;&nbsp;&nbsp;不现死生

于是诸女闻佛此偈。愿学真道为比丘尼。头发自堕法衣具足。思惟寂定即得罗汉道。阿难白佛言。今此诸女素有何德。乃令世尊就而度之。一闻说法出家得道也。佛告阿难。昔迦葉佛时有大长者。财富无数夫人婇女有五百人。其性妒恶门不妄开。夫人婇女欲往见佛。终不肯听。后日国王请诸大臣。上殿宴会会辄竟日。时夫人婇女见长者入会。便共至佛所稽首作礼。小坐听经各发愿言。令我世世莫与恶人共相遭遇。所生之处恒与道德圣人相值。闻来世有佛名释迦文。愿与相值出家学道奉持训诲。佛语阿难。尔时夫人婇女五百人者。今此五百比丘尼是。本愿恳恻。今应得度。是以世尊就度之耳。佛说是时莫不欢喜。

昔佛始得道在罗阅只国教化转到舍卫国。国王群臣莫不宗仰。时有贾客大人名曰波利。与五百贾人入海求宝。时海神出掬水问波利言。海水为多掬水为多。波利答曰。掬水为多。所以者何。海水虽多无益时用。不能救彼饥渴之人掬水虽少值彼渴者。持用与之以济其命。世世受福不可称计。海神欢喜赞言善哉。即脱身上八种香璎校以七宝。以上波利海神送之。安善往还到舍卫国。持此香璎上波斯匿王。具陈所由。念是香璎非小人所服。谨以贡上愿蒙纳受。王得香璎以为奇异。即呼诸夫人罗列前住。若最好者以香璎与之。六万夫人尽严来出。王问末利夫人何以不出。侍人答言。今十五日持佛法斋素服不严。是以不出。王便嗔恚遣人呼曰汝今持斋应违王主之命不乎。如是三反。末利夫人素服而出在众人中。犹如日月倍好于常。王意悚然加敬问曰。有何道德炳然有异。夫人白王自念少福禀斯女形。情态秽垢日夜山积。人命促短惧坠三涂。是以日月奉佛法斋。割爱从道世世蒙福。王闻欢喜便以香璎以与末利夫人。夫人答言。我今持斋不应着此可与余人。王曰。我本发意欲与胜者。卿今最胜又奉法斋道志殊高。是以相与。若卿不受吾将安置。夫人答言。大王勿忧愿王屈意共到佛所。以此香璎奉上世尊。并采圣训累劫之福矣。王即许焉。即敕严驾往到佛所。稽首于地却就王位。王白佛言。海神香璎波利所上。六万夫人莫不贪得。末利夫人与而不取。持佛法斋心无贪欲。谨以上佛。愿垂纳受。世尊弟子执心护斋直信如此。岂有福乎。于是世尊为受香璎。即说偈言。

&nbsp;&nbsp;&nbsp;&nbsp;多作宝华&nbsp;&nbsp;&nbsp;&nbsp;结步摇绮

&nbsp;&nbsp;&nbsp;&nbsp;广积德香&nbsp;&nbsp;&nbsp;&nbsp;所生转好

&nbsp;&nbsp;&nbsp;&nbsp;琦草芳华&nbsp;&nbsp;&nbsp;&nbsp;不逆风熏

&nbsp;&nbsp;&nbsp;&nbsp;近道敷开&nbsp;&nbsp;&nbsp;&nbsp;德人逼香

&nbsp;&nbsp;&nbsp;&nbsp;栴檀多香&nbsp;&nbsp;&nbsp;&nbsp;青莲芳花

&nbsp;&nbsp;&nbsp;&nbsp;虽曰是真&nbsp;&nbsp;&nbsp;&nbsp;不如戒香

&nbsp;&nbsp;&nbsp;&nbsp;华香气微&nbsp;&nbsp;&nbsp;&nbsp;不可谓真

&nbsp;&nbsp;&nbsp;&nbsp;持戒之香&nbsp;&nbsp;&nbsp;&nbsp;到天殊胜

&nbsp;&nbsp;&nbsp;&nbsp;戒具成就&nbsp;&nbsp;&nbsp;&nbsp;行无放逸

&nbsp;&nbsp;&nbsp;&nbsp;定意度脱&nbsp;&nbsp;&nbsp;&nbsp;长离魔道

佛说偈已重告王曰。斋之福祐明誉广远。譬如天下十六大国满中珍宝持用布施。不如末利夫人一日一夕持佛法斋。如比其福须弥以豆矣。积福学慧可到泥洹。王及夫人群臣大小。莫不欢喜执戴奉行。

昔佛在罗阅只耆阇崛山中。于时城中有长者子五十人。往诣佛所作礼却坐。时佛为说无常苦空非身之法。恩爱如梦会当别离。尊荣豪贵亦有忧戚。唯有泥洹永离生死。群殃尽灭乃可大安。时五十人闻法喜悦。愿为弟子。佛言善来比丘。须发自堕法衣具足。即成沙门。此诸沙门有亲友长者。闻其出家意大欢喜。往到崛山。与之相见赞言。诸君快哉善利。乃有此志。为之设坛请佛及僧。明日佛与众会就其舍食。食讫说法晡时乃还。此诸新学沙门恋慕宗党皆欲返退。佛知其意。将出城门见田沟中污泥粪壤中生莲华。五色香洁其香芬熏乃蔽诸臭。佛便趣之因说偈言。

&nbsp;&nbsp;&nbsp;&nbsp;如作田沟&nbsp;&nbsp;&nbsp;&nbsp;近于大道

&nbsp;&nbsp;&nbsp;&nbsp;中生莲华&nbsp;&nbsp;&nbsp;&nbsp;香洁可意

&nbsp;&nbsp;&nbsp;&nbsp;有生死然&nbsp;&nbsp;&nbsp;&nbsp;凡夫处边

&nbsp;&nbsp;&nbsp;&nbsp;智者乐出&nbsp;&nbsp;&nbsp;&nbsp;为佛弟子

佛说偈已即还山中。贤者阿难前白佛言向者世尊临田沟上。所说二偈不审其义。愿闻其意。佛告阿难。汝见沟中污泥不净粪壤之中生莲华不。唯然见之。佛言。阿难。人在世间展转相生。计寿百岁或长或短。妻子恩爱饥渴寒热。或悲或欣。一凶二吉三毒四倒五阴六入七识八邪九恼十恶。犹如田沟畜藏粪壤污泥不净。欻有一人觉世无常。发心学道修清净志。凝神断想自致得道。亦如污泥生好莲华。身自得道还度宗亲。一切众生皆蒙开解。亦如华香奄蔽臭秽。五十比丘闻佛说法。进志坚固即得阿罗汉道。

### 愚闇品第十三

昔佛在舍卫国。时城中有婆罗门。年向八十财富无数。为人顽闇悭贪难化。不识道德不计无常。更作好舍。前庌后堂凉台暖室。东西厢庑数十梁间。唯后堂前拒阳未讫。时婆罗门恒自经营指授众事。佛以道眼见此老翁命不终日当就后世。不能自知而方匆匆。形瘦力竭精神无福甚可怜愍。佛将阿难往到其门。慰问老翁得无劳惓。今作此舍皆何所安。老翁答言。前庌待客后堂自处。东西二厢当安儿息财物仆使。夏上凉台冬入温室。佛语老翁久闻宿德思迟谈讲。偶有要偈存亡有益欲以相赠。不审可小废事共坐论不也。老翁答言。今正大懅不容坐语。后日更来当共善叙。所云要偈便可说之于是世尊即说偈言。

&nbsp;&nbsp;&nbsp;&nbsp;有子有财&nbsp;&nbsp;&nbsp;&nbsp;愚惟汲汲

&nbsp;&nbsp;&nbsp;&nbsp;我且非我&nbsp;&nbsp;&nbsp;&nbsp;何忧子财

&nbsp;&nbsp;&nbsp;&nbsp;暑当止此&nbsp;&nbsp;&nbsp;&nbsp;寒当止此

&nbsp;&nbsp;&nbsp;&nbsp;愚多预虑&nbsp;&nbsp;&nbsp;&nbsp;莫知来变

&nbsp;&nbsp;&nbsp;&nbsp;愚蒙愚极&nbsp;&nbsp;&nbsp;&nbsp;自谓我智

&nbsp;&nbsp;&nbsp;&nbsp;愚而胜智&nbsp;&nbsp;&nbsp;&nbsp;是谓极愚

婆罗门言善说此偈。今实太懅后来更论之。于是世尊伤之而去。老翁于后自授屋椽。椽堕打头即时命过。室家啼哭惊动四邻。佛去未远便有此变。佛到里头逢诸梵志有数十人。前问佛言。从何所来。佛言。屡到此死翁舍。为翁说法不信佛语。不知无常。今者忽然已就后世。具为诸梵志更说前偈义闻之欣然即得道迹。于是世尊。而说偈言。

&nbsp;&nbsp;&nbsp;&nbsp;愚闇近智&nbsp;&nbsp;&nbsp;&nbsp;如瓢斟味

&nbsp;&nbsp;&nbsp;&nbsp;虽久狎习&nbsp;&nbsp;&nbsp;&nbsp;犹不知法

&nbsp;&nbsp;&nbsp;&nbsp;开达近智&nbsp;&nbsp;&nbsp;&nbsp;如舌尝味

&nbsp;&nbsp;&nbsp;&nbsp;虽须臾习&nbsp;&nbsp;&nbsp;&nbsp;即解道要

&nbsp;&nbsp;&nbsp;&nbsp;愚人施行&nbsp;&nbsp;&nbsp;&nbsp;为身招患

&nbsp;&nbsp;&nbsp;&nbsp;快心作恶&nbsp;&nbsp;&nbsp;&nbsp;自致重殃

&nbsp;&nbsp;&nbsp;&nbsp;行为不善&nbsp;&nbsp;&nbsp;&nbsp;退见悔吝

&nbsp;&nbsp;&nbsp;&nbsp;致涕流面&nbsp;&nbsp;&nbsp;&nbsp;报由宿习

时诸梵志重闻此偈益怀笃信。为佛作礼欢喜奉行。

昔佛在舍卫国给孤独精舍。为诸天人说法。时波斯匿王有一寡女。名曰金刚。壮寡未归。父母哀愍别为宫舍作好舍宅。给五百妓女以娱乐之。众中有一长老青衣。名曰度胜。恒行市买脂粉香华。时见男女无数大众各赍香华出城。诣佛即问行人欲何所至。众人答言。佛出于世三界之尊。度脱众生皆得泥洹。度胜闻之心悦意喜。即自念言。会老见佛宿世之福。便分香直持买好华。随众人辈往到佛所。作礼却立散华烧香。一心听法。已过市取香。因听法功德宿行所追。香气熏闻斤两倍前。嫌其迟晚而共诘之。度胜奉道即如事言。世有圣师三界之尊。击无上法鼓震动三千。往听法者无央数人实随听法。是以稽迟。金刚之徒闻说世尊法义深妙非世所闻。悚然心欢而自叹曰。吾等何罪独自不闻。即报度胜试为我说之。度胜白曰。身贱口秽不敢便宣。乞更咨受如命说之。即便遣出重告之曰。具受仪式度胜未还。金刚侍女侧息中庭如子待母。佛告度胜。汝还说法多所度脱。说法之仪先施高座。度胜受敕具宣圣旨皆大欢喜。各脱衣服一领。积为高座。度胜洗浴。承佛威神如应说法。金刚之等五百余人。疑解破恶得须陀洹道。说法甚美不觉失火。一时烧死即生天上王将人从来欲救火见之已燃收拾棺殓葬送毕讫。往过佛所为佛作礼却坐常位。佛问王曰。所从来也。王叉手言。女金刚不幸不觉失火大小烧尽适棺殓还。不审何罪遇此火害。唯愿世尊彰告未闻。佛告大王。过去世时有城名波罗奈。有长者妇将婇女五百人。至城外大祠祀其法难犯。他姓之人不得到边不问亲疏。其有来者掷着火中。时世有一辟支佛名曰迦罗。处在山中晨来分卫暮辄还山。迦罗分卫来趣郊祠。长者妇见之忿然嗔恚。共捉迦罗扑着火中。举身燋烂便现神足。飞升虚空。众女惊怖。泣泪悔过。长跪举头而自陈曰。女人蠢愚不识至真。群愚荒騃毁辱神灵。自惟过舋罪恶若山。愿降尊德以消重殃。寻声即下而般泥洹。诸女起塔供养舍利。佛为大王而说偈言。

&nbsp;&nbsp;&nbsp;&nbsp;愚蠢作恶&nbsp;&nbsp;&nbsp;&nbsp;不能自解

&nbsp;&nbsp;&nbsp;&nbsp;殃追自焚&nbsp;&nbsp;&nbsp;&nbsp;罪成炽然

&nbsp;&nbsp;&nbsp;&nbsp;愚所望处&nbsp;&nbsp;&nbsp;&nbsp;不谓适苦

&nbsp;&nbsp;&nbsp;&nbsp;临堕厄地&nbsp;&nbsp;&nbsp;&nbsp;乃知不善

佛告大王。尔时长者妇。今王女金刚是。五百侍女今度胜等五百伎女是。罪福追人久无不彰。善恶随人如影随形。说是法时国内大小。信伏欢喜咸归三尊。皆受五戒即得道迹。

### 明哲品第十四

昔有梵志其年二十。天才自然事无大小过目则能。自以聪哲而自誓曰。天下技术要当尽知。一艺不通则非明达也。于是游学无师不造。六艺杂术天文地理。医方镇压山崩地动。摴蒱博奕妓乐博撮。裁割衣裳文绣绫绮。厨膳切割调和滋味。人间之事无不兼达。心自念曰。丈夫如此。谁能及者。试游诸国摧伏抵对。奋名四海技术冲天。然后载功竹帛垂勋百代。于是游行往至一国。入市观视见有一人坐作角弓析筋治角。用手如飞作弓调快。买者诤前即自念曰。少来所学自以具足。邂逅自轻不学作弓。若彼斗技吾则不如矣。当从受学耳。遂从弓师求为弟子。尽心受学月日之中。具解弓法所作巧妙乃踰于师。布施财物奉辞而去。去之一国当渡江水。有一船师用船若飞。回旋上下便疾无双。复自念曰。吾技虽多未曾习船。虽为贱术其于不知宜当学之万技悉备。遂从船师愿为弟子。供奉尽敬竭力劳勤。月日之中知其逆顺。御船回旋乃踰于师。布施财物奉辞而去。复至一国国王宫殿天下无双。即自念曰。作此殿匠。巧妙乃尔。自隐游来偶不学之。若与竞术必不胜矣。且当复学意乃足耳。遂求殿匠愿为弟子。尽心供养执持斤斧。月日之间具解尺寸方圆规知。雕文刻镂木事尽知。天才明朗事辄胜师。布施所有辞师而去。周行天下遍十六大国。命敌捔技独言只步无敢应者。心自贡高曰。天地之间谁有胜我者。佛在祇洹遥见此人应可化度。佛以神足化作沙门。拄杖持钵在前而来。梵志由来国无道法。未见沙门怪是何人。须至当问须臾来到。梵志问曰。百王之则未见君辈。衣裳制度无有此服。宗庙异物不见此器。君是何人形服改常也。沙门答曰。吾调身人也。复问。何谓调身。于是沙门因其所习而说偈言。

&nbsp;&nbsp;&nbsp;&nbsp;弓匠调角&nbsp;&nbsp;&nbsp;&nbsp;水人调船

&nbsp;&nbsp;&nbsp;&nbsp;巧匠调木&nbsp;&nbsp;&nbsp;&nbsp;智者调身

&nbsp;&nbsp;&nbsp;&nbsp;譬如厚石&nbsp;&nbsp;&nbsp;&nbsp;风不能移

&nbsp;&nbsp;&nbsp;&nbsp;智者意重&nbsp;&nbsp;&nbsp;&nbsp;毁誉不倾

&nbsp;&nbsp;&nbsp;&nbsp;譬如深渊&nbsp;&nbsp;&nbsp;&nbsp;澄静清明

&nbsp;&nbsp;&nbsp;&nbsp;慧人闻道&nbsp;&nbsp;&nbsp;&nbsp;心净欢然

于是沙门说此偈已。身升虚空还现佛身。三十二相八十种好。光明洞达照耀天地。从虚空来下谓其人曰。吾道德变化调身之力也。于是其人五体投地。稽首问曰。愿闻调身其有要乎。佛告梵志五戒十善四等六度四禅三解脱。此调身之法也。夫弓船木匠六艺奇术。斯皆绮饰华誉之事。荡身纵意生死之路也。梵志闻之。欣然信解愿为弟子。佛言沙门善来须发自堕即成沙门。佛重为说四谛八解之要。寻时即得阿罗汉道。

昔佛在舍卫国。有山民村五六十家。去国五百里。村中有一贫家。其主人妇怀妊十月双生二男。甚大端政无比。父母爱之便为作字。一名双德。二名双福。生五六十日。其父放牛来还懈息却卧床上。其母出田拾薪未还。此二小儿左右顾视不见父母。便共相责。语一人言前世之时。垂当得道正坐愚意谓命可常退堕生死不可计劫。今乃得生此贫家作子。穰草之中以毡褐自覆。食饮粗恶才自支身。如此至久云何得道。皆坐前世恋慕富贵。放身散意快乐须臾。从尔以来长涂受苦。如今忧恼当何恃怙。一人答曰。我尔时小难一时之勤。竟不意精进。而令数世遭诸苦患。此是自为非父母作也。但共当之复何所言。父闻二子相责如是。甚大怪之。谓呼是鬼祟来生灾变。云何数十日小儿乃作此言。恐其后日杀亲灭族。曼小未大宜当杀之。其父惊出闭门舍去。到田取薪欲烧杀之。其母来还问夫用此薪为。夫言。甚大可怪所说如是。此似是鬼。必破人门族。以其曼小欲烧杀之。其母闻此意中愕然犹豫未信。小停数日更听其言。至明日夫妇俱出于户外。潜听二儿在内相责如故。夫妇重共闻之甚怪。所以便共集薪密欲烧之。佛以天眼见此。夫妇欲烧杀二子。愍其可怜宿福应度。往到其村普放光明。天地大动山川树木皆作金色。村中大小惊到佛所为佛作礼莫不欢喜。知佛至神三界无比。佛到双生小儿家。二儿见佛光明喜踊难量。父母又惊各抱一子将至佛所。问佛世尊此小儿生来五六十日所说如是。甚共怪之。恐作祸害欲火烧杀之。正值佛来未及得烧。不知此小儿为是何等鬼魅也。唯愿解说。是何灾怪。小儿见佛踊跃欢喜。佛见小儿大笑。口出五色光普照天地。佛告小儿父母及村人大小。此二小儿非是鬼魅。福德之子。前迦葉佛时曾作沙门。少小共为朋友同志出家各自精进。临当得道。欻起邪想共相沮败。乐世荣华恃福生天。下为侯王国主长者。欻起是想便堕退转不得涅槃。更此生死。弥连劫数常相钩牵。辄共双生遭我世时。今始乃生。已往供养佛功德故。余福应度罪灭福生。自识宿命。是以世尊故来度之。我不度者横为火所烧。于是世尊即说偈言。

&nbsp;&nbsp;&nbsp;&nbsp;大人体无欲&nbsp;&nbsp;&nbsp;&nbsp;在所照然明

&nbsp;&nbsp;&nbsp;&nbsp;虽或遭苦乐&nbsp;&nbsp;&nbsp;&nbsp;不高现其智

&nbsp;&nbsp;&nbsp;&nbsp;大贤无世事&nbsp;&nbsp;&nbsp;&nbsp;不愿子财国

&nbsp;&nbsp;&nbsp;&nbsp;常守戒慧道&nbsp;&nbsp;&nbsp;&nbsp;不贪邪富贵

&nbsp;&nbsp;&nbsp;&nbsp;智人知动摇&nbsp;&nbsp;&nbsp;&nbsp;警如沙中树

&nbsp;&nbsp;&nbsp;&nbsp;朋友志未强&nbsp;&nbsp;&nbsp;&nbsp;随色染其素

佛说是时小儿见佛其身即踊。如八岁小儿。即作沙弥得罗汉道。村人大小见佛光相。又见小儿形变踊大。皆大欢喜。得须陀洹道。父母疑解亦得法眼。

### 罗汉品第十五

昔有一国名曰那梨。近南海边。其中人民采真珠栴檀以为常业。其国有一家兄弟二人。父母终亡欲求分异。家有一奴名曰分那。年少聪了贾贩市买入海治生无事不知。居家财物分为一分。以奴分那持作一分。兄弟掷筹弟得分那。止将妻子空手出舍。时世饥俭唯得分那。恐不相活以为愁忧。时奴分那白大家言愿莫愁忧。分那作计月日之中当令胜兄。大家言。若审能尔者。放汝为良人。大家夫人有私珠物。与分那作本。时海潮来。城内人民至水边取薪。分那持珠物出至城外。见一乞儿负薪。薪中有牛头栴檀香。可治重病。一两直千两金。时世有一不可常得。分那识之以金钱二枚买得持归破作数十段。时有长者得重病。当须此牛头栴檀香二两合药。求不能得。分那持往即得二千两金。如是卖尽所得不訾富兄十倍。大家感念分那之恩。不违言誓放为良人。随意所乐。于是分那辞行学道。到舍卫国为佛作礼长跪白佛。所出微贱心乐道德。唯愿世尊垂慈济度。佛言。善来分那。头发自堕法衣着身即成沙门。佛为说法寻得罗汉道。坐自思惟今得六通存亡自由。皆主人之恩。今当往度并化国人。于时分那往到本国。至主人家主人欢喜请坐设食。食讫澡手飞升虚空。分身散体半出水火。光明洞达从上来下告主人曰。此之神德皆是主人放舍之福。往到佛所所学如是。主人答曰。佛之神化微妙乃尔。愿见世尊受其教训。分那答曰。但当志心供设馔具。佛三达智必自来矣。即便设供宿昔已办。向舍卫国稽首长跪烧香请佛。唯愿屈尊广度一切。佛知其意即与五百罗汉。各以神足往到其舍。国王人民莫不敬肃。来至佛所五体投地。却坐王位。食毕澡讫。佛为主人及王官属广陈明法。皆受五戒为佛弟子起。住佛前叹分那曰。在家精勤出家得道。神德高远家国蒙度。我当云何以报其恩。于是世尊重叹分那而说偈言。

&nbsp;&nbsp;&nbsp;&nbsp;心已休息&nbsp;&nbsp;&nbsp;&nbsp;言行亦止

&nbsp;&nbsp;&nbsp;&nbsp;从正解脱&nbsp;&nbsp;&nbsp;&nbsp;寂然归灭

&nbsp;&nbsp;&nbsp;&nbsp;弃欲无著&nbsp;&nbsp;&nbsp;&nbsp;缺三界障

&nbsp;&nbsp;&nbsp;&nbsp;望意已绝&nbsp;&nbsp;&nbsp;&nbsp;是谓上人

&nbsp;&nbsp;&nbsp;&nbsp;若聚若野&nbsp;&nbsp;&nbsp;&nbsp;平地高岸

&nbsp;&nbsp;&nbsp;&nbsp;应真所过&nbsp;&nbsp;&nbsp;&nbsp;莫不蒙度

&nbsp;&nbsp;&nbsp;&nbsp;彼乐空闲&nbsp;&nbsp;&nbsp;&nbsp;众人不能

&nbsp;&nbsp;&nbsp;&nbsp;快哉无望&nbsp;&nbsp;&nbsp;&nbsp;无所欲求

佛说偈已主人及王益加欢喜。供养七日得须陀洹道。

### 述千品第十六

昔佛在舍卫国。有一长老比丘字般特。新作比丘禀性闇塞。佛令五百罗汉日日教之。三年之中不得一偈。国中四辈皆知其愚冥。佛愍伤之即呼着前授与一偈。守口摄意身莫犯非。如是行者得度世。时般特感佛慈恩。欢欣心开诵偈上口。佛告之曰。汝今年老。方得一偈人皆知之不足为奇。今当为汝解说其义。一心谛听。般特受教而听。佛即为说身三口四意三所由。观其所起察其所灭。三界五道轮转不息。由之升天由之堕渊由之得道。涅槃自然分别为说无量妙法。时般特[火\*霍]然心开。即得罗汉道。尔时有五百比丘尼别有精舍。佛日遣一比丘为说经法。明日般特次应当行。诸尼闻之皆豫含笑。明日来者。我等当共逆说其偈令之惭愧无所一言。明日般特往诸比丘尼。大小皆出作礼相视而笑。坐毕下食食已澡手请令说法。时般特即上高座自惭否曰。薄德下才末为沙门。顽钝有素所学不多。唯知一偈粗识其义。当为敷演愿各静听。诸年少比丘尼。欲逆说偈口不能开。惊怖自责稽首悔过。般特即如佛所说。一一分别身意所由罪福内外升天得道凝神断想入定之法。即时诸尼闻其所说甚怪甚异。一心欢喜皆得罗汉道。后日国王波斯匿。请佛众僧于正殿会。佛欲现般特威神。与钵令持随后而行。门士识之留不听入。卿为沙门一偈不了受请何为。吾是俗人由尚知偈。岂况沙门无有智慧。施卿无益不须入门。时般特即住门外。佛坐正殿上行水已毕。般特即擎钵申臂遥以授佛。王及群臣夫人太子。众会四辈。见臂来入不见其形。怪而问佛是何人臂。佛言。是般特比丘臂也。近日得道。向吾使持钵。门士不听来入。是以申臂授吾钵耳。即便请入威神倍常。王白佛言。闻般特本性愚钝方知一偈何缘得道。佛告王曰。学不必多行之为上。般特解一偈义。精理入神。身口意寂净如天金。人虽多学不解不行徒丧识想。有何益哉。于是世尊即说偈言。

&nbsp;&nbsp;&nbsp;&nbsp;虽诵千章&nbsp;&nbsp;&nbsp;&nbsp;句义不正

&nbsp;&nbsp;&nbsp;&nbsp;不如一要&nbsp;&nbsp;&nbsp;&nbsp;闻可灭恶

&nbsp;&nbsp;&nbsp;&nbsp;虽诵千言&nbsp;&nbsp;&nbsp;&nbsp;不义何益

&nbsp;&nbsp;&nbsp;&nbsp;不如一义&nbsp;&nbsp;&nbsp;&nbsp;闻行可度

&nbsp;&nbsp;&nbsp;&nbsp;虽多诵经&nbsp;&nbsp;&nbsp;&nbsp;不解何益

&nbsp;&nbsp;&nbsp;&nbsp;解一法句&nbsp;&nbsp;&nbsp;&nbsp;行可得道

佛说偈已三百比丘得阿罗汉道。王及群臣夫人太子莫不欢喜。

昔佛在舍卫国精舍之中。为天人说法。时舍卫国中有婆罗门长者名蓝达。大富无极。其家资财不可计数。梵志之法当作大坛以显名誉。尽家之财持用布施作般阇于瑟。供养婆罗门五千余人。五年之中供给衣被床榻医药珍琦宝物郊祠供具。尽所爱惜。诸梵志等五年之中。为罗摩达长者。祭祀诸天四山五岳星宿水火。无不周遍。咒愿长者长夜受福五岁已周。最后一日极大布施如长者法。金钵盛银粟。银钵盛金粟。象马车乘奴婢资财。七宝服饰散盖履屣。鹿皮之衣。锡杖踞床澡罐澡盘。床榻席荐。所应当得事事八万四千尽持布施。当其尔日皆来大会。鬼神国王大臣梵志大姓。悉来会坐隐隐阗阗莫不欢欣。佛见如是叹然言曰。此大姓梵志何以愚痴。所施大多福报薄少。如种火中何从得报也。若我不化长离法门。于是世尊便起严服。化从地出放大光明普照众会。大小见之怪未曾有。惊怖悚惧不知何神。长者罗摩达及诸大众。头面着地为佛作礼。佛见众人皆有敬心。因其恭肃便说偈言。

&nbsp;&nbsp;&nbsp;&nbsp;月千反祠&nbsp;&nbsp;&nbsp;&nbsp;终身不彻

&nbsp;&nbsp;&nbsp;&nbsp;不如须臾&nbsp;&nbsp;&nbsp;&nbsp;一心念法

&nbsp;&nbsp;&nbsp;&nbsp;一念造福&nbsp;&nbsp;&nbsp;&nbsp;胜彼终身

&nbsp;&nbsp;&nbsp;&nbsp;虽终百岁&nbsp;&nbsp;&nbsp;&nbsp;奉事火神

&nbsp;&nbsp;&nbsp;&nbsp;不如须臾&nbsp;&nbsp;&nbsp;&nbsp;供养三尊

&nbsp;&nbsp;&nbsp;&nbsp;一供养福&nbsp;&nbsp;&nbsp;&nbsp;胜彼百年

于是世尊告蓝达曰。施有四事何等为四。一者施多得福报少。二者施少得福报多。三者施多得福报多。四者施少得报亦少何谓施多得福报少者。其人愚痴杀生祭祠。饮酒歌舞破损财宝。无有福慧。何谓施少得报少者。以悭贪恶意施凡道士。俱两愚痴是故无福。何谓施少得福多者。能以慈心奉道德人。道士食已精进学诵。施此虽少其福弥大。何谓施多得福多者。若有贤者觉世无常。好心出财起立塔寺精舍果园。供养三尊衣服履屣床榻厨膳。斯福如五河流入于大海。福流如是世世不断。是为施多其报转多。譬如农家地有厚薄所得不同。尔时蓝达长者座中会人。见佛变化闻说法言皆大欢喜。诸天人神皆得须陀洹道。五千梵志皆作沙门得应真道。主人蓝达居家大小。皆受五戒亦得道迹。国王大臣皆受三自归。为优婆塞亦得法眼。

昔佛在舍卫精舍教化时。罗阅只国有一人。为人凶愚不孝父母。轻侮良善不敬长老。居门衰耗常不如意。便行事火欲求福祐。事火之法。日适欲没燃大火聚。向之跪拜或至夜半火灭乃止。如是三年不得其福。更事日月。事日月法昼以日出夜以月明向日月拜。没乃休止。如是三年复不得福。转复事天烧香跪拜。奉上甘美香华酒脯猪羊牛犊。遂至贫困故不得福。勤苦憔悴病不去门。闻舍卫国有佛诸天所宗。当往奉事必望得福。即到佛所。至精舍门瞻睹世尊。光相晃然容颜奇异如星中月。见佛欢喜头面作礼叉手白佛。生长愚痴不识三尊。事火日月及诸天神。九年精勤永不蒙福。颜色憔悴气力衰微。四大多患死亡无日。伏承世尊度人之师。故远自归愿垂福庆。佛告之曰。汝之所事。弥是妖邪魑魅魍魉。祷祀如山罪如江海。杀生求福去福远矣。正使百劫勤苦尽杀。普天猪羊持用祷祀。罪如须弥福无芥子。徒自费丧岂不惑哉。又卿为人不孝父母。轻易贤善不敬长老。憍慢贡高三毒炽盛。罪舋日深何缘得福。若能改心礼敬贤者威仪礼节供奉长老。弃恶信善修己崇仁。四福日增世世无患。何等为四。一者颜色端正。二者气力丰强。三者安隐无病。四者益寿终不枉横。行之不懈亦可得道。于是世尊即说偈言。

&nbsp;&nbsp;&nbsp;&nbsp;祭神以求福&nbsp;&nbsp;&nbsp;&nbsp;从后观其报

&nbsp;&nbsp;&nbsp;&nbsp;四分未望一&nbsp;&nbsp;&nbsp;&nbsp;不如礼贤者

&nbsp;&nbsp;&nbsp;&nbsp;能善行礼节&nbsp;&nbsp;&nbsp;&nbsp;常敬长老者

&nbsp;&nbsp;&nbsp;&nbsp;四福自然增&nbsp;&nbsp;&nbsp;&nbsp;色力寿而安

于是其人闻佛此偈。欢喜信解稽首作礼。重白佛言。罪垢所蔽积罪九年。幸赖慈化今得开解。唯愿世尊听为沙门。佛言。善来比丘。头发自堕即成沙门。内思安般即得罗汉道。

### 恶行品第十七

昔佛在罗阅只国。遣一罗汉名曰须漫。持佛发爪至罽宾南。山中作佛图寺。五百罗汉常止其中。旦夕烧香绕塔礼拜。时彼山中有五百猕猴。见诸道人供养塔寺。即便相将至深涧边。负辇泥石效作佛图。竖木立刹币幡系头。旦夕礼拜亦如道人。时山水瀑涨五百猕猴一时漂没。魂神即生第二忉利天上。七宝殿舍衣食自然。各自念言从何所来得生天上。即以天眼自见本形。猕猴之身效诸道人戏作塔寺。虽身漂没神得生天。今当下报故尸之恩。各将侍从华香伎乐临故尸上。散华烧香绕之七匝。时山中有五百婆罗门。外学邪见不信罪福。见诸天人散华作乐绕猕猴尸。怪而问曰。诸天光影巍巍乃尔。何故屈意供养此尸。诸天人言。此尸是吾等故身。昔在此间效诸道人戏立塔寺。山水瀑涨漂杀吾等。以此微福得生天上。今故散华以报故身之恩。戏为塔寺获福如此。若当至心奉佛世尊其德难喻。卿等邪见不信正真。百劫勤苦无所一得。不如共往至耆阇崛山礼事供养得福无限。即皆欣然共至佛所。五体作礼散华供养。诸天人白佛。我等近世猕猴之身。蒙世尊之恩得生天上。恨不见佛今故自归。重白佛言。我等前世有何罪行受此猕猴身。虽作塔寺身被漂杀。佛告天人。此有因缘不从空生。吾当为汝说其所由。乃往昔时有五百年少婆罗门。共行入山欲求仙道。时山上有一沙门。欲于山上泥治精舍。下谷取水身轻若飞。五百婆罗门兴嫉妒意同声笑之。今此沙门上下翻疾亦如猕猴耳。何足为奇也。如是取水不止。山水一来溺杀不久。佛告诸天人。尔时上下沙门我身是也。五百年少婆罗门者。五百猕猴身是。戏笑作罪身受其报。于是世尊即说偈言。

&nbsp;&nbsp;&nbsp;&nbsp;戏笑为恶&nbsp;&nbsp;&nbsp;&nbsp;已作身行

&nbsp;&nbsp;&nbsp;&nbsp;[口\*睪]泣受报&nbsp;&nbsp;&nbsp;&nbsp;随行罪至

佛告诸天人。汝之近世虽为兽身。乃能戏笑起作塔寺。今得生天罪灭福兴。今者复来躬奉正教。从此因缘长离众苦。佛说是已五百天人即得道迹。其所共来水边五百婆罗门。闻罪福之报而自叹曰。吾等学仙积有年数。未蒙果报不如猕猴戏笑为福得生天上。佛之道德实妙乃尔。于是稽首佛足愿为弟子。佛言善来比丘即成沙门。精进日修遂得罗汉道。

昔佛在舍卫国精舍之中。为诸天人说法。时国王第二儿名曰琉璃。其年二十将从官属退其父王。伐兄太子自禅为王。有一恶名曰耶利。白琉璃王王本为皇子。时至舍夷国外家舍。看到佛精舍中。为诸释种子所呵。骂詈无有好丑。尔时见敕若我为王。便启此事。今时已到。兵马兴盛宜当报怨。即敕严驾引率兵马。往伐舍夷国。佛有第二弟子名摩诃目揵连。见琉璃王引率兵士伐舍夷国以报宿怨。今当伐杀四辈弟子。念其可怜便往到佛所。白佛言。今琉璃王攻舍夷国。我念中人当遭辛苦。我欲以四方便救舍夷国人一者举舍夷国人着虚空中。二者举舍夷国人着大海中。三者举舍夷国人着两铁围山间。四者举舍夷国人着他方大国中央。令琉璃王不知其处。佛告目连虽知卿有是智德能。安处舍夷国人。万物众生有七不可避。何谓为七。一者生。二者老。三者病。四者死。五者罪。六者福。七者因缘。此七事意虽欲避不能得自在。如卿威神可得作此。宿对罪负不可得离。于是目连礼已便去自以私意取舍夷国人知识檀越四五千人。盛着钵中举着虚空星宿之际。琉璃王伐舍夷国。杀三亿人已引军还国。于是目连往到佛所为佛作礼自贡高曰。琉璃王伐舍夷国。弟子承佛威神。救舍夷国人四五千人。今在虚空皆尽得脱。佛告目连卿为往看钵中人不也。曰未往视之。佛言卿先往视钵中人众。目连以道力下钵见中人皆死尽。于是目连怅然悲泣愍其幸苦。还白佛言。钵中人者今皆死尽。道德神力不能免彼宿对之罪。佛告目连。有此七事。佛及众圣神仙道士。隐形散体皆不能免此七事。于是世尊即说偈言。

&nbsp;&nbsp;&nbsp;&nbsp;非空非海中&nbsp;&nbsp;&nbsp;&nbsp;非隐山石间

&nbsp;&nbsp;&nbsp;&nbsp;莫能于此处&nbsp;&nbsp;&nbsp;&nbsp;避免宿恶殃

&nbsp;&nbsp;&nbsp;&nbsp;众生有苦恼&nbsp;&nbsp;&nbsp;&nbsp;不得免老死

&nbsp;&nbsp;&nbsp;&nbsp;唯有仁智者&nbsp;&nbsp;&nbsp;&nbsp;不念人非恶

佛说是时座上无央数人。闻佛说无常法。皆共悲哀念对难免。欣然得道逮须陀洹证。

### 刀仗品第十八

昔有一国名曰贤提。时有长老比丘。长病委顿羸瘦垢秽。在贤提精舍中卧无瞻视者。佛将五百比丘往至其所。使诸比丘传共视之为作糜粥。而诸比丘闻其臭处皆共贱之。佛使天帝释取汤水。佛以金刚之手。洗病比丘身体。地寻震动[火\*霍]然大明莫不惊肃。国王臣民天龙鬼神无央数人。往到佛所稽首作礼白佛言。佛为世尊。三界无比道德已备。云何屈意洗此病瘦垢秽比丘。佛告国王及众会者。如来所以出现于世。正为此穷厄无护者耳。供养病瘦沙门道士及诸贫穷孤独老人。其福无量所愿如意。譬五河流福来如是。功德渐满会当得道。王白佛言。今此比丘宿有何罪困病积年疗治不差。佛告王曰。往昔有王名曰恶行。治政严暴使一多力五百主令鞭人。五百假王威怒私作寒热。若欲鞭人责其价数。得物鞭轻不得鞭重。举国患之。有一贤者为人所诬。应当得鞭。报五百言吾是佛弟子。素无罪过。为人所抂。愿小垂恕。五百闻是佛弟子。轻手过鞭无著身者。五百寿终堕地狱中。考掠万毒罪灭复出。堕畜生中恒被挝杖五百余世。罪毕为人常婴重病痛不离身。尔时国王者今调达是也。时五百者今此病比丘是也。时贤者者吾身是也。吾以前世为其所恕鞭不着身。是故世尊躬为洗之。人作善恶殃福随身。虽更生死不可得免。于是世尊即说偈言。

&nbsp;&nbsp;&nbsp;&nbsp;挝杖良善&nbsp;&nbsp;&nbsp;&nbsp;妄谗无罪

&nbsp;&nbsp;&nbsp;&nbsp;其殃十倍&nbsp;&nbsp;&nbsp;&nbsp;灾卒无赦

&nbsp;&nbsp;&nbsp;&nbsp;生受酷痛&nbsp;&nbsp;&nbsp;&nbsp;形体毁折

&nbsp;&nbsp;&nbsp;&nbsp;自然恼病&nbsp;&nbsp;&nbsp;&nbsp;失意恍忽

&nbsp;&nbsp;&nbsp;&nbsp;人所诬者&nbsp;&nbsp;&nbsp;&nbsp;或县官厄

&nbsp;&nbsp;&nbsp;&nbsp;财产耗尽&nbsp;&nbsp;&nbsp;&nbsp;亲戚离别

&nbsp;&nbsp;&nbsp;&nbsp;舍宅所有&nbsp;&nbsp;&nbsp;&nbsp;灾火焚烧

&nbsp;&nbsp;&nbsp;&nbsp;死入地狱&nbsp;&nbsp;&nbsp;&nbsp;如是为十

时病比丘闻佛此偈及宿命事。自知本行克心自责。即于佛前所患除愈。身安意定即得罗汉道。贤提国王欢喜信解。寻受五戒为清信士。没命奉行得须陀洹道。

昔佛在舍卫国祇树给孤独精舍中。为天人龙鬼说法。东方有国名郁多罗波提。昔有婆罗门等五百人相率欲诣恒水。岸边有三祠神池。沐浴垢秽倮形求仙如尼揵法。道由大泽迷不得过。中道乏粮遥望见一大树如有神气。想有人居驰趣树下了无所见。婆罗门等举声大哭。饥渴委厄穷死斯泽。树神人现问诸梵志。道士那来今欲何行。同声答曰。欲诣神池澡浴望仙。今日饥渴幸哀矜济。树神即举手。百味饮食从手流溢。给众饭食皆得饱满。其余食饮足供道粮。临当别去诣神请问。本行何德致此巍巍。神答梵志。吾本所居在舍卫国。时国大臣名曰须达。饭佛众僧诣市买酪。无提酪者左右顾视倩我提之。往到精舍使我斟酌。讫行澡水俨然听法。一切欢喜称善无量。时我奉斋暮还不餐。妇怪问。我不食何恨。答曰。不恨也。吾行于市见长者须达。于园饭佛。我往持斋。斋名八关。其妇嗔恚忿然言曰。瞿昙乱俗奚足采纳。君毁遗则祸从此兴。踧迫不已便共俱食。时我尔夜年寿算尽终于夜半。神来生此。为是愚妇败我斋法。不卒其业来生斯泽作此树神。提酪之福手出饮食。若终斋法应生天上。封受自然。即为梵志而说颂曰。

&nbsp;&nbsp;&nbsp;&nbsp;祠祀种祸根&nbsp;&nbsp;&nbsp;&nbsp;日夜长枝条

&nbsp;&nbsp;&nbsp;&nbsp;唐苦败身本&nbsp;&nbsp;&nbsp;&nbsp;斋法度世仙

梵志闻偈迷解信受。旋还舍卫路由一国。国名拘蓝尼。有长者名曰美音。为人恩仁众人敬仰。梵志过宿。长者问曰。道士那来今欲所至。具陈彼泽树神功德。欲诣舍卫造须达所攒采斋法冀蒙得福。美音喜踊宿行所追且自解畅。宣令宗室谁能共行受斋戒法。合五百人佥然应命。本愿相引。威仪严出共诣舍卫。未至祇洹道逢须达。遇而不识顾问从者此何丈夫。对曰须达也。梵志众等喜而追曰。吾愿成矣。求人得人驰趣相见。同声叹曰。树神叹德。注仰虚心具说所嗟故来投托冀示法斋住车。答曰。所求大善。吾有尊师号曰如来。众祐度脱人类近在祇洹。可共亲造即皆敬诺恭肃。进前遥见如来情喜难量。五体投地退坐一面。皆共长跪白世尊曰。本初发家欲至三池沐浴求仙。经由树神所陈如此。是故投化愿示极灵。于是世尊因其所行。而说偈言。

&nbsp;&nbsp;&nbsp;&nbsp;虽倮剪发&nbsp;&nbsp;&nbsp;&nbsp;长服草衣

&nbsp;&nbsp;&nbsp;&nbsp;沐浴踞石&nbsp;&nbsp;&nbsp;&nbsp;奈疑结何

&nbsp;&nbsp;&nbsp;&nbsp;不伐杀烧&nbsp;&nbsp;&nbsp;&nbsp;亦不求胜

&nbsp;&nbsp;&nbsp;&nbsp;仁爱天下&nbsp;&nbsp;&nbsp;&nbsp;所适无怨

五百梵志闻偈欢喜。皆作沙门得应真道。美音宗等逮得法眼。诸比丘白佛言。五百梵志及长者等。本行何德得道何速。世尊告曰。过去久远时。世有佛名曰迦葉。为诸弟子说法。当来五浊之时。时有梵志长者千人。同发是言令我遭见释迦文佛。尔时梵志者今此等梵志是。尔时长者今美音等是。从是因缘见我便解。比丘欢喜作礼奉行。