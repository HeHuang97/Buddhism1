## 悲华经卷第六

### 诸菩萨本受记品第四之四

“尔时，五人即至佛所，以所得物供养世尊及比丘僧。供养已，复白佛言：‘世尊，唯愿如来授我阿耨多罗三藐三菩提记，令于贤劫成阿耨多罗三藐三菩提。’善男子，尔时宝藏如来即与五人授阿耨多罗三藐三菩提记：‘手龙汝于来世贤劫之中，当得成佛，号坚音如来，十号具足。坚音如来般涅槃后，陆龙次当作佛，号快乐尊如来，十号具足。快乐尊佛般涅槃后，水龙次当成佛，号导师如来，十号具足。导师佛般涅槃后，虚空龙次当成佛，号爱清净如来，十号具足。爱清净佛般涅槃后，妙音龙次当作佛，号那罗延胜叶如来，十号具足。’

“善男子，宝藏如来记是五人贤劫成佛已，宝海梵志复告持力捷疾：‘善男子，汝今可取种种庄严净妙世界，如心所喜便可发愿，与一切众生甘露法味，专心精勤行菩萨道，慎莫思惟劫数长远。’善男子，尔时梵志捉持力捷疾臂将至佛所，至佛所已，坐于佛前白佛言：‘世尊，未来之世于贤劫中，有几佛向如来出世？’尔时，佛告持力捷疾言：‘善男子，半贤劫中有千四佛出现于世。’持力捷疾言：‘世尊，彼贤劫中诸佛世尊般涅槃已，最后妙音龙成阿耨多罗三藐三菩提，号那罗延胜叶。世尊，我愿于尔时修菩萨道，修诸苦行、持戒、布施、多闻、精进、忍辱、爱语、福德、智慧，种种助道悉令具足。贤劫诸佛垂成佛时，愿我在初奉施饮食。般涅槃后收取舍利，起塔供养，护持正法；见毁戒者，劝化安止令住持戒；远离正见堕诸见者，劝化安止令住正见；散乱心者，劝化安止令住定心；无威仪者，劝化安止住圣威仪。若有众生欲行善根，我当为其开示善根。彼诸世尊般涅槃后正法垂灭，我于尔时当护持之令不断绝，于世界中燃正法灯。刀兵劫时，我当教化一切众生，持不杀戒乃至正见，于十恶中拔出众生，安止令住十善道中，灭诸盲冥，开示善法。我当灭此劫浊、命浊、众生浊、烦恼浊、见浊，令无有余。于饥馑劫，我当劝化一切众生，安止住于檀波罗蜜，乃至般若波罗蜜亦如是。我劝众生住六波罗蜜时，众生所有一切饥饿、黑闇、秽浊、怨贼、斗诤及诸烦恼，悉令寂静。于疾疫劫，我当教化一切众生，悉令住于六和法中，亦令安止住四摄法，众生所有疾疫黑闇当令灭尽，于半贤劫断灭众生如是苦恼。一千四佛于半劫中出世、涅槃、正法灭已，然后我当成阿耨多罗三藐三菩提。如千四佛所得寿命、声闻弟子，我之寿命、声闻弟子亦复如是，等无差别。如千四佛于半劫中调伏众生，愿我亦于半贤劫之中调伏众生。是半劫中诸佛所有声闻弟子，毁于禁戒，堕在诸见，于诸佛所无有恭敬，生于瞋恚、恼害之心，破法坏僧，诽谤贤圣，毁坏正法，作恶逆罪。世尊，我成阿耨多罗三藐三菩提时，悉当拔出于生死污泥，令入无畏涅槃城中。我般涅槃后正法贤劫一时灭尽，若我涅槃正法贤劫俱灭尽已，我之齿骨并及舍利，悉当变化作佛形像，三十二相璎珞其身，一一相中有八十种好，次第庄严遍至十方无量无边无佛世界，一一化佛以三乘法，教化无量无边众生悉令不退。若彼世界病劫起时无有佛法，是化佛像亦当至中，教化众生如前所说。若诸世界无珍宝者，愿作如意摩尼宝珠，雨诸珍宝，自然发出纯金之藏。若诸世界所有众生，离诸善根，诸苦缠身，我当于中雨忧陀娑香、栴檀沉水种种诸香，令诸众生断烦恼病、诸邪见病、身四大病，于三福处勤心修行，令命终时生天人中。世尊，我行菩萨道时，当作如是利益众生。我成阿耨多罗三藐三菩提已，当作如是佛事。般涅槃后，舍利复至无量世界，如是利益众生。世尊，若我所愿不成不得己利，不能与诸众生作大医王，不能利益者，我今便为欺诳十方无量世界在在处处现在诸佛如来，今者亦复不应与我授阿耨多罗三藐三菩提记；世尊所与无量无边亿阿僧祇众生授阿耨多罗三藐三菩提记者，我亦不得见如是人，亦不闻佛音声、法僧之声、行善法声，常堕阿鼻地狱中。世尊，若我所愿成就得己利者，如来今者当称赞我。’

“时，佛即赞持力捷疾：‘善哉！善哉！善男子，汝于来世作大医王，令诸众生离诸苦恼，是故字汝为火净药王。’佛告火净药王：‘汝于来世过一恒河沙等阿僧祇劫，入第二恒河沙阿僧祇劫，后分贤劫中，一千四佛垂成阿耨多罗三藐三菩提，汝当悉得奉施饮食，乃至如上汝之所愿。那罗延胜叶般涅槃后正法灭已，汝当成于阿耨多罗三藐三菩提，号楼至如来、应、正遍知、明行足、善逝、世间解、无上士、调御丈夫、天人师、佛世尊，寿命半劫。汝之所得声闻弟子，如千四佛所有弟子等无差别。所化众生，般涅槃后，正法灭已，贤劫俱尽，齿骨舍利悉化作佛，乃至生天人中亦复如是。’尔时，火净药王菩萨复白佛言：‘世尊，若我所愿成就得己利者，唯愿如来，以百福庄严金色之手摩我顶上。’善男子，尔时宝藏如来即以百福庄严之手，摩火净药王顶上。善男子，尔时火净药王菩萨见是事已，心生欢喜，即以头面，礼于佛足，却住一面。尔时，宝海梵志以天妙衣与火净药王菩萨，而赞之曰：‘善哉！善哉！善男子，汝之所愿甚奇甚特。从今已往，更不须汝与我策使，常得自在修安乐行。’

尔时，佛告寂意菩萨：“善男子，时宝海梵志作是思惟：‘我今已劝无量无边百千亿那由他众生，令住阿耨多罗三藐三菩提。我今见是诸大菩萨各各发愿取净佛土，唯除一人婆由毗纽。此贤劫中其余菩萨亦离五浊。我今当于是末世中，以真法味与诸众生。我今当自坚牢庄严作诸善愿，如师子吼，悉令一切菩萨闻已，心生疑怪叹未曾有。复令一切大众天、龙、鬼、神、乾闼婆、阿修罗、迦楼罗、紧那罗、摩睺罗伽、人及非人，叉手恭敬供养于我。令佛世尊称赞于我，并授记莂。令十力无量无边在在处处现在诸佛，为诸众生讲说正法，彼诸如来闻我师子吼者，悉赞叹授我阿耨多罗三藐三菩提记，亦遣使来令诸大众悉得见之。我今最后发大誓愿，成就菩萨所有大悲，乃至成阿耨多罗三藐三菩提已，若有众生闻我大悲名者，悉令生于希有之心。若于后时有诸菩萨成就大悲者，亦当愿取如是世界。是世界中所有众生饥虚于法，盲无慧眼，具足四流，是诸菩萨当作救护而为说法。我乃至般涅槃已，十方无量无边百千亿诸世界中，在在处处现在诸佛，于诸菩萨大众之中称赞我名，亦复宣说我之善愿，令彼菩萨以大悲勤心，皆专心听闻是事已，心大惊怪叹未曾有，先所得悲皆更增广。如我所愿取不净土，是诸菩萨皆如我于不净世界，成阿耨多罗三藐三菩提，拔出四流众生，安止令住于三乘中，乃至涅槃。’

“善男子，尔时宝海梵志，思惟如是大悲愿已，偏袒右肩，至于佛所。尔时，复有无量百千万亿诸天，在虚空中作天伎乐，雨种种华，各各同声而赞叹言：‘善哉！善哉！善大丈夫，今至佛所发奇特愿，欲以智水灭于世间众生烦恼。’尔时，一切大众合掌恭敬，在梵志前同声礼敬，而赞叹言：‘善哉！善哉！尊大智慧，我等今者得大利益，能作牢坚诸善愿也。我等今者，愿闻尊意所发善愿。’尔时，梵志在于佛前，右膝著地，尔时三千大千世界六种震动，种种伎乐不鼓自鸣，飞鸟走兽相和作声，一切诸树生非时华，三千大千世界之中因地众生，于阿耨多罗三藐三菩提若已发心、若未发心，唯除地狱、饿鬼、下劣畜生，其余众生皆悉生于大利益心、纯善之心、无怨贼心、无秽浊心、慈希有心，飞行众生寻住于空心生欢喜，散种种华、末香、涂香，种种伎乐、幢幡、衣服而以供养，柔软妙音赞咏梵志，皆悉一心欲闻梵志所发善愿；乃至阿迦贰吒天天上诸天亦下阎浮提，在虚空中散种种华、末香、涂香，种种伎乐、幢幡、衣服而以供养，柔濡妙音赞咏梵志，精勤一心欲闻梵志所发善愿。

“尔时，宝海梵志叉手恭敬，以偈赞佛：

&nbsp;&nbsp;&nbsp;&nbsp;“‘游戏禅定，&nbsp;&nbsp;&nbsp;&nbsp;如大梵王；&nbsp;&nbsp;&nbsp;&nbsp;光明端严，&nbsp;&nbsp;&nbsp;&nbsp;如天帝释；

&nbsp;&nbsp;&nbsp;&nbsp;舍财布施，&nbsp;&nbsp;&nbsp;&nbsp;如转轮王；&nbsp;&nbsp;&nbsp;&nbsp;持妙珍宝，&nbsp;&nbsp;&nbsp;&nbsp;如主藏臣；

&nbsp;&nbsp;&nbsp;&nbsp;功德自在，&nbsp;&nbsp;&nbsp;&nbsp;如师子王；&nbsp;&nbsp;&nbsp;&nbsp;不可倾动，&nbsp;&nbsp;&nbsp;&nbsp;如须弥山；

&nbsp;&nbsp;&nbsp;&nbsp;心不波荡，&nbsp;&nbsp;&nbsp;&nbsp;如大海水；&nbsp;&nbsp;&nbsp;&nbsp;于罪不罪，&nbsp;&nbsp;&nbsp;&nbsp;其心如地；

&nbsp;&nbsp;&nbsp;&nbsp;除诸烦恼，&nbsp;&nbsp;&nbsp;&nbsp;如清净水；&nbsp;&nbsp;&nbsp;&nbsp;烧诸结使，&nbsp;&nbsp;&nbsp;&nbsp;如火猛焰；

&nbsp;&nbsp;&nbsp;&nbsp;无诸障碍，&nbsp;&nbsp;&nbsp;&nbsp;犹如大风；&nbsp;&nbsp;&nbsp;&nbsp;示现实法，&nbsp;&nbsp;&nbsp;&nbsp;如四天王；

&nbsp;&nbsp;&nbsp;&nbsp;所雨法雨，&nbsp;&nbsp;&nbsp;&nbsp;如大龙王；&nbsp;&nbsp;&nbsp;&nbsp;充足一切，&nbsp;&nbsp;&nbsp;&nbsp;犹如时雨；

&nbsp;&nbsp;&nbsp;&nbsp;破诸外道，&nbsp;&nbsp;&nbsp;&nbsp;如大论师；&nbsp;&nbsp;&nbsp;&nbsp;功德妙音，&nbsp;&nbsp;&nbsp;&nbsp;如须曼华；

&nbsp;&nbsp;&nbsp;&nbsp;说法妙音，&nbsp;&nbsp;&nbsp;&nbsp;犹如梵天；&nbsp;&nbsp;&nbsp;&nbsp;除诸苦恼，&nbsp;&nbsp;&nbsp;&nbsp;如大医王；

&nbsp;&nbsp;&nbsp;&nbsp;等心一切，&nbsp;&nbsp;&nbsp;&nbsp;如母爱子；&nbsp;&nbsp;&nbsp;&nbsp;摄取众生，&nbsp;&nbsp;&nbsp;&nbsp;犹如慈父；

&nbsp;&nbsp;&nbsp;&nbsp;身不可坏，&nbsp;&nbsp;&nbsp;&nbsp;如金刚山；&nbsp;&nbsp;&nbsp;&nbsp;能断爱枝，&nbsp;&nbsp;&nbsp;&nbsp;犹如利刀；

&nbsp;&nbsp;&nbsp;&nbsp;广渡生死，&nbsp;&nbsp;&nbsp;&nbsp;犹如船师；&nbsp;&nbsp;&nbsp;&nbsp;以智济人，&nbsp;&nbsp;&nbsp;&nbsp;犹如舟船；

&nbsp;&nbsp;&nbsp;&nbsp;光明清凉，&nbsp;&nbsp;&nbsp;&nbsp;如月盛满；&nbsp;&nbsp;&nbsp;&nbsp;开众生华，&nbsp;&nbsp;&nbsp;&nbsp;如日初出；

&nbsp;&nbsp;&nbsp;&nbsp;能与众生，&nbsp;&nbsp;&nbsp;&nbsp;沙门四果，&nbsp;&nbsp;&nbsp;&nbsp;犹如秋树，&nbsp;&nbsp;&nbsp;&nbsp;生诸果实；

&nbsp;&nbsp;&nbsp;&nbsp;仙圣围绕，&nbsp;&nbsp;&nbsp;&nbsp;犹如凤凰；&nbsp;&nbsp;&nbsp;&nbsp;其意深广，&nbsp;&nbsp;&nbsp;&nbsp;犹如大海；

&nbsp;&nbsp;&nbsp;&nbsp;等心众生，&nbsp;&nbsp;&nbsp;&nbsp;犹如草木；&nbsp;&nbsp;&nbsp;&nbsp;知诸法相，&nbsp;&nbsp;&nbsp;&nbsp;如观空拳；

&nbsp;&nbsp;&nbsp;&nbsp;等心行世，&nbsp;&nbsp;&nbsp;&nbsp;平如水相；&nbsp;&nbsp;&nbsp;&nbsp;成就妙相，&nbsp;&nbsp;&nbsp;&nbsp;善于大悲；

&nbsp;&nbsp;&nbsp;&nbsp;能与无量，&nbsp;&nbsp;&nbsp;&nbsp;众生授记。&nbsp;&nbsp;&nbsp;&nbsp;我今调伏，&nbsp;&nbsp;&nbsp;&nbsp;无量众生，

&nbsp;&nbsp;&nbsp;&nbsp;唯愿如来，&nbsp;&nbsp;&nbsp;&nbsp;与我授记，&nbsp;&nbsp;&nbsp;&nbsp;于未来世，&nbsp;&nbsp;&nbsp;&nbsp;成就胜道。

&nbsp;&nbsp;&nbsp;&nbsp;微妙智慧，&nbsp;&nbsp;&nbsp;&nbsp;大仙世尊，&nbsp;&nbsp;&nbsp;&nbsp;愿以妙音，&nbsp;&nbsp;&nbsp;&nbsp;真实说之。

&nbsp;&nbsp;&nbsp;&nbsp;我于恶世，&nbsp;&nbsp;&nbsp;&nbsp;要修诸忍，&nbsp;&nbsp;&nbsp;&nbsp;与诸结使，&nbsp;&nbsp;&nbsp;&nbsp;烦恼贼斗，

&nbsp;&nbsp;&nbsp;&nbsp;拔出无量，&nbsp;&nbsp;&nbsp;&nbsp;一切众生，&nbsp;&nbsp;&nbsp;&nbsp;安止住于，&nbsp;&nbsp;&nbsp;&nbsp;寂灭道中。’

“善男子，宝海梵志说此偈赞佛已，是时一切大众皆赞叹言：‘善哉！善哉！大丈夫，善能赞叹如来法王。’尔时，梵志复白佛言：‘世尊，我已教化无量亿众发阿耨多罗三藐三菩提心。是诸众生已各愿取净妙世界，离不净土，以清净心种诸善根，善摄众生而调伏之。火鬘摩纳等一千四人，皆悉读诵毗陀外典，如来已为是诸人等授其记莂，于贤劫中当成为佛。有诸众生多行贪淫、瞋痴、憍慢，悉当调伏于三乘中。是一千四佛所放舍者，所谓：众生厚重烦恼，五浊恶世能作五逆，毁坏正法，诽谤圣人，行于邪见，离圣七财，不孝父母，于诸沙门、婆罗门所心无恭敬，作不应作，应作不作，不行福事，不畏后世，于三福处无心欲行，不求天上人中果报，勤行十恶趣、三不善，离善知识，不知亲近真实智慧，入于三有生死狱中，随四流流没在灰河，为痴所盲离诸善业，专行恶业。如是众生，诸佛世界所不容受，是故摈来集此世界，以离善业，行不善业行，于邪道重恶之罪积如大山。尔时，娑婆世界贤劫中人寿命千岁，是一千四佛大悲不成，不取如是弊恶之世，令诸众生流转生死，犹如机关无有救护，无所依止，无舍无灯，受诸苦恼而反舍放；各各愿取净妙世界，净土众生已自善调，其心清净，已种善根勤行精进，已得供养无量诸佛而更摄取。世尊，是诸人等为实尔不？’尔时，世尊即告梵志：‘实如所言。善男子，是诸人等如其所喜，各取种种严净世界，我随其心已与授记。’

“尔时，梵志复白佛言：‘世尊，我今心动如紧花树叶，心大忧愁，身皆燋悴。此诸菩萨虽生大悲，不能取此五浊恶世，令彼诸众生堕痴黑闇。世尊，乃至来世过一恒河沙等阿僧祇劫，入第二恒河沙等阿僧祇劫，后分贤劫中人寿千岁，我当尔时行菩萨道，久在生死忍受诸苦，以诸菩萨三昧力故，要当不舍如是众生。

“‘世尊，我今自行六波罗蜜调伏众生，如佛言曰，以财物施名檀波罗蜜。世尊，我行檀波罗蜜时，若有众生世世从我乞求所须，向其所求要当给足，饮食、医药、衣服、卧具、舍宅、聚落、华香、璎珞、涂身之香、供给病者、医药侍使、幢幡、宝盖、钱财谷帛、象马车乘、金银钱货、真珠、琉璃、玻瓈、珂贝、璧玉、珊瑚、真宝、伪宝、天冠拂饰，如是等物，我于众生乃至贫穷，生大悲心悉以施与。虽作是施，不求天上人中果报，但为调伏摄众生故，以是因缘舍诸所有。若有众生乞求过量，所谓奴婢、聚落、城邑、妻子、男女、手、脚、鼻、舌、头、目、皮、血、骨、肉、身命，乞求如是过量之物，尔时我当生大悲心，以此诸物持用布施不求果报，但为调伏摄众生故。世尊，我行檀波罗蜜时，过去菩萨行檀波罗蜜者，所不能及；未来菩萨当发阿耨多罗三藐三菩提心，行檀波罗蜜者，亦不能及。世尊，我于来世为行菩萨道故，于百千亿劫当行如是檀波罗蜜。世尊，未来之世若有欲行菩萨道者，我当为是行檀波罗蜜令不断绝。我初入尸罗波罗蜜时，为阿耨多罗三藐三菩提故，持种种戒修诸苦行如檀中说，观我无我故，五情不为五尘所伤。此羼提波罗蜜，我如是行羼提波罗蜜亦如上说，观有为法离诸过恶，见无为法微妙寂灭，精勤修集于无上道不生退转。此毗梨耶波罗蜜，我亦如是行毗梨耶波罗蜜。若一切处修行空相得寂灭法，是名禅波罗蜜。若解诸法本无生性，今则无灭，是名般若波罗蜜。我于无量百千亿阿僧祇劫，坚固精勤修集般若波罗蜜。何以故？或有菩萨于过去世，不为阿耨多罗三藐三菩提行菩萨道坚固精勤修集般若波罗蜜；未来之世或有菩萨，未为阿耨多罗三藐三菩提行菩萨道坚固精勤修集般若波罗蜜，是故我今当于来世发阿耨多罗三藐三菩提心修菩萨道，令诸善法无有断绝。

“‘我初发心已，为未来诸菩萨等开示大悲乃至涅槃，有得闻我大悲名者，心生惊怪叹未曾有，是故我于布施不自称赞，不依持戒，不念忍辱，不依精进，不味诸禅，所有智慧不著三世，虽行如是六波罗蜜不求果报。有诸众生离圣七财，诸佛世界之所摈弃，作五逆罪，毁坏正法，诽谤贤圣，行于邪见，重恶之罪犹如大山，常为邪道之所覆蔽，是故我今为是众生专心庄严，精勤修集六波罗蜜。我为一一众生种善根故，于十劫中入阿鼻地狱受无量苦，畜生、饿鬼及贫穷鬼神、卑贱人中亦复如是。若有众生空无善根，失念燋心，我悉摄取而调伏之令种善根；乃至贤劫于其中间，终不愿在天上人中受诸快乐，唯除一生处兜术天待时成佛。

“‘世尊，我应如是久处生死，如一佛世界微尘等劫，以诸所须供养诸佛，为一众生种善根故，以一佛世界微尘数等诸供养具，供养十方无量无边一一诸佛；亦于十方无量无边一一佛所，得如一佛世界微尘数等诸善功德，于一一佛前复得教化如一佛世界微尘数等众生，令住无上菩提之道；缘觉、声闻亦复如是，随诸众生所愿而教。若有世界佛未出世，愿作仙人教诸众生，令住十善、五神通中，远离诸见。若有众生事摩醯首罗天，我愿化身如摩醯首罗，而教化之令住善法；事八臂者，亦愿化为八臂天身，而教化之令住善法；事日月梵天，亦愿化为日月梵身，而教化之令住善法；有事金翅鸟乃至事兔，愿化为兔身，随而教化令住善法。若见饥饿众生，我当以身血肉与之令其饱满。若有众生犯于诸罪，当以身命代其受罪为作救护。

“‘世尊，未来世中有诸众生，离诸善根，烧灭善心，我于尔时为是众生，当勤精进行菩萨道，在生死中受诸苦恼。乃至过一恒河沙等阿僧祇劫，入第二恒河沙等阿僧祇劫，后分初入贤劫，火鬘摩纳成阿耨多罗三藐三菩提，字拘留孙如来时，我所教化离诸善业，行不善业，烧燋善心，离圣七财，作五逆罪，毁坏正法，诽谤圣人，行于邪见，重恶之罪犹如大山，常为邪道之所覆蔽，无佛世界所弃捐者，令发阿耨多罗三藐三菩提心，行檀波罗蜜乃至行般若波罗蜜，安止住于不退转地，皆令成佛在于十方如一佛土微尘数等诸佛世界转正法轮，令诸众生于阿耨多罗三藐三菩提，种诸善根，出离恶道，安止得住功德智慧助菩提法者，愿我尔时悉得见之。世尊，若有诸佛在在处处，遣诸众生至于佛所，受阿耨多罗三藐三菩提记，令得陀罗尼三昧忍辱，即得次第上菩萨位，得于种种庄严世界，各各悉得随意所求取净佛土，如是众生悉是我之所劝化者。入贤劫中拘留孙佛出世之时，如是等众亦于十方如微尘等诸佛世界成阿耨多罗三藐三菩提，在在处处住世说法，亦令我见。

“‘世尊，拘留孙佛成佛之时，我至其所，以诸供具而供养之，种种咨问出家之法，持清净戒，广学多闻，专修三昧，勤行精进说微妙法，唯除如来，余无能胜。是时，或有钝根众生无诸善根，堕在邪见，行不正道，作五逆罪，毁坏正法，诽谤圣贤，重恶之罪犹如大山，我时当为如是众生，说于正法摄取调伏。佛日没已，我于其后自然当作无量佛事。伽那迦牟尼、迦葉佛等住世说法，乃至自然作于佛事亦复如是。乃至人寿千岁，我于尔时劝诸众生于三福处，过千岁已上生天上，为诸天人讲说正法令得调伏。乃至人寿百二十岁，尔时众生愚痴自在，自恃端正种姓豪族，有诸放逸、悭吝、嫉妒，堕在黑闇五浊恶世，厚重贪欲、瞋恚、愚痴、憍慢、悭吝、嫉妒，非法行欲，非法求财，行邪倒见，离圣七财，不孝父母，于诸沙门、婆罗门所不生恭敬，应作不作，作不应作，不行福事，不畏后世，不勤修集于三福处，不乐三乘，于三善根不能修行，专为三恶，不修十善，勤行十恶，其心常为四倒所覆，安止住于四破戒中，令四魔王常得自在，[漂＋寸]在四流，五盖盖心。当来世中，如是众生六根放逸，行八邪法，入大罪山，起诸结缚，不求天上人中果报，邪倒诸见趣于邪道，行于五逆，毁坏正法，诽谤圣人，离诸善根，贫穷下贱，无所畏忌，不识恩义，失于正念，轻蔑善法，无有智慧，不能学问，破戒谀谄，以嫉妒心于所得物不与他分，互相轻慢无有恭敬，懒惰懈怠，诸根缺漏，身体羸劣，乏于衣服，亲近恶友，处胎失念，以受种种苦恼故恶色燋悴，其眼互视无惭无愧，互相怖畏，于一食顷身口意业所作诸恶无量无边，以能为恶故得称叹。尔时，众生专共修集断常二见，坚著五阴危脆之身，于五欲中深生贪著，常起忿恚怨贼之心欲害众生，心常瞋恼秽浊粗朴，未得调伏悭吝贪著，不舍非法无有决定，互相畏怖起于诤竞，以秽浊心共相杀害，远离善法，起无善心作诸恶业，于善不善不信果报，于诸善法起违背心，于灭善法生欢喜心，于不善法起专作心，于寂灭涅槃起不救心，于持戒沙门、婆罗门所生不敬心，于诸缚结起悕求心，于老病死起深信心，于诸烦恼起受持心，于五盖法起摄取心，于正法幢起远离心，于诸见幢起竖立心，常起相违轻毁之心，共起斗诤相食啖心，各各相违、共相侵陵、摄取怨恨恼乱之心，于诸欲恶起无厌心，于他财物起嫉妒心，于受恩中起不报心，于诸众生起贼盗心，于他妇女起侵恼心。是时众生一切心中无有善愿，是故常闻地狱声、畜生声、饿鬼声、疾病声、老死声、恼害声、八难声、闭系声、杻械枷锁缚束声、夺他财物侵恼声、瞋恚轻毁呵责声、破坏众人和合声、他方国贼兵甲声、饥饿声、谷贵偷盗声、邪淫妄语狂痴声、两舌恶言绮语声、悭贪嫉妒摄取声、若我我所斗诤声、憎爱适意不适意声、恩爱别离忧悲声、怨憎集聚苦恼声、各各相畏僮仆声、处胎臭秽不净声、寒热饥渴疲极声、耕犁种植匆务声、种种工巧疲厌声、疾病患苦羸损声，是时众生各各常闻如是等声。如是众生断诸善根，离善知识，常怀瞋恚，皆悉充满娑婆世界，悉是他方诸佛世界之所摈弃。以重业故，于贤劫中寿百二十岁。如是众生业因缘故，于娑婆世界受其卑陋，成就一切诸善根者之所远离。娑婆世界，其地多有碱苦、盐卤、土沙、砾石、山陵、堆阜、溪谷、沟壑、蚊、虻、毒蛇，诸恶鸟兽充满其中，粗涩恶风非时而起。当于非时恶雹雨水，其雨水味毒酢碱苦，以是雨故，生诸药草、树木、茎节、枝、叶、华果、百谷诸味皆悉杂毒。如是非时粗涩恶浊杂毒之物，众生食已增益瞋恚，颜色燋悴无有润泽，于诸众生心无慈愍，诽谤圣人各各无有恭敬之心，常怀恐怖共相残害生恼乱心，啖肉饮血，剥皮而衣，执持刀杖勤作杀害，自恃豪族色相端正，读诵外典，便习鞍马，善用刀槊、弓箭、射御，于自眷属生嫉妒心。

“‘若诸众生修习邪法，受种种苦。世尊，愿我尔时从兜术天下，生最胜转轮王家，若自在王家处，在第一大夫人胎，为诸众生调伏其心。修善根故，寻入胎时放大光明，其光微妙遍照娑婆世界，从金刚际上至阿迦尼吒天。令彼所有诸众生等，若在地狱、若在畜生、若在饿鬼、若在天上、若在人中、若有色、若无色、若有想、若无想、若非有想、若非无想，悉愿见我微妙光明，若光触身亦愿得知；以见知光故，悉得分别生死过患，勤求无上寂灭涅槃，乃至一念断诸烦恼，是名令诸众生初种涅槃之根栽也。愿我处胎于十月中，得选择一切法入一切法门，所谓无生空三昧门，于未来世无量劫中说此三昧，善决定心不可得尽。若我出胎成阿耨多罗三藐三菩提已，彼诸众生，我当拔出令离生死。如是等众悉令见我，虽处母胎满足十月，然其实是住珍宝三昧，结跏趺坐正受思惟。十月满已从右胁出，以一切功德成就三昧力故，令娑婆世界从金刚际上至阿迦尼吒天六种震动，其中众生或处地狱、畜生、饿鬼、天上、人中，悉得醒悟。尔时复有以微妙光明遍照娑婆世界，亦得醒悟无量众生。若有众生未种善根，我当安止令种善根，于涅槃中种善根已，令诸众生生三昧芽。我出右胁足蹈地时，复愿娑婆世界从金刚际上至阿迦尼吒天六种震动，所有众生依水、依地、依于虚空，胎生、卵生、湿生、化生，在五道者悉得醒悟。若有众生未得三昧愿皆得之，得三昧已，安止令住三乘法中不退转地。我既生已，于娑婆世界所有诸天，梵王、魔天、忉利诸天及日月天、四天王、诸大龙王、乾闼婆、阿修罗、迦楼罗、紧那罗、摩睺罗伽、化生神仙、夜叉、罗刹，悉令尽来共供养我。令我生已寻行七步，行七步已，以选择功德三昧力故说于正法，令诸大众心生欢喜住于三乘。于此众中，若有众生学声闻者，愿尽此生便得调伏。若有习学缘觉乘者，一切皆得日华忍辱。有学大乘者，皆得执持金刚爱护大海三昧，以三昧力故超过三住。我于尔时悕求洗浴，愿有最胜大龙王来洗浴我身，众生见者即住三乘，所得功德如上所说。我为童子乘羊车时，所可示现种种伎术，为悟一切诸众生故，处在宫殿妻子婇女五欲之中，共相娱乐见其过患，夜半出城，除诸璎珞严身之具。为欲破坏尼揵子等诸外道师，恭敬衣服故，我著袈裟至菩提树下。众生见我处于菩提树下，皆悉发愿，欲令我速以一切功德成就三昧力说三乘法；闻是法已，于三乘中生深重欲勤行精进。若有已发声闻乘者令脱烦恼，要一生在当于我所而得调伏。若有已发缘觉乘者，皆悉令得日华忍辱。若有已发大乘之者，皆得执持金刚爱护大海三昧，以三昧力故超过四地。

“‘我自受草，于菩提树下敷金刚座处，结跏趺坐，身心正直，系念在于阿颇三昧；以三昧力故，令入出息停住寂静，于此定中一日一夜日食半麻半米，以其余半持施他人。我如是久远修集苦行，娑婆世界上至阿迦尼吒，闻我名者，皆到我所供养于我。我如是苦行，如是等众悉当为我而作证明。若有众生于声闻乘种善根者，世尊，愿令是等于诸烦恼心得寂静；若余一生要至我所，我当调伏；缘觉、大乘亦复如是。若有诸龙、鬼、神、乾闼婆、阿修罗、迦楼罗、紧那罗、摩睺罗伽、饿鬼、毗舍遮、五通神仙，来至我所供养于我。我如是苦行，是等众生皆为证明。若有已学声闻、缘觉及大乘者亦复如是。若有四天下众生，修于外道粗食苦行，有诸非人往至其所，说如是言：‘卿等不能悉行诸苦，亦复不得大果报也，非是希有！如我地分，有一生菩萨行于苦行，复入如是微妙禅定，身口意业皆悉寂静，灭出入息，一日一夜日食半麻半米，如是苦行大得果报，得大利益，多所开化。是苦行人不久当成阿耨多罗三藐三菩提。卿若不信我所言者，自可往至其所，观其所作。’

“‘世尊，愿是诸人舍其所修，悉来我所观我苦行；或有众生已学声闻，乃至大乘亦复如是。若有诸王、大臣、人民、在家、出家，一切见我行是苦行，来至我所供养于我；或有已学声闻、缘觉、大乘亦复如是。若有女人见我苦行，来至我所供养于我，是诸女人所受身分即是后身；若有已学声闻、缘觉、大乘亦复如是。若有诸禽兽见我苦行亦至我所，是诸禽兽于此命终，更不复受畜生之身。若有已发声闻乘者，余一生在要至我所而得调伏；若有已发缘觉心者亦复如是，乃至微细小虫、饿鬼亦如是。我如是久远苦行，一结跏趺坐，时有百千亿那由他等无量众生为我证明，如是众生已于无量无边阿僧祇劫种解脱子。

“‘世尊，我如是苦行，过去众生未曾有能作如是行；及余外道、声闻、缘觉、大乘之人，亦无有能作如是苦行。世尊，我如是苦行，未来众生亦无能作；及余外道、声闻、缘觉、大乘之人，亦无能作如是苦行。我未成阿耨多罗三藐三菩提时，已能作大事，所谓破坏魔王及其眷属。我愿破烦恼魔成阿耨多罗三藐三菩提已，为一众生安住阿罗汉胜妙果中，随尔所时现受残业报身；如是第二众生安住阿罗汉，第三、第四亦复如是。我为一一众生故，示现百千无量神足，欲令安住正见之中。为一一众生故，说百千无量法门义，随其所堪令住圣果，以金刚智慧破一切众生诸烦恼山，为诸众生说三乘法。为一一众生故，过百千由旬不乘神力，往至其所而为说法，令得安住无所畏中。或有诸人于我法中欲出家者，愿无障碍，所谓羸劣、失念、狂乱、憍慢，无有畏惧、痴无智慧、多诸结使、其心散乱。若有女人欲于我法出家学道受大戒者，成就大愿。我诸四众比丘、比丘尼、优婆塞、优婆夷悉得供养，愿诸天人及诸鬼神得四圣谛，诸龙、阿修罗及余畜生受持八戒，修净梵行。

“‘世尊，我成阿耨多罗三藐三菩提已，若有众生于我生瞋，或以刀杖、火坑及余种种欲残害我，或以恶言诽谤骂詈遍十方界而作轻毁，若持毒食以用饭我，如是残业我悉受之。成阿耨多罗三藐三菩提，往昔所有怨贼众生，起于害心，种种恶言，以杂毒食，出我身血，如是等人悉以恶心来至我所，我当以戒多闻三昧，大悲薰心梵音妙声而为说法，令彼闻已，心生清净住于善法，所作恶业寻便忏悔更不复作，悉令得生天上人中无有障碍，生天人中得妙解脱，安住胜果离诸欲恶，永断诸流障碍业尽。若诸众生有残业者，皆悉得尽，无有遗余。

“‘世尊，我成阿耨多罗三藐三菩提已，一切所有身诸毛孔，日日常有诸化佛出，三十二相璎珞其身，八十种好次第庄严，我当遣至无佛世界、有佛世界及五浊界。若彼世界有五逆人，毁坏正法，诽谤圣人，乃至断诸善根；有学声闻、缘觉、大乘，毁破诸戒堕于大罪，烧灭善心，灭失善道，堕在生死空旷泽中，行诸邪道，登涉罪山。如是众生百千万亿，一一化佛一日之中遍为说法。或有奉事魔醯首罗，随作其形而为说法，亦于尔时称我名字而赞叹之，愿是众生闻赞叹我心生欢喜，种诸善根生我世界。世尊，是诸众生若临终时，我不在其前为演说法令心净者，我于未来终不成阿耨多罗三藐三菩提。若彼众生命终之后堕三恶道，不生我国受人身者，我之所知无量正法悉当灭失，所有佛事皆不成就，事那罗延者亦复如是。

“‘世尊，我成阿耨多罗三藐三菩提已，愿令他方世界所有五逆之人，乃至行诸邪道，登涉罪山，如是众生临命终时，悉来集聚生我世界。随其本相所受身色，艾白无润，面目丑陋如毗舍遮，失念破戒，臭秽短命，以此诸恶损减其身，资生所须常不供足，为是众生故，于娑婆世界诸四天下，一时之中从兜术下现处母胎，乃至童子学诸伎艺、出家、苦行、破坏诸魔、成无上道、转正法轮、般涅槃后流布舍利，如是示现种种佛事，悉皆遍满如是百亿诸四天下。