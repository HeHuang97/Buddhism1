## 悲华经卷第十

### 檀波罗蜜品第五之三

佛告寂意菩萨：“善男子，其后复过无量无边阿僧祇劫，此界转名选择诸恶，尔时大劫名善等盖，世亦五浊。东方去此五十四天下，彼阎浮提名卢婆罗，以愿力故生于彼中作转轮圣王，主四天下，号虚空净，教诸众生安住十善及三乘中。我于尔时布施一切无所分别，是时多有无量乞儿来从我乞种种珍宝金、银、琉璃、玻瓈、钱货、青琉璃珠、大青琉璃火珠、摩尼，所有珍宝少不足言，乞者无量。我于是时即问大臣：‘如是珍宝从何处生？’大臣答言：‘是诸龙王之所示现。虽有此宝惟供圣王，不能广及如是乞者。’我于尔时作大誓愿：‘若我未来于五浊中，厚重烦恼，人寿百岁，必定成阿耨多罗三藐三菩提，所愿成就得己利者，作大龙王示现种种珍宝之藏。于此选择诸恶世界，在在处处四天下中，于一一天下七返受身，一一身中示现无量百千万亿那由他等珍宝之藏，一一宝藏纵广正等一千由旬，各各充满种种珍宝，如上所说给施众生。如我在此一世界中精勤用意，如是次第遍十方如恒河沙等五浊恶世无佛国土，于一一佛土一一天下，七返受身乃至如上所说。’善男子，我作如是善愿，尔时天人有百千亿在虚空中，雨种种华而赞我言：‘善哉！善哉！一切布施，汝今已得如心所愿。’

“善男子，尔时大众闻虚空净王，诸天作字号一切施，闻是事已，各各相谓：‘我等今者应往乞求难舍之物。若能舍者，可得名为一切布施。如其不能，何得称为一切施也？’是时，诸人各各从王，乞索后宫夫人、婇女及儿息等。时转轮王闻是事已，心大欢喜，随其所索悉皆与之。是时诸人复更相谓：‘如是妻子皆是易舍，非难事也。今当从王乞身支节，若能舍者，真可得名能舍一切。’尔时，诸人往大王所，于是众中有乞儿字青光明，受持狗戒，向转轮王作如是言：‘大王，若是一切施者，唯愿施我此阎浮提。’我时闻已，心大欢喜，寻以香水洗浴其人，令著柔软上妙衣服，以水灌顶绍圣王位，持阎浮提即以施之，复作是愿：‘如我以此阎浮提施是因缘故，成阿耨多罗三藐三菩提，所愿成就得己利者，是阎浮提所有人民，皆当承顺奉敬此人以为王者，复令此人寿命无量作转轮王。我成阿耨多罗三藐三菩提已，当与授记一生当得补佛之处。’有婆罗门名曰卢志，复来从我乞其两足。我闻是已，心生欢喜，即持利刀自断二足持以施之，施已发愿：‘愿我来世具足当得无上戒足。’有婆罗门名曰牙，复来从我乞索二目。我闻是已，心生欢喜，即挑二目持以与之，施已发愿：‘愿我来世当得具足无上五眼。’未久之间，有婆罗门名净坚牢，复来从我乞索二耳。我闻是已，心生欢喜，寻自割耳持以施之，施已发愿：‘愿我来世当得具足无上智耳。’未久之间，有尼乾子名想，复来从我乞索男根。我闻是已，心生欢喜，寻即自割持以施之，施已发愿：‘愿我来世成阿耨多罗三藐三菩提得马藏相。’未久之间复有人来，从我乞索其身血肉。我闻是已，心生欢喜即便施之，施已发愿：‘愿我来世具足无上金色之相。’未久之间，有婆罗门名曰蜜味，复来从我求索二手。我闻是已，心生欢喜，右手持刀寻断左手，作如是言：‘今此右手不能自割，卿自取之。’作是施已，复发愿言：‘愿我来世具足当得无上信手。’

“善男子，我截如是诸支节已，其身血流，复作愿言：‘因此施故必定成阿耨多罗三藐三菩提，所愿成就得己利者，其余身分重得受者。’尔时，非圣不知思义，诸小王等及诸大臣皆作是言：‘咄哉！愚人，如何自割身体支节，令诸自在一旦衰灭，其余肉抟复何所值？’是时，大臣即持我身，送著城外旷野冢间，各还所止。时有无量蚊虻蝇等唼食我血，狐、狼、野干、雕、鹫之属悉来啖肉。我于尔时命未断间，心生欢喜，复作愿言：‘如我舍于一切自在及诸支节，乃至一念不生瞋恚及悔恨心。若我所愿成就得己利者，当令此身作大肉山，有诸饮血啖肉众生，悉来至此随意饮啖。’作是愿已，寻有众生悉来食啖。本愿力故，其身转大高千由旬，纵广正等五百由旬，满千岁中以此血肉给施众生。我于尔时所舍舌根，令诸虎、狼、鸱枭、雕、鹫食之饱足，以愿力故复生如本，假当聚集如耆阇崛山。作是施已，复作是愿：‘愿我来世具足得成广长舌相。’

“善男子，我时命终在阎浮提，以本愿故生于龙中，作大龙王名示现宝藏，即于生夜示现百千亿那由他种种宝藏，自宣令言：‘今是分中多有宝藏，其中具足诸珍异物，金银乃至摩尼宝珠。’是诸众生闻是唱已，各各自恣取诸宝物随意所用，用已具足行十善道，发阿耨多罗三藐三菩提心，或发声闻、辟支佛心。我于尔时在龙王中七返受身，寿命七万七千亿那由他百千岁，示现无量无边阿僧祇宝藏与诸众生。尔时，安住无量无边阿僧祇人于三乘中，劝令具足行十善道，以种种无量珍宝满众生已，复发愿言：‘愿我来世具足当得三十二相。’如是第二天下亦复七生作大龙王，乃至遍满选择世界在在处处诸四天下，悉作如是无量利益；乃至十方无量无边无佛世界，一一佛界一一天下，亦复七生作大龙王，寿命七万七千亿那由他百千岁，示现如是无量无边阿僧祇宝藏，亦复如是。

“善男子，汝今当知，是谓如来为菩萨时，深重精进求三十二相之因缘也。善男子，如来为菩萨时所行精进，除上八人，过去世中更无能及。若过去无者，当知未来诸菩萨等，亦复不能如是勤行深重精进如我所行。

“善男子，复过无量无边阿僧祇劫，此界转名珊瑚池，劫名华手，是时无佛，其世五浊。我于是中作释提桓因，名善日光明，观阎浮提，见诸众生转行恶法，我时即化为夜叉像，其形可畏，下阎浮提住诸人前。诸人见我皆生怖畏，而问我言：‘欲何所须？愿速说之。’我时答言：‘唯须饮食，更无所须。’其人复问：‘欲食何等？’我复答言：‘唯杀于人，啖其血肉。汝等若能尽其形寿持不杀戒乃至正见，发阿耨多罗三藐三菩提心，若发声闻、缘觉心者，我即不复食啖汝等。’善男子，我于尔时常作化人以供食饮，尔时众生见我如是倍生怖畏，悉皆尽形受不杀戒乃至正见，或发阿耨多罗三藐三菩提心，或发声闻、辟支佛心。我劝如是阎浮提内一切众生，修行十善住三乘已，复作誓愿：‘若我必成阿耨多罗三藐三菩提，所愿成就得己利者，复当劝此四天下人令行十善道；乃至遍满此之世界，在在处处四天下中，以如是相貌令诸众生行十善道，劝化发于三乘之心；如是遍满一世界已，乃至十方无量无边阿僧祇等五浊恶世无佛国土，亦复如是。’

“善男子，我于尔时发是愿已一切成就，于珊瑚池世界，化作可畏夜叉之像，调伏众生令住十善及三乘中；如是遍于十方无量无边阿僧祇等五浊恶世无佛国土，作夜叉像调伏众生，令行十善住三乘中。我于往昔恐怖众生令行十善住三乘中，以是业因缘故，今得坐于菩提树下，欲成阿耨多罗三藐三菩提时，天魔波旬与诸大众，来至我所欲得坏乱我菩提道。善男子，略说我为菩萨之时檀波罗蜜。

“善男子，诸大菩萨甚深法忍、微妙总持、解脱三昧，我于尔时悉未得之，唯除二身有漏五通。我于尔时作此大事，令无量无边阿僧祇人，安止住于阿耨多罗三藐三菩提；无量无边阿僧祇人，安止住于辟支佛乘；无量无边阿僧祇人，安止住于声闻乘中；况复兼得供养诸佛，如一佛世界微尘数等一一佛边所得功德，数如大海诸水渧等！供养无量声闻、缘觉、师长、父母、五通神仙，亦复如是。如我昔者为菩萨时，自以血肉供给众生，如是大悲，今诸罗汉悉无是心。”

### 入定三昧门品第六

尔时，佛告寂意菩萨摩诃萨言：“善男子，如我今者，以佛眼见十方世界如一佛土微尘等诸佛世尊般涅槃者，皆悉是我昔所劝化初发阿耨多罗三藐三菩提心，行檀波罗蜜乃至般若波罗蜜者，未来之世亦复如是。善男子，我今见此东方世界无量无边阿僧祇等诸佛世尊，今现在世转正法 轮，亦是我昔初劝令发阿耨多罗三藐三菩提心行六波罗蜜者；南西北方、四维、上、下，亦复如是。

“善男子，东方去此八十九亿诸佛世界，彼有世界名曰善华，是中有佛，号无垢功德光明王如来、应、正遍知、明行足、善逝、世间解、无上士、调御丈夫、天人师、佛世尊，今现在为众生说法。彼佛亦是我昔所劝初发阿耨多罗三藐三菩提心，令行檀波罗蜜乃至般若波罗蜜。东方复有妙乐世界，是中有佛，号阿閦如来。复有阎浮世界，是中有佛，号日藏如来。复有世界名乐自在，是中有佛，号乐自在音光明如来。复有世界名曰安乐，是中有佛，号智日如来。复有世界名胜功德，是中有佛，号龙自在如来。复有世界名善相，是中有佛，号金刚称如来。复有世界名江海王，是中有佛，号光明如来。复有世界名不爱乐，是中有佛，号日藏如来。复有世界名离垢光明，是中有佛，号自在称如来。复有世界名山光明，是中有佛，号不可思议王如来。复有世界名聚集，是中有佛，号大功德藏如来。复有世界名华光明，是中有佛，号光明意相如来。复有世界名和炽盛，是中有佛，号安和自在见山王如来。复有世界名善地，是中有佛，号和像如来。复有世界名曰华昼，是中有佛，号眼净无垢如来。善男子，如是东方无量无边阿僧祇等现在诸佛，为诸众生转法 轮者，未发无上菩提心时，我初劝其令发阿耨多罗三藐三菩提心；又复引导将至十方在在处处佛世尊所，随所至处，修行安止檀波罗蜜乃至般若波罗蜜，使得授阿耨多罗三藐三菩提记。”

尔时，东方善华世界无垢功德光明王佛，师子之座及其大地六种震动，有大光明，雨于种种妙宝莲华。彼诸菩萨见是事已，心生惊疑怪未曾有，即白佛言：“世尊，何因缘故，如来之座如是震动？我等昔来未曾见是。”

其佛即告诸菩萨言：“善男子，西方去此八十九亿诸佛世界，彼有国土名曰娑婆，是中有佛号释迦牟尼如来，今现在为四部众说本缘法。彼佛世尊为菩萨时，初劝化我发阿耨多罗三藐三菩提心；复引导我至诸佛所，初令我行檀波罗蜜乃至般若波罗蜜。我于尔时随所至处，即得初受阿耨多罗三藐三菩提记。彼佛世尊释迦牟尼，即是我之真善知识，今在西方处在大众，为诸四部说本缘经。是彼如来神足力故，令我所坐师子座动。善男子，汝等今者，谁能至彼娑婆世界，问讯彼佛起居轻利？”

时，诸菩萨各白佛言：“世尊，此善华世界诸菩萨等皆得神通，于诸菩萨功德自在，今日清旦见是大光，其光悉从诸佛世界来至于此，大地时时六种震动，雨种种华。见是事已，有无量百千万亿诸菩萨等，欲以神力往娑婆世界见释迦牟尼佛，供养恭敬，尊重赞叹，并欲咨受解了一切陀罗尼门，然各不知娑婆世界释迦牟尼所在方面。”彼佛寻伸金色右臂，于五指头放于种种微妙光明，其光即照八十九亿诸佛国土至娑婆世界。

时，诸菩萨因光得见娑婆世界有诸菩萨摩诃萨等充满侧塞，复有诸天、龙、神、乾闼婆、阿修罗、迦楼罗、紧那罗、摩睺罗伽等满虚空中。见是事已，白佛言：“世尊，我今已得见彼世界，知其方面，并见菩萨、诸天大众弥满其土间无空处。释迦如来不观我等说微妙法。”

彼佛告诸菩萨大士：“善男子，释迦如来恒以清净无上佛眼，遍观一切无不见者。善男子，娑婆世界所有众生在地处空，一一皆言：‘释迦如来独观我心，为我说法。’善男子，彼释迦如来以一音声，为诸种种异类说法，众生各各随类得解，非以异音为多人说。彼土众生或事梵天，见如来身为梵天像而得闻法。若事魔天、释天、日月毗沙门天、毗楼罗叉、毗楼博叉、提头赖吒、摩醯首罗，如是种类八万四千，随其所事各见其像而得闻法，生独为想。”

是时，会中有二菩萨，一名罗睺电，二名火光明。尔时，无垢功德光明王佛告二菩萨：“善男子，汝今可往娑婆世界。汝持我声，问讯释迦牟尼世尊，起居轻利，气力安不？”

时，二菩萨即白佛言：“世尊，我见彼佛一切世界大众云集，在地虚空充满侧塞，其间无有空缺之处。若我等往，当住何处？”

时，佛告言：“诸善男子，莫作是语，言彼世界无止住处！所以者何？彼所住处宽博无边。彼佛所有无量功德不可思议，以本愿故悲心广大，乃令无量诸众生类入于佛法受三归依，然后为说三乘之法，复说三戒示三脱门，复拔无量无边众生于三恶道，安止令住三善道中。

“善男子，又一时中，释迦如来成无上道，未久之间为欲调伏诸众生故，在毗陀山因台娑罗窟，七日七夜结跏趺坐，三昧正受入解脱乐。佛身尔时遍满是窟，间无空处乃至四寸。过七日已，十方世界有十二那由他菩萨摩诃萨，至娑婆世界住其山边，欲见释迦牟尼如来，供养恭敬，尊重赞叹，启受妙法。善男子，尔时如来于所住处，以大神足令其窟舍宽博无量，悉得容受十二那由他菩萨摩诃萨。诸菩萨等既得入已，见其窟舍广博严事，有诸菩萨以师子游戏自在神足供养于佛，一一菩萨于化宝座而坐听法。善男子，彼佛神力其事如是。是诸菩萨得闻法已，寻从座起，头面礼佛，右绕三匝，各各还归本佛世界；其去未久，窟还如故。

“彼四天下第二天主，释提桓因名憍尸迦，其命将终必定当堕畜生道中，以是事故心生恐惧，与八万四千诸忉利天俱共来下，诣因娑罗窟欲见如来。时有夜叉名曰王眼，即其窟神在外而住。尔时，帝释以佛力故，作是思惟：‘今我当使乾闼婆子般遮旬先至佛所，以妙音声赞咏如来，当令世尊从三昧起。’善男子，释提桓因思惟是已，即令乾闼婆子般遮旬弹琉璃琴，以微妙音，其音别异有五百种，以赞如来。善男子，是般遮旬当赞佛时，尔时如来即复转入相三昧中，以三昧力故，于此世界作大神力，令诸夜叉、罗刹、乾闼婆、阿修罗、迦楼罗、紧那罗、摩睺罗伽、欲色界天悉来聚集其中。若有喜闻妙音，随意得闻，心大欢喜；或有喜闻赞叹佛者，闻赞叹已，心生欢喜，于如来所转生尊重恭敬之心；或有众生喜闻乐音，即得闻之，闻已欢喜。尔时，释迦牟尼如来寻从定起，示诸大众娑罗窟门。释提桓因寻至佛所，头面礼足，却住一面，白佛言：‘世尊，我于今者当坐何处？’时佛报曰：‘憍尸迦，汝之眷属但入聚集，我今当拓此娑罗窟令极宽博，悉使容受此十二恒河沙等大众眷属皆令得坐。’尔时，释迦牟尼如来于大众中，以一妙音敷演正法，令八万四千诸根众生随所乐闻，众中或有学声闻者闻声闻法，即有九十九亿众生得须陀洹果；若有修学缘觉乘者，即便得闻缘觉之法；若有修学大乘法者，纯闻大乘。乾闼婆子般遮旬等上首之众十八那由他，得不退转于阿耨多罗三藐三菩提。未发心者，或发无上菩提之心，或发缘觉，或发声闻。尔时，释提桓因恐怖即除，增寿千岁，得须陀洹果。

“善男子，释迦如来以神力故，能作如是广博无边，说法音声亦复如是，亦无一人能寻彼佛音声齐限。彼佛方便无量无边，所化众生无有能知如是方便。善男子，彼佛色身亦无量无边，无有人能得其身量见其顶者。善男子，如是大众，若欲得入彼佛腹中，悉亦容受；既入腹已，复有欲得其腹边者，无有是处；然如来腹亦不增减。若众生类皆共和合欲往来者，于一毛中悉无挂碍，乃至天眼亦无能得一毛孔边，其毛孔亦不增不减。彼佛世尊其身如是无量无边。善男子，彼佛世界亦无量无边。善男子，假使十方如一恒河沙等世界，所有众生入彼世界亦得容受。何以故？彼佛初发菩提心时，所作誓愿无量无边。善男子，置是一恒河沙等世界众生，乃至十方千恒河沙等世界众生，入彼世界亦得容受，如其本相不增不减。善男子，释迦如来初发无上菩提心时，欲得具足一切智故发大誓愿，是故今者所得世界无量无边。善男子，释迦牟尼以是四法，诸佛世尊所不能及。

“善男子，汝今持此月光明无垢净华，往于西方如目所见娑婆世界，并持我声闻讯彼佛，起居轻利，气力安不？”

尔时，无垢功德光明王佛，取月光无垢净华与二菩萨，而告之曰：“汝今乘我大神通力往彼世界。”

尔时，会中有二万菩萨白佛言：“世尊，如是，如是，我等今当乘佛神力往彼世界见释迦如来，供养恭敬，尊重赞叹。”

彼佛告曰：“善男子，汝等宜知是时。”

时，二菩萨与二万大士乘佛神力发善华界，一念之顷忽然来到娑婆世界耆阇崛山，在如来前，长跪叉手，前白佛言：“世尊，东方去此八十九亿佛之世界，彼有世界名曰善华，是中有佛，号无垢功德光明王佛，今现在与诸菩萨摩诃萨等大众围绕，赞叹世尊无量功德，作如是言：‘娑婆世界有释迦牟尼如来，今现在为诸大众转正法 轮。彼佛世尊为菩萨时，初劝化我发菩提心。以是因缘，我于尔时寻得发于无上道心；我发心已，复劝修集六波罗蜜，乃至如来。以是四法，诸佛世尊所不能及。是故彼佛，以此月光明无垢净华供养世尊，问讯如来，起居轻利，气力安不？’”

“善男子，东方妙乐世界阿閦如来，所坐之处师子之座亦六种动，亦有无量诸大菩萨见是事已，白佛言：‘世尊，何因缘故，如来所坐师子座处如是震动？’如上所说，一切东方亦复如是。尔时，东方无量无边阿僧祇等诸大菩萨，皆来到此娑婆世界，悉持月光明无垢净华见佛，供养恭敬，尊重赞叹。善男子，如是东方无量诸佛，皆遣诸菩萨称赞于我。

“善男子，我今见此南方去此世界，过一恒河沙等诸佛国土，彼有世界名离诸忧，是中有佛，号无忧功德如来，今现在说法。复有世界名阎浮光明，是中有佛，号法自在师子游戏如来。复有世界名安须弥，是中有佛，号道自在娑罗王如来。复有世界名功德楼王，是中有佛，号师子吼王如来。复有世界名珍宝庄严，是中有佛，号八臂胜雷如来。复有世界名真珠光明遍照，是中有佛，号珍宝藏功德吼如来。复有世界名天月，是中有佛，号火藏如来。复有世界名栴檀根，是中有佛，号星宿称如来。复有世界名曰称香，是中有佛，号功德力娑罗王如来。复有世界名曰善释，是中有佛，号妙音自在如来。复有世界名头兰若，是中有佛，号娑罗胜毗婆王如来。复有世界名月自在，是中有佛，号光明自在如来。复有世界名善雷音，是中有佛，号妙音自在如来。复有世界名宝和合，是中有佛，号宝掌龙王如来。复有世界名垂宝树，是中有佛，号雨音自在法月光明如来。如是南方无量无边阿僧祇等，现在诸佛悉是我昔为菩萨时，初可劝发菩提心者。是诸世尊师子座处亦皆震动，彼诸佛等亦各赞叹我之功德，亦遣无量无边阿僧祇等诸大菩萨，持月光明无垢净华，悉来至此娑婆世界耆阇崛山见佛，礼拜供养，恭敬尊重赞叹，却坐一面，次第听法。

“善男子，我今复见西方去此七万七千百千由旬佛之世界，彼有世界名寂静，是中有佛，号曰宝山，今现在为诸四众说微妙法。复有胜光无忧佛、音智藏佛、称广佛、遍藏佛、梵华势进佛、法灯勇佛、胜音山佛、称音王佛、梵音王佛，如是西方无量无边阿僧祇等诸佛世尊，亦是我昔为菩萨时，初可劝发菩提心者。是诸世尊师子之座亦皆震动，彼诸佛等亦各赞叹我之功德，亦遣无量无边阿僧祇等诸大菩萨，持月光明无垢宝华，悉来至此娑婆世界耆阇崛山见佛，礼拜供养，恭敬尊重赞叹，却坐一面，次第听法。

“东北方去此百千那由他佛世界，彼有世界名无垢，是中有佛，号离热恼增毗沙门娑罗王如来。有二菩萨，一名宝山，二名光明观。复有坏诸魔佛、娑罗王佛、大力光明佛、莲华增佛、栴檀佛、弥楼王佛、坚沉水佛、火智大力佛，如是无量诸佛如来。乃至北方、四维、上、下，皆亦如是。”

尔时，释迦牟尼如来，以大神力为欲容受如是众故，即一一变来会者身，极令微细如亭历子。娑婆世界虚空及地，弥满侧塞，间无空处乃至一毛。时诸众生各不相见，亦复不见大小诸山、须弥山王、大小铁围二国中间幽冥之处及上诸天所有宫殿，下至不见金刚地际，唯除一人佛世尊也。尔时，释迦牟尼如来复入遍虚空断诸法定意三昧，令此无量月光净华悉入一切身诸毛孔，一切大众悉皆自见。尔时，众生都不忆念佛色身相，唯见毛孔有妙园观，其园观中有诸宝树，其树复有种种茎叶华果茂盛，种种宝衣、天幡、幢盖、天冠、宝饰、真珠、璎珞所有庄严，譬如西方安乐世界。是诸大众见是事已，复作思惟：“今我当往游观彼园。”尔时，唯除三恶众生及无色天，其余所有一切大众，皆从毛孔入如来身处园而坐。尔时，如来还舍神足。

时，诸大众各各还得如本相见，各相谓言：“如来今者为在何处？”

尔时，弥勒菩萨告诸大众：“汝等当知，我今与汝等悉在如来身分之中。”

尔时，大众即见如来身之内外，寻自觉知与无量大众集聚，共处如来身中。复相谓言：“我等为从何处得入？谁将导我令入是中？”

弥勒菩萨复告之曰：“谛听！谛听！如来今者现大神通变化之力，复为利益我等大众将欲说法，仁等今当一心专念。”

尔时，大众闻是语已，长跪合掌，受教而听。

尔时，世尊以一切行门而演说法：“何等名为一切行门，出生死淤泥，入八圣道，具足成就得一切智？善男子，有十专心发于菩提能入是门。何等为十？一者、欲令众生悉得解脱，回向随喜故；二者、发大悲心，摄众生故；三者、欲度未度，精勤修治无上法船故；四者、欲解未解者庄严，观脱于虚妄颠倒故；五者、欲师子吼无所怖畏庄严，观于诸法性无我故；六者、欲随所到一切世界心无分别，善学诸法同十喻故；七者、欲得光明庄严世界，修治戒聚令清净故；八者、成就庄严如来十力，具足一切波罗蜜故；九者、成就庄严四无所畏，如说而作故；十者、庄严十八不共之法，随所闻法悉得无余，不放逸故。是名十法专心发于无上菩提，则能入是一切行门，即得不退无上菩提无相行门、智道行门，一切法无我，心无思惟，不生不灭，是名菩萨不退转地。以是故，非退非不退，非断非常，非定非乱。”

说是法时，如来腹内，八十亿恒河沙等菩萨摩诃萨得不退转于阿耨多罗三藐三菩提，不可数菩萨摩诃萨得诸三昧甚深法忍，悉从如来身毛孔出，心大惊怪，叹未曾有；即于佛前，头面著地，为佛作礼，起已忽然各还十方本佛世界。复闻释迦牟尼如来所演音声，过十方无量无边阿僧祇等诸佛世界无诸障碍。是诸菩萨虽还彼界，续闻如来所演音教，章句义味无所减少，如在佛前近听无异。身亦如是遍诸十方无量世界，亦有无量无边阿僧祇菩萨、声闻亦见毛孔出入无碍，如是第二乃至一切一一毛孔出入无碍，十方世界亦如是。

尔时，大众从释迦如来毛孔中出，头面礼佛，右绕三匝，住于佛前，以种种音声而赞叹佛。

尔时，欲界、色界诸天，雨种种华、涂香、末香、幢幡、璎珞、微妙伎乐供养如来。

尔时，会中有一菩萨名无畏等地，长跪叉手，前白佛言：“世尊，如是大经当名何等？云何奉持？”

佛告无畏等地菩萨：“是经当名《解了一切陀罗尼门》，亦名《无量佛》，亦名《大众》，亦名《授菩萨记》，亦名《四无所畏出现于世》，亦名《一切诸三昧门》，亦名《示现诸佛世界》，亦名《犹如大海》，亦名《无量》，亦名《大悲莲华》。”

无畏等地菩萨摩诃萨复白佛言：“世尊，若有善男子、善女人，受持是经读诵通利，为他人说乃至一偈，得几所福？”

佛告无畏等地菩萨：“我已先说所得福德，今当为汝更略说之。善男子、善女人，若有受持是经读诵通利，为他人说乃至一偈，于后五十岁中，乃至有能书写一偈，所得功德胜诸菩萨十大劫中行六波罗蜜。何以故？诸天、魔、梵、沙门、婆罗门、夜叉、罗刹、龙、乾闼婆、阿修罗、迦楼罗、紧那罗、摩睺罗伽、拘办荼、饿鬼、毗舍遮、人及非人有瞋恚心者，闻是经已，即得清净柔软欢喜，而离诸病、忿怒、怨贼、种种斗诤，消灭一切暴风恶雨，病者得愈，饥渴者得饱满，受诸快乐和合相愿，瞋恚之者能令忍辱，怖畏者无所畏怖受诸欢乐，有烦恼者令离烦恼，能令善根一切增长，能拔恶道所有众生，能示三乘出要之路，能得甚深法忍三昧陀罗尼门，能与众生作大利益，能坐道场金刚之座，能破四魔，能示一切助菩提法，能转法 轮，无圣财者能令具足，能令无量无边众生入无畏城。以是因缘，能持此经读诵通利，为他人说乃至一偈，若后末世五十岁中乃至有能书写一偈，得如是等无量无边福德之聚。是故我今说如是经，如是大经当付嘱谁？谁能于后五十岁中护持是法？谁能与诸在在处处不退菩萨宣说令闻？谁复能为行非法欲、恶贪邪见、不信善恶有果报者，演布是教？”

尔时，大众皆知佛心。于时，有一大仙夜叉，名无怨沸，宿坐于众中。尔时，弥勒菩萨摩诃萨即从坐起，将是夜叉至于佛所。是时，如来告是夜叉大仙：“汝今当受是经，乃至末后五十岁中，为不退菩萨乃至不信善恶报者，演布是教。”

尔时，夜叉即白佛言：“我于过去八十四大劫中，以本愿故作仙夜叉，修行阿耨多罗三藐三菩提。尔时，教化无量无边阿僧祇人安止于四无量心，复令无量无边众生不退转于阿耨多罗三藐三菩提。世尊，我今当为未来之世一切众生作拥护故，于后末世五十岁中受持是经，乃至从他闻四句偈，要当读诵悉令通利，流布与人令不断绝。”

佛说是经已，寂意菩萨，诸天大众、乾闼婆等，人及非人，皆大欢喜，头面作礼，退坐而去。