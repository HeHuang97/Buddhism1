## 悲华经卷第八

### 诸菩萨本授记品第四之六

“尔时，上方过二十万百千世界，有世界名妙华，是中有佛号华敷日王如来，今现在为四部众说三乘法。有二菩萨，一名选择自法摄取国土，二名陀罗尼妙音。是二菩萨俱白佛言：‘世尊，何因缘故，而此大地六种震动，有大光明，雨种种华？’尔时，彼佛告二菩萨：‘善男子，下方过二十万百千世界，有世界名删提岚，有佛世尊号曰宝藏如来乃至佛世尊，今现在与无量无边诸菩萨等，授阿耨多罗三藐三菩提记，说诸国土，开示诸佛所有世界庄严善愿三昧境界陀罗尼门如是等经。彼大会中有一大悲菩萨摩诃萨，作如是愿：“我今当以大悲熏心，授阿耨多罗三藐三菩提记，为诸菩萨摩诃萨故示现善愿。”是以先令无量无边诸菩萨等发大誓愿，取于种种庄严世界调伏众生。是菩萨所成大悲，于诸大众无能及者，于五浊世调伏弊恶多烦恼者，摄取一切五逆之人，乃至集聚诸不善根烧灭善心。彼诸大众天、龙、鬼、神、人及非人不供养佛，悉共供养最后成就大悲菩萨，头面作礼，礼已起立，恭敬合掌，说偈赞叹。是大悲菩萨在于佛前，右膝著地听佛授记，彼佛世尊即便微笑。以是因缘，令此十方如一佛刹微尘等世界地六种动，放大光明，雨种种华，醒悟一切诸菩萨等，亦复示现诸菩萨道。彼佛世尊悉令十方如一佛刹微尘数等诸菩萨众皆共集会，为如是等诸大菩萨，说诸三昧陀罗尼门、无畏法门，是故彼佛示现如是种种变化。’

“善男子，时二菩萨闻是事已，即白佛言：‘世尊，是大悲菩萨发心已来，为经几时？行菩萨道，复齐几时？何时当于五浊恶世，调伏摄取厚重烦恼、互共斗诤、多作五逆、成就一切诸不善根、烧灭善心如是众生？’尔时，彼佛告二菩萨：‘善男子，是大悲菩萨今日初发阿耨多罗三藐三菩提心。善男子，汝今可往见宝藏佛，供养恭敬，礼拜围绕，听说三昧陀罗尼门、无畏法门如是等经，并见大悲菩萨摩诃萨。汝以我声作如是言：“华敷日王佛致意问讯，以此月光净华作信与汝。又赞汝言：善哉！善哉！善男子，汝初发心已能成就如是大悲。汝今已有无量名称，遍满十方如一佛刹微尘数等诸佛世界皆言，大悲菩萨始初发心已能成就如是大悲。是故，善男子，我今赞汝，善哉！善哉！复次，善男子，汝为当来诸菩萨等成就大悲故，说是大悲不断善愿竖立法幢。是故复赞言，善哉！善哉！复次，善男子，汝之名称未来世住，当如一佛刹微尘数等阿僧祇劫，教百千亿无量无边阿僧祇众生，安止令住阿耨多罗三藐三菩提，至于佛所得不退转，或发善愿，或取净土，摄取众生随愿而调伏，复令未来得受阿耨多罗三藐三菩提记。如是众生于未来世，过如一佛刹微尘数等劫，当于十方如一佛刹微尘数等诸世界中得成阿耨多罗三藐三菩提，转正法 轮，复当赞汝。是故以此三赞叹法赞叹于汝，善哉！善哉！”’

“善男子，尔时彼土有无量亿菩萨，异口同声作如是言：‘世尊，我等欲往删提岚界见宝藏佛，礼拜供养，恭敬围绕，听诸三昧陀罗尼门、无畏法门，并欲见于大悲菩萨。’尔时，彼佛以此三赞叹法及月光净华与二菩萨，而告之曰：‘宜知是时。’时二菩萨于彼佛所，取此宝华并与无量亿菩萨众，如一念顷没彼世界，忽然来到删提岚界阎浮园中，见宝藏佛头面作礼。尔时，世界诸大菩萨，修习大乘及发缘觉、声闻乘者，天、龙、鬼、神、摩睺罗伽，如是等类其数无量不可称计，譬如甘蔗、竹苇、稻麻、丛林遍满其国，以诸菩萨所得种种师子游戏供养于佛；供养佛已，见宝海梵志为此大众所共恭敬合掌赞叹，见是事已即便思惟：‘今此大士或当即是大悲菩萨，是故能令华敷日王如来送此宝华。’是二菩萨复于佛前旋向梵志，即以华与作如是言：‘华敷日王如来，以此妙华与汝为信。’并三赞法如上所说。

“善男子，尔时所雨种种诸华，亦到无佛世界，复出种种妙善音声，其声遍满，所谓佛声、法声、比丘僧声、灭尽声、无所有声、诸波罗蜜声、力无所畏声、六神通声、无所作声、无生灭声、寂静声、大慈声、大悲声、无生忍声、授记声、说大乘声。彼有菩萨以本愿故有大神力，修习深法而得自在，为众生故住彼世界，闻是声已，以佛力故，以愿力故，以三昧力于彼世界乘神通力，如大力士屈申臂顷，至删提岚界阎浮园中宝藏佛所，头面礼足，以诸菩萨所得种种师子游戏供养于佛及诸大众，次第而坐，听受妙法。

“善男子，尔时宝海梵志，取此月光净华供养宝藏如来已，白佛言：‘世尊，唯愿如来与我授阿耨多罗三藐三菩提记。’善男子，尔时宝藏如来即入三昧，其三昧名电灯。以三昧力故，令删提岚界一切山树草木土地变为七宝，令诸大众悉得自见，皆于佛前听受妙法，随所思惟，或自见身青色、黄色、白色、紫色、赤色、黑色，或见似风，或见似火，或见似空，或见似热时之炎，或见似水，或似水沫，或似大山，或似梵天，或似帝释，或见似华，或似迦楼罗，或见似龙，或似师子，或似日月，或似星宿，或见似象，或似野狐，在佛前坐听受妙法，随时思惟各自见身如是相貌。善男子，如是众生随所思惟，复见自身同宝藏佛身等无差别。是诸大众在于佛前，寻见梵志坐于千叶七宝莲华。一切大众处地虚空，若坐若立，一一众生各各自见宝藏如来独坐其前，独为说法，唯我独见。

“善男子，尔时宝藏如来赞宝海梵志言：‘善哉！善哉！大悲净行。汝为无量无边众生，起此大悲，能大利益，于世间中作大光明。梵志，譬如成就华田，有种种色、种种香、种种触、种种叶、种种茎、种种根、种种功德，诸药所须皆悉成就。或有莲华满百千由旬，光明妙香亦与华等，或有纵广一百，或有纵广二百，或有纵广三百由旬，光明妙香亦与华等，有华乃至如一天下，光明妙香亦等无差别。众生之类或有盲者，闻此华香即得见色，聋者闻声，乃至一切诸根不具即得具足。若有众生四百四病，或动发时，闻此华香，病即除愈。若有颠狂、放逸、狂痴、睡眠、心乱失念，闻此华香，皆得一心。是华田中亦生分陀利华，其华坚牢犹如金刚，琉璃为茎，台有百子，纯金为叶，玛瑙为茸，赤真珠为须，华高八十四亿由旬，周匝纵广十万由旬。是华所有色香触等，遍满十方如一佛刹微尘数等诸佛世界。其中众生，或有四大不调适者，疾病困笃、诸根羸损、颠狂放逸、狂痴睡眠、心乱失念，见华光明及闻其香，一切所患各各除愈，皆得一心。若彼众生适命终已及身未坏，光明来触，香气来熏，寻得命根还起如本，与诸亲属共游园观，以所五欲共相娱乐。若必命终，不生余处，生于梵天，在彼久住寿命无量。梵志，是莲华田者，即是此会之大众也。譬如日出，众华开敷；如佛日出，增益长养妙香光明，为诸众生断除诸苦。善男子，我今如日出现于世，令诸众生善根华敷，有微妙香，光明遍照，能除众生种种诸病；即是如来出现于世，以大悲光明遍覆一切，令诸众生善根开敷，增益安住于三福处也。汝善男子，所化无量无边阿僧祇众生，令住阿耨多罗三藐三菩提至我所者，是诸众生各各自发种种善愿，取佛世界或净不净，我已随其所愿授记。善男子，若有菩萨在于我前愿取净土，以清净心善自调伏，种诸善根摄取众生者，虽谓菩萨，犹非猛健大丈夫也；非是菩萨深重大悲，为众生故求阿耨多罗三藐三菩提。若有取于净佛土者，即是菩萨舍离大悲，又复不愿杂二乘者，如是菩萨无巧便慧善平等心。若有菩萨作是誓愿：‘令我世界远离声闻、辟支佛乘，灭不善根，无诸女人及三恶道。成阿耨多罗三藐三菩提已，纯以菩萨摩诃萨等为大眷属，纯说无上大乘之法，寿命无量久住于世经无数劫，纯为善心调伏白净成善根者说微妙法。’如是之人虽谓菩萨，非大士也。何以故？以无巧便平等智故。’

“善男子，尔时宝藏如来伸金色臂，其五指头放大光明。其光明有种种无量百千诸色遍照西方，过无量无边阿僧祇世界，有世界名曰大指。彼土人民寿三十岁，面色丑陋，形貌可恶，成就一切诸不善根，身长六尺。彼中有佛，号大光明如来、应、正遍知、明行足、善逝、世间解、无上士、调御丈夫、天人师、佛世尊，今现在为四部众说三乘法。

“善男子，尔时大众悉得遥见彼佛世尊及诸大众。时宝藏佛告诸大众：‘彼大光明佛，于过去无量无边阿僧祇劫宝盖光明佛所，初发阿耨多罗三藐三菩提心。尔时亦劝无量无边亿那由他众生，安止住于无上道中，随心所愿取于种种庄严世界，或净不净取五浊恶世。是大光明佛，亦劝我发心安止住于阿耨多罗三藐三菩提。尔时，我于宝盖光明佛所劝发庄严，愿于此五浊恶世成阿耨多罗三藐三菩提。尔时，彼佛赞我：“善哉！善哉！”即便授我阿耨多罗三藐三菩提记。我于尔时有是善知识故，劝我阿耨多罗三藐三菩提。彼善知识胜妙丈夫，取此重恶五浊之世，多诸烦恼不净国土，所有众生行于恶逆，乃至成就诸不善根，烧灭善心，宛转生死空旷泽中，所愿调伏如是众生。尔时是善丈夫，十方无量无边诸佛世界，所有诸佛各各遣使，至是人所称扬赞叹，即为作号名为大悲日月光明。彼大悲日月光明即是我之善知识也，作大利益，于大指世界成佛未久，为此短命诸恶人等转正法 轮。彼佛初成阿耨多罗三藐三菩提时，十方无量无边诸佛，各各遣使至彼佛所，为供养恭敬尊重赞叹故。是诸世尊皆是往昔大光明佛之所劝化，初令安住檀波罗蜜乃至般若波罗蜜。是诸世尊以知恩故，遣诸菩萨致是供养。

“‘梵志，汝今见不？是诸世尊各各处于清净世界寿命无量，纯为善心调伏白净成善根者作于佛事。是大光明佛，处斯秽恶不净世界五浊恶世成阿耨多罗三藐三菩提，所有众生多作逆罪，乃至成就诸不善根，寿命短促，能于是中增益长寿无量佛事，不舍声闻、辟支佛乘，为诸众生说三乘法。汝是丈夫，一切大众所不及也，所作胜妙甚难，誓愿取不净土、五浊恶世、人多作逆乃至成就诸不善根，调伏摄取如是众生。善男子，若有菩萨取清净佛世界，离三恶道及声闻、缘觉，摄取调伏善心白净成就善根如是众生，是名菩萨譬如余华也；非谓大菩萨如分陀利华，以于善心调伏众生，种诸善根作佛事故。

“‘梵志，今听菩萨四法懈怠。何等四？一者、愿取清净世界；二者、愿于善心调伏白净众中施作佛事；三者、愿成佛已，不说声闻、辟支佛法；四者、愿成佛已，寿命无量。是名菩萨四法懈怠，是谓菩萨譬喻余华，非谓菩萨如分陀利。梵志，于此天众唯除一人婆由比纽，取不净世界调伏摄护多烦恼者。于贤劫中，或有菩萨取不净土。梵志，菩萨有四法精进。何等四？一者、愿取不净世界；二者、于不净人中施作佛事；三者、成佛已，三乘说法；四者、成佛已，得中寿命不长不短。是名菩萨四法精进，是谓菩萨如分陀利非如余华，是名菩萨摩诃萨。

“‘梵志，汝今于此无量无边阿僧祇菩萨大众华田之中，发愿授记。汝于佛前已生大悲分陀利故，摄取多逆成就一切诸不善根五浊恶世而于是中随调伏之。汝以大悲音声故，能令十方如一佛刹微尘等诸佛世尊遣信称赞；称赞已，号汝为成就大悲，复令此大众供养于汝。又汝大悲于未来世，过一恒河沙等阿僧祇劫，入第二恒河沙等阿僧祇劫后分，娑婆世界贤劫中人寿百二十岁，为老病死之所缠缚，黑闇世中无所师咨，聚集一切诸不善根，行于邪道入烦恼河，专作五逆，毁坏正法，诽谤圣人，犯四重禁，余如上说。于如是等烦恼乱世，当成为佛如来、应、正遍知、明行足、善逝、世间解、无上士、调御丈夫、天人师、佛世尊，离生死轮，转正法 轮，破坏四魔。尔时，有大名声十方遍满无量无边诸佛世界，有声闻大众千二百五十，次第于四十五岁中，成就如是无量佛事，如汝所愿具足无缺。是无量净王成佛时寿命无量，虽于无量无边劫中，亦能成就如是佛事等无差别。汝善丈夫，般涅槃后，正法住世满一千岁；正法灭已，汝诸舍利，如汝所愿作于佛事，久久在世利益众生如上所说。’

“善男子，尔时会中有一梵志，名相具足，作如是言：‘善大丈夫，若于来世无量无边阿僧祇劫，为菩萨时在在生处，我当为汝常作侍使，恒以慈心奉给所须。至一生时，复当作父。汝成佛已作大檀越，亦当授我无上道记。’时有海神，名曰调意，复作是言：‘善大丈夫，从今已往在在之处，乃至一生愿我常当为汝作母。汝成佛已，亦当授我无上道记。’时有水神，复作是言：‘从今已往，所在之处乃至一生，愿我常当作汝乳母。汝成佛已，亦当授我无上道记。’有二帝释，一名善念，二名宝念，复作是言：‘善大丈夫，汝成佛已，我等当作智慧、神足声闻弟子。’复有帝释名善见足，作如是言：‘大悲，从今已往在在之处，乃至一生常为汝子。’有须弥山神名善乐华，复作是言：‘大悲，汝乃至一生常为汝妇。成佛道已，亦当授无上道记。’复有阿修罗王名胸臆行，复作是言：‘大悲，于无量无边阿僧祇劫为菩萨时，乃至一生于其中间，我当为汝僮仆给使，奉诸所安。汝成阿耨多罗三藐三菩提已，转正法 轮，我初解法，得于实果服甘露味，乃至得断一切烦恼成阿罗汉。’尔时，复有一恒河沙等天、龙、鬼、神、阿修罗、迦楼罗、人非人等，向大悲菩萨作是誓愿：‘善大丈夫，要当调伏教化我等。’

“尔时，有一裸形梵志，名乱想可畏，复作是言：‘善大丈夫，汝于无量无边阿僧祇劫行菩萨道时，我当从汝求索所须，常至汝所乞求衣服、床榻、卧具、房舍、屋宅、象、马、车乘、国城、妻子、头目髓脑、皮肉手脚、耳鼻舌身。善大丈夫，我当为汝作佐助因，令汝满足檀波罗蜜乃至般若波罗蜜。大悲梵志如是等行菩萨道时，我当劝汝令得具足六波罗蜜。汝成佛已，愿作弟子，当从汝闻八万法聚，闻已即能辩说法相；说法相已，汝当授我无上道记。’善男子，尔时梵志闻是事已即礼佛足，便告裸形梵志言：‘善哉！善哉！汝真是我无上道伴。汝于无量无边百千万亿阿僧祇劫，常至我所乞索所须，所谓衣服乃至舌身。我于尔时以清净心，舍诸所有布施于汝，汝于是时亦无罪分。’

“善男子，尔时大悲菩萨摩诃萨，复作是言：‘世尊，我于无量无边百千万亿阿僧祇劫，在在生处为菩萨时，有诸乞士在我前住，若求饮食，或以软语，或以恶言，或轻毁呰，或真实言。世尊，我于尔时乃至不生一念恶心。若生瞋恚如弹指顷，以施因缘求将来报者，我即欺诳十方世界无量无边阿僧祇现在诸佛，于未来世亦当必定不成阿耨多罗三藐三菩提。世尊，我今当以欢喜之心施于乞者，愿令受者无诸损益，于诸善根亦无留难乃至一毫。若我令彼受者有一毫损益善根留难者，则为欺诳十方世界无量无边阿僧祇等现在诸佛。若诳诸佛者，则当必堕阿鼻地狱，不能欢喜施与衣服饮食。若彼乞者，或以软语，或粗恶言，或轻毁呰，或真实言，求索如是头目髓脑。世尊，若我是时心不欢喜，乃至生于一念瞋恚，以此施缘求果报者，则为欺诳十方世界无量无边现在诸佛，以是因缘必定堕于阿鼻地狱。如檀波罗蜜说，乃至般若波罗蜜亦如是。’

“善男子，尔时宝藏如来即便赞叹宝海梵志：‘善哉！善哉！善能安止大悲心故作是誓愿。’善男子，尔时一切大众诸天、龙、鬼、神、人及非人合掌赞言：‘善哉！善哉！善能安止大悲心故，作是誓愿得大名称，坚固行于六和之法，充足利益一切众生。’善男子，如裸形梵志作誓愿时，复有八万四千人，亦同梵志所发誓愿。善男子，尔时大悲菩萨摩诃萨复共如是八万四千人同作誓愿，心生欢喜，合掌四顾遍观大众，作如是言：‘未曾有也！未来之世正法灭时，多诸烦恼五浊恶世，我于是中放大光明作调御师，于黑闇世燃正法灯。若诸众生无有救护，无有势力，无佛示导，我今初发菩提心时，已得如是等无上道伴。是等诸人愿令世世从我，受此头目髓脑、皮肉骨血、手足、耳鼻舌身，乃至衣服、饮食。’

“善男子，尔时宝海梵志白佛言：‘世尊，若未来之世无量无边百千万亿阿僧祇劫，如是众生来至我所，受我所施头目髓脑乃至饮食如一毛分已；我成阿耨多罗三藐三菩提已，若不脱生死、不得授记于三乘者，我则欺诳十方世界无量无边现在诸佛，必定不成阿耨多罗三藐三菩提。’

“善男子，尔时宝藏如来复重赞叹大悲菩萨：‘善哉！善哉！善大丈夫，汝能如是行菩萨道。譬如往昔须弥山宝菩萨在世间光明佛前，初发如是菩提之心，作是誓愿，亦行如是菩萨之道。过一恒河沙等阿僧祇劫，东方去此百千亿佛世界，彼有世界名光明智炽，人寿百岁，于中成佛，号智华无垢坚菩提尊王如来、应、正遍知、明行足、善逝、世间解、无上士、调御丈夫、天人师、佛世尊，住世说法四十五年作于佛事。’尔时，佛告大悲菩萨：‘彼佛般涅槃后，正法住世满一千岁；正法灭已，像法住世亦一千岁。大悲，彼佛世尊若在世、若涅槃，正法、像法于此中间，有诸比丘及比丘尼，非法毁戒行于邪道，断法供养无惭无愧，或断招提僧物，断现前僧衣服、饮食、卧具、医药，取众僧物以为己有，自用与人及与在家者。善男子，如是等人，彼佛世尊皆与授记于三乘中。大悲，彼如来所若有出家著袈裟者，皆得授记不退三乘。若有比丘、比丘尼、优婆塞、优婆夷犯四重禁，彼佛于此起世尊想种诸善根，亦与授记不退三乘。’

“善男子，尔时大悲菩萨摩诃萨复作是言：‘世尊，我今所愿，行菩萨道时，若有众生，我要劝化令安止住檀波罗蜜乃至般若波罗蜜，乃至劝化令住如一毛端善根，乃至成阿耨多罗三藐三菩提。若不安止乃至一众生于三乘中令退转者，则为欺诳十方世界无量无边阿僧祇等现在诸佛，必定不成阿耨多罗三藐三菩提。世尊，我成佛已，若有众生入我法中出家著袈裟者，或犯重戒，或行邪见，若于三宝轻毁不信集诸重罪。比丘、比丘尼、优婆塞、优婆夷，若于一念中生恭敬心，尊重世尊或于法僧。世尊，如是众生乃至一人不于三乘得授记莂而退转者，则为欺诳十方世界无量无边阿僧祇等现在诸佛，必定不成阿耨多罗三藐三菩提。世尊，我成佛已，诸天、龙、鬼、神、人及非人，若能于此著袈裟者，恭敬供养，尊重赞叹，其人若得见此袈裟少分，即得不退于三乘中。若有众生为饥渴所逼，若贫穷鬼神、下贱诸人乃至饿鬼众生，若得袈裟少分乃至四寸，其人即得饮食充足，随其所愿疾得成就。若有众生共相违反，起怨贼想展转斗诤，若诸天、龙、鬼、神、乾闼婆、阿修罗、迦楼罗、紧那罗、摩睺罗伽、拘办荼、毗舍遮、人及非人，共斗诤时，念此袈裟，寻生悲心、柔软之心、无怨贼心、寂灭之心、调伏善心。有人若在兵甲、斗讼、断事之中，持此袈裟少分至此辈中，为自护故供养恭敬尊重，是诸人等无能侵毁触娆轻弄，常得胜他过此诸难。世尊，若我袈裟不能成就如是五事圣功德者，则为欺诳十方世界无量无边阿僧祇等现在诸佛，未来不应成阿耨多罗三藐三菩提作佛事也，没失善法，必定不能破坏外道。’

“善男子，尔时宝藏如来伸金色右臂，摩大悲菩萨顶，赞言：‘善哉！善哉！大丈夫，汝所言者，是大珍宝，是大贤善。汝成阿耨多罗三藐三菩提已，是袈裟衣服能成就此五圣功德，作大利益。’

“善男子，尔时大悲菩萨摩诃萨闻佛称赞已，心生欢喜，踊跃无量。因佛伸此金色之臂，长指合缦，其手柔软犹如天衣，摩其头已其身即变，状如童子二十岁人。善男子，彼会大众天、龙、鬼、神、乾闼婆、人及非人，叉手恭敬向大悲菩萨，供养散种种华乃至伎乐而供养之，复种种赞叹赞叹已，默然而住。

### 檀波罗蜜品第五之一

“善男子，尔时大悲菩萨头面礼敬宝藏如来，礼佛足已，在于佛前，白佛言：‘世尊，所言诸三昧门，助菩提法清净门经，齐几名为诸三昧门助菩提法清净门经？云何菩萨无畏庄严具足于忍？’

“善男子，尔时彼佛赞大悲菩萨言：‘善哉！善哉！大悲，汝今所问甚奇甚特，即是珍宝，能大利益无量无边诸菩萨等。何以故？大悲，汝能问佛如是大事。大悲，汝今谛听！谛听！若有善男子、善女人修行大乘，有首楞严三昧，入是三昧，能入一切诸三昧中；有宝印三昧，入是三昧，能印诸三昧；有师子游戏三昧，入是三昧，于诸三昧能师子游戏；有善月三昧，入是三昧，能照诸三昧；有幢相三昧，入是三昧，能持诸三昧幢；有出一切法性三昧，入是三昧，能出一切三昧；有观印三昧，入是三昧，能观一切三昧顶；有离法界三昧，入是三昧，能分别诸三昧；有离幢相三昧，入是三昧，能持一切诸三昧幢；有金刚三昧，入是三昧，能令一切三昧不可破坏；有诸法印三昧，入是三昧，能印一切法；有三昧王善住三昧，入是三昧，于诸三昧安住如王；有放光三昧，入是三昧，能放光明照诸三昧；有力进三昧，入是三昧，于诸三昧增进自在；有正出三昧，入是三昧，能正出诸三昧；有辩辞三昧，入是三昧，悉解一切无量音声；有语言三昧，入是三昧，能入一切诸语言中；有观方三昧，入是三昧，悉能遍观诸三昧方；有一切法三昧，入是三昧，能破一切法；有持印三昧，入是三昧，持诸三昧印；有入一切法寂静三昧，入是三昧，令一切三昧入于寂静；有不失三昧，入是三昧，不忘一切三昧；有一切法不动三昧，入是三昧，令一切三昧不动；有亲近一切法海印三昧，入是三昧，摄取亲近一切三昧；有一切无我三昧，入是三昧，令诸三昧无有生灭；有遍覆虚空三昧，入是三昧，遍覆一切三昧；有不断一切法三昧，入是三昧，持诸三昧令不断绝；有金刚场三昧，入是三昧，能治一切诸三昧场；有一切法一味三昧，入是三昧，能持一切法一味；有离乐爱三昧，入是三昧，离一切烦恼及助烦恼；有一切法无生三昧，入是三昧，示一切三昧无生无灭；有光明三昧，入是三昧，能照一切三昧令其炽明；有不灭一切法三昧，入是三昧，不求一分别一切三昧；有不求三昧，入是三昧，不求一切诸法；有不住三昧，入是三昧，于诸法中不住法界；有虚空忆想三昧，入是三昧，令诸三昧皆是虚空见其真实；有无心三昧，入是三昧，能于一切诸三昧中灭心心数法；有色无边三昧，入是三昧，于一切三昧中色无边光明；有净灯三昧，入是三昧，于一切三昧中能作灯明；有一切法无边三昧，入是三昧，于诸三昧悉能示现无量智慧；有电无边三昧，入是三昧，于诸三昧示现智慧；有一切光明三昧，入是三昧，于诸三昧示现三昧门光明；有诸界无边三昧，入是三昧，于诸三昧示现无量无边智慧；有白净坚固三昧，入是三昧，于诸三昧得空定；有须弥山空三昧，入是三昧，于诸三昧示现虚空；有无垢光明三昧，入是三昧，于诸三昧除诸垢秽；有一切法中无畏三昧，入是三昧，于诸三昧示现无畏；有乐乐三昧，入是三昧，于诸三昧悉得乐乐；有一切法正游戏三昧，入是三昧，于诸三昧示现无有一切诸色；有放电光三昧，入是三昧，于诸三昧示现放光；有一切法安止无垢三昧，入是三昧，于诸三昧示现无垢智慧；有无尽三昧，入是三昧，于诸三昧示现非尽非不尽；有一切法不可思议清净三昧，入是三昧，于诸三昧示现如镜中像等不可思议；有大光三昧，入是三昧，于诸三昧令智慧炽然；有离尽三昧，入是三昧，于诸三昧示现不尽；有不动三昧，入是三昧，于诸法中不动不受无有轻戏；有增益三昧，入是三昧，于诸三昧悉见增益；有日灯三昧，入是三昧，于诸三昧放光明门；有月无垢三昧，入是三昧，于诸三昧作月光明；有白净光明三昧，入是三昧，于诸三昧得四种辩；有作不作三昧，入是三昧，于诸三昧作与不作示现智相；有金刚三昧，入是三昧，悉得通达一切诸法，乃至不见如微尘等障碍；有住心三昧，入是三昧，其心不动不受苦乐，不见光明无有瞋恚，于此心中亦复不见此是心想；有遍照三昧，入是三昧，于诸三昧见一切明；有善住三昧，入是三昧，于诸三昧善能得住；有宝山三昧，入是三昧，见诸三昧犹如宝山；有胜法印三昧，入是三昧，能印诸三昧；有顺法性三昧，入是三昧，见一切法悉皆随顺；有离乐三昧，入是三昧，于一切法得离乐著；有法炬三昧，入是三昧，除诸法闇；有法雨三昧，入是三昧，于诸三昧能雨法雨破坏著相；有等言语三昧，入是三昧，于诸法中悉得眼目；有离语言三昧，入是三昧，于诸法中乃至无有一言；有断缘三昧，入是三昧，断诸法缘；有不作三昧，入是三昧，于诸法中不见作者；有净性三昧，入是三昧，见一切法自性清净；有无障碍三昧，入是三昧，于诸法中无有障碍；有离网三昧，入是三昧，见诸三昧足离于高下；有集聚一切功德三昧，入是三昧，离一切法集；有正住三昧，入是三昧，于诸法中不见有心及心数法；有觉三昧，入是三昧，即能觉悟一切诸法；有念分别三昧，入是三昧，于诸法中得无量辩；有净智觉三昧，入是三昧，于一切法得等非等；有智相三昧，入是三昧，能出三界；有智断三昧，入是三昧，见诸法断；有智雨三昧，入是三昧，得一切法雨；有无依三昧，入是三昧，于诸法中不见依止；有大庄严三昧，入是三昧，于诸法中不见法幢有行三昧，入是三昧，能见诸法悉寂静行；有一切行离一切有三昧，入是三昧，于诸法中通达解了；有俗言三昧，入是三昧，能解俗言；有离语言无字三昧，入是三昧，于诸法中，悉得解了无有语言；有智炬三昧，入是三昧，于诸法中能作照明；有智胜相吼三昧，入是三昧，于诸法中示现净相；有通智相三昧，入是三昧，于诸法中悉见智相；有成就一切行三昧，入是三昧，于诸法中成就一切行；有离苦乐三昧，入是三昧，于诸法中无所依止；有无尽行三昧，入是三昧，见诸法无尽；有陀罗尼三昧，入是三昧，于诸三昧能持法相不见邪正；有无憎爱三昧，入是三昧，于诸法中不见憎爱；有净光三昧，入是三昧，于有为法不见是垢；有坚牢三昧，入是三昧，不见诸法；有不坚牢有满月净光三昧，入是三昧，悉能具足成就功德；有大庄严三昧，入是三昧，于诸三昧悉见成就无量庄严；有一切世光明三昧，入是三昧，于诸三昧以智照明；有一切等照三昧，入是三昧，于诸三昧悉得一心；有净无净三昧，入是三昧，于诸三昧不见净不净；有无宅三昧，入是三昧，不见诸三昧舍宅；有如尔三昧，入是三昧，于诸法中不见作与不作；有无身三昧，入是三昧，于诸法中不见有身。诸菩萨得如是等诸三昧门，口业清净如虚空，于诸法中不见口业，犹如虚空无有障碍。大悲，是名修学大乘菩萨摩诃萨诸三昧门。