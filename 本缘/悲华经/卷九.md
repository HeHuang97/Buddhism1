## 悲华经卷第九

### 檀波罗蜜品第五之二

“‘善男子，云何菩萨摩诃萨助菩提法清净之门？善男子，布施即是助菩提法，化众生故；持戒即是助菩提法，具足善愿故；忍辱即是助菩提法，具足三十二相、八十随形好故；精进即是助菩提法，于诸众生勤教化故；禅定即是助菩提法，令心具足得调伏故；智慧即是助菩提法，具足能知诸烦恼故；多闻即是助菩提法，于诸法中具无碍故；一切功德即是助菩提法，一切众生得具足故；智业即是助菩提法，得具足无碍智故；修定即是助菩提法，悉得成就柔软心故；慧业即是助菩提法，远离一切诸疑惑故；慈心即是助菩提法，于诸众生心无碍故；悲心即是助菩提法，拔出众生诸苦故；喜心即是助菩提法，受乐法故；舍心即是助菩提法，断憎爱故；听法即是助菩提法，断五盖故；出世即是助菩提法，舍诸所有故；阿兰若即是助菩提法，离诸匆务故；专念即是助菩提法，得陀罗尼故；正忆即是助菩提法，分别意识故；思惟即是助菩提法，于诸法中得成就义故；念处即是助菩提法，身受心法觉分别故；正勤即是助菩提法，断不善法，修善法故；如意足即是助菩提法，身心轻利故；诸根即是助菩提法，得一切众生根具足故；诸力即是助菩提法，具足能坏诸烦恼故；诸觉即是助菩提法，于诸法中具足觉知实法相故；正道即是助菩提法，远离一切诸邪道故；圣谛即是助菩提法，断灭一切诸烦恼故；四辩即是助菩提法，得断众生诸疑惑故；缘念即是助菩提法，不从他闻得智慧故；善友即是助菩提法，一切功德特成就故；发心即是助菩提法，成就不诳诸众生故；用意即是助菩提法，出一切法故；专心即是助菩提法，增益善法故；思惟善法即是助菩提法，随所闻法得成就故；摄取即是助菩提法，成就教化诸众生故；护持正法即是助菩提法，令三宝种不断绝故；善愿即是助菩提法，成就严净佛世界故；方便即是助菩提法，速得成就一切智故。善男子，是名菩萨摩诃萨助菩提法清净门经。’

“善男子，尔时宝藏如来四顾遍观菩萨大众，告大悲言：‘大悲，云何菩萨以无所畏庄严璎珞具足于忍？善男子，若菩萨见第一义，得无痴精进不著三界；若不著三界，是谓三昧无畏沙门之法，如空中动手悉无所著，又观诸法不见相貌。大悲，是名菩萨摩诃萨以无所畏庄严璎珞。善男子，云何菩萨具足于忍？如是菩萨住于法时，不见诸法如微尘相貌，逆顺观行于诸法中解无果报，于所习慈了无有我，于所习悲了无众生，于所习喜了无有命，于所习舍了无有人。虽行布施，不见施物；虽行持戒，不见净心；虽行忍辱，不见众生；虽行精进，无离欲心；虽行禅定，无除恶心；虽行智慧，心无所行；虽行念处，不见思惟；虽行正勤，不见心之生灭；虽行如意足，不见无量心；虽行于信，不见无障碍心；虽行于念，不见心得自在；虽行于定，不见入定心；虽行于慧，不见慧根；虽行诸力，无所破坏；虽行诸觉，心无分别；虽行正道，不见诸法；虽行定业，不见心之寂静；虽行慧业，不见心之所行；虽行圣谛，不见通达法相；虽修念佛，不见无量行心；虽修念法，心等法界；虽修念僧，心无所住教化众生，心得清净；虽持正法，于诸法界心不分别；虽修净土，其心平等犹如虚空；虽修相好，心无诸相；虽得忍辱，心无所有；虽住不退，常自不见退与不退；虽行道场，解了三界无有异相；虽坏诸魔，乃是利益无量众生；虽行菩提，观诸法空无菩提心；虽转法轮，于一切法无转无还；虽复示现大般涅槃，于生死中心等无异。是名菩萨具足于忍。’”

说是法时，有六十四亿菩萨摩诃萨从十方来，至耆阇崛山释迦牟尼佛所，听此本缘三昧助菩提法清净门经，闻是法已得无生忍。

尔时，释迦牟尼佛告诸大众：“汝今当知，宝藏如来于往古世说是法时，有四十八恒河沙等菩萨摩诃萨得无生忍，四天下微尘数等菩萨摩诃萨住不退转地，一恒河沙等菩萨摩诃萨得此本缘三昧助菩提法清净门经。

“善男子，尔时大悲菩萨闻是法已，心生欢喜即得变身，其状犹如年二十人，追随如来犹影随形。善男子，尔时转轮圣王及其千子、八万四千小王、九十二亿人悉共出家，奉持禁戒，修学多闻、忍辱三昧，勤行精进。善男子，尔时大悲菩萨摩诃萨，渐渐从佛咨受声闻所有八万四千法聚、缘觉所有九万法聚，受持讽诵悉令通利；大乘法藏身念处中十万法聚、受念处中十万法聚、心念处中十万法聚、法念处中十万法聚，悉皆受持读诵通利；十八界中十万法聚、十二入中十万法聚、断除贪欲十万法聚、断除瞋恚十万法聚、断除愚痴十万法聚、三昧解脱十万法聚、诸力无畏不共之法十万法聚，如是等十亿法聚，皆悉受持读诵通利。

“善男子，其后彼佛入般涅槃。尔时，大悲菩萨摩诃萨，以无量无边种种诸华、末香、涂香、宝幢、幡盖、珍宝、妓乐而以供养，以种种香积以为[卄/積]，阇维其身收取舍利，起七宝塔高五由旬，纵广正等满一由旬，于七日中复以种种无量无边华、香、妓乐、宝幢、幡盖而供养之。尔时复令无量无边众生，安止住于三乘法中。

“善男子，大悲菩萨过七日已，与八万四千人俱共出家，剃除须发，著染袈裟，于宝藏佛般涅槃后，随顺等心炽然正法满十千岁。复令无量无边阿僧祇众生，安止住于三乘法中，及三归依、五戒、八斋、沙弥十戒，次第具足大僧净行。复更劝化无量百千万亿众生，安止住于神通方便四无量行，令观五阴犹如怨贼，观于诸入如空聚落，观有为法从因缘生，劝化众生令得知见，观一切法如镜中像、如热时炎、如水中月，于诸法中皆知无我、无生无灭，第一寂静微妙涅槃。复令无量无边众生，安止住于八圣道中。作如是等大利益已，即便命终。寻时复有无量无边百千诸人，以种种供养，供养大悲比丘舍利。其所供养悉如转轮圣王之法，如是大众种种供养大悲舍利亦复如是。大悲比丘命终之日，宝藏如来所有正法，即于其日灭尽无余。彼诸菩萨以本愿故生诸佛土，或生兜术、人中、龙中，或夜叉中，或阿修罗，生于种种畜生之中。

“善男子，大悲比丘命终之后以本愿故，南方去此十千佛土，有佛世界名曰欢喜，彼中人民寿八十岁，集聚一切诸不善根，喜为杀害，安住诸恶，于诸众生无慈悲心，不孝父母乃至不畏未来之世。大悲比丘以本愿故，生彼世界旃陀罗家，所受身体长大端正，力势刚强，威猛勇健，专念问答，辩才捷疾，如是诸事悉胜于人，以强力势逼捉诸人，作如是言：‘汝今若能受不盗戒，乃去远离种种邪见，行正见者，当施汝命，给汝所须资产之物，令无所乏。若不受者，我今要当断汝命根，然后乃去。’尔时，诸人长跪叉手，作如是言：‘仁者今已为我调御，如仁所敕，我今授持，尽其寿命不复偷盗，乃至正见亦复如是。’尔时，强力旃陀罗往至王所或大臣所，作如是言：‘我今困乏资产之具，所谓饮食、医药、衣服、卧具、香华、金银钱货、真珠、琉璃、珂贝、璧玉、珊瑚、琥珀、真宝、伪宝。若我得此种种物已，持施众生。’尔时，国王、大臣即与种种所须之物，令其充足。时旃陀罗因其施故，安止此王及其大臣住九善中。尔时，人民增益寿命满五百岁。其王命终，诸大臣等以旃陀罗绍继王位，因为作字号功德力。

“善男子，尔时功德力王，不久王一国土，复以力故王二国土，如是不久乃至得作转轮圣王王阎浮提，然后教化一切众生，安止令住不杀生戒，乃至正见亦复如是，随诸众生心所志乐，劝化令住于三乘中。尔时，功德力王教化阎浮提内无量众生于十善道及三乘中已，于阎浮提内大声唱言：‘若有乞求欲须食饮，乃至欲得种种珍宝，悉来至此，我当给施。’是时，阎浮提内一切乞士，闻是唱已悉来集会。时，功德力王种种随意给施所须，皆令满足。尔时，有一尼乾子名曰灰音，往至王所而作是言：‘王今所作种种大施，以求无上正真之道。我今所须，王当与我令得满足，王于来世当炽然法灯。’时王问言：‘卿何所须？’彼人答言：‘我诵持咒术，欲得与彼阿修罗斗，怖其破坏自得胜利，是故白王如是事耳！所可须者，未死之人皮之与眼。’尔时，大王闻是语已，如是思惟：‘我今得是无量势力转轮圣王已，得安止无量众生住于十善及三乘中，复作无量无边大施。此善知识，欲令我以不坚牢身贸坚牢身。’尔时，大王便作是言：‘汝今可生欢喜之心。我今以此凡夫肉眼布施于汝，以是缘故，令我来世得清净慧眼；以欢喜心剥皮施汝，复以是缘，令我成阿耨多罗三藐三菩提已得金色身。’善男子，尔时功德力王，以其右手挑取二目施尼乾子，血流污面而作是言：‘诸天、龙、神、乾闼婆、阿修罗、迦楼罗、紧那罗、摩睺罗伽、人非人等，若在虚空、若在地者，悉听我言，我今所施皆为无上菩提之道白净涅槃，度诸众生于四流水，令得安止住于涅槃。’复作是言：‘若我必定成阿耨多罗三藐三菩提者，虽作是事，所有命根不应断坏，不失正命，不应生悔，令尼乾子所作咒术便得成就。’复作是言：‘汝今可来剥取我皮。’善男子，时尼乾子即持利刀剥取王皮，却后七日所作咒术悉得成就。尔时，大王于七日中，其命未终不失正念；虽受是苦，乃至一念不生悔心。

“善男子，汝今当知，尔时大悲菩萨者，岂异人乎？莫作是观，则我身是。于过去世宝藏佛所，初发阿耨多罗三藐三菩提心；初发心已，劝化无量无边众生于阿耨多罗三藐三菩提。善男子，是我最初勇健精进。尔时，我以本愿力故，命终生于欢乐世界旃陀罗家，是我第二勇健精进。我生旃陀罗家，教化众生于善法中，以自力势乃至得作转轮圣王，灭阎浮提斗诤秽浊，令得寂静增长寿命，是我初始舍于身皮及以眼目。善男子，我以愿故于彼命终，复还来生欢喜世界旃陀罗家，乃至得作转轮圣王，以大势力安止众生于善法中，于彼世界复得除灭怨贼斗诤秽浊之事，令诸众生增益寿命。我于尔时始舍舌耳，于彼三千大千世界一一天下，作如是等大利益已，以愿力故，精进坚牢如是次第。复于如是一恒河沙等五浊恶世作大利益，安止众生住于善法及三乘中，灭除怨贼斗诤秽浊。

“善男子，其余他方清净世界，所有诸佛本行阿耨多罗三藐三菩提时，不说他过，不为他人说粗恶言，不以力势示现恐怖，不劝众生于声闻乘、辟支佛乘；是故诸佛具满成就阿耨多罗三藐三菩提已，得此清净妙好世界，无诸罪名，无有受戒，耳终不闻粗恶之言，无不善声，常闻法声，离于一切不适意声，于诸众生而得自在，无有声闻、辟支佛名。

“善男子，我于恒河沙等大劫，如恒河沙等无佛国土五浊之世，以粗恶言、断命因缘恐怖众生，然后劝令安住善法及三乘中，是余业故令得如是弊恶世界，以不善音唱满世界，是故今得不善众生充满世界，说三乘法，如我本愿取佛世界调伏众生，其事如是。我已如说精勤修集行菩提道，是故今得种子相似佛之世界，如我本愿今得如是。

“善男子，今我略说往昔所行檀波罗蜜。我行檀波罗蜜时，过去诸菩萨行菩萨道时，亦无有能行如是行；未来之世行菩萨道，亦无有能行如是行。我为菩萨行檀波罗蜜时，唯除过去八善丈夫：第一菩萨名曰一地得，在此南方一切过患国，成阿耨多罗三藐三菩提，号破烦恼光明如来、应、正遍知、明行足、善逝、世间解、无上士、调御丈夫、天人师、佛世尊，人寿百岁于中说法，七日之后入般涅槃。第二菩萨名精进清净，在此东方炎炽国土，成阿耨多罗三藐三菩提，号曰功德如来、应、正遍知、明行足、善逝、世间解、无上士、调御丈夫、天人师、佛世尊，人寿百岁于中说法，作佛事已，彼佛过一恒河沙等大劫已，入无上涅槃；其佛舍利乃至今日，在无佛国作于佛事，如我无异。第三菩萨名坚固华，于诸三昧勤行精进，以大力势行于布施，于当来世过十恒河沙等大劫，在此北方欢乐世界，成阿耨多罗三藐三菩提，号断爱王如来、应、正遍知、明行足、善逝、世间解、无上士、调御丈夫、天人师、佛世尊。第四菩萨名曰慧炽摄取欢喜，过一大劫在此西方可畏世界，人寿百岁于中成阿耨多罗三藐三菩提，号日藏光明无垢尊王如来、应、正遍知、明行足、善逝、世间解、无上士、调御丈夫、天人师、佛世尊。于今我前有二菩萨，一名日光，二名喜臂。未来之世过于无量无边大劫，在此上方灰雾国土，劫名大乱，五浊恶世，多诸烦恼，人寿五十岁，日光菩萨以本愿故，于中成阿耨多罗三藐三菩提，号不思议日光明如来、应、正遍知、明行足、善逝、世间解、无上士、调御丈夫、天人师、佛世尊，满十岁中具足佛事而般涅槃；即涅槃日，正法亦灭，其后十岁空过无佛。人寿转减至三十岁，喜臂菩萨以本愿故，于中得成阿耨多罗三藐三菩提，号胜日光明如来、应、正遍知、明行足、善逝、世间解、无上士、调御丈夫、天人师、佛世尊；彼佛世尊亦十岁中，具足佛事而般涅槃，般涅槃已以本愿故，正法住世满七十岁。时二菩萨在于我前，始得授阿耨多罗三藐三菩提记，以闻记故心生欢喜，头面敬礼，以欢喜故上升虚空高七多罗树，叉手向佛异口同音，而说偈言：

&nbsp;&nbsp;&nbsp;&nbsp;“‘如来光明，&nbsp;&nbsp;&nbsp;&nbsp;殊于日月，&nbsp;&nbsp;&nbsp;&nbsp;能于恶世，&nbsp;&nbsp;&nbsp;&nbsp;演大智慧，

&nbsp;&nbsp;&nbsp;&nbsp;调御自净，&nbsp;&nbsp;&nbsp;&nbsp;无有垢秽，&nbsp;&nbsp;&nbsp;&nbsp;以妙论议，&nbsp;&nbsp;&nbsp;&nbsp;摧伏外道。

&nbsp;&nbsp;&nbsp;&nbsp;我无量劫，&nbsp;&nbsp;&nbsp;&nbsp;修无相定，&nbsp;&nbsp;&nbsp;&nbsp;以求无上，&nbsp;&nbsp;&nbsp;&nbsp;胜妙菩提，

&nbsp;&nbsp;&nbsp;&nbsp;供养诸佛，&nbsp;&nbsp;&nbsp;&nbsp;数如恒沙，&nbsp;&nbsp;&nbsp;&nbsp;而过去佛，&nbsp;&nbsp;&nbsp;&nbsp;不授我记。

&nbsp;&nbsp;&nbsp;&nbsp;世尊离欲，&nbsp;&nbsp;&nbsp;&nbsp;心得解脱，&nbsp;&nbsp;&nbsp;&nbsp;于黑闇世，&nbsp;&nbsp;&nbsp;&nbsp;善为佛事，

&nbsp;&nbsp;&nbsp;&nbsp;为诸失道，&nbsp;&nbsp;&nbsp;&nbsp;众生说法，&nbsp;&nbsp;&nbsp;&nbsp;悉令得出，&nbsp;&nbsp;&nbsp;&nbsp;生死漂流。

&nbsp;&nbsp;&nbsp;&nbsp;我今所愿，&nbsp;&nbsp;&nbsp;&nbsp;于此自在，&nbsp;&nbsp;&nbsp;&nbsp;清净佛法，&nbsp;&nbsp;&nbsp;&nbsp;出家修道。

&nbsp;&nbsp;&nbsp;&nbsp;解脱净戒，&nbsp;&nbsp;&nbsp;&nbsp;如说而行，&nbsp;&nbsp;&nbsp;&nbsp;定心观佛，&nbsp;&nbsp;&nbsp;&nbsp;如影随行，

&nbsp;&nbsp;&nbsp;&nbsp;不为利养，&nbsp;&nbsp;&nbsp;&nbsp;但求正法，&nbsp;&nbsp;&nbsp;&nbsp;得闻法已，&nbsp;&nbsp;&nbsp;&nbsp;服甘露味。

&nbsp;&nbsp;&nbsp;&nbsp;是故世尊，&nbsp;&nbsp;&nbsp;&nbsp;与我授记，&nbsp;&nbsp;&nbsp;&nbsp;于未来世，&nbsp;&nbsp;&nbsp;&nbsp;得无上道。’

“善男子，其余二人故未发心。已发心者，一名日光，二名喜臂；先有四人，一名地得，二名精进净，三名坚固华，四名慧炽摄取欢喜，合有八人。是六菩萨，我初劝其令发阿耨多罗三藐三菩提心。

“善男子，汝今谛听往昔因缘。过去无量阿僧祇劫，尔时此界名无垢须弥，人寿百岁，有佛出世，号香莲华。般涅槃后像法之中，我于尔时作大强力转轮圣王，号难沮坏，王阎浮提。千子具足，我悉劝化令发阿耨多罗三藐三菩提心，其后寻于香莲华佛像法之中出家修道，炽然增益佛之遗法；唯除六子，不肯出家发菩提心。我于尔时数数告言：‘卿等今者欲何所求？何以不发无上道心出家修道？’是时六子作如是言：‘不应出家。所以者何？若于末世、像法出家，不能成就护持戒聚，离圣七财。以不护戒，没于生死污泥之中，堕三恶道，不能得生天上人中。以是因缘，我等不能出家修道。’善男子，我复重问：‘卿等何以不发无上道心？’六子答言：‘若能与我阎浮提者，然后我当发阿耨多罗三藐三菩提心。’

“善男子，我闻是已心生欢喜，作是思惟：‘我今已化阎浮提人，安置三归，受八戒斋，住于三乘。我今当分此阎浮提以为六分与此六子，令其得发无上道心，然后我当出家修道。’思惟是已如其所念，分阎浮提即为六分，赐与诸子寻便出家。尔时，六王各相违戾，不相承顺，互相抄掠，攻伐斗诤，缚束枷锁。尔时，一切阎浮提内，苗稼不登，人民饥饿，水雨不时，诸树枯悴，不生华实，药草不生，人民、禽兽及诸飞鸟悉皆饥饿，其身炽然犹如火聚。我于尔时复自思惟：‘我今应当自舍己身肌体血肉，以施众生令其饱满。’作是念已，从其所住阿兰若处，至于人间中路，有山名水爱护。住是山上，复作是愿，而说偈言：

&nbsp;&nbsp;&nbsp;&nbsp;“‘如我自舍，&nbsp;&nbsp;&nbsp;&nbsp;所有身命，&nbsp;&nbsp;&nbsp;&nbsp;为大悲心，&nbsp;&nbsp;&nbsp;&nbsp;不求果报；

&nbsp;&nbsp;&nbsp;&nbsp;但为利益，&nbsp;&nbsp;&nbsp;&nbsp;诸天及人，&nbsp;&nbsp;&nbsp;&nbsp;愿作肉山，&nbsp;&nbsp;&nbsp;&nbsp;给施众生。

&nbsp;&nbsp;&nbsp;&nbsp;我今所舍，&nbsp;&nbsp;&nbsp;&nbsp;妙色端严，&nbsp;&nbsp;&nbsp;&nbsp;不求帝释，&nbsp;&nbsp;&nbsp;&nbsp;天魔梵王；

&nbsp;&nbsp;&nbsp;&nbsp;但为利益，&nbsp;&nbsp;&nbsp;&nbsp;未来人天，&nbsp;&nbsp;&nbsp;&nbsp;以此血肉，&nbsp;&nbsp;&nbsp;&nbsp;施诸众生。

&nbsp;&nbsp;&nbsp;&nbsp;诸天龙神，&nbsp;&nbsp;&nbsp;&nbsp;人及非人，&nbsp;&nbsp;&nbsp;&nbsp;住山林者，&nbsp;&nbsp;&nbsp;&nbsp;今听我言：

&nbsp;&nbsp;&nbsp;&nbsp;为诸众生，&nbsp;&nbsp;&nbsp;&nbsp;我起大悲，&nbsp;&nbsp;&nbsp;&nbsp;自以血肉，&nbsp;&nbsp;&nbsp;&nbsp;而给施之。’

“善男子，我于尔时作是愿已，诸天搔娆大地，诸山须弥、大海皆六种动，人天大众发声悲号。尔时，我于水爱护山自投其身，以愿力故即成肉山，高一由旬，纵广正等亦一由旬。是时，人民、飞鸟、禽兽，始于是时啖肉饮血。以本愿故，于夜中分增益广大其身，乃至高千由旬，纵广正等亦千由旬。其边自然而生人头、发、毛、眼、耳、鼻、口、唇、舌，具足而有。彼诸头中各各有声，而唱是言：‘诸众生等各各自恣随意取用，饮血啖肉，取头、目、耳、鼻、唇、舌、齿等，皆令满足；然后悉发阿耨多罗三藐三菩提心，或发声闻、辟支佛心。卿等当知，如是之物悉不可尽，食之易消，不夭寿命。’有明智者食肉饮血，取其头、目、耳、鼻、舌者，或发声闻、辟支佛乘，或发阿耨多罗三藐三菩提心，或求天上人中富乐。以本愿故，身无损减乃至万岁，阎浮提内人及鬼、神、飞鸟、禽兽皆悉充足。于万岁中，所施目如一恒河沙，所施血如四大海水，所舍肉如千须弥山，所舍舌如大铁围山，所舍耳如纯陀罗山，所舍鼻如毗富罗山，所舍齿如耆阇崛山，所舍身皮犹如三千大千世界所有地等。

“善男子，汝今当知，我于往昔万岁之中，所舍无量无边阿僧祇身，一寿命中自以血肉给施如是无量无边阿僧祇众生，悉令饱足，乃至一念不生悔心。我于尔时复作是言：‘若我必定成阿耨多罗三藐三菩提，所愿成就得己利者，我今于此一阎浮提万岁之中，自以血肉给施一切无量众生。如是一恒河沙等万岁，遍满于此无垢须弥三千大千世界作血肉山，一一天下于万岁中自以血、肉、头、目、耳等给施众生，所谓天、龙、鬼、神、人及非人、一切畜生，若在虚空及因地者，乃至饿鬼悉令满足，然后劝化安置住于三乘法中。若遍于此一佛世界满足众生已，复至十方如一恒河沙等五浊恶世，复给血、肉、头、目、耳等，给施众生悉令充足。如是如一恒河沙等大劫之中为众生故，自舍身命以施众生，若我所愿不成、不得己利者，即便欺诳十方世界无量无边诸佛世尊为诸众生转法轮者，必定不成阿耨多罗三藐三菩提住于生死，毕竟不闻佛声、法声、比丘僧声、波罗蜜声、力无畏声乃至一切诸善根声。若我不能成就舍身布施充足诸众生者，常堕阿鼻地狱。’善男子，我于往昔如是所愿皆悉成就。于一一天下舍身血肉，给施众生悉令饱满，如是次第遍满十方如恒河沙等诸佛世界，舍身血肉给施众生悉令满足。善男子，汝今当知，我于尔时为檀波罗蜜舍身布施，如是次第施于眼目，其聚满此阎浮提内高至忉利天。善男子，是名如来略说舍身檀波罗蜜。

“复次，善男子，如是复过无量无边阿僧祇劫，尔时此界转名月电，亦五浊世。我于尔时作转轮圣王，王阎浮提，号灯光明，亦教无量无边阿僧祇人，安止住于诸善法中，亦如上说。作是事已，游在园林观看土地，见有一人身被束缚，我即问言：‘此何所犯？’大臣白言：‘诸有田作所得谷麦，应为六分，一分入官。是人不顺王法，不肯输送，是故被缚。’我于尔时即敕令放，从今已后不须强取。大臣答言：‘是人民中，乃至无有一人生欢喜心，以义送之。今诸王子、后宫、眷属、贵人、婇女，诸所资用饮食之具，一切皆从他边强取，无有一人清净心与。’我闻是已，心大忧愁，即自思惟：‘此阎浮提，当持与谁？’尔时，我有五百诸子，先已令发无上道心：‘当分此地为五百分，等与诸子。我当出家至阿兰若处，修诸仙法，学梵净行。’思惟是已，寻分此地为五百分，等与诸子，即便出家，至南海边郁头摩树大林之中，食诸果子渐渐修学，得五神通。

“善男子，时阎浮提有五百商人，入于大海欲采珍宝。有一商主名曰满月，此人先世福德缘故，得如所愿至于宝渚，多取种种诸珍宝已，即欲发引还阎浮提。尔时，海神高声涕哭，多有诸龙心怀瞋恚欲害商人。有一龙王名曰马坚，是大菩萨，以本愿故生于龙中，起发悲心救护诸商，令得安隐过于大海至彼岸边，龙王然后还本住处。尔时，复有大恶罗刹，随逐商人如影随形欲为虐害。是恶罗刹即于其日放大恶风，时诸商人迷闷失道，生大怖畏失声号哭，称唤诸天摩醯首罗、水神、地神、火神、风神，复称父母、妻子、眷属，愿救济我。善男子，我于尔时以净天耳闻其音声，寻往其所，以柔软音而慰抚之：‘莫生怖畏，当示汝道，令汝安隐还阎浮提。’善男子，我于尔时白叠缚臂，以油灌之，燃以为炬，发真实言：‘我先以于郁头摩林，三十年中专精修行四无量心，为诸众生食啖果子，劝化八万四千诸龙、夜叉、神等，不退转于阿耨多罗三藐三菩提。以是善根因缘，今燃此臂为示道故，令是诸商安隐得还阎浮提中。’燃臂乃至七日七夜，此诸商人寻便安隐还阎浮提。善男子，我于尔时复作善愿：‘若阎浮提无诸珍宝，若我必成阿耨多罗三藐三菩提得己利者，当作商主，于一一天下七返雨宝。复入大海取如意珠，于一一天下复雨种种杂厕宝物，如是次第遍此世界，乃至十方无量无边阿僧祇诸世界中亦复如是。’善男子，我于往昔诸所发愿皆悉成就，如恒河沙等大劫中，常作无上萨薄之主，于恒河沙等五浊恶世雨种种珍宝，一日之中七返雨之。如是利益无量众生，悉令珍宝得满足已，然后劝化安止令住于三乘中。善男子，汝今当知即是如来舍诸珍宝，为得诸相善根因缘。

“复次，善男子，如是复过无量无边阿僧祇劫，此佛世界转名为网，劫名知具足，其世五浊，人民寿命满五万岁。以本愿故生阎浮提婆罗门家，字曰须香，读诵外典阐陀章句。尔时，众生多著常见，互共斗诤起怨贼想。我于尔时以强力势，为诸众生说五受阴犹如怨家，说十二入如空聚落，说十二缘其性生灭，开示分别阿那婆那令其修学，复作是言：‘仁等今者可发无上菩提之心，所作善根应生回向。’我于是时自然而得五通神仙。尔时，复有无量无边阿僧祇人，受我教故悉得五通。复有无量无边众生，远离斗诤灭除怨憎，出家入山食果蓏子，昼夜修集四无量心。是劫欲尽，是诸人等各各分散，游阎浮提教化众生，令离斗诤，除灭怨憎，悉使寂静，或有水旱、暴风、恶雨皆令除灭，其地柔软，五谷成熟食啖滋味。以劫欲尽，众生复为种种病苦之所缠恼。

“善男子，我于尔时寻复思惟：‘若我不能除众生病，我则不成阿耨多罗三藐三菩提。为诸众生断除烦恼，我今当以何等方便除众生病？唯有聚集一切大众释天、梵天、四天王等，及诸天仙、龙仙、人仙，问诸医方合集诸草，种种咒术以疗众病。’思惟是已，即以神力至释天、梵天、四天大王及诸天、神、龙、人仙所，作如是言：‘有毗陀山，愿诸仁等皆共来集。’尔时，大众闻是言已，皆悉集聚；既集聚已，皆共诵持毗陀咒术，以是力故能却一切诸恶鬼神，拥护众生；复修医方，能治痰癊、风寒、冷热，以是因缘，令无量无边阿僧祇人离诸苦恼。

“善男子，我于尔时复更作愿：‘若我已为此一天下无量众生，作智慧光安止住于三乘法中，闭三恶门，通天人路，除诸病苦令得欢喜。复次第为无量无边阿僧祇人，作智慧光乃至欢乐。以是善根因缘果报故，令我所愿皆得成就逮得己利。如我已为此一天下无量无边阿僧祇人，闭三恶道，通天人路；为诸病者，请诸天龙神仙之人，集毗罗山修毗陀咒，令无量无边阿僧祇人，悉得离病受于快乐。如是遍满此网世界，利益一切在在处处无量众生安住三乘，闭三恶道，通天人路；复为如是世界病者，请诸天龙神仙之人，集毗罗山修毗陀咒，令此世界无量无边阿僧祇人，悉得离病受于快乐。如此世界，乃至十方如恒河沙五浊恶世亦复如是。’

“善男子，我于尔时在网世界，乃至十方如恒河沙五浊恶世，诸所作愿皆得成就。善男子，汝今当知，即是如来为菩萨时，增益智慧修菩萨道。是名如来爱护三业善根种子。”