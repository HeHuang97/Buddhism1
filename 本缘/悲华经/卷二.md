## 悲华经卷第二

### 大施品第三之一

尔时，会中有菩萨摩诃萨，名曰寂意，瞻睹如来种种神化已，白佛言：“世尊，何因缘故，其余诸佛所有世界，清净微妙种种庄严，离于五浊，无诸秽恶，其中纯有诸大菩萨，成就种种无量功德受诸快乐？其土乃至无有声闻、辟支佛名，何况当有二乘之实？今我世尊，何因何缘，处斯秽恶不净世界，命浊、劫浊、众生浊、见浊、烦恼浊，于是五浊恶世之中，成阿耨多罗三藐三菩提，在四众中说三乘法？以何缘故，不取如是清净世界，而不远离五浊恶世？”

佛告寂意菩萨：“善男子，菩萨摩诃萨以本愿故取净妙国，亦以愿故取不净土。何以故？善男子，菩萨摩诃萨成就大悲故，取斯弊恶不净土耳！是故吾以本愿，处此不净秽恶世界，成阿耨多罗三藐三菩提。善男子，汝今谛听，善思念之，善受善持，吾今当说。”时诸菩萨受教而听。

佛告寂意菩萨：“善男子，我于往昔过恒河沙等阿僧祇劫，此佛世界名删提岚，是时大劫名曰善持。于彼劫中，有转轮圣王名无诤念，主四天下。有一大臣名曰宝海，是梵志种，善知占相。时生一子，有三十二相璎珞其身，八十种好次第庄严，以百福德成就一相，常光一寻，其身圆足如尼拘卢树，谛观一相无有厌足。当其生时，有百千诸天来共供养，因为作字号曰宝藏。其后长大，剃除须发，法服出家，成阿耨多罗三藐三菩提，还号宝藏如来、应供、正遍知、明行足、善逝、世间解、无上士、调御丈夫、天人师、佛世尊，即转法 轮，令百千无量亿那由他诸众生等，得生人天，或得解脱。如是利益诸天人已，与百千亿那由他声闻大众恭敬围绕，次第游行城邑聚落，渐到一城名安周罗，即是圣王所治之处。去城不远，有一园林名曰阎浮，尔时如来与百千无量亿那由他声闻大众止顿此林。时转轮王闻宝藏佛与百千无量亿那由他大声闻众，次第游行至阎浮林，尔时圣王便作是念：‘我今当往至于佛所，礼拜围绕，供养恭敬，尊重赞叹。’作是念已，即便自以圣王神力，与无量大众前后围绕，出安周罗城向阎浮林，既至林外，如法下车，步至佛所；到佛所已，头面礼足，右绕三匝，却坐一面。

“善男子，尔时宝藏多陀阿伽度阿罗呵三藐三佛陀，即为圣王说于正法，以种种方便示教利喜，说是法已默然而止。时转轮王便从坐起，长跪叉手，前白佛言：‘唯愿如来及诸圣众，于三月中受我供养衣被、饮食、卧具、汤药。’善男子，彼时如来默然许之。时王即知佛已许可，头面作礼，绕佛三匝，欢喜而去。时转轮王告诸小王、大臣、人民及其眷属，作如是言：‘汝等知不？我今已请宝藏如来及其大众，终竟三月奉诸所安。自我所用爱重之物，诸供养具、僮使仆从，我今悉舍，以奉施佛及诸圣众。汝等今者亦当如是，舍所重物、诸供养具、僮使仆从，以奉施佛及诸圣众。’诸人闻已，即便受教，欢喜奉行。时主宝臣于阎浮林中以纯金为地，于其地上作七宝楼。其楼四门，七宝所成。七宝行树，其树皆悬宝衣、璎珞、种种真珠、妙好宝盖及诸宝器以用庄严。复有诸香妙宝华果以庄校树，散种种华。綩綖缯纩以为敷具，悬诸缯幡。圣王金轮于楼观前悬处虚空去地七尺，令白象宝在如来后持七宝树。其树复有真珠、缯帛、种种璎珞以用庄校。其上复有七宝妙盖，使玉女宝于如来前，磨牛头栴檀及黑沉水用散佛上。以摩尼珠宝置于佛前，宝珠、金轮二光微妙，常明遍满阎浮檀林昼夜无异。宝藏如来常身光明微妙清净，遍满三千大千世界。以牛头栴檀为一一声闻作诸床榻，一一床边牛头栴檀以为机蹬，一一座后有白象宝持七宝树种种庄严亦如如来，一一座前有玉女宝磨牛头栴檀及黑沉水散以供养，于一一声闻座前各各安置摩尼宝珠。其园林中作种种伎乐，其园外边有四兵宝周匝围绕。

“善男子，是转轮王清旦出城向于佛所，既至林外，如法下车，步至佛所；至佛所已，头面礼足，右绕三匝，自行澡水，手自斟酌上妙肴馔。佛及大众饮食已讫，舍钵漱口。时转轮王手执宝扇，以扇如来及一一声闻。时王千子及八万四千诸小王等，悉皆供养一一声闻，如转轮王供养世尊。寻于食后，有百千无量亿那由他众生入阎浮林，于如来所听受正法。尔时，虚空中有百千无量亿那由他诸天，散诸天华，作天伎乐，以供养佛。是时，虚空中有天衣、璎珞、种种宝盖而自回转。复有四万青衣夜叉，于栴檀林取牛头栴檀，为佛大众燃火熟食。时转轮王，其夜于佛及大众前，燃百千无量亿那由他灯。善男子，时转轮王顶戴一灯，肩荷二灯，左右手中执持四灯，其二膝上各置一灯，两足趺上亦各一灯，如是竟夜供养如来。佛神力故，身心快乐，无有疲极，譬如比丘入第三禅，转轮圣王所受快乐亦复如是，如是供养终竟三月。时王千子及八万四千诸小王等，百千无量亿那由他众，亦以妙食供养一一诸声闻等，亦如圣王所食肴馔，亦满三月。其玉女宝亦以种种华香供养，如转轮王供养于佛，等无差别。其余众生华香供养，亦如玉女供养声闻，无有异也。

“善男子，时转轮王过三月已，以主藏宝臣贡上如来，阎浮檀金作龙头璎八万四千，上金轮宝、白象、绀马、摩尼珠宝、妙好火珠、主藏臣宝、主四兵宝，诸小王等安周罗城诸小城邑七宝衣树、妙宝华聚、种种宝盖，转轮圣王所著妙衣、种种华鬘、上妙璎珞、七宝妙车、种种宝床、七宝头目、校络宝网、阎浮金锁、宝真珠贯、上妙履屣、綩綖茵蓐、微妙机蹬、七宝器物、钟鼓伎乐、宝铃珂贝、园林幢幡、宝灌灯烛、七宝鸟兽、杂厕妙扇、种种诸药，如是等物各八万四千，以用奉施佛及圣众。作是施已，白佛言：‘世尊，我国多事，有诸不及，今我悔过。唯愿如来久住此园，复当令我数得往来，礼拜围绕，恭敬供养，尊重赞叹。’彼王诸子在佛前坐，一一王子复各请佛及比丘僧：‘终竟三月奉诸所安，唯愿许可。’尔时，如来默然许之。时转轮王已知如来受诸子请，头面礼佛及比丘僧，右绕三匝，欢喜而去。

“善男子，时王千子第一太子，名曰不眴，终竟三月供养如来及比丘僧，奉诸所安一如圣王。时转轮王日至佛所，瞻睹尊颜及比丘僧听受妙法。善男子，尔时大臣宝海梵志，周遍到于阎浮提内男子、女人、童男、童女一切人所，乞求所须。尔时，梵志先要施主：‘汝今若能归依三宝，发阿耨多罗三藐三菩提心者，然后乃当受汝所施。’时阎浮提一切众生，其中乃至无有一人不从梵志受三归依发阿耨多罗三藐三菩提心者。既令诸人受教诫已，即便受其所施之物。尔时，梵志令百千亿无量众生住三福处，及发阿耨多罗三藐三菩提心。太子不眴供养如来及比丘僧竟三月已，所奉哒嚫，八万四千金龙头璎，唯无圣王金轮、白象、绀马、玉女、藏臣、主兵、摩尼宝珠；其余所有金轮、象、马、妙好火珠、童男童女、七宝衣树、七宝华聚、种种宝盖、微妙衣服、种种华鬘、上好璎珞、七宝妙车、种种宝床、七宝头目、校络宝网、阎浮金锁、宝真珠贯、上妙履屣、綩綖茵蓐、微妙机蹬、七宝器物、钟鼓伎乐、宝铃珂贝、园林幢幡、宝灌灯烛、七宝鸟兽、杂厕妙扇、种种诸药，如是等物各八万四千，以奉献佛及比丘僧。作是施已，白佛言：‘世尊，所有不及，今日悔过。’时第二王子名曰尼摩，终竟三月供养如来及比丘僧，如不眴太子所奉哒嚫，如上所说。第三王子名曰王众，第四王子名能加罗，第五王子名无所畏，第六王子名曰虚空，第七王子名曰善臂，第八王子名曰泯图，第九王子名曰蜜苏，第十王子名曰濡心，十一王子名瞢伽奴，十二王子名摩樗满，十三王子名摩奴摸，十四王子名摩嗟粗满，十五王子名摩阇奴，十六王子名曰无垢，十七王子名阿阇满，十八王子名曰无缺，十九王子名曰义云，二十王子名曰因陀罗，二十一名尼婆卢，二十二名尼伽珠，二十三名曰月念，二十四名曰日念，二十五名曰王念，二十六名金刚念，二十七名忍辱念，二十八名曰住念，二十九名曰远念，三十名曰宝念，三十一名罗睺，三十二名罗睺力，三十三名罗睺质多罗，三十四名罗摩质多罗，三十五名曰国财，三十六名曰欲转，三十七名兰陀满，三十八名罗刹卢苏，三十九名罗耶输，四十名炎摩，四十一名夜婆满，四十二名夜阇卢，四十三名夜磨区，四十四名夜堕珠，四十五名夜颇奴，四十六名夜娑奴，四十七名南摩珠帝，四十八名阿蓝遮奴，如是等圣王千子，各各三月供养如来及比丘僧，一切所须衣服、饮食、卧具、医药，亦复皆如第一太子所奉哒嚫，种种之物亦复各各八万四千。因其所施各各发心，或愿忉利天王，或求梵王，或求魔王，或求转轮圣王，或愿大富，或求声闻。是诸王子，其中乃至尚无一人求于缘觉，况求大乘？时转轮王因布施故，而复还求转轮王位。是时圣王及其千子，如是供养满二百五十岁，各各向佛及比丘僧悔诸不及。

“善男子，时宝海梵志寻往佛所，而白佛言：‘唯愿如来及比丘僧，满七岁中受我供养衣服、饮食、卧具、医药。’尔时如来默然许可，受梵志请。善男子，尔时梵志供养如来及比丘僧所须之物，亦如圣王之所供养。善男子，宝海梵志复于后时，作如是念：‘我今已令百千亿那由他众生，发阿耨多罗三藐三菩提心。然我不知转轮圣王所愿何等，为愿人王、天王、声闻、缘觉？为求阿耨多罗三藐三菩提？若我来世必成阿耨多罗三藐三菩提，度未度者，解未解者，未离生老病死忧悲苦恼悉令得离，未灭度者令得灭度，定如是者，我于夜卧，当有诸天、魔、梵、诸龙及夜叉等，诸佛世尊、声闻、沙门、婆罗门等，为我现梦说此圣王之所志求，为求人王，为求天王，为求声闻、辟支佛乘、阿耨多罗三藐三菩提耶？’

“善男子，时宝海梵志于睡眠中见有光明，因此光故，即见十方如恒河沙等诸世界中在在处处诸佛世尊，彼诸世尊各各遥以微妙好华与此梵志。其华台中见日轮像，于日轮上各各悉有七宝妙盖，一一日轮各各皆出六十亿光，是诸光明皆悉来入梵志口中。自见其身满千由旬，净无垢秽譬如明镜。见其腹内有六十亿那由他百千菩萨，在莲华上结跏趺坐三昧正受。复见日鬘围绕其身，于诸华中出诸伎乐踰于天乐。善男子，尔时梵志又见其王血污其身，四方驰走，面首似猪，啖种种虫；既啖虫已，坐伊兰树下，有无量众生来食其身，唯有骨锁；舍骨锁已，数数受身亦复如是。于是复见诸王子等，或作猪面，或作象面，或水牛面，或师子面，或狐狼豹面，或猕猴面，以血污身，亦各皆啖无量众生，坐伊兰树下。复有无量众生来食其身，乃至骨锁；离骨锁已，数数受身亦复如是。或见王子，须曼那华以作璎珞，载小弊车，驾以水牛，从不正道南向驰走。复见四天大王、释提桓因、大梵天王来至其所，告梵志言：‘汝今四边所有莲华，应先取一华与转轮王，一一王子各与一华，其余诸华与诸小王，次与汝子并及余人。’梵志得闻如是语已，即如其言，悉取赋之。如是梦已，忽然而寤，从卧起坐，忆念梦中所见诸事，寻时得知转轮圣王所愿卑下，爱乐生死，贪著世乐。‘我今复知诸王子中，或有所愿卑小下劣。以诸王子有发心求声闻乘者故，我梦见须曼那华以作璎珞，载水牛车，于不正道南向驰走。我何缘故，昨夜梦中见大光明，及见十方无量世界在在处处诸佛世尊？以我先教阎浮提内无量众生，悉令安住三福处故，是故于梦得见光明及见十方无量世界在在处处诸佛世尊。以我教敕阎浮提内一切众生发阿耨多罗三藐三菩提心，请宝藏佛及比丘僧，足满七岁奉诸所安，是以梦中见十方诸佛与我莲华。以我发阿耨多罗三藐三菩提心故，是以梦见十方诸佛与我宝盖。如我所见莲华台中见日轮像，有无量光明入我口中，及见大身满千由旬，七宝盖上以日为饰，及见腹中有六十亿百千菩萨，在莲华上结跏趺坐三昧正受，时梵天王所可教敕赋诸莲华，如是等梦非我所解，唯有如来乃能解之。我今当往至世尊所，问其所以，何因缘故见是诸事？’

“善男子，尔时宝海梵志过夜清旦，即至佛所，饮食以办，自行澡水，手自斟酌上妙肴馔，食已行水收举钵讫，即于一面坐卑小床欲听妙法。尔时，圣王及其千子无量无边百千大众，出安周罗城，恭敬围绕向阎浮园。到园外已，如法下车，步至佛所，头面礼佛及比丘僧，在佛前坐，为欲听法。尔时，梵志如梦中所见具向佛说。佛告梵志：‘汝梦所见有大光明，十方无量如恒河沙等诸世界中，在在处处诸佛世尊与汝莲华，于华台中有日轮像大光入口；以汝先于二百五十年中，教阎浮提内无量众生令住三福处，复令无量众生发阿耨多罗三藐三菩提心，于今复作如是大施供养如来及比丘僧，以是故十方诸佛授汝阿耨多罗三藐三菩提记。十方如恒河沙等诸佛世尊现在说法，与汝莲华，银茎、金叶、琉璃为须、玛瑙为茸，莲华台中有日轮像，如是等事皆是汝之受记相貌。梵志，汝梦所见十方如恒河沙等诸世界中，在在处处诸佛世尊现在说法，彼诸世尊所可与汝七宝妙盖，盖上庄饰至梵天者；汝于来世，当于夜分成阿耨多罗三藐三菩提，即于其夜有大名称，遍满十方如恒河沙等诸世界中上至梵天，当得无见顶相无能过者，即是汝之成道初相。汝梦见大身，又见日鬘而自围绕者；汝于来世成阿耨多罗三藐三菩提已，汝先所可于阎浮提内教无量众生，令发阿耨多罗三藐三菩提心者，亦当同时于十方如微尘等世界之中成阿耨多罗三藐三菩提，亦皆各各发此赞言：“我于往昔为宝海梵志之所劝化，发阿耨多罗三藐三菩提心，是故我等今日悉成阿耨多罗三藐三菩提。某甲世尊，即是我之真善知识。”尔时，诸佛各各自遣诸大菩萨为供养汝故，诸菩萨等以先所得已佛世界种种自在师子游戏神足变化而以供养。尔时，诸菩萨种种供养已，于彼听法得陀罗尼三昧忍辱。是诸菩萨听受法已各还本土，向佛世尊称说汝国所有诸事。梵志，如是梦事，皆是汝之成道相貌。梵志，汝所梦见于其腹内有无量亿诸大菩萨，在莲华上结跏趺坐三昧正受者；汝于来世成阿耨多罗三藐三菩提已，复当劝化无量亿万百千众生，令不退于阿耨多罗三藐三菩提。汝入无上般涅槃已，其后未来之世，当有十方世界无量诸佛法王世尊，亦当称汝名字，作如是言：“过去微尘数等大劫有某甲佛，是佛世尊劝化我等安住于阿耨多罗三藐三菩提令不退转，是故我等今成阿耨多罗三藐三菩提作正法王。”梵志，如是等梦，皆是汝之成道相貌。梵志，汝梦所见人形猪面，乃至猕猴面，以血污身，啖种种虫已，坐伊兰树下，无量众生唼食其身，乃至骨琐，离骨琐已数数受身者；有诸痴人住三福处，所谓布施、调伏、善摄身口，如是人等当生魔天有退没苦，若生人中受生老病死忧悲苦恼、爱别离苦、怨憎会苦、所求不得苦，生饿鬼中受饥渴苦，生畜生中无明黑闇有断头苦，生地狱中受种种苦。欲得远离如是诸苦，是故安住修三福处，愿求天王、转轮圣王，或欲主领一四天下乃至主领四四天下，如是痴人食一切众生，是众生等复当还食如是痴人，如是展转行于生死不可得量。梵志，如是梦者，即是久受生死之相貌也。梵志，汝梦所见有诸人等，须曼那华以作璎珞，载小弊车，驾以水牛，于不正道南向驰走。梵志，即是安住于三福事，能自调伏令得寂静，向声闻乘者之相貌也。’

“善男子，尔时宝海梵志白转轮王言：‘大王当知，人身难得，王今已得成就无难。诸佛世尊出世甚难过优昙华，调善欲心及作善愿乃复甚难。大王，今者若愿天人即是苦本，若欲得主一四天下及二三四，亦是苦本轮转生死。大王，若生人天，皆是无常无决定相犹如疾风，其人贪著乐于五欲心不厌足，犹如小儿见水中月。若有愿求在天人中受放逸乐，其人数数堕于地狱受无量苦，若生人中受爱别离苦、怨憎会苦，若生天上有退没苦，当复数数有受胎苦，复有种种互相食啖夺命之苦，痴如婴儿心不知厌。何以故？离善知识故，不作善愿故，不行精进故，应得者不得故，应解者不解故，应证者不证故，痴如婴儿无所识别。唯菩提心能离诸苦无有遗余而反生厌，世间生死数数受苦而更甘乐，遂令诸苦转复增长。大王，今当思惟生死有如是等种种诸苦。大王，今者已供养佛，已种善根，是故于三宝中应生深信。大王当知，先所供养佛世尊者，即是来世大富之因；爱护禁戒，即是来世人天中因；今者听法，即是来世智慧因也。大王，今者已得成就如是等事，应发阿耨多罗三藐三菩提心。’时王答言：‘梵志，我今不用如是菩提，我心今者爱乐生死，以是缘故，布施、持戒、听受妙法。梵志，无上菩提甚深难得。’是时，梵志复白大王：‘是道清净，应当一心具足愿求。是道无浊，心清净故；是道正直，无谄曲故；是道鲜白，离烦恼故；是道广大，无障碍故；是道含受，多思惟故；是道无畏，不行诸恶故；是道大富，行檀波罗蜜故；是道清净，行尸罗波罗蜜故；是道无我，行羼提波罗蜜故；是道不住，行毗梨耶波罗蜜故；是道不乱，行禅波罗蜜故；是道善择，行般若波罗蜜故；是道乃是真实智慧之所至处，行大慈故；是道不退，行大悲故；是道欢喜，行大喜故；是道坚牢，行大舍故；是道无刺棘，常远离欲恚恼觉故；是道安隐，心无障碍故；是道无贼，分别色声香味触故；是道坏魔，善分别阴、入、界故；是道离魔，断诸结故；是道妙胜，离声闻、缘觉所思惟故；是道遍满，一切诸佛所受持故；是道珍宝，一切智慧故；是道明净，智慧光明无障碍故；是道善说，为善知识之所护故；是道平等，断爱憎故；是道无尘，离恚秽忿怒故；是道善趣，离一切不善故。大王，是道如是能到安乐之处乃至涅槃，是故应发阿耨多罗三藐三菩提心。’尔时，转轮圣王答大臣言：‘梵志，今者如来出现于世，寿八万岁，其命有限，不能悉与一切众生，断诸恶业令种善根，种善根已安置圣果，或得陀罗尼三昧忍辱，或得菩萨胜妙善根，诸佛授记得阿耨多罗三藐三菩提，或少善根于天人中受诸快乐。是诸众生各各自受善不善报。梵志，于众生中乃至一人无善根者，如来不能说断苦法。如来世尊虽为福田，若无善根，不能令断诸苦恼法。梵志，我今发阿耨多罗三藐三菩提心，我行菩萨道时修集大乘，入于不可思议法门，教化众生而作佛事，终不愿于五浊之世秽恶国土发菩提心。我今行菩萨道，愿成阿耨多罗三藐三菩提时，世界众生无诸苦恼。若我得如是佛刹者，尔乃当成阿耨多罗三藐三菩提。’

“善男子，尔时宝藏多陀阿伽度阿罗呵三藐三佛陀即入三昧，其三昧名见种种庄严；入三昧已，作神足变化放大光明。以三昧力故，现十方世界一一方面，各千佛刹微尘数等诸佛世界种种庄严：或有世界，佛已涅槃；或有世界，佛始涅槃；或有世界，其中菩萨始坐道场菩提树下降伏魔怨；或有世界，佛始成道便转法 轮；或有世界，佛久成道方转法 轮；或有世界，纯诸菩萨摩诃萨等遍满其国，无有声闻、缘觉之名；或有世界，佛说声闻、辟支佛乘；或有世界，无佛、菩萨、声闻、缘觉；或有世界，五浊弊恶；或有世界，清净微妙，无诸浊恶；或有世界，卑陋不净；或有世界，严净妙好；或有世界，寿命无量；或有世界，寿命短促；或有世界，有大火灾；或有世界，有大水灾；或有世界，有大风灾；或有世界，劫始欲成；或有世界，成就以竟。有如是等无量世界，微妙光明悉皆遍照令得显现。尔时，大众悉见如是等无量清净诸佛世界种种庄严。时宝海梵志白转轮王：‘大王，今者已得见此诸佛世界种种庄严，是故今应发阿耨多罗三藐三菩提心，随意欲求何等佛土？’

“善男子，时转轮王向佛叉手，而白佛言：‘世尊，诸菩萨等以何业故取清净世界？以何业故取不净世界？以何业故寿命无量？以何业故寿命短促？’佛告圣王：‘大王当知，诸菩萨等以愿力故，取清净土，离五浊恶；复有菩萨以愿力故，求五浊恶。’尔时，圣王前白佛言：‘世尊，我今还城于闲静处，专心思惟当作誓愿。我如所见佛土相貌，离五浊恶，愿求清净庄严世界。’佛告圣王：‘宜知是时。’善男子，时转轮王头面礼佛及比丘僧，右绕三匝，即退而去。便还入城，到所住处自宫殿中，在一屏处，一心端坐，思惟修集种种庄严己佛世界。

“善男子，时宝海梵志次白太子不眴：‘善男子，汝今亦当发于阿耨多罗三藐三菩提心。如汝所行三福处者，所谓布施、调伏、善摄身口，及余所行清净善业，尽应和合回向阿耨多罗三藐三菩提。’尔时，太子作如是言：‘我今先应还至宫殿，在一屏处端坐思惟。若我必能发阿耨多罗三藐三菩提心者，我当还来至于佛所，当于佛前毕定发心，愿取种种净妙佛土。’尔时，太子头面礼佛及比丘僧，右绕三匝，即还而去。至本宫殿，在一屏处，一心端坐，思惟修集种种庄严己佛世界。

“善男子，尔时梵志复白第二王子，作如是言：‘善男子，汝今当发阿耨多罗三藐三菩提心。’如是圣王千子，皆悉教化令发阿耨多罗三藐三菩提心。尔时，梵志复教化八万四千诸小王等，及余九万二千亿众生，令发阿耨多罗三藐三菩提心。一切大众皆作是言：‘梵志，我等今当各各还至所住之处，在一静处，一心端坐，思惟修集种种庄严己佛世界。’如是大众一心寂静，于七岁中，各各于己本所住处，一心端坐，思惟修集种种庄严己佛世界。

“善男子，宝海梵志复于后时作如是念：‘今我教化无量百千亿那由他众生，令发阿耨多罗三藐三菩提心。我今已请佛及大众，于七岁中奉诸所安。若我当来必成阿耨多罗三藐三菩提，所愿成就者，我当劝喻天、龙、鬼神、阿修罗、乾闼婆、紧那罗、摩睺罗伽、夜叉、罗刹、拘办荼等，令其供养如是大众。’善男子，尔时梵志即念毗沙门天王。善男子，尔时天王即知梵志心之所念，与百千亿无量夜叉，恭敬围绕至梵志所。寻于其夜在梵志前，作如是言：‘梵志，欲何教敕？’梵志问言：‘汝是谁耶？’毗沙门言：‘梵志，汝颇曾闻毗沙门王不？即我身是。欲何所敕？’时梵志言：‘善来！大王，我今供养如是大众，汝可助我共供养之。’毗沙门王言：‘敬如所敕，随意所须。’梵志复言：‘大王，若能随我意者，令诸夜叉发阿耨多罗三藐三菩提心。复当宣告诸夜叉等，欲得福者，欲得阿耨多罗三藐三菩提者，可渡大海，日日往取牛头栴檀及以沉水，并诸余香、种种诸华，持来至此，亦当如我日日供养佛及众僧。’尔时，天王闻是语已，还至住处，击鼓集会夜叉、罗刹，唱如是言：‘卿等知不？此阎浮提有转轮圣王名无诤念，有梵志名曰宝海，即是圣王之大臣也，终竟七岁请佛及僧奉诸所安。卿等于此福德应生随喜，生随喜已，以是善根发心回向阿耨多罗三藐三菩提。’善男子，尔时有百千无量亿那由他夜叉等，叉手合掌，作如是言：‘若宝海梵志，于七岁中供养如来及比丘僧，奉诸所安善根福报，我等随喜。以是随喜善根故，令我等成阿耨多罗三藐三菩提。’尔时，天王复作是言：‘卿等谛听！欲得福德及善根者，便可日日渡于大海，为彼梵志取牛头栴檀及以沉水，熟食饭佛及比丘僧。’时有九万二千夜叉同时发言：‘天王，我等今者于七岁中，常当取是牛头栴檀及以沉水与彼梵志，熟食饭佛及比丘僧。’复有四万六千夜叉亦同声言：‘我等当取微妙诸香与彼梵志，供养如来及比丘僧。’复有五万二千诸夜叉等，亦各同声作如是言：‘我等当取种种妙华与彼梵志，供养如来及比丘僧。’复有二万诸夜叉等亦同声言：‘我等当取诸味之精与彼梵志，调和饮食以供养佛及比丘僧。’尔时，复有七万夜叉亦同声言：‘我等当往与作饮食，供养如来及比丘僧。’

“善男子，尔时梵志复作是念：‘次当劝喻毗楼勒叉天王、毗楼罗叉天王、提头赖吒天王。’作是念已，尔时三王即知其念，往梵志所，乃至还所住处。毗楼勒叉与百千亿那由他拘办荼等，毗楼罗叉天王与百千无量亿那由他诸龙，提头赖吒与百千无量亿那由他诸乾闼婆，乃至发阿耨多罗三藐三菩提心亦如是。善男子，尔时梵志即复念于第二天下四天大王，彼四天王以佛力故，至梵志所，作如是言：‘梵志，今者欲何所敕？’梵志答言：‘我今劝汝与诸眷属发阿耨多罗三藐三菩提心。’四天王言：‘敬如所敕。’即各还至所住之处，与诸眷属悉共发于阿耨多罗三藐三菩提心。如是乃至三千大千世界百亿毗沙门王发阿耨多罗三藐三菩提心，百亿毗楼勒叉天王、百亿毗楼罗叉、百亿提头赖吒，各各自与所有眷属，亦复如是发阿耨多罗三藐三菩提心。

“善男子，尔时梵志复作是念：‘若我未来必成阿耨多罗三藐三菩提，所愿成就得己利者，当令一切诸天皆使得此福德之分，亦劝使发阿耨多罗三藐三菩提心。若我来世以是善根必成阿耨多罗三藐三菩提者，忉利天王当来至此与我相见，夜摩天子、兜术天子、化乐天子、他化自在天子亦当来此与我相见。’善男子，尔时梵志作是念已，忉利天王、夜摩天王、兜术天王、化乐天王、他化自在天王，悉皆来此与梵志相见，作如是言：‘梵志，今者欲何所敕？’梵志答言：‘汝是谁也？’时五天王各称姓名，复言：‘梵志，欲何所敕？不须在此大会使耶？’梵志答言：‘天王当知，汝等天上所有妙宝台殿楼阁，有诸宝树及诸衣树、香树、华树、果蓏之树，天衣、天座、綩綖茵蓐、上妙宝器及以璎珞，天幢、天盖、诸缯幡等种种庄严，诸天所有种种伎乐，汝等可以如此之物，种种庄严此阎浮园，供养于佛及比丘僧。’时五天王作如是言：‘敬如所敕。’时诸天王各各还至所住之处，忉利天王告毗楼勒天子，夜摩天王告阿荼满天子，兜术天王告路醯天子，化乐天王告拘陀罗天子，他化自在天王告难陀天子，各作是言：‘卿今当下阎浮提界，以此所有种种庄严彼阎浮园，悬诸璎珞，敷种种座，如诸天王种种庄严；为如来故作宝高楼，当使如此忉利天上所有宝楼。’是诸天子闻是教已，即下来至阎浮提中，寻于其夜种种庄严是阎浮园，以诸宝树乃至天幡而庄校之；为如来故作七宝楼，如忉利天所有宝楼。是五天子持诸宝物，种种庄严阎浮提园已，寻还天上，各白其王：‘大王当知，我等已往庄校彼园，所有之物如此无异；为如来故作七宝楼，如忉利天所有宝楼等无差别。’

“善男子，时忉利天王、夜摩天王、兜术天王、化乐天王、他化自在天王，即便来至阎浮提中，到梵志所，作如是言：‘梵志，我今已为佛及众僧庄校此园。更何所敕，愿便说之。’梵志答言：‘汝等各各自于境界，有自在力可集诸天。汝持我言：“阎浮提内，有大梵志名曰宝海，于七岁中请佛世尊及无量僧奉诸所安。卿等今者于此福德应生随喜，生随喜已，发心回向阿耨多罗三藐三菩提。是故应往佛所，见佛世尊及比丘僧，供养所须，听受妙法。”’时五天王，从梵志所闻是言已，各各自还至所住处。尔时，忉利天王释提桓因，即集诸天而告之曰：‘卿等当知，阎浮提内，有转轮圣王名无诤念，有大梵志名曰宝海，即其圣王之大臣也，请佛世尊及无量亿僧，终竟七岁奉诸所安。我已先为佛比丘僧，取诸宝物种种庄严彼阎浮园。卿等以是善根因缘生随喜心，生随喜已，发心回向阿耨多罗三藐三菩提，亦令梵志得如所愿。’善男子，尔时百千无量亿那由他忉利天子，恭敬叉手作如是言：‘我等今者于是善根生随喜心，以是随喜故，令我等一切得成阿耨多罗三藐三菩提。’夜摩天王、兜术天王、化乐天王、他化自在天王，如是等各集诸天而告之曰：‘卿等当知，阎浮提内，有转轮圣王名无诤念，有大梵志名曰宝海，即其圣王之大臣也，请佛世尊及无量亿僧，终竟七岁奉诸所安。我已先为佛比丘僧，取诸宝物种种庄校彼阎浮园。卿等以是善根因缘故应生随喜，生随喜已，发心回向阿耨多罗三藐三菩提，当令梵志得如所愿。’善男子，尔时四天各有百千无量亿那由他天子，恭敬叉手，作如是言：‘我等今者，于是善根生随喜心，以是随喜故，令我等一切皆得成阿耨多罗三藐三菩提。’尔时，五王各各告言：‘卿等今当至阎浮提，见宝藏佛及比丘僧，礼拜围绕，恭敬供养，尊重赞叹。’善男子，时五天王各各于夜，一一将诸天子、天女、童男、童女及余眷属百千亿那由他众，前后围绕来至佛所，顶礼佛足及比丘僧，从佛听法至明清旦，迁住虚空以种种天华，优钵罗华、钵头摩华、拘物头华、分陀利华、须曼那华、婆尸师华、阿提目多伽占婆伽华、曼陀罗华、摩诃曼陀罗华，以散大会如雨而下，并鼓天乐而以供养。

“善男子，尔时宝海梵志复作是念：‘若我当来必成阿耨多罗三藐三菩提，所愿成就得己利者，复当教化诸阿修罗，悉令发于阿耨多罗三藐三菩提心。’善男子，尔时梵志作是念已，有五阿修罗王到梵志所，乃至百千无量亿那由他阿修罗男子、女人、童男、童女，如梵志教发阿耨多罗三藐三菩提心，至于佛所听受妙法。

“善男子，尔时宝海梵志复作是念：‘若我当来必成阿耨多罗三藐三菩提，所愿成就得己利者，复当教化天魔波旬，令发阿耨多罗三藐三菩提心。’善男子，时魔波旬即知梵志心之所念，寻与百千无量亿那由他男子、女人、童男、童女，至梵志所敬如教敕，发阿耨多罗三藐三菩提心，乃至听法亦复如是。”