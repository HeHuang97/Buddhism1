## 悲华经卷第七

### 诸菩萨本授记品第四之五

“世尊，我成阿耨多罗三藐三菩提已，一音说法，或有众生学声闻乘，闻佛说法即得知声闻法藏；或有修学辟支佛乘，闻佛说法便得解于辟支佛法；或有修学无上大乘，闻佛说法便得解了大乘之法纯一无杂。若有修集助菩提法欲得菩提，闻佛说法即得舍财行于布施；若有众生离诸功德，悕求天上人中快乐，闻佛说法即得持戒；若有众生互相怖畏有爱瞋心，闻佛说法即得相于生亲厚心；若有众生喜为杀业，闻佛说法即得悲心；若有众生常为悭吝嫉妒覆心，闻佛说法即修喜心；若有众生端正无病，贪著于色心生放逸，闻佛说法即得舍心；若有众生淫欲炽盛，其心放逸，闻佛说法即观不净；若有众生学大乘者为掉盖所覆，闻佛说法即得身念处法；若有众生常自称赞能大论议，其智慧明犹如挚电，闻佛说法即解甚深十二因缘；若有众生寡闻少见自称能论，闻佛说法即得不夺不失诸陀罗尼；若有众生入邪见山，闻佛说法即解诸法甚深空门；若有众生诸觉覆心，闻佛说法即得深解无相法门；若有众生诸不净愿覆蔽其心，闻佛说法即得深解无作法门；若有众生心不清净，闻佛说法心得清净；若有众生以多缘覆心，闻佛说法得解不失菩提心法；若有众生瞋恚覆心，闻佛说法解真实相得受记莂；若有众生依倚覆心，闻佛说法深解诸法无所依倚；若有众生爱染覆心，闻佛说法疾解诸法无垢清净；若有众生忘失善心，闻佛说法深解日光三昧；若有众生行诸魔业，闻佛说法速得解了清净之法；若有众生邪论覆心，闻佛说法即得深解增益正法；若有众生烦恼覆心，闻佛说法即得解了离烦恼法；若有众生行诸恶道，闻佛说法即得回返；若有众生于大乘法赞说邪法以为吉妙，闻佛说法即于邪法生退转心而得正解；若有菩萨厌于生死，闻佛说法即于生死心生爱乐；若有众生不知善地，闻佛说法即得觉了善地之法；若有众生见他为善，不生好乐生于妒嫉，闻佛说法即得心喜；若有众生其心各各共相违反，闻佛说法即得无碍光明；若有众生行诸恶业，闻佛说法深解恶业所得果报；若有众生怖畏大众，闻佛说法深得解了师子相三昧；若有众生四魔覆心，闻佛说法疾得首楞严三昧；若有众生不见诸佛国土光明，闻佛说法即得深解种种庄严光明三昧；若有众生有憎爱心，闻佛说法即得舍心；若有众生未得佛法光明，闻佛说法即得法幢三昧；若有众生离大智慧，闻佛说法即得法炬三昧；若有众生疑闇覆心，闻佛说法即得日灯光明三昧；若有众生口无辩才，闻佛说法即得种种功德应辩；若有众生观色和合，无有坚固犹如水沫，闻佛说法即得那罗延三昧；若有众生心乱不定，闻佛说法即得坚牢决定三昧；若有众生欲观佛顶，闻佛说法即得须弥幢三昧；若有众生放舍本愿，闻佛说法即得坚牢三昧；若有众生退失诸通，闻佛说法即得金刚三昧；若有众生于菩提场而生疑惑，闻佛说法即得了达金刚道场；若有众生一切法中无厌离心，闻佛说法即得金刚三昧；若有众生不知他心，闻佛说法即知他心；若有众生于诸根中不知利钝，闻佛说法即知利钝；若有众生各各种类不相解语，闻佛说法即得解了音声三昧；若有众生未得法身，闻佛说法即得解了分别诸身；若有众生不见佛身，闻佛说法即得不眴三昧；若有众生分别诸缘，闻佛说法即得无诤三昧；若有众生于转法轮心生疑惑，闻佛说法于转法轮得心清净；若有众生起无因邪行，闻佛说法即得法明随顺因缘；若有众生于一佛世界起于常见，闻佛说法即得善别无量佛土；若有众生未种诸相善根，闻佛说法即得种种庄严三昧；若有众生不能善别一切言语，闻佛说法即得解了分别种种言音三昧；若有众生专心求于一切智慧，闻佛说法即得无所分别法界三昧；若有众生退转于法，闻佛说法即得坚固三昧；若有众生不知法界，闻佛说法即得大智慧；若有众生离本誓愿，闻佛说法即得不失三昧；若有众生分别诸道，闻佛说法即得一道无所分别；若有众生推求智慧欲同虚空，闻佛说法即得无所有三昧；若有众生未得具足诸波罗蜜，闻佛说法即得住于净波罗蜜；若有众生未得具足四摄之法，闻佛说法即得妙善摄取三昧；若有众生分别四无量心，闻佛说法即得平等勤心精进；若有众生未得具足三十七助菩提法，闻佛说法即得住不出世三昧；若有众生其心失念及善智慧，闻佛说法即得大海智印三昧；若有众生其心疑惑未生法忍，闻佛说法即得诸法决定三昧，以一法相故；若有众生忘所闻法，闻佛说法即得不失念三昧；若有众生各各说法不相喜乐，闻佛说法即得清净慧眼无有疑网；若有众生于三宝中不生信心，闻佛说法即得功德增长三昧；若有众生渴乏法雨，闻佛说法即得法雨三昧；若有众生于三宝中起断灭见，闻佛说法即得诸宝庄严三昧；若有众生不作智业，不勤精进，闻佛说法即得金刚智慧三昧；若有众生为诸烦恼之所系缚，闻佛说法即得虚空印三昧；若有众生计我、我所，闻佛说法即得智印三昧；若有众生不知如来具足功德，闻佛说法即得世间解脱三昧；若有众生于过去世未供养佛，闻佛说法即得种种神足变化；若有众生一法界门，于未来世无量劫中未得说之，闻佛说法即得解说一切诸法同一法界；若有众生于诸一切修多罗中未得选择，闻佛说法即得诸法平等实相三昧；若有众生离六和法，闻佛说法即得解了诸法三昧；若有众生于不可思议解脱法门不勤精进，闻佛说法于诸通中即得师子游戏三昧；若有众生欲分别入于如来藏，闻佛说法，更不从他闻，即得分别入如来藏；若有众生于菩萨道不勤精进，闻佛说法即得智慧勤行精进；若有众生未曾得见本生经，闻佛说法即得一切在在处处三昧；若有众生行道未竟，闻佛说法即得受记三昧；若有众生未得具足如来十力，闻佛说法即得无坏三昧；若有众生未得具足四无所畏，闻佛说法即得无尽意三昧；若有众生未得具足佛不共法，闻佛说法即得不共法三昧；若有众生未得具足无愚痴见，闻佛说法即得愿句三昧；若有众生未觉一切佛法之门，闻佛说法即得鲜白无垢净印三昧；若有众生未得具足一切智者，闻佛说法即得善了三昧；若有众生未得成就一切佛事，闻佛说法即得无量不尽意三昧。如是等众生，于佛法中各得信解。有诸菩萨，其心质直无有谄曲，闻佛说法即得八万四千诸法门、八万四千诸三昧门、七万五千陀罗尼门。有无量无边阿僧祇菩萨摩诃萨修集大乘者，闻是说法亦得如是无量功德，安止住于不退转地。是故诸菩萨摩诃萨，欲得种种庄严坚牢故，发不可思议愿，增益不可思议知见以自庄严；以三十二相庄严故，得八十随形好；以妙音庄严故，随诸众生所喜说法，令闻法者满足知见；以心庄严故，得诸三昧不生退转；以念庄严故，不失一切诸陀罗尼；以心庄严故，得分别诸法；以念庄严故，得解微尘等义；以善心庄严故，得坚固誓愿牢坚精进，如其所愿到于彼岸；以专心庄严故，次第过住；以布施庄严故，于诸所须悉能放舍；以持戒庄严故，令心善白清净无垢；以忍辱庄严故，于诸众生心无障碍；以精进庄严故，一切佐助悉得成就；以禅定庄严故，于一切三昧中得师子游戏；以智慧庄严故，知诸烦恼习；以慈庄严故，专心念于一切众生；以悲庄严故，悉能拔出众生之苦；以喜庄严故，于一切法心无疑惑；以舍庄严故，得离憍慢心，心无高下；以诸通庄严故，于一切法得师子游戏；以功德庄严故，得不可尽藏宝手；以智庄严故，知诸众生所有诸心；以意庄严故，方便醒悟一切众生；以光明庄严故，得智慧眼明；以诸辩庄严故，令众生得法义应辞；以无畏庄严故，一切诸魔不能留难；以功德庄严故，得诸佛世尊所有功德；以法庄严故，得无碍辩，常为众生演说妙法；以光明庄严故，得一切佛法光明；以照明庄严故，能遍照于诸佛世界；以他心庄严故，得正智无乱；以教诫庄严故，得如所说护持禁戒；以神足庄严故，得如意足到于彼岸；以受持一切诸如来庄严故，得入如来无量法藏；以尊法庄严故，得不随他智慧；以随行一切善法庄严故，得如说而行，欲令如是众生悉得如是等功德利益。若有无量无边阿僧祇菩萨摩诃萨修集大乘，以我说一句法故，悉具如是白净善法皆使充足。以是故，诸菩萨摩诃萨于诸法中所得智慧，不从他闻得成就大法光明，成阿耨多罗三藐三菩提。

“‘世尊，若众生于他方世界作五逆罪，乃至犯四重禁，烧灭善法；若学声闻、缘觉、大乘，以愿力故欲来生我世界，既来生已，复取一切诸不善业粗朴弊恶，其心喜求强梁难调，专以四倒贪著悭吝。如是等众生八万四千异性乱心，我当为其各各异性，广说八万四千法聚。世尊，若有众生学无上大乘，我当为其具足广说六波罗蜜，所谓檀波罗蜜乃至般若波罗蜜。若有众生学声闻乘未种善根，愿求诸佛以为其师，我当安止于三归依，然后劝令住六波罗蜜。若有众生喜为杀害，我当安止于不杀中。若有众生专行恶贪，我当安住于不盗中。若有众生非法邪淫，我当安止不邪淫中。若有众生各各故作诽谤妄语，我当安止不妄语中。若有众生乐为狂痴，我当安止不饮酒中。若有众生犯此五事，我当令受优婆塞五戒。若有众生于诸善法不生喜乐，我当令其一日一夜受持八戒。若有众生少于善根，于善根中心生爱乐，我当令其于未来世，在佛法中出家学道，安止令住梵净十戒。若有众生悕心求于诸善根法，我当安止善根法中，令得成就梵行具足大戒。如是等众生，作五逆罪乃至悭吝，为是众生以种种门示现神足，说诸句义开示阴、界、诸入、苦、空、无常、无我，令住善妙安隐寂灭无畏涅槃，为如是四众比丘、比丘尼、优婆塞、优婆夷说法。若有众生求闻论议，我当说正法论，乃至有求解脱之者，我当为说空无之论。若有众生其心不乐于正善法，我当为说营作众事。若有众生于正善法其心爱乐，我当为说空三昧定示正解脱。世尊，我为如是一一众生要当过于百千由旬，不以神足，而以开示无量无边种种方便为解句义，示现神足乃至涅槃，心不生厌。

“‘世尊，我以三昧力故，舍第五分所得寿命而般涅槃。我于是时，自分其身如半葶苈子，为怜愍众生故求般涅槃。般涅槃后，所有正法住世千岁，像法住世满五百岁。我涅槃后，若有众生以珍宝伎乐供养舍利，乃至礼拜右绕一匝，合掌称叹，一茎华散，以是因缘，随其志愿于三乘中各不退转。世尊，我般涅槃后，若有众生于我法中，乃至一戒如我所说能坚持之，乃至读诵一四句偈为他人说，令彼听者心生欢喜，供养法师乃至一华一礼，以是因缘，随其志愿于三乘中各不退转。乃至法炬灭、法幢倒、正法灭已，我之舍利寻没于地至金刚际。尔时，娑婆世界空无珍宝，我之舍利变为意相琉璃宝珠。其明焰盛，从金刚际出于世间，上至阿迦尼吒天，雨种种华，曼陀罗华、摩诃曼陀罗华、波利质多华、曼殊沙华、摩诃曼殊沙华。有净光明大如车轮，百叶千叶，或百千叶，或百千华，其光遍照。复有好香微妙常敷，观者无厌。其明焰盛不可称计，微妙之香无量无边，纯雨如是无量诸华。当其雨时，复出种种微妙音声，佛声、法声、比丘僧声、三归依声、优婆塞戒声、成就八戒声、出家十戒声、布施声、持戒声、清净梵行具大戒声、佐助众事声、读经声、禅思惟声、观不净声、念出入息声、非想非非想声、有想无想声、识处声、空处声、八胜处声、十一切入声、定慧声、空声、无相声、无作声、十二因缘声、具足声闻藏声、学缘觉声、具足大乘六波罗蜜声，于其华中出如是等声。色界诸天皆悉闻之，本昔所作诸善根本各自忆念，所有不善寻自悔责，即便来下娑婆世界，教化世间无量众生，悉令得住于十善中。欲界诸天亦得闻受，所有爱结贪喜五欲，诸心数法悉得寂静，本昔所作诸善根本各自忆念，所有不善寻自悔责，即便来下娑婆世界，教化世间无量众生，悉令得住于十善中。世尊，如是诸华于虚空中，复当化作种种珍宝金、银、摩尼、真珠、琉璃、珂贝、璧玉、真宝、伪宝、玛瑙、珊瑚、天冠、宝饰，如雨而下，一切遍满娑婆世界。尔时，人民其心和悦，无诸斗诤，饥饿、疾病、他方怨贼、恶口、诸毒，一切消灭皆得寂静。尔时，世界有如是乐。若有众生见诸珍宝若触若用，于三乘中无有退转。是诸珍宝作是利益，作利益已还没于地，至本住处金刚际上。世尊，娑婆世界兵劫起时，我身舍利复当化作绀琉璃珠从地而出，上至阿迦尼吒天，雨种种华，曼陀罗华、摩诃曼陀罗华、波利质多华，乃至还没于地，至本住处金刚际，亦复如是。世尊，如刀兵劫，饥饿、疾疫，亦复如是。世尊，如是大贤劫中我般涅槃后，是诸舍利作如是佛事，调伏无量无边众生，于三乘中得不退转。如是当于五佛世界微尘数等大劫之中，调伏无量无边众生，令于三乘得不退转。

“‘世尊，若后满千恒沙等阿僧祇劫，于十方无量无边阿僧祇余世界成佛出世者，悉是我修阿耨多罗三藐三菩提时，所教化初发阿耨多罗三藐三菩提心，安止令住六波罗蜜者。世尊，我成阿耨多罗三藐三菩提已，所可劝化令发阿耨多罗三藐三菩提心，安止令住六波罗蜜，及涅槃后舍利变化，所化众生令发阿耨多罗三藐三菩提心者。是诸众生过千恒河沙等阿僧祇劫，于十方无量无边阿僧祇世界成佛出世，皆当称我名字而说赞叹：“过去久远有劫名贤。初入劫时，第四世尊名曰某甲，彼佛世尊劝化我等，初发阿耨多罗三藐三菩提心。我等尔时烧灭善心，集不善根，作五逆罪乃至邪见。彼佛尔时劝化我等，令得安住六波罗蜜，因是即得解了一切陀罗尼门，转正法轮，离生死缚，令无量无边百千众生安住胜果，复令无量百千众生安止天人乃至解脱果。”若有众生求菩提道，闻赞叹我已，各问于佛：“彼佛世尊见何义利，于重五浊恶世之中，成阿耨多罗三藐三菩提？”是诸世尊，即便向是求菩提道善男子、善女人，说我往昔所成大悲，初发阿耨多罗三藐三菩提心，庄严世界及妙善愿本起因缘。是人闻已，其心惊愕叹未曾有，寻发妙愿，于诸众生生大悲心，如我无异作是愿言：“其有如是重五浊世，其中众生作五逆罪，乃至成就诸不善根，我当于中而调伏之。”彼诸世尊，以是诸人成就大悲，于五浊世发诸善愿，随其所求而与授记。世尊，彼佛世尊，复为修学大乘诸人，说我舍利所作变化本起因缘：“过去久远有佛世尊，号字某甲。般涅槃后，刀兵、疾病、饥饿劫起，我等尔时于其劫中受诸苦恼。是佛舍利为我等故，作种种神足师子游戏，是故我等即得发阿耨多罗三藐三菩提心，种诸善根，精勤修集于六波罗蜜。”如上广说。’”

佛告寂意菩萨：“善男子，尔时宝海梵志，在宝藏佛所诸天大众、人非人前，寻得成就大悲之心广大无量，作五百誓愿已，复白佛言：‘世尊，若我所愿不成不得己利者，我则不于未来贤劫重五浊恶，互共斗诤，末世盲痴，无所师咨，无有教诫，堕于诸见大黑闇中作五逆恶，如上说中，成就所愿作于佛事。我今则舍菩提之心，亦不愿于他方佛土植诸善根。世尊，我今如是专心，不以是善根成阿耨多罗三藐三菩提，亦不愿求辟支佛乘，亦复不愿作声闻乘、天王、人王，贪乐五欲生天人中，不求乾闼婆、阿修罗、迦楼罗、紧那罗、摩睺罗伽、夜叉、罗刹、诸龙王等，以是善根不求如是诸处。

“‘世尊，若得大富以施为因，若得生天以戒为因，若得大智以广学为因，若断烦恼以思惟为因。如佛言曰，如是等事皆是己利功德之人，则能随其所求皆悉得之。世尊，若我善根成就得己利者，我之所有布施、持戒、多闻、思惟悉当成就，以是果报皆为地狱一切众生。若有众生堕阿鼻地狱，以是善根当拔济之令生人中，闻佛说法即得开解，成阿罗汉速入涅槃。是诸众生若业报未尽，我当舍寿入阿鼻狱代受苦恼，愿令我身数如一佛世界微尘，一一身如须弥山等，是一一身觉诸苦乐如我今身所觉苦乐，一一身受如一佛世界微尘数等种种重恶苦恼之报。如今一佛世界微尘等十方诸佛世界所有众生，作五逆恶起不善业，乃至当堕阿鼻地狱，若后过如一佛世界微尘等大劫，十方诸佛世界微尘数等所有众生，作五逆恶起不善业，当堕阿鼻地狱者，我当为是一切众生，于阿鼻地狱代受诸苦，令不堕地狱，值遇诸佛咨受妙法，出于生死入涅槃城。我今要当代是众生，久久常处阿鼻地狱。复次，如一佛世界微尘数等十方世界所有众生恶业成就，当必受果堕火炙地狱如阿鼻地狱，所说炙地狱、摩诃卢獦地狱、逼迫地狱、黑绳地狱、想地狱，及种种畜生、饿鬼、贫穷、夜叉、拘槃茶、毗舍遮、阿修罗、迦楼罗等，皆亦如是。世尊，若有如一佛世界微尘数等十方世界所有众生成就恶业，必当受报生于人中，聋盲喑哑，无手无脚，心乱失念，食啖不净，我亦当代如是众生，受于诸罪如上所说。复次，若有众生堕阿鼻地狱受诸苦恼，我当久久代是众生受诸苦恼。如生死众生所受阴、界、诸入，畜生、饿鬼、贫穷、夜叉、拘办荼、毗舍遮、阿修罗、迦楼罗等，皆亦如是。

“‘世尊，若我所愿成就逮得己利，成阿耨多罗三藐三菩提如上所愿者，十方无量无边阿僧祇世界，在在处处现在诸佛，为众生说法，悉当为我作证，亦是诸佛之所知见。世尊，唯愿今者与我阿耨多罗三藐三菩提记，于贤劫中人寿百二十岁时成佛出世，如来、应供、正遍知乃至天人师、佛世尊。世尊，若我必能成就如是佛事如我愿者，令此大众及诸天、龙、阿修罗等若处地虚空。唯除如来，其余一切皆当涕泣，悉于我前头面作礼赞言：“善哉！善哉！大悲成就无能及也！得念甚深，为诸众生生是深悲，发坚固誓愿。汝今所作不由他教，以专心大悲覆护一切，摄取五逆诸不善人。汝之善愿，我今悉知。汝初发阿耨多罗三藐三菩提心时，已为众生作大良药，为作归依、拥护舍宅，为令众生得解脱故作是誓愿。汝今所愿得己利者，如来为汝授阿耨多罗三藐三菩提记。’

“说是语已，时转轮圣王无量清净，寻从座起，悲泣泪出，叉手合掌向是梵志，头面敬礼，而说偈言：

&nbsp;&nbsp;&nbsp;&nbsp;“‘汝今所愿，&nbsp;&nbsp;&nbsp;&nbsp;坚固甚深，&nbsp;&nbsp;&nbsp;&nbsp;放舍己乐，&nbsp;&nbsp;&nbsp;&nbsp;为诸众生，

&nbsp;&nbsp;&nbsp;&nbsp;起大悲心，&nbsp;&nbsp;&nbsp;&nbsp;为我等现，&nbsp;&nbsp;&nbsp;&nbsp;诸法真实，&nbsp;&nbsp;&nbsp;&nbsp;妙胜之相。’

“尔时，观世音菩萨，说偈赞言：

&nbsp;&nbsp;&nbsp;&nbsp;“‘众生多所著，&nbsp;&nbsp;&nbsp;&nbsp;汝今无所著，&nbsp;&nbsp;&nbsp;&nbsp;于上下诸根，&nbsp;&nbsp;&nbsp;&nbsp;久已得自在，

&nbsp;&nbsp;&nbsp;&nbsp;故能随众生，&nbsp;&nbsp;&nbsp;&nbsp;根愿具足与，&nbsp;&nbsp;&nbsp;&nbsp;未来世当得，&nbsp;&nbsp;&nbsp;&nbsp;陀罗尼智藏。’

“尔时，得大势菩萨，说偈赞言：

&nbsp;&nbsp;&nbsp;&nbsp;“‘无量亿众生，&nbsp;&nbsp;&nbsp;&nbsp;为善故集聚，&nbsp;&nbsp;&nbsp;&nbsp;见知汝大悲，&nbsp;&nbsp;&nbsp;&nbsp;一切皆啼泣，

&nbsp;&nbsp;&nbsp;&nbsp;所作诸苦行，&nbsp;&nbsp;&nbsp;&nbsp;昔来未曾有。’

“尔时，文殊师利菩萨，复说偈赞言：

&nbsp;&nbsp;&nbsp;&nbsp;“‘精进三昧，&nbsp;&nbsp;&nbsp;&nbsp;甚坚牢固，&nbsp;&nbsp;&nbsp;&nbsp;妙胜智慧，&nbsp;&nbsp;&nbsp;&nbsp;善能分别。

&nbsp;&nbsp;&nbsp;&nbsp;若以华香，&nbsp;&nbsp;&nbsp;&nbsp;供养汝者，&nbsp;&nbsp;&nbsp;&nbsp;汝于今日，&nbsp;&nbsp;&nbsp;&nbsp;则能堪受。’

“尔时，虚空印菩萨，复说偈赞言：

&nbsp;&nbsp;&nbsp;&nbsp;“‘汝为众生，&nbsp;&nbsp;&nbsp;&nbsp;成就大悲，&nbsp;&nbsp;&nbsp;&nbsp;舍财布施，&nbsp;&nbsp;&nbsp;&nbsp;于浊恶世，

&nbsp;&nbsp;&nbsp;&nbsp;严持诸相，&nbsp;&nbsp;&nbsp;&nbsp;微妙第一，&nbsp;&nbsp;&nbsp;&nbsp;为诸天人，&nbsp;&nbsp;&nbsp;&nbsp;作调御师。’

“尔时，金刚智慧光明菩萨，复说偈赞言：

&nbsp;&nbsp;&nbsp;&nbsp;“‘汝今大悲心，&nbsp;&nbsp;&nbsp;&nbsp;广大如虚空，&nbsp;&nbsp;&nbsp;&nbsp;欲为众生亲，&nbsp;&nbsp;&nbsp;&nbsp;故现行菩提。’

“尔时，虚空日菩萨，复说偈赞言：

&nbsp;&nbsp;&nbsp;&nbsp;“‘汝所成就，&nbsp;&nbsp;&nbsp;&nbsp;大悲功德，&nbsp;&nbsp;&nbsp;&nbsp;胜妙智慧，&nbsp;&nbsp;&nbsp;&nbsp;善别法相，

&nbsp;&nbsp;&nbsp;&nbsp;除佛世尊，&nbsp;&nbsp;&nbsp;&nbsp;余无能及。’

“尔时，师子香菩萨，复说偈赞言：

&nbsp;&nbsp;&nbsp;&nbsp;“‘汝未来世，&nbsp;&nbsp;&nbsp;&nbsp;于贤劫中，&nbsp;&nbsp;&nbsp;&nbsp;多烦恼处，&nbsp;&nbsp;&nbsp;&nbsp;得大名称。

&nbsp;&nbsp;&nbsp;&nbsp;复令无量，&nbsp;&nbsp;&nbsp;&nbsp;诸众生等，&nbsp;&nbsp;&nbsp;&nbsp;断除苦恼，&nbsp;&nbsp;&nbsp;&nbsp;得妙解脱。’

“尔时，普贤菩萨，复说偈赞言：

&nbsp;&nbsp;&nbsp;&nbsp;“‘一切众生，&nbsp;&nbsp;&nbsp;&nbsp;勤心修集，&nbsp;&nbsp;&nbsp;&nbsp;生死饥饿，&nbsp;&nbsp;&nbsp;&nbsp;涉邪见山，

&nbsp;&nbsp;&nbsp;&nbsp;互相食啖，&nbsp;&nbsp;&nbsp;&nbsp;无有善心。&nbsp;&nbsp;&nbsp;&nbsp;汝以大悲，&nbsp;&nbsp;&nbsp;&nbsp;故能摄取。’

“尔时，阿閦菩萨，复说偈赞言：

&nbsp;&nbsp;&nbsp;&nbsp;“‘烧灭善心，&nbsp;&nbsp;&nbsp;&nbsp;专作逆恶，&nbsp;&nbsp;&nbsp;&nbsp;堕大无明，&nbsp;&nbsp;&nbsp;&nbsp;黑闇之中，

&nbsp;&nbsp;&nbsp;&nbsp;无由得出，&nbsp;&nbsp;&nbsp;&nbsp;烦恼淤泥，&nbsp;&nbsp;&nbsp;&nbsp;汝已摄取，&nbsp;&nbsp;&nbsp;&nbsp;如是众生。’

“尔时，香手菩萨，复说偈赞言：

&nbsp;&nbsp;&nbsp;&nbsp;“‘汝今审见，&nbsp;&nbsp;&nbsp;&nbsp;未来之世，&nbsp;&nbsp;&nbsp;&nbsp;多诸恐怖，&nbsp;&nbsp;&nbsp;&nbsp;如观镜像。

&nbsp;&nbsp;&nbsp;&nbsp;其中众生，&nbsp;&nbsp;&nbsp;&nbsp;毁坏正法，&nbsp;&nbsp;&nbsp;&nbsp;皆悉烧灭，&nbsp;&nbsp;&nbsp;&nbsp;一切善心。’

“尔时，宝相菩萨，复说偈赞言：

&nbsp;&nbsp;&nbsp;&nbsp;“‘汝今纯以，&nbsp;&nbsp;&nbsp;&nbsp;智慧持戒，&nbsp;&nbsp;&nbsp;&nbsp;三昧慈悲，&nbsp;&nbsp;&nbsp;&nbsp;庄严其心，

&nbsp;&nbsp;&nbsp;&nbsp;故能摄取，&nbsp;&nbsp;&nbsp;&nbsp;烧灭善法，&nbsp;&nbsp;&nbsp;&nbsp;诽谤圣人，&nbsp;&nbsp;&nbsp;&nbsp;如是众生。’

“尔时，离恐怖庄严菩萨，复说偈赞言：

&nbsp;&nbsp;&nbsp;&nbsp;“‘汝今所修，&nbsp;&nbsp;&nbsp;&nbsp;无量苦行，&nbsp;&nbsp;&nbsp;&nbsp;皆为摄取，&nbsp;&nbsp;&nbsp;&nbsp;当来众生，

&nbsp;&nbsp;&nbsp;&nbsp;烧灭善心，&nbsp;&nbsp;&nbsp;&nbsp;依邪见者。’

“尔时，华手菩萨，复说偈赞言：

&nbsp;&nbsp;&nbsp;&nbsp;“‘汝今大悲，&nbsp;&nbsp;&nbsp;&nbsp;智慧精进，&nbsp;&nbsp;&nbsp;&nbsp;于此大众，&nbsp;&nbsp;&nbsp;&nbsp;无能及者，

&nbsp;&nbsp;&nbsp;&nbsp;是故摄取，&nbsp;&nbsp;&nbsp;&nbsp;邪见诸心，&nbsp;&nbsp;&nbsp;&nbsp;为老病死，&nbsp;&nbsp;&nbsp;&nbsp;之所逼者。’

“尔时，智称菩萨，复说偈赞言：

&nbsp;&nbsp;&nbsp;&nbsp;“‘无量众生，&nbsp;&nbsp;&nbsp;&nbsp;多诸病苦，&nbsp;&nbsp;&nbsp;&nbsp;常为烦恼，&nbsp;&nbsp;&nbsp;&nbsp;恶风所吹。

&nbsp;&nbsp;&nbsp;&nbsp;汝今能以，&nbsp;&nbsp;&nbsp;&nbsp;大智慧水，&nbsp;&nbsp;&nbsp;&nbsp;消灭诸魔，&nbsp;&nbsp;&nbsp;&nbsp;破其力势。’

“尔时，地印菩萨，复说偈赞言：

&nbsp;&nbsp;&nbsp;&nbsp;“‘汝今已得，&nbsp;&nbsp;&nbsp;&nbsp;坚固精进，&nbsp;&nbsp;&nbsp;&nbsp;能尽烦恼，&nbsp;&nbsp;&nbsp;&nbsp;而得解脱。

&nbsp;&nbsp;&nbsp;&nbsp;我等志薄，&nbsp;&nbsp;&nbsp;&nbsp;不能及是。’

“尔时，月华菩萨，复说偈赞言：

&nbsp;&nbsp;&nbsp;&nbsp;“‘坚固修习，&nbsp;&nbsp;&nbsp;&nbsp;精进用意，&nbsp;&nbsp;&nbsp;&nbsp;依止功德，&nbsp;&nbsp;&nbsp;&nbsp;生怜愍心，

&nbsp;&nbsp;&nbsp;&nbsp;是故来世，&nbsp;&nbsp;&nbsp;&nbsp;能为众生，&nbsp;&nbsp;&nbsp;&nbsp;断于三世，&nbsp;&nbsp;&nbsp;&nbsp;三有结缚。’

“尔时，无垢月菩萨，复说偈赞言：

&nbsp;&nbsp;&nbsp;&nbsp;“‘菩萨所行道，&nbsp;&nbsp;&nbsp;&nbsp;大悲为最上，&nbsp;&nbsp;&nbsp;&nbsp;所说非相立，&nbsp;&nbsp;&nbsp;&nbsp;是故我稽首。’

“尔时，持力菩萨，复说偈赞言：

&nbsp;&nbsp;&nbsp;&nbsp;“‘五浊恶世，&nbsp;&nbsp;&nbsp;&nbsp;多烦恼病！&nbsp;&nbsp;&nbsp;&nbsp;汝依菩提，&nbsp;&nbsp;&nbsp;&nbsp;发坚固愿，

&nbsp;&nbsp;&nbsp;&nbsp;为诸众生，&nbsp;&nbsp;&nbsp;&nbsp;断烦恼根。’

“尔时，火鬘菩萨，复说偈赞言：

&nbsp;&nbsp;&nbsp;&nbsp;“‘汝之智慧，&nbsp;&nbsp;&nbsp;&nbsp;犹如宝藏，&nbsp;&nbsp;&nbsp;&nbsp;所发誓愿，&nbsp;&nbsp;&nbsp;&nbsp;清净无垢。

&nbsp;&nbsp;&nbsp;&nbsp;所可修行，&nbsp;&nbsp;&nbsp;&nbsp;无上菩提，&nbsp;&nbsp;&nbsp;&nbsp;但为众生，&nbsp;&nbsp;&nbsp;&nbsp;作大医王。’

“尔时，现力菩萨悲泣涕泪，在梵志前头面作礼，合掌叉手，说偈赞言：

&nbsp;&nbsp;&nbsp;&nbsp;“‘汝今以此，&nbsp;&nbsp;&nbsp;&nbsp;大智慧炬，&nbsp;&nbsp;&nbsp;&nbsp;为诸众生，&nbsp;&nbsp;&nbsp;&nbsp;断烦恼病，

&nbsp;&nbsp;&nbsp;&nbsp;亦为贫穷，&nbsp;&nbsp;&nbsp;&nbsp;穷乏众生，&nbsp;&nbsp;&nbsp;&nbsp;断除一切，&nbsp;&nbsp;&nbsp;&nbsp;无量诸苦。’

“善男子，尔时一切大众，天、龙、鬼、神、乾闼婆、人及非人，在梵志前头面作礼，礼已起立，合掌恭敬，以种种赞法而赞叹之。”

佛告寂意菩萨：“善男子，尔时宝海梵志，于如来前右膝著地，是时大地六种震动，一切十方如一佛世界微尘数等诸佛世界亦六种震动。有大光明遍照世间，雨种种华，曼陀罗华、摩诃曼陀罗华、波利质多华、曼殊沙华、摩诃曼殊沙华，乃至有无量光明，遍照十方如一佛世界。微尘等若净不净诸世界中，在在处处现在诸佛，为诸众生说于正法。是诸佛所各有菩萨坐而听法。是诸菩萨见此大地六种震动，放大光明，雨种种华，见是事已，前白佛言：‘世尊，何因缘故，而此大地六种震动，有大光明，雨种种华？’

“尔时，东方去此一恒河沙等，有佛世界，名选择珍宝，是中有佛，号宝月如来、应、正遍知、明行足、善逝、世间解、无上士、调御丈夫、天人师、佛世尊，今现在与无量无边阿僧祇等诸大菩萨，恭敬围绕说大乘法。有二菩萨，一名宝相，二名月相，向宝月佛合掌恭敬，而白佛言：‘世尊，何因缘故，六种震动，有大光明，雨种种华？’尔时，彼佛告二菩萨：‘善男子，西方去此如一恒河沙等，彼有世界名删提岚，有佛世尊，号曰宝藏如来乃至佛世尊，今现在与无量无边诸菩萨等，授阿耨多罗三藐三菩提记，说诸国土，开示诸佛所有世界庄严善愿、三昧境界、陀罗尼门如是等经。彼大会中有一大悲菩萨摩诃萨，作如是愿：“我今当以大悲熏心，授阿耨多罗三藐三菩提记，为诸菩萨摩诃萨故示现善愿。”是以先令无量无边诸菩萨等发大誓愿，取于种种庄严世界调伏众生。是菩萨所成大悲，于诸大众无能及者，于五浊世调伏弊恶多烦恼者，摄取一切五逆之人，乃至集聚诸不善根烧灭善心。彼诸大众，天、龙、鬼、神、人及非人不供养佛，悉共供养最后成就大悲菩萨，头面礼已，起立恭敬，合掌说偈赞叹。是时，大悲菩萨在于佛前，右膝著地，听佛授记。彼佛世尊即便微笑，以是因缘，令此十方如一佛刹微尘数等诸世界地六种震动，放大光明，雨种种华，醒悟一切诸菩萨等，亦复示现诸菩萨道。彼佛世尊，悉令十方如一佛刹微尘数等诸菩萨皆共集会，为如是等诸大菩萨，说诸三昧陀罗尼门、无畏法门，是故彼佛示现如是种种变化。’

“善男子，时二菩萨闻是事已，即白佛言：‘世尊，是大悲菩萨发心已来，为经几时？行菩萨道，复齐几时？何时当于五浊恶世，调伏摄取厚重烦恼、互共斗诤、多作五逆、成就一切诸不善根、烧灭善心如是众生？’尔时，彼佛告二菩萨：‘善男子，是大悲菩萨，今日初发阿耨多罗三藐三菩提心。善男子，汝今可往见宝藏佛，恭敬供养，礼拜围绕，听说三昧陀罗尼门、无畏法门如是等经，并见大悲菩萨摩诃萨。汝以我声作如是言：“宝月如来致意问讯，以此月光净华作信与汝。又赞汝言：善哉！善哉！善男子，汝初发心已能成就如是大悲。汝今已有无量名称，遍满十方如一佛刹微尘数等诸佛世界，皆言大悲菩萨，汝初发心已能成就如是大悲。是故，善男子，我今赞汝，善哉！善哉！复次，善男子，汝为当来诸菩萨等成就大悲故，说是大悲不断善愿竖立法幢。是故复赞，善哉！善哉！复次，善男子，汝之名称未来世住，当如一佛刹微尘数等阿僧祇劫，教百千亿无量无边阿僧祇众生，安止令住阿耨多罗三藐三菩提，至于佛所得不退转，或发善愿，或取净土，摄取众生随而调伏，复令未来得受阿耨多罗三藐三菩提记。如是众生于未来世，过如一佛刹微尘数劫，当于十方如一佛刹微尘数劫，当于十方如一佛刹微尘数等诸佛世界得成阿耨多罗三藐三菩提，转正法轮。”复当赞叹大悲菩萨：“是故以此三赞叹法赞叹于汝，善哉！善哉！”’

“善男子，尔时彼土有九十二亿诸菩萨摩诃萨，异口同声作如是言：‘世尊，我等欲往删提岚界见宝藏佛，礼拜供养，恭敬围绕，听诸三昧陀罗尼门、无畏法门如是等经，并欲见于大悲菩萨。’尔时，彼佛以此三赞叹法及月光净华与二菩萨，而告之曰：‘宜知是时。’尔时，宝相菩萨、月相菩萨，于彼佛所取月光净华，并与九十二亿菩萨摩诃萨，发彼世界如电光发没彼，即到删提岚刹阎浮园中宝藏佛所。到佛所已，头面礼足，以诸菩萨所得种种师子游戏供养佛已，见宝海梵志为此大众所共恭敬合掌赞叹，见是事已即便思惟：‘今此大士，或当即是大悲菩萨，是故能令宝月如来送此宝华。’是二菩萨寻于佛前旋向梵志，即以华与作如是言：‘宝月如来，以此妙华与汝为信。’并三赞法如上所说。如是东方无量无边阿僧祇诸佛世界，亦遣无量菩萨摩诃萨至删提岚界，皆以月光净华、三赞叹法余如上说。

“善男子，尔时南方去此七万七千百千亿佛世界，有佛世界名宝楼师子吼，有佛号师子相尊王如来、应、正遍知、明行足、善逝、世间解、无上士、调御丈夫、天人师、佛世尊，今现在为诸菩萨说大乘法。有二菩萨摩诃萨，一名金刚智相，二名师子金刚相。是二菩萨白佛言：‘世尊，何因缘故，地六种动，有大光明，雨种种华？’皆如东方诸菩萨比。复次，南方无量无边诸佛，遣无量菩萨至删提岚界亦如是。

“尔时，西方去此八万九千百千亿世界，有世界名安乐，有佛号摄诸根净目如来，今现在为四部众说三乘法。有二菩萨，一名贤日光明，二名师子吼身。是二菩萨白佛言：‘世尊，何因缘故，地六种动，有大光明，雨种种华？’余如上说。如是西方无量世界，亦复如是。

“尔时，北方过九万百千亿世界，彼有世界名胜真宝，有佛号世间尊王如来，今现在为诸菩萨说大乘法。有二菩萨，一名不动住，二名得智慧世间尊王。是二菩萨白佛言：‘世尊，何因缘故，地六种动？’余如上说。北方无量世界亦如是。

“尔时，下方过九万八千百千亿那由他世界，有世界名离闇雾，有佛号离恐怖围绕音，今现在为四部众说三乘法。有二菩萨，一名日尊，二名虚空日。是二菩萨白佛言：‘世尊，何因缘故，地六种动？’余如上说。下方世界亦复如是。