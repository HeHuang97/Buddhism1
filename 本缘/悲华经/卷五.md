## 悲华经卷第五

### 诸菩萨本授记品第四之三

佛告寂意菩萨：“善男子，尔时宝海梵志，复白第十王子软心言，乃至发心亦复如是。王子所愿皆如阿閦菩萨所愿，白佛言：‘世尊，若我所愿成就得己利者，令一切众生悉得思惟诸佛境界，手中自然生栴檀香、优陀婆罗香，以此诸香供养诸佛。’

“尔时，宝藏如来赞王子言：‘善哉！善哉！善男子，汝所愿者甚奇特。汝愿众生手中自然有栴檀香、优陀婆罗香，悉得思惟诸佛境界系念清净，以是故今改汝字号为香手。’佛告香手：‘善男子，未来之世过一恒河沙等阿僧祇劫，入第二恒河沙等阿僧祇劫，后分之中阿閦如来般涅槃后，正法灭尽过七日已，汝于是时当成阿耨多罗三藐三菩提。其佛世界故名妙乐，佛名金华如来、应、正遍知、明行足、善逝、世间解、无上士、调御丈夫、天人师、佛世尊。’

“尔时，香手菩萨复作是言：‘世尊，若我所愿成就得己利者，今我礼佛，此阎浮园周匝当雨诸薝卜华。’善男子，尔时香手菩萨，于宝藏佛前头面著地，是时阎浮园中如其所言，周匝遍雨诸薝卜华。

“尔时，宝藏如来为香手菩萨，而说偈言：

&nbsp;&nbsp;&nbsp;&nbsp;“‘尊妙功德，&nbsp;&nbsp;&nbsp;&nbsp;善趣汝起！&nbsp;&nbsp;&nbsp;&nbsp;如心所愿，&nbsp;&nbsp;&nbsp;&nbsp;雨薝卜华，

&nbsp;&nbsp;&nbsp;&nbsp;度脱无量，&nbsp;&nbsp;&nbsp;&nbsp;一切众生，&nbsp;&nbsp;&nbsp;&nbsp;示诸善道，&nbsp;&nbsp;&nbsp;&nbsp;令至无畏。’

“善男子，尔时香手菩萨闻是偈已，心大欢喜，即起合掌，前礼佛足，去佛不远，复坐听法。

“善男子，尔时宝海梵志，复白第十一王子瞢伽奴言，乃至发心亦复如是。王子所愿亦如香手菩萨所愿，尔时师子王子以珍宝幢供养宝藏如来。时佛即赞师子王子言：‘善哉！善哉！善男子，汝今以此宝幢供养，是故号汝名为宝相。’佛告宝相：‘未来之世过一恒河沙等阿僧祇劫，入第二恒河沙等阿僧祇劫，后分之中妙乐世界金华如来般涅槃后，正法灭已过三中劫，妙乐世界转名月胜，汝于是中当成阿耨多罗三藐三菩提，号龙自在尊音王如来、应、正遍知、明行足、善逝、世间解、无上士、调御丈夫、天人师、佛世尊。彼佛世界所有庄严，如妙乐世界等无差别。’

“尔时，宝相菩萨前白佛言：‘世尊，若我所愿成就得己利者，我今头面礼于佛足，令一切众生得如是念，犹如菩萨住无谄三昧，一切众生得大利益生于大悲发菩提心。’善男子，尔时宝相菩萨在宝藏佛前头面著地，一切众生悉得如是无谄三昧，得大利益生于大悲发菩提心。

“尔时，宝藏如来为宝相菩萨，而说偈言：

&nbsp;&nbsp;&nbsp;&nbsp;“‘善意勤起，&nbsp;&nbsp;&nbsp;&nbsp;已于我前，&nbsp;&nbsp;&nbsp;&nbsp;为诸众生，&nbsp;&nbsp;&nbsp;&nbsp;善作大誓，

&nbsp;&nbsp;&nbsp;&nbsp;能大利益，&nbsp;&nbsp;&nbsp;&nbsp;无量众生，&nbsp;&nbsp;&nbsp;&nbsp;令心无垢，&nbsp;&nbsp;&nbsp;&nbsp;是故来世，

&nbsp;&nbsp;&nbsp;&nbsp;得成为佛，&nbsp;&nbsp;&nbsp;&nbsp;天人之尊。’

“善男子，尔时宝相菩萨闻是偈已，心大欢喜，即起合掌，前礼佛足，去佛不远，复坐听法。

“尔时，摩阇婆王子等五百王子，作如是愿：‘愿得如是种种庄严功德佛土，皆如虚空印菩萨摩诃萨所修净土。’尔时，宝藏如来皆为一一授阿耨多罗三藐三菩提记，同共一时各于余国成无上道，如虚空印菩萨摩诃萨。

“复次，四百王子作是誓愿，愿取庄严净妙佛土皆如金刚智慧光明菩萨摩诃萨。尔时，宝藏如来亦为一一授阿耨多罗三藐三菩提记，同共一时各于异国成无上道，如金刚智慧光明菩萨摩诃萨。

“复次八十九王子又作是愿，愿取如是庄严佛土，如普贤菩萨摩诃萨所修佛土等无差别。尔时，八万四千小王各各别异作殊胜愿，人人自取种种庄严上妙佛土。尔时，宝藏如来各各与授阿耨多罗三藐三菩提记：‘当来之世各在余国，同共一时成无上道。’

“尔时，九十二亿众生亦各发愿，取种种庄严胜妙佛土。时，宝藏如来一切皆与授阿耨多罗三藐三菩提记：‘汝等来世于余国土，同共一时成无上道。’

“善男子，尔时宝海梵志有八十子，即是宝藏如来之兄弟也，其最长子名海地尊。善男子，尔时宝海梵志告其长子言：‘汝今可取微妙清净庄严佛土。’其子答言：‘唯愿尊者先师子吼。’其父告言：‘我之所愿当最后说。’其子复言：‘我今所愿，当取清净、不清净耶？’父复答言：‘若有菩萨成就大悲，尔乃取于不清净世界。何以故？欲善调伏众生垢故。如是之事，汝自知之。’

“善男子，尔时海地尊至宝藏如来所，在于佛前白佛言：‘世尊，我愿阿耨多罗三藐三菩提，若人有寿八万岁时，如今佛世，尔乃成阿耨多罗三藐三菩提。我今又愿令我国土所有众生，薄淫恚痴，厌离身心，怖畏生死见其过患，来至我所出家学道。我于尔时为诸众生说三乘法。世尊，若我所愿成就得己利者，唯愿世尊授我阿耨多罗三藐三菩提记。’

“尔时，宝藏如来告海地尊言：‘善男子，未来之世过一恒河沙等阿僧祇劫，入第二恒河沙等阿僧祇劫，是时有劫名曰遍敷优钵罗华，此佛世界当名愿爱，是时人民寿八万岁，汝于是中成阿耨多罗三藐三菩提，号曰宝山如来、应、正遍知、明行足、善逝、世间解、无上士、调御丈夫、天人师、佛世尊。’

“尔时，海地尊复作是言：‘世尊，若我所愿成就得己利者，此阎浮园周匝当雨赤色真珠，一切树木自然皆出微妙伎乐。’善男子，时海地尊在宝藏佛前头面作礼，当尔之时，其园周匝雨赤真珠，一切树木皆出种种微妙伎乐。

“尔时，宝藏如来即为摩纳，而说偈言：

&nbsp;&nbsp;&nbsp;&nbsp;“‘大力汝起，&nbsp;&nbsp;&nbsp;&nbsp;无量智藏，&nbsp;&nbsp;&nbsp;&nbsp;慈悲众生，&nbsp;&nbsp;&nbsp;&nbsp;作大利益。

&nbsp;&nbsp;&nbsp;&nbsp;所愿清净，&nbsp;&nbsp;&nbsp;&nbsp;今得成就，&nbsp;&nbsp;&nbsp;&nbsp;当为众生，&nbsp;&nbsp;&nbsp;&nbsp;作天人师。’

“善男子，尔时海地尊闻是偈已，心大欢喜，即起合掌，前礼佛足，去佛不远，复坐听法。

“梵志第二子名曰三婆婆，白佛言：‘世尊，我今所愿，如海地尊之所愿也。’尔时，宝藏如来便告三婆婆言：‘未来之世，优钵罗华劫中愿爱世界，人寿转多八十亿岁，汝当于中得成阿耨多罗三藐三菩提，号曰日华如来、应、正遍知、明行足、善逝、世间解、无上士、调御丈夫、天人师、佛世尊。第三子所得世界亦复如是，人寿二千岁时成阿耨多罗三藐三菩提，号火音王如来乃至天人师、佛世尊。第四成佛号须曼那，第五成佛号持戒王，第六成佛号善持目，第七成佛号梵增益，第八成佛号阎浮影，第九成佛号富楼那，第十成佛号曰胜妙，十一成佛号曰宝山，十二成佛号曰海藏，十三成佛号那罗延，十四成佛号曰尸弃，十五成佛号南无尼，十六成佛号曰觉尊，十七成佛号憍陈如，十八成佛号师子力，十九成佛号曰智幢，二十成佛号音声，二十一成佛号尊胜佛，二十二成佛号离世尊佛，二十三号利益佛，二十四号智光明佛，二十五号师子尊佛，二十六号寂静智佛，二十七号难陀佛，二十八号尼拘罗王佛，二十九号金色目佛，三十号得自在佛，三十一号曰乐佛，三十二号宝胜佛，三十三号善目佛，三十四号梵善乐佛，三十五号梵仙佛，三十六号梵音佛，三十七号法月佛，三十八号示现义佛，三十九号称乐佛，四十号增益佛，四十一号端严佛，四十二号善香佛，四十三号眼胜佛，四十四号善观佛，四十五号摄取义佛，四十六号善意愿佛，四十七号胜慧佛，四十八号金幢佛，四十九号善目佛，五十号天明佛，五十一号净饭佛，五十二号善见佛，五十三号毗琉璃幢佛，五十四号毗楼博叉佛，五十五号梵音佛，五十六号功德成就佛，五十七号有功德净佛，五十八号宝光明佛，五十九号摩尼珠佛，六十号释迦文尼佛，六十一号音尊王佛，六十二号智和合佛，六十三号胜尊佛，六十四号成华佛，六十五号善华佛，六十六号无怒佛，六十七号日藏佛，六十八号尊乐佛，六十九号日明佛，七十号龙得佛，七十一号金刚光明佛，七十二号称王佛，七十三号常光明佛，七十四号相光明佛，七十五号删尼输佛，七十六号智成就佛，七十七号音王佛，七十八号娑罗王那罗延藏佛，七十九号火藏佛。’

“善男子，尔时梵志其最小子名离怖恼，在佛前住，白佛言：‘世尊，是七十九人，佛今已为现前授记，于遍敷优钵罗华劫愿爱世界人寿转多时，成阿耨多罗三藐三菩提。世尊，我今佛前发阿耨多罗三藐三菩提心，优钵罗华劫后分之中，成阿耨多罗三藐三菩提时，如七十九佛所得寿命，愿我寿命亦复如是；如七十九佛所度众生，我所度众生亦复如是；如七十九佛三乘说法，我亦如是说三乘法；如七十九佛声闻弟子众数多少，我之所得众数多少亦复如是。是七十九佛于优钵罗华劫，所可教化无量众生，使受人身未得度者，我于末劫成阿耨多罗三藐三菩提已，悉当教化令住三乘。世尊，若我所愿成就得己利者，唯愿世尊授我阿耨多罗三藐三菩提记。’

“善男子，尔时宝藏佛即赞离怖恼言：‘善哉！善哉！善男子，汝今乃为无量众生生大悲心。善男子，未来之世过一恒河沙等阿僧祇劫，入第二恒河沙等阿僧祇劫，是中有劫名优钵罗华，后分之中，汝当成阿耨多罗三藐三菩提，号无垢灯出王如来、应、正遍知、明行足、善逝、世间解、无上士、调御丈夫、天人师、佛世尊。七十九佛所得寿命都合半劫，汝之寿命亦得半劫，如前所愿悉得成就。’

“尔时，离怖恼菩萨复作是言：‘世尊，若我所愿成就得己利者，我今头面敬礼于佛，令此世界周匝遍雨优钵罗华微妙之香。若有众生闻此香者，身诸四大清净无秽调适和顺，一切病苦悉得除愈。’善男子，尔时离怖恼菩萨说是言已，寻以头面敬礼佛足。尔时，此佛世界寻时遍雨优钵罗华微妙之香，众生闻者，身诸四大清净无秽，调适和顺，一切病苦悉得除愈。

“宝藏如来为是菩萨，而说偈言：

&nbsp;&nbsp;&nbsp;&nbsp;“‘善心慈悲，&nbsp;&nbsp;&nbsp;&nbsp;导师可起，&nbsp;&nbsp;&nbsp;&nbsp;诸佛世尊，&nbsp;&nbsp;&nbsp;&nbsp;咸称赞汝，

&nbsp;&nbsp;&nbsp;&nbsp;能断坚牢，&nbsp;&nbsp;&nbsp;&nbsp;诸烦恼结，&nbsp;&nbsp;&nbsp;&nbsp;当来成善，&nbsp;&nbsp;&nbsp;&nbsp;净智慧藏。’

“善男子，尔时离怖恼菩萨闻是偈已，心大欢喜，即起合掌，前礼佛足，去佛不远，复坐听法。

“善男子，尔时宝海梵志有三亿弟子，在园门外一处而坐，教余众生受三归依，令发阿耨多罗三藐三菩提心者。善男子，尔时梵志劝诸弟子作如是言：‘汝等今者应发阿耨多罗三藐三菩提心，取佛世界。今于佛前，如心所求，便可说之。’是三亿人中有一人名曰树提，作如是言：‘尊者，云何菩提？云何助菩提法？云何菩萨修行菩提？云何系念得于菩提？’尔时，其师报言：‘摩纳，如汝所问菩提者，即是菩萨之所修集四无尽藏。何等为四？所谓无尽福德藏、无尽智藏、无尽慧藏、无尽佛法和合藏。善男子，是名菩提。摩纳，如佛所说助菩提法，所谓摄取助清净度生死法门。善男子，舍财即是助菩提法，以调伏众生故；持戒即是助菩提法，随其所愿得成就故；忍辱即是助菩提法，三十二相、八十种随形好具足故；精进即是助菩提法，具足一切诸事故；禅定即是助菩提法，其心当得善调伏故；智慧即是助菩提法，以知一切诸烦恼故；多闻即是助菩提法，得无碍辩故；福德即是助菩提法，一切众生之所须故；智即是助菩提法，成就无碍智故；寂灭即是助菩提法，柔软善心得成就故；思惟即是助菩提法，成就断疑故；慈心即是助菩提法，成就无碍心故；悲心即是助菩提法，教化众生无厌足故；喜心即是助菩提法，于正法中生爱乐故；舍心即是助菩提法，成就断于爱憎法故；听法即是助菩提法，成就灭五盖故；出世即是助菩提法，成就舍除一切世间故；阿兰若是助菩提法，所作不善灭使不生，所有善根多增长故；念是助菩提法，成就护持故；意是助菩提法，成就分别诸法故；持是助菩提法，成就思议寤醒故；念处即是助菩提法，分别身受心法成就故；正勤即是助菩提法，以离一切不善法，修行一切善法增广故；如意足是助菩提法，成就身心轻利故；诸根即是助菩提法，摄取诸根成就故；诸力即是助菩提法，摧灭一切烦恼故；觉是助菩提法，觉知实法故；六和即是助菩提法，调伏众生令清净故。摩纳，是名摄取助清净度生死法门。’树提复言：‘尊者，如佛所说，布施果报即是大富、得大眷属，护持禁戒得生天上，广博多闻得大智慧。又如佛说，思惟之法得度生死。’师复报言：‘摩纳，若乐生死故行布施，是故大富。摩纳，若善男子、善女人心向菩提，为心调伏故行布施，为心寂静故持禁戒，为心清净无有爱浊故求多闻，为大悲故思惟修道，其余诸法智慧方便成就助求。摩纳，是名助菩提法，如是修行即是系念得菩提也。摩纳，如是菩提今应生欲，是道清净，应专心作愿；是道无浊，心清净故；是道正直，无有谄曲断烦恼故；是道安隐，乃至能到涅槃城故。汝等今应作大善愿，取庄严佛土随意所求净及不净。’

“善男子，尔时树提摩纳，在宝藏佛前，右膝著地，长跪叉手，前白佛言：‘世尊，我今发阿耨多罗三藐三菩提心，此不净世界所有众生，少于贪淫、瞋恚、愚痴，不犯非法；心无爱浊、无怨贼想，舍离悭吝嫉妒之心；离邪见心，安住正见；离不善心，求诸善法；离三恶心，求三善道；于三福处成就善根，于三乘法精勤修集，尔时我当成无上道。世尊，若我所愿成就得己利者，令我两手自然而出白色龙象。’作是言已，佛神力故，其两手中即出龙象，其色纯白七处到地。见是事已，告言：‘龙象，汝等今者可至虚空去此不远，遍雨此界八德香水，觉悟此界一切众生。若有众生得遇一渧，闻其香气悉断五盖，所谓淫欲、瞋恚、眠睡、掉悔、疑盖。’作是语已，尔时龙象在虚空中，周旋速疾犹如力士善射放箭。是二龙象所作诸事悉成就已，复还来至摩纳前住。尔时，树提见是事已，心大欢喜。

“善男子，尔时宝藏如来即告摩纳：‘善男子，未来之世过一恒河沙等阿僧祇劫，入第二恒河沙阿僧祇劫，是时有劫名音光明，此佛世界转名和合音光明，汝于是中成阿耨多罗三藐三菩提，号宝盖增光明如来、应、正遍知、明行足、善逝、世间解、无上士、调御丈夫、天人师、佛世尊。’善男子，尔时树提头面著地，礼于佛足。

“宝藏如来即为树提，而说偈言：

&nbsp;&nbsp;&nbsp;&nbsp;“‘其心离垢，&nbsp;&nbsp;&nbsp;&nbsp;清净且起，&nbsp;&nbsp;&nbsp;&nbsp;今已授记，&nbsp;&nbsp;&nbsp;&nbsp;能令无量，

&nbsp;&nbsp;&nbsp;&nbsp;亿数众生，&nbsp;&nbsp;&nbsp;&nbsp;净第一道，&nbsp;&nbsp;&nbsp;&nbsp;于当来世，&nbsp;&nbsp;&nbsp;&nbsp;调御天人。’

“善男子，尔时树提闻是偈已生大欢喜，即起合掌，前礼佛足，去佛不远，复坐听法。

“三亿弟子除一千人，其余咸共同声发愿，于此世界成阿耨多罗三藐三菩提。尔时，宝藏如来皆为一一授其阿耨多罗三藐三菩提记，乃至毗婆尸、尸弃、毗尸沙婆，最后成阿耨多罗三藐三菩提。其余千人悉皆读诵毗陀外典，其中最大所宗仰者，名婆由比纽，白佛言：‘世尊，我今所愿，当于五浊恶世成阿耨多罗三藐三菩提，为此厚重贪欲、瞋恚、愚痴多恼众生，说于正法。’时千人中复有一人，字曰火鬘，作如是言：‘尊者婆由比纽，向见何义，愿于五浊恶世之中成阿耨多罗三藐三菩提？’其师报言：‘是菩萨大悲成就故，于五浊世成阿耨多罗三藐三菩提。尔时众生无有救护，无诸善念，其心常为烦恼所乱、诸见所侵，于中成阿耨多罗三藐三菩提，乃能大益无量众生，善能为作拥护、依止、舍宅、灯明，兼复度脱于生死大海，教令安住于正见中，使处涅槃服甘露水。是菩萨摩诃萨欲示现大悲故，愿取如是五浊恶世。’

“善男子，尔时宝藏如来告婆由比纽言：‘善男子，当来之世过一恒河沙等阿僧祇劫，入第二恒河沙等阿僧祇劫，后分之中东方去此一佛世界微尘数等佛土，有世界名袈裟幢，汝于是中当成阿耨多罗三藐三菩提，号金山王如来、应、正遍知、明行足、善逝、世间解、无上士、调御丈夫、天人师、佛世尊。’尔时，婆由比纽复白佛言：‘世尊，若我所愿成就得己利者，我今头面敬礼佛足，唯愿如来以百福庄严佛之两足置我顶上。’善男子，尔时婆由比纽说是语已，寻时敬礼宝藏佛足。即时，如来百福之足在其头上，复以此偈而赞叹言：

&nbsp;&nbsp;&nbsp;&nbsp;“‘大悲心者，&nbsp;&nbsp;&nbsp;&nbsp;今可还起，&nbsp;&nbsp;&nbsp;&nbsp;智慧明利，&nbsp;&nbsp;&nbsp;&nbsp;行菩萨道，

&nbsp;&nbsp;&nbsp;&nbsp;为菩提故，&nbsp;&nbsp;&nbsp;&nbsp;断除坚牢，&nbsp;&nbsp;&nbsp;&nbsp;诸烦恼缚，&nbsp;&nbsp;&nbsp;&nbsp;当来成佛，

&nbsp;&nbsp;&nbsp;&nbsp;能大利益，&nbsp;&nbsp;&nbsp;&nbsp;无量众生。’

“善男子，尔时婆由比纽闻是偈已，心大欢喜，即起合掌，前礼佛足，去佛不远，复坐听法。

“善男子，尔时火鬘摩纳在宝藏佛前，右膝著地，长跪叉手，前白佛言：‘我今所愿，于此世界发阿耨多罗三藐三菩提心。若有众生三毒等分，不能专心住于善法，其心不善寿四万岁，尔时我当成阿耨多罗三藐三菩提。’尔时，宝藏如来告火鬘言：‘善男子，未来之世过一恒河沙等阿僧祇劫，入第二恒河沙等阿僧祇劫，后分之中此佛世界当名娑婆。何因缘故名曰娑婆？是诸众生忍受三毒及诸烦恼，是故彼界名曰忍土。时有大劫，名曰善贤。何因缘故劫名善贤？是大劫中多有贪欲、瞋恚、愚痴、憍慢众生，有千世尊成就大悲出现于世。善男子，贤劫之初，人寿四万岁，于千佛中最初成阿耨多罗三藐三菩提，号拘留孙如来、应、正遍知、明行足、善逝、世间解、无上士、调御丈夫、天人师、佛世尊，为诸众生说三乘法，令无量众生在生死者，悉得解脱住于涅槃。’善男子，尔时火鬘摩纳前礼佛足，却在一面，复坐听法。

“善男子，尔时第二摩纳，字虚空，在佛前坐，白佛言：‘世尊，我于来世次拘留孙如来之处，人寿三万岁，我当成阿耨多罗三藐三菩提。’尔时，世尊告虚空摩纳言：‘善男子，当来之世过一恒河沙等阿僧祇劫，入第二恒河沙等阿僧祇劫后分，入贤劫中娑婆世界，次拘留孙佛后，人寿三万岁，汝当于中成阿耨多罗三藐三菩提，号伽那迦牟尼如来、应、正遍知、明行足、善逝、世间解、无上士、调御丈夫、天人师、佛世尊，有大名称遍闻世间。’

“尔时，虚空闻授记已，头面礼佛，右绕三匝，在佛前住，以种种华散佛身上，叉手恭敬礼，以偈赞佛：

&nbsp;&nbsp;&nbsp;&nbsp;“‘摄护身心，&nbsp;&nbsp;&nbsp;&nbsp;善入禅定，&nbsp;&nbsp;&nbsp;&nbsp;以微妙音，&nbsp;&nbsp;&nbsp;&nbsp;善能教诫。

&nbsp;&nbsp;&nbsp;&nbsp;其心清净，&nbsp;&nbsp;&nbsp;&nbsp;无有浊乱，&nbsp;&nbsp;&nbsp;&nbsp;虽化众生，&nbsp;&nbsp;&nbsp;&nbsp;不坏世法。

&nbsp;&nbsp;&nbsp;&nbsp;名称光明，&nbsp;&nbsp;&nbsp;&nbsp;及念总持，&nbsp;&nbsp;&nbsp;&nbsp;百福功德，&nbsp;&nbsp;&nbsp;&nbsp;无不增广。

&nbsp;&nbsp;&nbsp;&nbsp;为诸众生，&nbsp;&nbsp;&nbsp;&nbsp;示现善道，&nbsp;&nbsp;&nbsp;&nbsp;竖仙胜幡，&nbsp;&nbsp;&nbsp;&nbsp;积功德山。

&nbsp;&nbsp;&nbsp;&nbsp;持以利益，&nbsp;&nbsp;&nbsp;&nbsp;无量众生，&nbsp;&nbsp;&nbsp;&nbsp;悉令一切，&nbsp;&nbsp;&nbsp;&nbsp;功德满足。

&nbsp;&nbsp;&nbsp;&nbsp;又与众生，&nbsp;&nbsp;&nbsp;&nbsp;善寂灭道，&nbsp;&nbsp;&nbsp;&nbsp;所烧烦恼，&nbsp;&nbsp;&nbsp;&nbsp;如须弥山。

&nbsp;&nbsp;&nbsp;&nbsp;于三有中，&nbsp;&nbsp;&nbsp;&nbsp;生大悲心，&nbsp;&nbsp;&nbsp;&nbsp;而与无量，&nbsp;&nbsp;&nbsp;&nbsp;众生授记。’

“善男子，尔时第三摩纳，字毗舍掬多，在于佛前，以七宝床，床上所敷綩綖茵蓐价直千万两金，于其床上置真金器盛满七宝，纯金澡灌七宝妙杖，供养世尊及比丘僧。作是施已，白佛言：‘世尊，我未来世过一恒河沙等阿僧祇劫，第二恒河沙等阿僧祇劫后分，入贤劫中，愿我成阿耨多罗三藐三菩提。尔时人民寿命损减，初入五浊，所有众生厚重贪淫、瞋恚、愚痴、悭吝、嫉妒，行于邪见，随恶知识，诸不善根以覆其心，于诸善根心没退失，远离正见，邪命自活。伽那迦牟尼般涅槃后，正法灭已，一切众生盲无慧眼，无所师宗，人寿二万岁，尔时我当成阿耨多罗三藐三菩提。’

“善男子，尔时宝藏如来赞毗舍掬多言：‘善哉！善哉！善男子，汝今成就无上智慧。汝当初入五浊恶世，时人寿命满二万岁，盲无慧眼，无所师宗，汝于是中成阿耨多罗三藐三菩提，今当号汝为大悲智慧。’佛告大悲智慧菩萨：‘善男子，汝于来世过一恒河沙等阿僧祇劫，入第二恒河沙等阿僧祇劫后分，入贤劫中，人寿二万岁，汝于尔时得成阿耨多罗三藐三菩提，号迦葉如来、应、正遍知、明行足、善逝、世间解、无上士、调御丈夫、天人师、佛世尊。’

“善男子，尔时大悲智慧菩萨，寻以头面礼于佛足，却住一面，以种种华香、末香、涂香供养世尊，以偈赞佛：

&nbsp;&nbsp;&nbsp;&nbsp;“‘人中之尊，&nbsp;&nbsp;&nbsp;&nbsp;利益众生，&nbsp;&nbsp;&nbsp;&nbsp;悉能令彼，&nbsp;&nbsp;&nbsp;&nbsp;生爱乐心。

&nbsp;&nbsp;&nbsp;&nbsp;念定法门，&nbsp;&nbsp;&nbsp;&nbsp;心得专一，&nbsp;&nbsp;&nbsp;&nbsp;我闻妙音，&nbsp;&nbsp;&nbsp;&nbsp;心大欢喜。

&nbsp;&nbsp;&nbsp;&nbsp;智慧方便，&nbsp;&nbsp;&nbsp;&nbsp;无不具足，&nbsp;&nbsp;&nbsp;&nbsp;是故能行，&nbsp;&nbsp;&nbsp;&nbsp;世间教化。

&nbsp;&nbsp;&nbsp;&nbsp;又与无量，&nbsp;&nbsp;&nbsp;&nbsp;无边众生，&nbsp;&nbsp;&nbsp;&nbsp;授于无上，&nbsp;&nbsp;&nbsp;&nbsp;菩提道记。

&nbsp;&nbsp;&nbsp;&nbsp;缘是得见，&nbsp;&nbsp;&nbsp;&nbsp;十方诸佛，&nbsp;&nbsp;&nbsp;&nbsp;智慧神足，&nbsp;&nbsp;&nbsp;&nbsp;皆悉平等。

&nbsp;&nbsp;&nbsp;&nbsp;诸佛所有，&nbsp;&nbsp;&nbsp;&nbsp;微妙功德，&nbsp;&nbsp;&nbsp;&nbsp;并及示现，&nbsp;&nbsp;&nbsp;&nbsp;修菩萨道，

&nbsp;&nbsp;&nbsp;&nbsp;授诸众生，&nbsp;&nbsp;&nbsp;&nbsp;无上道记。

&nbsp;&nbsp;&nbsp;&nbsp;若欲称赞，&nbsp;&nbsp;&nbsp;&nbsp;不可得尽，&nbsp;&nbsp;&nbsp;&nbsp;是故我今，&nbsp;&nbsp;&nbsp;&nbsp;稽首敬礼。’

“尔时，宝海梵志复告第四摩纳，毗舍耶无垢，言：‘善男子，汝今可发阿耨多罗三藐三菩提心。’善男子，尔时毗舍耶无垢在佛前住，白佛言：‘世尊，我愿于此世界贤劫中，求阿耨多罗三藐三菩提，非于五浊恶世之中如迦葉佛所有国土。迦葉如来般涅槃后正法灭已，人寿转少至十千岁，所有布施、调伏、持戒悉皆灭尽。是诸众生善心转灭，远离七财，于恶知识起世尊想，于三福事永无学心，离三善行，勤行三恶，以诸烦恼覆智慧心令无所见，于三乘法不欲修学。是众生中，若我欲成阿耨多罗三藐三菩提，尚无有人能作遮碍，何况人寿一千岁也！乃至人寿百岁，是时众生乃至无有善法名字，何况有行善根之者？五浊恶世，人民寿命稍稍减少，乃至十岁刀劫复起，我于尔时当从天来拥护众生，为现善法，令离不善法，乃至安住十善法中，离于十恶烦恼诸结，悉令清净灭五浊世，众生乃至人寿八万岁，尔时我当成阿耨多罗三藐三菩提，是时众生少于贪淫、瞋恚、愚痴、无明、悭吝、嫉妒，我于尔时为诸众生说三乘法令得安住。世尊，若我所愿成就得己利者，唯愿如来授我阿耨多罗三藐三菩提记。世尊，若我不得如是授记，我于今者当求声闻，或求缘觉，如其乘力疾得解脱度于生死。’

“时，宝藏佛告毗舍耶无垢言：‘善男子，菩萨有四懈怠。若菩萨成就如是四法者，贪著生死，于生死狱受诸苦恼，不能疾成阿耨多罗三藐三菩提。何等四？下行、下伴、下施、下愿。云何菩萨下行？或有菩萨破身口戒不能善护，是名下行。菩萨下伴，亲近声闻及辟支佛与共从事，是名菩萨下伴。云何下施？不能一切舍诸所有，于受者中心生分别，为得天上受快乐故而行布施，是名菩萨下施。云何下愿？不能一心愿取诸佛净妙世界，所作誓愿不为调伏一切众生，是名菩萨之下愿也。菩萨成是四懈怠法，久处生死受诸苦恼，不能疾成阿耨多罗三藐三菩提。善男子，复有四法，菩萨成就则能疾成阿耨多罗三藐三菩提。何等四？一、能持禁戒，净身口意，护持法行；二、亲近修学大乘之人，与法同事；三、所有之物能一切舍，以大悲心施于一切；四、一心愿取种种庄严诸佛世界，亦为调伏一切众生。是名四法，菩萨成就则能疾成阿耨多罗三藐三菩提。复有四法，菩萨成就能持无上菩提之道。何等四？精勤行于诸波罗蜜，摄取一切无量众生，心常不离四无量行，游戏诸通。是名四法，菩萨成就能持无上菩提之道。复有四法，令心无厌。何等为四？一者、行施，二、听法，三、修行，四、摄取众生。如是四法令心无厌，菩萨应学。复有四无尽藏，是诸菩萨所应成就。何等四？一者、信根，二者、说法，三、善根愿，四者、摄取贫穷众生。是为菩萨四无尽藏，具足修满。复有四清净法，菩萨成就。何等四？持戒清净，以无我故；三昧清净，无众生故；智慧清净，无寿命故；解脱知见清净，以无人故。是为四清净法，菩萨成就，以是故疾成阿耨多罗三藐三菩提，转虚空法轮，转不可思议法轮，转不可量法轮，转无我法轮，转无言说法轮，转出世法轮，转通达法轮，转诸天人所不能转微妙之轮。善男子，未来之世，过一恒河沙等阿僧祇劫，入第二恒河沙等阿僧祇劫后分，初入贤劫五浊灭已，寿命增益至八万岁，汝于是中成阿耨多罗三藐三菩提，号曰弥勒如来、应、正遍知、明行足、善逝、世间解、无上士、调御丈夫、天人师、佛世尊。’

“尔时，毗舍耶摩纳在于佛前，头面礼足，却住一面，以种种华香、末香、涂香，供养于佛及比丘僧，以偈赞佛：

&nbsp;&nbsp;&nbsp;&nbsp;“‘世尊无垢，&nbsp;&nbsp;&nbsp;&nbsp;如真金山，&nbsp;&nbsp;&nbsp;&nbsp;眉间毫相，&nbsp;&nbsp;&nbsp;&nbsp;白如珂雪，

&nbsp;&nbsp;&nbsp;&nbsp;应时为我，&nbsp;&nbsp;&nbsp;&nbsp;说微妙法，&nbsp;&nbsp;&nbsp;&nbsp;记我来世，&nbsp;&nbsp;&nbsp;&nbsp;作天人师。

&nbsp;&nbsp;&nbsp;&nbsp;谁有见闻，&nbsp;&nbsp;&nbsp;&nbsp;而当不取，&nbsp;&nbsp;&nbsp;&nbsp;仙圣大觉，&nbsp;&nbsp;&nbsp;&nbsp;世灯功德？’

“善男子，尔时宝海梵志一千摩纳，唯除一人，悉共读诵比陀外典，皆已劝化于阿耨多罗三藐三菩提，如拘留孙、迦那伽牟尼、迦葉、弥勒。其第五者，名师子光明，亦如是。其千人中，唯除一人，其余皆愿于贤劫中成阿耨多罗三藐三菩提。于其众中最下小者，名持力捷疾，宝海梵志复教令发阿耨多罗三藐三菩提心：‘善男子，汝今莫观久远，当离心觉，为诸众生起大悲心。’

“尔时，梵志即为持力捷疾，而说偈言：

&nbsp;&nbsp;&nbsp;&nbsp;“‘阴界诸入，&nbsp;&nbsp;&nbsp;&nbsp;所摄众生，&nbsp;&nbsp;&nbsp;&nbsp;畏老病死，&nbsp;&nbsp;&nbsp;&nbsp;堕于爱海；

&nbsp;&nbsp;&nbsp;&nbsp;闭在三有，&nbsp;&nbsp;&nbsp;&nbsp;可畏狱中；&nbsp;&nbsp;&nbsp;&nbsp;饮烦恼毒，&nbsp;&nbsp;&nbsp;&nbsp;互相侵害；

&nbsp;&nbsp;&nbsp;&nbsp;长夜堕在，&nbsp;&nbsp;&nbsp;&nbsp;苦恼海中；&nbsp;&nbsp;&nbsp;&nbsp;痴盲无目，&nbsp;&nbsp;&nbsp;&nbsp;失于正道；

&nbsp;&nbsp;&nbsp;&nbsp;久处生死，&nbsp;&nbsp;&nbsp;&nbsp;机关所覆。

&nbsp;&nbsp;&nbsp;&nbsp;三有众生，&nbsp;&nbsp;&nbsp;&nbsp;诸苦炽然，&nbsp;&nbsp;&nbsp;&nbsp;以离正见，&nbsp;&nbsp;&nbsp;&nbsp;安住邪见；

&nbsp;&nbsp;&nbsp;&nbsp;周回生死，&nbsp;&nbsp;&nbsp;&nbsp;五道之中，&nbsp;&nbsp;&nbsp;&nbsp;不得休息，&nbsp;&nbsp;&nbsp;&nbsp;譬如车轮。

&nbsp;&nbsp;&nbsp;&nbsp;有诸众生，&nbsp;&nbsp;&nbsp;&nbsp;失于法眼，&nbsp;&nbsp;&nbsp;&nbsp;盲无所睹，&nbsp;&nbsp;&nbsp;&nbsp;又无救护；

&nbsp;&nbsp;&nbsp;&nbsp;汝应修集，&nbsp;&nbsp;&nbsp;&nbsp;无量智慧，&nbsp;&nbsp;&nbsp;&nbsp;令离痴惑，&nbsp;&nbsp;&nbsp;&nbsp;使发菩提。

&nbsp;&nbsp;&nbsp;&nbsp;应与众生，&nbsp;&nbsp;&nbsp;&nbsp;作善知识，&nbsp;&nbsp;&nbsp;&nbsp;为烧爱结，&nbsp;&nbsp;&nbsp;&nbsp;解烦恼缚，

&nbsp;&nbsp;&nbsp;&nbsp;应为是等，&nbsp;&nbsp;&nbsp;&nbsp;发菩提心。

&nbsp;&nbsp;&nbsp;&nbsp;失法眼者，&nbsp;&nbsp;&nbsp;&nbsp;为痴所覆，&nbsp;&nbsp;&nbsp;&nbsp;为离痴故，&nbsp;&nbsp;&nbsp;&nbsp;应与胜道。

&nbsp;&nbsp;&nbsp;&nbsp;生死有狱，&nbsp;&nbsp;&nbsp;&nbsp;大火炽然，&nbsp;&nbsp;&nbsp;&nbsp;与法甘露，&nbsp;&nbsp;&nbsp;&nbsp;令其充足。

&nbsp;&nbsp;&nbsp;&nbsp;汝今速往，&nbsp;&nbsp;&nbsp;&nbsp;至于佛所，&nbsp;&nbsp;&nbsp;&nbsp;头顶礼足，&nbsp;&nbsp;&nbsp;&nbsp;作大利益。

&nbsp;&nbsp;&nbsp;&nbsp;当于佛所，&nbsp;&nbsp;&nbsp;&nbsp;发妙胜愿，&nbsp;&nbsp;&nbsp;&nbsp;所愿胜妙，&nbsp;&nbsp;&nbsp;&nbsp;善持念之。

&nbsp;&nbsp;&nbsp;&nbsp;汝当来世，&nbsp;&nbsp;&nbsp;&nbsp;调御天人，&nbsp;&nbsp;&nbsp;&nbsp;亦当愿施，&nbsp;&nbsp;&nbsp;&nbsp;众生无畏，

&nbsp;&nbsp;&nbsp;&nbsp;拔济一切，&nbsp;&nbsp;&nbsp;&nbsp;悉令解脱；&nbsp;&nbsp;&nbsp;&nbsp;亦令具足，&nbsp;&nbsp;&nbsp;&nbsp;根力觉道，

&nbsp;&nbsp;&nbsp;&nbsp;雨大法雨，&nbsp;&nbsp;&nbsp;&nbsp;施智慧水，&nbsp;&nbsp;&nbsp;&nbsp;灭诸众生，&nbsp;&nbsp;&nbsp;&nbsp;苦恼之火。’

“善男子，尔时持力捷疾作如是言：‘尊者，我今所愿，不求生死果报，不求声闻、辟支佛乘，我今唯求无上大乘，待时待处，待调伏众生，待发善愿，我今思惟如是等事。尊者，且待须臾，听我师子吼时。’

“善男子，尔时宝海梵志渐渐却行，有侍者五人，一名手龙，二名陆龙，三名水龙，四名虚空龙，五名妙音龙，而告之曰：‘汝等今者可发阿耨多罗三藐三菩提心。’五人报曰：‘尊者，我等空无所有，无以供养佛及众僧，未种善根，云何得发阿耨多罗三藐三菩提心？’善男子，尔时梵志，以左耳中所著宝环持与手龙，右耳宝环持与陆龙，所坐宝床持与水龙，所用宝杖与虚空龙，纯金澡罐与妙音龙，如是与已，复作是言：‘童子，汝今可持此物供养佛及众僧，发阿耨多罗三藐三菩提心。’