## 杂宝藏经卷第三

### 龙王偈缘第二十六

佛在王舍城。提婆达多。往至佛所。恶口骂詈。阿难闻已。极生嗔恚。驱提婆达多令出去。而语之曰。汝若更来。我能使汝得大苦恼。诸比丘见已。白佛言。希有世尊。如来常于提婆达多。生慈愍心。而提婆达多。于如来所。恒怀恶心。阿难嗔恚。即驱使去。佛言。非但今日。于过去世。亦曾如此。昔于迦尸国。时有龙王。兄弟二人。一名大达。二名优婆大达。恒雨甘雨。使其国内。草木滋长。五谷成熟。畜生饮水。皆得肥壮。牛羊蕃息。时彼国王。多杀牛羊。至于龙所。而祠于龙。龙即现身。而语王言。我既不食。何用杀生。而祠我为数语不改。兄弟相将。遂避此处。更到一小龙住处。名屯度脾。屯度脾龙。昼夜嗔恚。恶口骂詈。大达语言。汝莫嗔恚。比尔还去。优婆大达。极大忿怒。而语之言。唯汝小龙。常食虾蟆。我若吐气。吹汝眷属。皆使消灭。大达语弟。莫作嗔恚。我等今当还向本处。迦尸国王。渴仰我等。迦尸国王。作是言曰。二龙若来。随其所须。以乳酪祀。更不杀生。龙王闻已。即还本处。于是大达。而作是偈言。

&nbsp;&nbsp;&nbsp;&nbsp;尽共合和至心听&nbsp;&nbsp;&nbsp;&nbsp;极善清净心数法

&nbsp;&nbsp;&nbsp;&nbsp;菩萨本缘所说事&nbsp;&nbsp;&nbsp;&nbsp;今佛显现故昔偈

&nbsp;&nbsp;&nbsp;&nbsp;天中之天三佛陀&nbsp;&nbsp;&nbsp;&nbsp;如来在世诸比丘

&nbsp;&nbsp;&nbsp;&nbsp;更出恶言相讥毁&nbsp;&nbsp;&nbsp;&nbsp;大悲见闻如此言

&nbsp;&nbsp;&nbsp;&nbsp;集比丘僧作是说&nbsp;&nbsp;&nbsp;&nbsp;诸比丘依我出家

&nbsp;&nbsp;&nbsp;&nbsp;非法之事不应作&nbsp;&nbsp;&nbsp;&nbsp;汝等各各作粗语

&nbsp;&nbsp;&nbsp;&nbsp;更相诽谤自毁害&nbsp;&nbsp;&nbsp;&nbsp;汝不闻知求菩提

&nbsp;&nbsp;&nbsp;&nbsp;修集慈忍难苦行&nbsp;&nbsp;&nbsp;&nbsp;汝等若欲依佛法

&nbsp;&nbsp;&nbsp;&nbsp;应当奉行六和敬&nbsp;&nbsp;&nbsp;&nbsp;智者善听学佛道

&nbsp;&nbsp;&nbsp;&nbsp;为欲利益安众生&nbsp;&nbsp;&nbsp;&nbsp;普于一切不恼害

&nbsp;&nbsp;&nbsp;&nbsp;修行若闻应远恶&nbsp;&nbsp;&nbsp;&nbsp;出家之人起忿诤

&nbsp;&nbsp;&nbsp;&nbsp;犹如冰水出于火&nbsp;&nbsp;&nbsp;&nbsp;我于过去作龙王

&nbsp;&nbsp;&nbsp;&nbsp;兄弟有二同处住&nbsp;&nbsp;&nbsp;&nbsp;若欲随顺出家法

&nbsp;&nbsp;&nbsp;&nbsp;应断嗔诤合道行&nbsp;&nbsp;&nbsp;&nbsp;第一兄名为大达

&nbsp;&nbsp;&nbsp;&nbsp;第二者名优婆达&nbsp;&nbsp;&nbsp;&nbsp;俱不杀生持净戒

&nbsp;&nbsp;&nbsp;&nbsp;有大威德厌龙形&nbsp;&nbsp;&nbsp;&nbsp;恒向善趣求作人

&nbsp;&nbsp;&nbsp;&nbsp;若见沙门婆罗门&nbsp;&nbsp;&nbsp;&nbsp;修持净戒又多闻

&nbsp;&nbsp;&nbsp;&nbsp;变形供养常亲近&nbsp;&nbsp;&nbsp;&nbsp;八日十四十五日

&nbsp;&nbsp;&nbsp;&nbsp;受持八戒捡心意&nbsp;&nbsp;&nbsp;&nbsp;舍己住处诣他方

&nbsp;&nbsp;&nbsp;&nbsp;有龙名曰屯度脾&nbsp;&nbsp;&nbsp;&nbsp;见我二龙大威德

&nbsp;&nbsp;&nbsp;&nbsp;知己不如生嫉恚&nbsp;&nbsp;&nbsp;&nbsp;恒以恶口而骂詈

&nbsp;&nbsp;&nbsp;&nbsp;膖颔肿口气粗出&nbsp;&nbsp;&nbsp;&nbsp;嗔怒心盛身胀大

&nbsp;&nbsp;&nbsp;&nbsp;出是恶声而谤言&nbsp;&nbsp;&nbsp;&nbsp;幻惑谄伪见侵逼

&nbsp;&nbsp;&nbsp;&nbsp;闻此下贱恶龙骂&nbsp;&nbsp;&nbsp;&nbsp;优波大达极嗔恚

&nbsp;&nbsp;&nbsp;&nbsp;请求其兄大达言&nbsp;&nbsp;&nbsp;&nbsp;以此恶语而见毁

&nbsp;&nbsp;&nbsp;&nbsp;恒食虾蟆水际住&nbsp;&nbsp;&nbsp;&nbsp;如此贱物敢见骂

&nbsp;&nbsp;&nbsp;&nbsp;若在水中恼水性&nbsp;&nbsp;&nbsp;&nbsp;若在陆地恼害人

&nbsp;&nbsp;&nbsp;&nbsp;闻恶欲忍难可堪&nbsp;&nbsp;&nbsp;&nbsp;今当除灭身眷属

&nbsp;&nbsp;&nbsp;&nbsp;一切皆毁还本处&nbsp;&nbsp;&nbsp;&nbsp;大力龙王闻弟言

&nbsp;&nbsp;&nbsp;&nbsp;所说妙偈智者赞&nbsp;&nbsp;&nbsp;&nbsp;若于一宿住止处

&nbsp;&nbsp;&nbsp;&nbsp;少得供给而安眠&nbsp;&nbsp;&nbsp;&nbsp;不应于彼生恶念

&nbsp;&nbsp;&nbsp;&nbsp;知恩报恩圣所赞&nbsp;&nbsp;&nbsp;&nbsp;若息树下少荫凉

&nbsp;&nbsp;&nbsp;&nbsp;不毁枝叶及花果&nbsp;&nbsp;&nbsp;&nbsp;若于亲厚少作恶

&nbsp;&nbsp;&nbsp;&nbsp;是人终始不见乐&nbsp;&nbsp;&nbsp;&nbsp;一餐之惠以恶报

&nbsp;&nbsp;&nbsp;&nbsp;是不知恩行恶人&nbsp;&nbsp;&nbsp;&nbsp;善果不生复消灭

&nbsp;&nbsp;&nbsp;&nbsp;如林被烧而燋兀&nbsp;&nbsp;&nbsp;&nbsp;后还生长复如故

&nbsp;&nbsp;&nbsp;&nbsp;背恩之人善不生&nbsp;&nbsp;&nbsp;&nbsp;若养恶人百种供

&nbsp;&nbsp;&nbsp;&nbsp;终不念恩必报怨&nbsp;&nbsp;&nbsp;&nbsp;譬如仙人象依住

&nbsp;&nbsp;&nbsp;&nbsp;生子即死仙养活&nbsp;&nbsp;&nbsp;&nbsp;长大狂逸杀仙人

&nbsp;&nbsp;&nbsp;&nbsp;树木屋宇尽蹋坏&nbsp;&nbsp;&nbsp;&nbsp;恶人背恩亦如是

&nbsp;&nbsp;&nbsp;&nbsp;心意轻躁不暂停&nbsp;&nbsp;&nbsp;&nbsp;譬如洄澓中有树

&nbsp;&nbsp;&nbsp;&nbsp;不修亲友无返复&nbsp;&nbsp;&nbsp;&nbsp;如似白氎甄叔染

&nbsp;&nbsp;&nbsp;&nbsp;若欲报怨应加善&nbsp;&nbsp;&nbsp;&nbsp;不应以恶而毁害

&nbsp;&nbsp;&nbsp;&nbsp;智者报怨皆以慈&nbsp;&nbsp;&nbsp;&nbsp;担负天地及山海

&nbsp;&nbsp;&nbsp;&nbsp;此担乃轻背恩重&nbsp;&nbsp;&nbsp;&nbsp;一切众生平等慈

&nbsp;&nbsp;&nbsp;&nbsp;是为第一最胜乐&nbsp;&nbsp;&nbsp;&nbsp;如渡河津安隐过

&nbsp;&nbsp;&nbsp;&nbsp;慈等二乐亦如是&nbsp;&nbsp;&nbsp;&nbsp;不害亲友是快乐

&nbsp;&nbsp;&nbsp;&nbsp;灭除憍慢亦是乐&nbsp;&nbsp;&nbsp;&nbsp;内无德行外憍逸

&nbsp;&nbsp;&nbsp;&nbsp;实无有知生憍慢&nbsp;&nbsp;&nbsp;&nbsp;好与强诤亲恶友

&nbsp;&nbsp;&nbsp;&nbsp;名称损减得恶声&nbsp;&nbsp;&nbsp;&nbsp;孤小老者及病人

&nbsp;&nbsp;&nbsp;&nbsp;新失富贵羸劣者&nbsp;&nbsp;&nbsp;&nbsp;贫穷无财失国主

&nbsp;&nbsp;&nbsp;&nbsp;单己苦厄无所依&nbsp;&nbsp;&nbsp;&nbsp;于上种种困厄者

&nbsp;&nbsp;&nbsp;&nbsp;不生怜愍不名仁&nbsp;&nbsp;&nbsp;&nbsp;若至他国无眷属

&nbsp;&nbsp;&nbsp;&nbsp;得众恶骂忍为快&nbsp;&nbsp;&nbsp;&nbsp;能遮众恶斗诤息

&nbsp;&nbsp;&nbsp;&nbsp;宁在他国人不识&nbsp;&nbsp;&nbsp;&nbsp;不在己邦众所轻

&nbsp;&nbsp;&nbsp;&nbsp;若于异国得恭敬&nbsp;&nbsp;&nbsp;&nbsp;皆来亲附不嗔诤

&nbsp;&nbsp;&nbsp;&nbsp;即是己国亲眷属&nbsp;&nbsp;&nbsp;&nbsp;世间富贵乐甚少

&nbsp;&nbsp;&nbsp;&nbsp;衰灭苦恼甚众多&nbsp;&nbsp;&nbsp;&nbsp;若见众生皆退失

&nbsp;&nbsp;&nbsp;&nbsp;制不由己默然乐&nbsp;&nbsp;&nbsp;&nbsp;怨敌力胜自羸弱

&nbsp;&nbsp;&nbsp;&nbsp;亲友既少无所怙&nbsp;&nbsp;&nbsp;&nbsp;自察如是默然乐

&nbsp;&nbsp;&nbsp;&nbsp;非法人所贪且悭&nbsp;&nbsp;&nbsp;&nbsp;不信无惭不受言

&nbsp;&nbsp;&nbsp;&nbsp;于彼恶所默然乐&nbsp;&nbsp;&nbsp;&nbsp;嗔恚甚多残害恶

&nbsp;&nbsp;&nbsp;&nbsp;好加苦毒于众生&nbsp;&nbsp;&nbsp;&nbsp;如此人边默然乐

&nbsp;&nbsp;&nbsp;&nbsp;不信强梁喜自高&nbsp;&nbsp;&nbsp;&nbsp;得逆谄伪诈幻惑

&nbsp;&nbsp;&nbsp;&nbsp;于如此人默然乐&nbsp;&nbsp;&nbsp;&nbsp;破戒凶恶无虑忍

&nbsp;&nbsp;&nbsp;&nbsp;恒作非法无信行&nbsp;&nbsp;&nbsp;&nbsp;于此人所默然乐

&nbsp;&nbsp;&nbsp;&nbsp;妄语无愧好两舌&nbsp;&nbsp;&nbsp;&nbsp;邪见恶口或绮语

&nbsp;&nbsp;&nbsp;&nbsp;傲慢自高深计我&nbsp;&nbsp;&nbsp;&nbsp;极大悭贪怀嫉妒

&nbsp;&nbsp;&nbsp;&nbsp;于此人所默然乐&nbsp;&nbsp;&nbsp;&nbsp;若于他处不知己

&nbsp;&nbsp;&nbsp;&nbsp;亦无识别种性行&nbsp;&nbsp;&nbsp;&nbsp;不应自高生憍慢

&nbsp;&nbsp;&nbsp;&nbsp;至余国界而停住&nbsp;&nbsp;&nbsp;&nbsp;衣食仰人不自在

&nbsp;&nbsp;&nbsp;&nbsp;若得毁骂皆应忍&nbsp;&nbsp;&nbsp;&nbsp;他界寄住仰衣食

&nbsp;&nbsp;&nbsp;&nbsp;若为基业欲快乐&nbsp;&nbsp;&nbsp;&nbsp;亦应如上生忍辱

&nbsp;&nbsp;&nbsp;&nbsp;若住他界仰衣食&nbsp;&nbsp;&nbsp;&nbsp;乃至下贱来轻己

&nbsp;&nbsp;&nbsp;&nbsp;诸是智者宜忍受&nbsp;&nbsp;&nbsp;&nbsp;在他界住恶知友

&nbsp;&nbsp;&nbsp;&nbsp;愚小同处下贱人&nbsp;&nbsp;&nbsp;&nbsp;智者自隐如覆火

&nbsp;&nbsp;&nbsp;&nbsp;犹如炽火猛风吹&nbsp;&nbsp;&nbsp;&nbsp;炎着林野皆焚烧

&nbsp;&nbsp;&nbsp;&nbsp;嗔恚如火烧自他&nbsp;&nbsp;&nbsp;&nbsp;此名极恶之毁害

&nbsp;&nbsp;&nbsp;&nbsp;嗔恚欲心智者除&nbsp;&nbsp;&nbsp;&nbsp;若修慈等嗔渐灭

&nbsp;&nbsp;&nbsp;&nbsp;未曾共住辄亲善&nbsp;&nbsp;&nbsp;&nbsp;恒近恶者是痴人

&nbsp;&nbsp;&nbsp;&nbsp;不察其过辄弃舍&nbsp;&nbsp;&nbsp;&nbsp;作如上事非智者

&nbsp;&nbsp;&nbsp;&nbsp;若无愚小智不显&nbsp;&nbsp;&nbsp;&nbsp;如鸟折翅不能飞

&nbsp;&nbsp;&nbsp;&nbsp;智者无愚亦如是&nbsp;&nbsp;&nbsp;&nbsp;以多愚小及无智

&nbsp;&nbsp;&nbsp;&nbsp;不能觉了智有力&nbsp;&nbsp;&nbsp;&nbsp;以是义故诸贤哲

&nbsp;&nbsp;&nbsp;&nbsp;博识多闻得乐住&nbsp;&nbsp;&nbsp;&nbsp;智者得利心不高

&nbsp;&nbsp;&nbsp;&nbsp;失利不下无愚痴&nbsp;&nbsp;&nbsp;&nbsp;所解义理称实说

&nbsp;&nbsp;&nbsp;&nbsp;诸有所言为遮恶&nbsp;&nbsp;&nbsp;&nbsp;安乐利益故宣辩

&nbsp;&nbsp;&nbsp;&nbsp;为令必解说是语&nbsp;&nbsp;&nbsp;&nbsp;智者闻事不卒行

&nbsp;&nbsp;&nbsp;&nbsp;思惟筹量论其实&nbsp;&nbsp;&nbsp;&nbsp;明了其理而后行

&nbsp;&nbsp;&nbsp;&nbsp;是名自利亦利他&nbsp;&nbsp;&nbsp;&nbsp;智者终不为身命

&nbsp;&nbsp;&nbsp;&nbsp;造作恶业无理事&nbsp;&nbsp;&nbsp;&nbsp;不以苦乐违正法

&nbsp;&nbsp;&nbsp;&nbsp;终不为己舍正行&nbsp;&nbsp;&nbsp;&nbsp;智者不悭无嫉恚

&nbsp;&nbsp;&nbsp;&nbsp;亦不严恶无愚痴&nbsp;&nbsp;&nbsp;&nbsp;危害垂至不恐怖

&nbsp;&nbsp;&nbsp;&nbsp;终不为利谗构人&nbsp;&nbsp;&nbsp;&nbsp;亦不威猛不怯弱

&nbsp;&nbsp;&nbsp;&nbsp;又不下劣正处中&nbsp;&nbsp;&nbsp;&nbsp;如此诸事智者相

&nbsp;&nbsp;&nbsp;&nbsp;威猛生嫌懦他轻&nbsp;&nbsp;&nbsp;&nbsp;去其两边处中行

&nbsp;&nbsp;&nbsp;&nbsp;或时默然如哑者&nbsp;&nbsp;&nbsp;&nbsp;或时言教如王者

&nbsp;&nbsp;&nbsp;&nbsp;或时作寒犹如雪&nbsp;&nbsp;&nbsp;&nbsp;或时现热如炽火

&nbsp;&nbsp;&nbsp;&nbsp;或现高大如须弥&nbsp;&nbsp;&nbsp;&nbsp;或时现卑如卧草

&nbsp;&nbsp;&nbsp;&nbsp;或时显现猛如王&nbsp;&nbsp;&nbsp;&nbsp;或时寂灭如解脱

&nbsp;&nbsp;&nbsp;&nbsp;或时能忍饥渴苦&nbsp;&nbsp;&nbsp;&nbsp;或时堪忍苦乐事

&nbsp;&nbsp;&nbsp;&nbsp;于诸财宝如粪秽&nbsp;&nbsp;&nbsp;&nbsp;自在能调诸嗔恚

&nbsp;&nbsp;&nbsp;&nbsp;或时安乐纵伎乐&nbsp;&nbsp;&nbsp;&nbsp;或时恐怖犹如鹿

&nbsp;&nbsp;&nbsp;&nbsp;或时威猛如虎狼&nbsp;&nbsp;&nbsp;&nbsp;观时非时力无力

&nbsp;&nbsp;&nbsp;&nbsp;能观富贵及衰灭&nbsp;&nbsp;&nbsp;&nbsp;忍不可忍是真忍

&nbsp;&nbsp;&nbsp;&nbsp;忍者应忍是常忍&nbsp;&nbsp;&nbsp;&nbsp;于羸弱者亦应忍

&nbsp;&nbsp;&nbsp;&nbsp;富贵强盛常谦忍&nbsp;&nbsp;&nbsp;&nbsp;不可忍忍是名忍

&nbsp;&nbsp;&nbsp;&nbsp;嫌恨者所不嫌恨&nbsp;&nbsp;&nbsp;&nbsp;于嗔人中常心净

&nbsp;&nbsp;&nbsp;&nbsp;见人为恶自不作&nbsp;&nbsp;&nbsp;&nbsp;忍胜己者名怖忍

&nbsp;&nbsp;&nbsp;&nbsp;忍等己者畏斗诤&nbsp;&nbsp;&nbsp;&nbsp;忍下劣者名盛忍

&nbsp;&nbsp;&nbsp;&nbsp;恶骂诽谤愚不忍&nbsp;&nbsp;&nbsp;&nbsp;如似两石着眼中

&nbsp;&nbsp;&nbsp;&nbsp;能受恶骂重诽谤&nbsp;&nbsp;&nbsp;&nbsp;智者能忍花雨象

&nbsp;&nbsp;&nbsp;&nbsp;若于恶骂重诽谤&nbsp;&nbsp;&nbsp;&nbsp;明智能忍于慧眼

&nbsp;&nbsp;&nbsp;&nbsp;犹如降雨于大石&nbsp;&nbsp;&nbsp;&nbsp;石无损坏不消灭

&nbsp;&nbsp;&nbsp;&nbsp;恶言善语苦乐事&nbsp;&nbsp;&nbsp;&nbsp;智者能忍亦如石

&nbsp;&nbsp;&nbsp;&nbsp;若以实事见骂辱&nbsp;&nbsp;&nbsp;&nbsp;此人实语不足嗔

&nbsp;&nbsp;&nbsp;&nbsp;若以虚事而骂辱&nbsp;&nbsp;&nbsp;&nbsp;彼自欺诳如狂言

&nbsp;&nbsp;&nbsp;&nbsp;智者解了俱不嗔&nbsp;&nbsp;&nbsp;&nbsp;若为财宝及诸利

&nbsp;&nbsp;&nbsp;&nbsp;忍受苦乐恶骂谤&nbsp;&nbsp;&nbsp;&nbsp;若能不为财宝利

&nbsp;&nbsp;&nbsp;&nbsp;设得百千诸珍宝&nbsp;&nbsp;&nbsp;&nbsp;犹应速疾离恶人

&nbsp;&nbsp;&nbsp;&nbsp;树枝被斫不应拔&nbsp;&nbsp;&nbsp;&nbsp;人心已离不可亲

&nbsp;&nbsp;&nbsp;&nbsp;便从异道远避去&nbsp;&nbsp;&nbsp;&nbsp;可亲友者满世间

&nbsp;&nbsp;&nbsp;&nbsp;先敬后慢而轻毁&nbsp;&nbsp;&nbsp;&nbsp;亦无恭敬不赞叹

&nbsp;&nbsp;&nbsp;&nbsp;如似白鹄轻飞去&nbsp;&nbsp;&nbsp;&nbsp;智者远愚速应离

&nbsp;&nbsp;&nbsp;&nbsp;好乐斗诤怀谄曲&nbsp;&nbsp;&nbsp;&nbsp;喜见他过作两舌

&nbsp;&nbsp;&nbsp;&nbsp;妄言恶口亦绮语&nbsp;&nbsp;&nbsp;&nbsp;轻贱毁辱诸众生

&nbsp;&nbsp;&nbsp;&nbsp;更出痛言入心髓&nbsp;&nbsp;&nbsp;&nbsp;不护身业口与意

&nbsp;&nbsp;&nbsp;&nbsp;智者远离至他方&nbsp;&nbsp;&nbsp;&nbsp;嫉妒恶人无善心

&nbsp;&nbsp;&nbsp;&nbsp;见他利乐及名称&nbsp;&nbsp;&nbsp;&nbsp;心生热恼大苦毒

&nbsp;&nbsp;&nbsp;&nbsp;言语善濡意极恶&nbsp;&nbsp;&nbsp;&nbsp;唯智能远至他方

&nbsp;&nbsp;&nbsp;&nbsp;人乐恶欲贪利养&nbsp;&nbsp;&nbsp;&nbsp;谄曲要取无惭愧

&nbsp;&nbsp;&nbsp;&nbsp;内不清净外亦然&nbsp;&nbsp;&nbsp;&nbsp;智者速远至他方

&nbsp;&nbsp;&nbsp;&nbsp;若人无有恭恪心&nbsp;&nbsp;&nbsp;&nbsp;憍慢所怀无教法

&nbsp;&nbsp;&nbsp;&nbsp;自谓智者实愚痴&nbsp;&nbsp;&nbsp;&nbsp;慧者远离至他方

&nbsp;&nbsp;&nbsp;&nbsp;此处饮食得卧具&nbsp;&nbsp;&nbsp;&nbsp;并诸衣被凭活路

&nbsp;&nbsp;&nbsp;&nbsp;应当拥护念其恩&nbsp;&nbsp;&nbsp;&nbsp;犹如慈母救一子

&nbsp;&nbsp;&nbsp;&nbsp;爱能生长一切苦&nbsp;&nbsp;&nbsp;&nbsp;先当断爱而离嗔

&nbsp;&nbsp;&nbsp;&nbsp;悉能将人至恶趣&nbsp;&nbsp;&nbsp;&nbsp;自高憍慢亦应舍

&nbsp;&nbsp;&nbsp;&nbsp;富贵亲友贫贱离&nbsp;&nbsp;&nbsp;&nbsp;如此之友当速远

&nbsp;&nbsp;&nbsp;&nbsp;若为一家舍一人&nbsp;&nbsp;&nbsp;&nbsp;若为一村舍一家

&nbsp;&nbsp;&nbsp;&nbsp;若为一国舍一村&nbsp;&nbsp;&nbsp;&nbsp;若为己身舍天下

&nbsp;&nbsp;&nbsp;&nbsp;若为正法舍己身&nbsp;&nbsp;&nbsp;&nbsp;若为一指舍现财

&nbsp;&nbsp;&nbsp;&nbsp;若为身命舍四支&nbsp;&nbsp;&nbsp;&nbsp;若为正法舍一切

&nbsp;&nbsp;&nbsp;&nbsp;正法如盖能遮雨&nbsp;&nbsp;&nbsp;&nbsp;修行法者法拥护

&nbsp;&nbsp;&nbsp;&nbsp;行法力故断恶趣&nbsp;&nbsp;&nbsp;&nbsp;如春盛热得荫凉

&nbsp;&nbsp;&nbsp;&nbsp;修行法者亦复然&nbsp;&nbsp;&nbsp;&nbsp;与诸贤智趣向俱

&nbsp;&nbsp;&nbsp;&nbsp;多得财利不为喜&nbsp;&nbsp;&nbsp;&nbsp;若失重宝不为忧

&nbsp;&nbsp;&nbsp;&nbsp;不常勤苦求乞索&nbsp;&nbsp;&nbsp;&nbsp;是名坚实大丈夫

&nbsp;&nbsp;&nbsp;&nbsp;施他财宝甚欢喜&nbsp;&nbsp;&nbsp;&nbsp;世间过恶速舍离

&nbsp;&nbsp;&nbsp;&nbsp;安立己身深于海&nbsp;&nbsp;&nbsp;&nbsp;是名雄健胜丈夫

&nbsp;&nbsp;&nbsp;&nbsp;若解义理众事巧&nbsp;&nbsp;&nbsp;&nbsp;为人柔软共行乐

&nbsp;&nbsp;&nbsp;&nbsp;诸人叹说善丈夫&nbsp;&nbsp;&nbsp;&nbsp;优波大达作是言

&nbsp;&nbsp;&nbsp;&nbsp;我今于兄倍信敬&nbsp;&nbsp;&nbsp;&nbsp;假使遭苦极困厄

&nbsp;&nbsp;&nbsp;&nbsp;终不复作诸恶事&nbsp;&nbsp;&nbsp;&nbsp;若死若活得财产

&nbsp;&nbsp;&nbsp;&nbsp;及失财产不造恶&nbsp;&nbsp;&nbsp;&nbsp;兄今当知我奉事

&nbsp;&nbsp;&nbsp;&nbsp;愿以持戒而取死&nbsp;&nbsp;&nbsp;&nbsp;不以犯戒而取生

&nbsp;&nbsp;&nbsp;&nbsp;何故应当为一生&nbsp;&nbsp;&nbsp;&nbsp;而可放逸作恶行

&nbsp;&nbsp;&nbsp;&nbsp;生死之中莫放逸&nbsp;&nbsp;&nbsp;&nbsp;我于生死作不善

&nbsp;&nbsp;&nbsp;&nbsp;遭值恶友造非法&nbsp;&nbsp;&nbsp;&nbsp;得遇善友以断除

&nbsp;&nbsp;&nbsp;&nbsp;佛入宿命知了说&nbsp;&nbsp;&nbsp;&nbsp;告诸比丘是本偈

&nbsp;&nbsp;&nbsp;&nbsp;尔时大达是我身&nbsp;&nbsp;&nbsp;&nbsp;优波大达是阿难

&nbsp;&nbsp;&nbsp;&nbsp;当知尔时屯度脾&nbsp;&nbsp;&nbsp;&nbsp;即是提婆达多身

&nbsp;&nbsp;&nbsp;&nbsp;比丘当知作是学&nbsp;&nbsp;&nbsp;&nbsp;是名集法总摄说

&nbsp;&nbsp;&nbsp;&nbsp;宜广慎行应恭敬&nbsp;&nbsp;&nbsp;&nbsp;诸比丘僧修是法

### 提婆达多欲毁伤佛因缘第二十七

佛在王舍城。告提婆达多言。汝莫于如来生过患心。自取减损。得不安事。自受其苦。诸比丘言。希有世尊。提婆达多于如来所。常生恶心。世尊长夜。慈心怜愍。柔软共语。佛言不但今日。乃往过去。迦尸之国。波罗奈城。有大龙王。名为瞻卜。常降时雨。使谷成熟。十四日十五日时。化作人形。受持五戒。布施听法。时南天竺国。有咒师来竖箭结咒。取瞻卜龙王。时天神语迦尸王言。有咒师将瞻卜龙王去迦尸国。王即出军众而往逐之。彼婆罗门。便复结咒。使王军众都不能动。王大出钱财。赎取龙王。婆罗门。第二更来咒取龙王。诸龙眷属兴云降雨。雷电霹雳。欲杀婆罗门。龙王慈心语诸龙众。莫害彼命。善好慰喻。令彼还去第三复来。时诸龙等即欲杀之。龙王遮护。不听令杀。即放使去。尔时龙王。今我身是也。尔时咒师者。提婆达多是也。我为龙时。尚能慈心。数数救济。况于今日。而当不慈。

### 共命鸟缘第二十八

佛在王舍城。诸比丘白佛言。世尊。提婆达多。是如来弟。云何常欲怨害于佛。佛言。不但今日。昔雪山中。有鸟名为共命。一身二头。一头常食美果。欲使身得安隐。一头便生嫉妒之心。而作是言。彼常云何。食好美果我不曾得。即取毒果食之使二头俱死。欲知尔时食甘果者。我身是也。尔时食毒果者。提婆达多是。昔时与我共有一身。犹生恶心。今作我弟。亦复如是。

### 白鹅王缘第二十九

佛在王舍城。提婆达多。推山压佛。放护财象。欲蹋于佛。恶名流布。提婆达多。于众人前。向佛忏悔。呜如来足。无众人时。于比丘中。恶口骂佛。诸人皆言。提婆达多。向佛忏悔。心极调顺。无故得此恶名流布。诸比丘言。希有世尊。提婆达多。甚能谄伪。于众人前。调顺向佛。于屏处时。恶心骂佛。佛言不但今日。乃往过去时。有莲花池。多有水鸟在中而住。时有鹳雀。在于池中。徐步举脚。诸鸟皆言。此鸟善行。威仪庠序。不恼水性。时有白鹅。而说偈言。

&nbsp;&nbsp;&nbsp;&nbsp;举脚而徐步&nbsp;&nbsp;&nbsp;&nbsp;音声极柔软

&nbsp;&nbsp;&nbsp;&nbsp;欺诳于世间&nbsp;&nbsp;&nbsp;&nbsp;谁不知谄诡


鹳雀语言。何为作此语。来共作亲善。白鹅答言。我知汝谄诡。终不亲善。汝欲知尔时鹅王。即我身是也。尔时鹳雀。提婆达多是。

### 大龟因缘第三十

佛在王舍城。提婆达多。心常怀恶。欲害世尊。乃雇五百善射婆罗门。使持弓箭。诣世尊所。挽弓射佛。所射之箭。变成拘物头华。分陀利华。波头摩华。优钵罗华。五百婆罗门。见是神变。皆大怖畏。即舍弓箭。礼佛忏悔。在一面坐。佛为说法。皆得须陀洹道。复白佛言。愿听我等出家学道。佛言善来比丘。须发自落。法服着体。重为说法。得阿罗汉道。诸比丘白佛言。世尊神力。甚为希有。提婆达多。常欲害佛。然佛恒生大慈。佛言。非但今日。于过去时。波罗奈国。有一商主。名不识恩。共五百贾客。入海采宝。得宝还返。到回渊处。遇水罗刹而捉其船。不能得前。众商人等。极大惊怖。皆共唱言。天神地神。日月诸神。谁能慈愍。济我厄也。有一大龟。背广一里。心生悲愍。来向船所。负载众人。即得渡海。时龟小睡。不识恩者。欲以大石打龟头杀。诸商人言。我等蒙龟济难活命。杀之不祥不识恩也。不识恩曰。我停饥急。谁问尔恩。辄便杀龟。而食其肉。即日夜中。有大群象。蹋杀众人。尔时大龟。我身是也。尔时不识恩者。提婆达多是。五百商人者。五百婆罗门出家学得道者是。我于往昔。济彼厄难。今复拔其生死之患。

### 二辅相诡媾缘第三十一

佛在王舍城。提婆达多。作种种因缘。欲得杀佛。然不能得。时南天竺国。有婆罗门来。善知咒术。和合毒药。提婆达多。于婆罗门所。即合毒药。以散佛上。风吹此药。反堕己头上。即便闷绝。躃地欲死。医不能治。阿难白佛言。世尊。提婆达多。被毒欲死。佛怜愍故。为说实语。我从菩萨成佛已来。于提婆达多。常生慈悲。无恶心者。提婆达多。毒自当灭。作是语已。毒即消灭。诸比丘言。希有世尊。提婆达多。恒起恶心于如来所。如来云何犹故活之。佛言非但今日。恶心向我。过去亦尔。时问佛言。恶心于佛。其事云何。佛言过去之世。迦尸国中。有波罗奈城。有二辅相。一名斯那。二名恶意。斯那常顺法行。恶意恒作恶事。好为诡媾。而语王言。斯那欲作逆事。王即收闭。诸天善神。于虚空中。出声而言。如此贤人。实无过罪。云何拘系。诸龙尔时亦作是语。群臣人民亦作是语。王便放之。第二恶意。劫王库藏。着斯那舍。王亦不信。而语之言。汝憎嫉于彼。横作此事王言捉此恶意。付与斯那。仰使断之。斯那。即教恶意。向王忏悔。恶意自知有罪。便走向毗提醯王所。作一宝箧。盛二恶蛇。见毒具足。令毗提醯王。遣使送与彼国。国王并及斯那。二人共看。莫示余人。王见宝箧。极以严饰。心大欢喜。即唤斯那。欲共发看。斯那答言。远来之物。不得自看。远来果食。不得即食。何以故。彼有恶人。或能以恶来见中伤。王言我必欲看。殷勤三谏。王不用语。复白王言。不用臣语。王自看之。臣不能看。王即发看。两眼盲冥。不见于物。斯那忧苦。愁悴欲死。遣人四出。遍历诸国。远觅良药。既得好药。以治王眼。平复如故。尔时王者。舍利弗是也。尔时斯那。我身是也。尔时恶意。提婆达多是。

### 山鸡王缘第三十二

佛在王舍城。提婆达多。往至佛所。而作是言。如来今者。可闲静住。以此大众。付嘱于我。佛言。食唾痴人。我尚不以诸大众等。付嘱舍利弗目犍连。云何乃当付嘱于汝。提婆达多。嗔骂而去。诸比丘言。世尊。提婆达多。欲作种种苦恼于佛。又多方便欺诳如来。佛言。不但今日。于过去世。雪山之侧。有山鸡王。多将鸡众。而随从之。鸡冠极赤。身体甚白。语诸鸡言。汝等远离城邑聚落。莫为人民之所啖食。我等多诸怨嫉。好自慎护。时聚落中。有一猫子。闻彼有鸡。便往趣之。在于树下。徐行低视。而语鸡言。我为汝妇。汝为我夫。而汝身形。端正可爱。头上冠赤。身体俱白。我相承事。安隐快乐。鸡说偈言。

&nbsp;&nbsp;&nbsp;&nbsp;猫子黄眼愚小物&nbsp;&nbsp;&nbsp;&nbsp;触事怀害欲啖食

&nbsp;&nbsp;&nbsp;&nbsp;不见有畜如此妇&nbsp;&nbsp;&nbsp;&nbsp;而得寿命安隐者

尔时鸡者我身是也。尔时猫者提婆达多是昔于过去欲诱诳我。今日亦复欲诱诳我。

### 吉利鸟缘第三十三

佛在王舍城。尔时提婆达多。作是念言。佛有五百青衣鬼神恒常侍卫。佛有十力百千那罗延。所不能及。我今不能得害。当还奉事。观其要脉。而伤害之。乃可得杀。便于比丘比丘尼优婆塞优婆夷大众之中。向佛忏悔。而作是念。受我忏悔。得作方便。不受我悔。足使如来恶名流布。便白佛言。世尊。受我忏悔。我欲于彼闲静之处自修其志。佛言。法无谄诳。诸谄诳者。无有法也。外道六师皆言。提婆达多。好向佛忏悔。佛不受忏悔。诸比丘言。提婆达多。谄曲向佛。佛言。非但今日。过去久远。波罗奈国。有王名梵摩达。作制断杀。时有猎师。着仙人衣服。杀诸鹿鸟。人无知者。有吉利鸟。语诸人言。此大恶人。虽着仙人衣。实是猎师。常行杀害。而人不知。众人皆信吉利鸟。实如其言。尔时吉利鸟者。我身是也。尔时猎师者。提婆达多是。尔时王者。舍利弗是也。

### 老仙缘第三十四

佛在王舍城。尔时阿阇世王。为提婆达多日送五百釜饭。多得利养。诸比丘皆白世尊言。阿阇世王。日为提婆达多送五百釜饭。佛言。比丘莫羡提婆达多得利养事。即说偈言。

&nbsp;&nbsp;&nbsp;&nbsp;芭蕉生实枯&nbsp;&nbsp;&nbsp;&nbsp;芦竹苇亦然
&nbsp;&nbsp;&nbsp;&nbsp;駏驉怀妊死&nbsp;&nbsp;&nbsp;&nbsp;骡[馬\*婁]亦复然
&nbsp;&nbsp;&nbsp;&nbsp;愚贪利养害&nbsp;&nbsp;&nbsp;&nbsp;智者所嗤笑

说是偈已。告诸比丘言。提婆达多。非但今日。为利养所害。诽谤于我。过去亦尔。比丘问佛言。过去之事。其义云何。佛言。往昔波罗奈国。仙山之中。有二仙人。其一老者。获五神通。其一壮者。竟无所得。时老仙人。即以神力。往郁单越。取成熟粳米。而来共食之。复至阎浮树。取阎浮提果。亦来共食。到忉利天。取天须陀味。来共食之。少仙人。见是已。心生悕仰。白老者言。愿教授我修五神通。老仙人言。若有好心。得五神通。必有利益。若无好心。反为恶害。犹勤启请。唯愿教我。时老仙人。便教五通。寻即获得。既得五神通。于众人前。现种种神足。于是已后。大得名称利养乃于老者。生嫉妒心。处处诽谤。即退失神足。诸人闻已。作是言曰。老仙人者。宿旧有德。是壮仙人。横生诽谤。便皆嗔之。城门下遮。不听使入。便失利养。欲知尔时老仙人者。我身是也。尔时壮仙人者提婆达多是也。

### 二估客因缘第三十五

佛在王舍城。尔时诸比丘等。用佛语者。皆得涅槃天人之道。用提婆达多语者。悉堕地狱。受大苦恼。佛言。非但今日奉我教者。得大利益。用提婆达多语。获于大苦。往昔亦尔。过去之世。有二贾客。俱将五百商人。到旷野中。有夜叉鬼。化作年少。着好衣服。头戴花鬘。弹琴而行。语贾客言。不疲极也。载是水草。竟何用为。近在前头。有好水草。从我去来。当示汝道。一贾客主。寻用其言。我等今弃所载水草。便即轻行。在前而去。一贾客言。我等今者。不见水草。慎莫掷弃。前弃水草者。渴旱死尽。不弃之者。达到所在。尔时不弃水草者。我身是。弃水草者。提婆达多是也。

### 内官赎所犍牛得男根缘第三十六

昔乾陀卫国。有一屠儿。将五百头小牛。尽欲刑犍。时有内官。以金钱赎牛。作群放去。以是因缘。现身即得男根具足。还到王家。遣人通白。某甲在外。王言。是我家人。自恣而行。未曾通白。今何故尔。王时即唤问其所以。答王言曰。向见屠儿。将五百头小牛而欲刑治。臣即赎放。以是因缘。身体得具。故不敢入。王闻喜愕。深于佛法。生信敬心。夫以华报。所感如此。况其果报。岂可量也。

### 二内官诤道理缘第三十七

昔波斯匿王。于卧眠中。闻二内官共诤道理。一作是言。我依王活。一人答言。我无所依。自业力活。王闻此已。情可于彼依王活者。而欲赏之。即遣直人。语夫人言。我今当使一人往者重与钱财衣服璎珞。于是寻遣依王活者。持己所饮余残之酒。以与夫人。尔时此人。持酒出户。鼻中血出。不得前进。会复值彼自业活者。即倩持酒。往与夫人。夫人见已。忆王之言。赐其钱财衣服璎珞。还于王前。王见此人。深生怪惑。即便唤彼依王活者。而问之言。我使汝去。云何不去。答言。我出户外。卒得衄鼻。竟不堪任。即便倩彼。持王残酒。以与夫人。王时叹言。我今乃知佛语为实。自作其业。自受其报。不可夺也。由是观之。善恶报应。行业所致。非天非王之所能与。

### 兄弟二人俱出家缘第三十八

往昔之世。有兄弟二人。心乐佛法。出家学道。其兄精勤。集众善法。修阿练行。未久之顷。得罗汉道。其弟聪明。学问博识。诵三藏经。后为辅相请作门师。多与财钱。委使营造僧房塔寺。时三藏法师。受其财物。将人经地。为造塔寺。基刹端严。堂宇莹丽。制作之意。妙绝工匠。辅相见已。倍生信敬。供养供给。触事无乏。三藏比丘。见其心好。即作是念。寺庙讫成。俱须众僧安置寺上。当语辅相使请我兄。作是念已语辅相言。我有一兄。在于彼处。舍家入道。勤心精进。修阿练行。檀越今可请着寺上。辅相答言。师所约敕。但是比丘。不敢违逆。况复师兄。是阿练也。即便遣人殷勤往请。既来到已。辅相见其精勤用行。倍加供养。其后辅相以一妙氎价直千万。以与于彼阿练比丘。阿练比丘。不肯受之。殷勤强与。然后乃受。而作是念。我弟营事。当须财物。即以与之。辅相后时。以一粗氎。用与三藏。三藏得已。深生嗔恚。又于后日。辅相更以一张妙氎直千万钱。与兄阿练。其兄既得。复以与弟。其弟见已。倍怀嫉妒。即持此氎。往至辅相爱敬女所。而语之言。汝父辅相。先看我厚。今彼比丘至止已来。不知以何幻惑汝父。今于我薄。与汝此氎。汝可持向辅相之前。缝以为衣。若其问者。汝可答言。父所爱重。阿练若者。捉以与我。辅相必定嗔不共语。女语三藏言。我父今厚敬彼比丘。如爱眼睛。亦如明珠。云何卒当而到谤毁。三藏复言。汝若不尔。与汝永断。女人又答。何故太卒当更方宜。情不能已。便受此氎。于其父前。裁以为衣。尔时辅相。见氎即识而作念言。彼比丘者。甚大恶人。得我之氎。不自供给。反以诳惑小儿妇女。于是后日阿练若来。不复出迎。颜色变异。时此比丘。见辅相尔。心自思惟。必有异人。毁谤于我。使彼尔耳。即升空中。作十八变。辅相见已。深怀敬服。即与其妇。礼足忏悔。恭敬情浓。倍于常日。即驱三藏及其己女。悉令出国。佛言。尔时三藏。我身是。以谤他故。于无量劫。受大苦恼。乃至今日。为孙他利之所毁谤。尔时此女。由谤圣故。现被驱出。穷困乞活。是以世人。于一切事。应当明察。莫轻诽谤用招咎罚。

### 八天次第问法缘第三十九

昔佛在世。于夜分中。忽有八天。次第而来。至世尊所。其初来者。容貌端政。光照一里。有十天女。以为眷属。来诣佛所。至心顶礼。却在一面。佛告天曰。汝以修福得受天身。五欲自娱。快获安乐。于时此天。即白佛言。世尊。我虽生处天上。心常忧苦。所以者何。以我先身修行之时。于父母师长沙门婆罗门。虽为忠孝心生恭敬。然于其所。不能殷勤恭敬礼拜迎来送去。以是业缘。果报实少。不如余天。以不如故。自责修行不能满足。复有一天。容貌身光及其眷属。十倍胜前。来至佛所。头面礼足。却在一面。佛告天曰。汝生天上。快得安乐。天白佛言。世尊。我虽生处天上。亦常忧苦。所以者何。以我前世修行之时。虽于父母师长所。沙门婆罗门。生忠孝心。恭敬礼拜。然而不能为施床坐熅[火\*(而/火)]敷具。以是业缘。今获果报。不如余天。以不如故。自责修因不能满足。复有一天。形貌光明及以眷属。十倍胜前。来至佛所。头面礼足。却在一面。佛告天曰。汝受天身。快得安乐。天白佛言。我虽生处天宫。常怀忧恼。所以者何。以我前身。虽复善于父母师长沙门婆罗门。忠孝恭敬礼拜为施床敷。然于其所。不能广设肴膳饮食以用供养。以是业缘。今得果报。不如余天。以不如故。心自悔责修因不具。是故忧恼。复有一天。容貌光明及其眷属。十倍胜前。来至佛所。头面礼足。却在一面。佛告天曰。汝受天身。快得安乐。天白佛言。我虽生天心常忧恼。所以者何。以我过去。虽于父母师长沙门婆罗门。忠孝恭敬礼拜。为施敷具及以饮食。然不听法。以是因缘。今获果报。不如余天。以不如故常自克责修因不满。是故忧恼。次复一天。身色光明及其眷属。十倍胜前。来至佛所。头面礼足。却在一面。佛告天曰。汝受天身。快得安乐。天白佛言。我虽生天。心常忧恼。所以者何。以我前世。虽复于君父母师长。沙门婆罗门。能忠孝恭敬礼拜。敷具饮食。而听于法。而不解义。以不解故。今获果报。不如余天。以不如故。心常悔责修因不满。是故忧恼。次有一天。身色光明及其眷属。十倍胜前。来至佛所。头面礼足。却在一面。佛告天曰。汝受天身。快得安乐。天白佛言。我虽生处天堂。心常忧恼。所以者何。以我前世修行之时。虽能于君父母师长沙门婆罗门。忠孝恭敬礼拜。敷具饮食。听法解义。然复不能如说修行。以是业缘。今获果报。不如余天。以不如故。深自悔责修因不满。是故忧恼。次有一天。容貌光明及其眷属。十倍胜前。来至佛所。头面礼足。却在一面。佛告天曰。汝受天身。快得安乐。天白佛言。我于今日。得生天宫。五欲自娱。所须之物。应念辄至。真实快乐。无诸忧恼。所以者何。以我前世修因之时。于父母师长沙门婆罗门。忠孝恭敬礼拜。敷具饮食。听法能解其义。如说修行。以是因缘。受天果报。身形端正。光明殊妙。眷属众多。胜余诸天。以修此行故。得果满足。以满足故。得最胜果报。胜果报故。一切诸天。无有及者。以无及者。心得快乐也。

### 天女本以华鬘供养迦葉佛塔缘第四十

尔时释提桓因。从佛闻法。得须陀洹。即还天上。集诸天众。赞佛法僧。时有天女。头戴华鬘。华鬘光明。甚大晃曜。共诸天众。来集善法堂上。诸天之众。见是天女。生希有心。释提桓因。即便说偈。问天女言。

&nbsp;&nbsp;&nbsp;&nbsp;汝作何福业&nbsp;&nbsp;&nbsp;&nbsp;身如融真金

&nbsp;&nbsp;&nbsp;&nbsp;光色如莲花&nbsp;&nbsp;&nbsp;&nbsp;而有大威德

&nbsp;&nbsp;&nbsp;&nbsp;身出妙光明&nbsp;&nbsp;&nbsp;&nbsp;面若开敷华

&nbsp;&nbsp;&nbsp;&nbsp;金色晃然照&nbsp;&nbsp;&nbsp;&nbsp;以何业行得

&nbsp;&nbsp;&nbsp;&nbsp;愿为我说之

尔时天女。说偈答言。

&nbsp;&nbsp;&nbsp;&nbsp;我昔以华鬘&nbsp;&nbsp;&nbsp;&nbsp;奉迦葉佛塔

&nbsp;&nbsp;&nbsp;&nbsp;今生于天上&nbsp;&nbsp;&nbsp;&nbsp;获是胜功德

&nbsp;&nbsp;&nbsp;&nbsp;生在于天中&nbsp;&nbsp;&nbsp;&nbsp;报得金色身

释提桓因。重复说偈。而赞叹言。

&nbsp;&nbsp;&nbsp;&nbsp;甚奇功德田&nbsp;&nbsp;&nbsp;&nbsp;耘除诸秽恶

&nbsp;&nbsp;&nbsp;&nbsp;如是少种子&nbsp;&nbsp;&nbsp;&nbsp;得天胜果报

&nbsp;&nbsp;&nbsp;&nbsp;谁当不供养&nbsp;&nbsp;&nbsp;&nbsp;恭敬真金聚

&nbsp;&nbsp;&nbsp;&nbsp;谁不供养佛&nbsp;&nbsp;&nbsp;&nbsp;上妙功德田

&nbsp;&nbsp;&nbsp;&nbsp;其目甚修广&nbsp;&nbsp;&nbsp;&nbsp;犹如青莲花

&nbsp;&nbsp;&nbsp;&nbsp;汝能兴供养&nbsp;&nbsp;&nbsp;&nbsp;无上第一尊

&nbsp;&nbsp;&nbsp;&nbsp;作少功德业&nbsp;&nbsp;&nbsp;&nbsp;而获如此容

尔时天女。即从天下。执持华盖。来至佛所。佛为说法。得须陀洹。而还天上。诸比丘等。怪其所以。即问佛言。世尊。今此天女。作何功德。获此天身。端政殊特。佛言。往古之时。以种种华鬘。供养迦葉佛塔。以是因缘。今获此果。

### 天女本以莲华供养迦葉佛塔缘第四十一

尔时复有一天女。头上华鬘。光明晃曜。共诸天众。来集善法堂上。时诸天众。见是天女。生希有心。时天帝释。以偈问曰。

&nbsp;&nbsp;&nbsp;&nbsp;汝昔作何福&nbsp;&nbsp;&nbsp;&nbsp;身如真金聚

&nbsp;&nbsp;&nbsp;&nbsp;光色如莲花&nbsp;&nbsp;&nbsp;&nbsp;而有大威德

&nbsp;&nbsp;&nbsp;&nbsp;身出微妙光&nbsp;&nbsp;&nbsp;&nbsp;面如开敷花

&nbsp;&nbsp;&nbsp;&nbsp;光明甚炜炜&nbsp;&nbsp;&nbsp;&nbsp;以何业行得

&nbsp;&nbsp;&nbsp;&nbsp;唯愿为我说

天女即便。说偈答言。

&nbsp;&nbsp;&nbsp;&nbsp;我昔以莲花&nbsp;&nbsp;&nbsp;&nbsp;供养迦葉塔

&nbsp;&nbsp;&nbsp;&nbsp;今日值世尊&nbsp;&nbsp;&nbsp;&nbsp;得是胜功德

&nbsp;&nbsp;&nbsp;&nbsp;生处于天上&nbsp;&nbsp;&nbsp;&nbsp;得是金色报

释提桓因。重以偈赞。

&nbsp;&nbsp;&nbsp;&nbsp;甚奇功德田&nbsp;&nbsp;&nbsp;&nbsp;灭除诸秽恶

&nbsp;&nbsp;&nbsp;&nbsp;殖因者甚少&nbsp;&nbsp;&nbsp;&nbsp;获得胜果报

&nbsp;&nbsp;&nbsp;&nbsp;谁不乐供养&nbsp;&nbsp;&nbsp;&nbsp;恭敬真金聚

&nbsp;&nbsp;&nbsp;&nbsp;谁不供养佛&nbsp;&nbsp;&nbsp;&nbsp;上妙胜福田

&nbsp;&nbsp;&nbsp;&nbsp;目广修而长&nbsp;&nbsp;&nbsp;&nbsp;其喻青莲华

&nbsp;&nbsp;&nbsp;&nbsp;汝昔能兴供&nbsp;&nbsp;&nbsp;&nbsp;第一最胜尊

&nbsp;&nbsp;&nbsp;&nbsp;作妙福德业&nbsp;&nbsp;&nbsp;&nbsp;获得如此报

尔时天女。即从天下。执持华盖。来到佛所。听佛说法。得法眼净。还于天上。时诸比丘。即问佛言。此女往昔。作何行业。得报如是。佛言过去之时。以妙莲华。供养迦葉佛塔。故获胜果。今见道迹也。

### 天女受持八戒斋生天缘第四十二

尔时复有一天女。受持八斋。生于天上。得端政报。光颜威相。与众超异。时共诸天。集善法堂上。诸天见已。生希有心。释提桓因。以偈而问。

&nbsp;&nbsp;&nbsp;&nbsp;汝昔作何业&nbsp;&nbsp;&nbsp;&nbsp;身如真金山

&nbsp;&nbsp;&nbsp;&nbsp;光颜甚炜炜&nbsp;&nbsp;&nbsp;&nbsp;色如净莲花

&nbsp;&nbsp;&nbsp;&nbsp;得是胜威德&nbsp;&nbsp;&nbsp;&nbsp;身出大妙光

&nbsp;&nbsp;&nbsp;&nbsp;以何业行获&nbsp;&nbsp;&nbsp;&nbsp;愿为我说之

天女尔时。说偈答言。

&nbsp;&nbsp;&nbsp;&nbsp;昔于迦葉佛&nbsp;&nbsp;&nbsp;&nbsp;受持八戒斋

&nbsp;&nbsp;&nbsp;&nbsp;今得生天中&nbsp;&nbsp;&nbsp;&nbsp;获是端政报

释提桓因。重以偈赞。

&nbsp;&nbsp;&nbsp;&nbsp;奇哉功德田&nbsp;&nbsp;&nbsp;&nbsp;能生胜妙报

&nbsp;&nbsp;&nbsp;&nbsp;昔少修微因&nbsp;&nbsp;&nbsp;&nbsp;而得生天上

&nbsp;&nbsp;&nbsp;&nbsp;如此胜福聚&nbsp;&nbsp;&nbsp;&nbsp;谁当不供养

&nbsp;&nbsp;&nbsp;&nbsp;如是最胜尊&nbsp;&nbsp;&nbsp;&nbsp;谁当不恭敬

&nbsp;&nbsp;&nbsp;&nbsp;诸有闻是者&nbsp;&nbsp;&nbsp;&nbsp;宜应大欢喜

&nbsp;&nbsp;&nbsp;&nbsp;欲求生天者&nbsp;&nbsp;&nbsp;&nbsp;应当持净戒

尔时此天。持好华盖。来至佛所。佛为说法。得见谛道。时诸比丘。即问佛言。此天往昔。作何福业。得生天中。而获圣果。佛言。昔为人时。于迦葉佛所。受持八斋。由是善行生于天上。而见道迹。