## 佛本行集经卷第三十八

### 那罗陀出家品第四十一之二

尔时伊罗钵龙王。作如是念。世尊已知我名字也。复更重于如来世尊。增加欢喜。得清净心。生爱敬心。时伊罗钵即隐本形。别更化作摩那婆身。近世尊前。顶礼佛足。却住一面。住一面已。即更亲诵彼二偈文。而重问佛。

&nbsp;&nbsp;&nbsp;&nbsp;在何自在王&nbsp;&nbsp;&nbsp;&nbsp;染著名为染

&nbsp;&nbsp;&nbsp;&nbsp;彼云何清净&nbsp;&nbsp;&nbsp;&nbsp;云何得痴名

&nbsp;&nbsp;&nbsp;&nbsp;痴人何故迷&nbsp;&nbsp;&nbsp;&nbsp;云何名智者

&nbsp;&nbsp;&nbsp;&nbsp;何会别离已&nbsp;&nbsp;&nbsp;&nbsp;名曰尽因缘

尔时世尊复还以偈答龙王言。

&nbsp;&nbsp;&nbsp;&nbsp;第六自在故&nbsp;&nbsp;&nbsp;&nbsp;王染名曰染

&nbsp;&nbsp;&nbsp;&nbsp;无染而有染&nbsp;&nbsp;&nbsp;&nbsp;是故名为痴

&nbsp;&nbsp;&nbsp;&nbsp;以没大水故&nbsp;&nbsp;&nbsp;&nbsp;故名尽方便

&nbsp;&nbsp;&nbsp;&nbsp;一切方便尽&nbsp;&nbsp;&nbsp;&nbsp;故名为智者

尔时伊罗钵龙王。复更以偈重白佛言。

&nbsp;&nbsp;&nbsp;&nbsp;受持何戒行何行&nbsp;&nbsp;&nbsp;&nbsp;复更作于何业因

&nbsp;&nbsp;&nbsp;&nbsp;能于人天受胜身&nbsp;&nbsp;&nbsp;&nbsp;熏修最上无边利

尔时世尊即还以偈答龙王言。

&nbsp;&nbsp;&nbsp;&nbsp;供养老人勿毁他&nbsp;&nbsp;&nbsp;&nbsp;欲见尊长须时节

&nbsp;&nbsp;&nbsp;&nbsp;常爱善行及法语&nbsp;&nbsp;&nbsp;&nbsp;数听正真利益谈

&nbsp;&nbsp;&nbsp;&nbsp;乐法深念正菩提&nbsp;&nbsp;&nbsp;&nbsp;智慧分别思惟义

&nbsp;&nbsp;&nbsp;&nbsp;实言精苦修梵行&nbsp;&nbsp;&nbsp;&nbsp;于他常行布施檀

&nbsp;&nbsp;&nbsp;&nbsp;质直详审意勤劬&nbsp;&nbsp;&nbsp;&nbsp;笑哭语言皆避恶

&nbsp;&nbsp;&nbsp;&nbsp;谄曲骜慢悉远离&nbsp;&nbsp;&nbsp;&nbsp;勿共他人作怨仇

&nbsp;&nbsp;&nbsp;&nbsp;善言在于正念中&nbsp;&nbsp;&nbsp;&nbsp;若闻若知定心意

&nbsp;&nbsp;&nbsp;&nbsp;若人常有放逸行&nbsp;&nbsp;&nbsp;&nbsp;彼辈无闻无正思

&nbsp;&nbsp;&nbsp;&nbsp;若能行于圣道因&nbsp;&nbsp;&nbsp;&nbsp;是名依行净口业

&nbsp;&nbsp;&nbsp;&nbsp;彼等忍辱正思念&nbsp;&nbsp;&nbsp;&nbsp;在于多闻广智中

尔时世尊。说此偈已。其那罗陀摩那婆仙。即离欲法。尔时伊罗钵龙。见佛闻法。瞻仰尊颜。悲喜相交。泪下如雨。尔时世尊。告伊罗钵大龙王言。汝大龙王。何故忽然。瞻看我面。笑而复悲。如是泪下。作是语已伊罗钵龙即白佛言。如来世尊。我念往昔。有佛出世。名曰迦葉多陀阿伽度阿罗诃三藐三佛陀。我时于彼佛法之中。修行梵行。为出家人。

世尊。我于彼时见有一草。名曰伊罗。我时以手斫彼草。取执捉将。诣迦葉佛所。到佛所已。白彼佛言。世尊。若有比丘。斫于此草。得何果报。时彼世尊。即报我言。汝比丘知。若人故心斫断此草。彼人当堕牢固地狱。

世尊。我于尔时于彼迦葉多陀阿伽度阿罗呵三藐三佛陀边。闻于此语。心中不信。不生希有奇特之想。以我不取彼佛语故。不受于彼如来教诲。又自思惟。但我斫此伊罗之草。有何果报。心作是念。

世尊。而我当时既造于彼波夜提罪。而不信有波夜提报。复不能舍此之邪见。命终已后。遂即生于长寿龙中。是故彼时为我立名。名伊罗钵伊罗钵也。而我尔时。还于彼处迦葉佛边。问彼佛言。大圣世尊。我于何时。当得脱此恶龙之形。何时当得复于人身。作是语已。默然而住。

尔时彼佛迦葉如来多陀阿伽度阿罗诃三藐三佛陀。即告我言。汝大龙王。今应当知。过若干年若干百年若干千年。过若干百千万亿年后。当有佛出兴于世。彼佛号为释迦牟尼多陀阿伽度阿罗呵三藐三佛陀。彼释迦佛。当记汝得复于人身。

世尊。我于彼时作如是念。我今以于迦葉佛边所说法戒违偝不信。受此龙身。以微善缘。今值世尊。还不持戒。世尊。我见如此自罪过故。呵责自身。泣泪啼哭。如雨满面。见世尊喜。所以微笑。为是因缘。我如是念。希有希有。未曾有事。如是之法。诸佛世尊。乃能如是。无有二言。如彼迦葉如来世尊授于我记。汝大龙王。过若干年乃至亿年。于后当有如来出世。如彼佛言。无有异也。世尊。我以是缘。今复问佛世尊。我何时得脱此龙身。更何时得复于人身。

尔时世尊告伊罗钵大龙王言。汝大龙王。从今已去。过若干年。乃至如前。若干亿年。于后当有佛出于世。名曰弥勒多陀阿伽度阿罗呵三藐三佛陀。汝于彼时。当得人身。时彼世尊。度汝出家。修行梵行。得尽诸苦。

尔时世尊为伊罗钵。更复说法。令其欢喜。劝示教言。来汝龙王。归依佛归依法归依僧。受持五戒。而汝当得长夜利益。大得安乐。伊罗钵龙。既从佛闻如是语已。即白佛言。如世尊教。我今归依佛法僧宝。受持五戒。

尔时世尊重更教诲伊罗钵言。汝大龙王。今应知时时伊罗钵。语那罗陀摩那婆言。来摩那婆。仁须几多金银珍宝随意所须。从我索之。我当与仁。而此龙女。仁无所用。所以者何此之龙女。口一出气。能令世人作于灰土。时那罗陀。报龙王言。汝大龙王。我亦不用金银珍宝。亦复不用龙王之女。何以故。我今佛边闻诸偈已。即于诸欲生厌离想。尔时伊罗钵龙王。顶礼佛足。绕佛三匝。辞佛而还。

尔时世尊。告彼八万四千众等。其那罗陀最为上首。次第为说。所谓教行布施持戒。得上生天。又说欲中多诸过患。令生厌离。证于漏尽。又教出家赞叹功德。助成解脱。而世尊知彼诸大众那罗陀等最为上首。各各皆生欢喜之心。生踊跃心。生柔软心。得无碍心。

尔时世尊。所有教法。令他欢喜真正要趣。谓四圣谛。苦集灭道。世尊。既将此四圣谛。种种方便。解脱显示。教诲建立。分别宣扬。教行学习。如是生苦。如是苦集。如是苦灭。如是得道。世尊。以此四种圣谛种种因缘。显示宣说。乃至教行。而彼众等。即于其坐。离诸尘垢。尽烦恼界。于诸法中。得净智眼。所有集法。皆悉除灭。如实知见。譬如净衣。无有垢腻。无有黑毛。随欲染时。而受诸色。如是如是。彼诸大众那罗陀等。于彼坐处。远离烦恼。悉尽诸集。证知诸法。建立无畏。度诸疑网。不随他语。知世尊教。即并归依佛法僧宝。受持五戒。是时彼众八万四千。从坐而起。顶礼佛足。围绕三匝。辞还本处。尔时童子那罗陀仙。已见诸法。已得诸法。已证诸法。已入诸法。度诸所疑。度诸所惑。无复疑网。已得无畏。不随他语。已知世尊法教微密。即从坐起。顶礼佛足。而白佛言。唯愿世尊。与我出家及具足戒。

尔时佛告彼童子言。善来比丘。入我法中。行于梵行。正尽诸苦。令到其边。时彼长老。便成出家。戒行具足。是时长老那罗陀比丘。既出家已。具戒成就。未经几时。独行独坐。舍于众闹。谨慎身口。不曾放逸。精勤勇猛。无懈怠故。不久之间。其善男子。所为出家无上梵行。进于彼岸。现见诸法。自证诸通。证已自知。自见自觉。而口唱言。生死已尽。梵行已立。所作已办。更不受后有。如是了知。而彼长老。即成罗汉。心善解脱。慧善解脱。而那罗陀长老比丘。既得罗汉无著之果。空闲独处。作如是念。我今可诣佛世尊所。以偈问佛。尔时长老那罗陀比丘。于晨朝时。从房而出。往诣佛所。到佛所已。顶礼佛足。却坐一面。坐一面已。时那罗陀。即便以偈。问佛义言。

&nbsp;&nbsp;&nbsp;&nbsp;我今方验昔私陀&nbsp;&nbsp;&nbsp;&nbsp;谛了如语莫不实

&nbsp;&nbsp;&nbsp;&nbsp;今复得闻世尊教&nbsp;&nbsp;&nbsp;&nbsp;渡到诸法彼岸边

&nbsp;&nbsp;&nbsp;&nbsp;既已舍家能出家&nbsp;&nbsp;&nbsp;&nbsp;复持乞食存活命

&nbsp;&nbsp;&nbsp;&nbsp;行于此行得何报&nbsp;&nbsp;&nbsp;&nbsp;我今咨问佛世尊

尔时世尊。即还以偈报彼长老那罗陀言。

&nbsp;&nbsp;&nbsp;&nbsp;汝问行行果报者&nbsp;&nbsp;&nbsp;&nbsp;此事无常难验知

&nbsp;&nbsp;&nbsp;&nbsp;我今为汝分别宣&nbsp;&nbsp;&nbsp;&nbsp;宜发精进令牢固

&nbsp;&nbsp;&nbsp;&nbsp;凡有行者入聚落&nbsp;&nbsp;&nbsp;&nbsp;赞叹毁辱平等心

&nbsp;&nbsp;&nbsp;&nbsp;其有乱意处须防&nbsp;&nbsp;&nbsp;&nbsp;当取寂定无上果

&nbsp;&nbsp;&nbsp;&nbsp;行人常观叫唤响&nbsp;&nbsp;&nbsp;&nbsp;犹如猛火炽炎然

&nbsp;&nbsp;&nbsp;&nbsp;见于妇人端正容&nbsp;&nbsp;&nbsp;&nbsp;应须舍离勿生染

&nbsp;&nbsp;&nbsp;&nbsp;以不染于诸欲法&nbsp;&nbsp;&nbsp;&nbsp;彼此各无相染因

&nbsp;&nbsp;&nbsp;&nbsp;无染即无斗竞缘&nbsp;&nbsp;&nbsp;&nbsp;世间所有众类辈

&nbsp;&nbsp;&nbsp;&nbsp;我身彼身无有异&nbsp;&nbsp;&nbsp;&nbsp;我命彼命等共同

&nbsp;&nbsp;&nbsp;&nbsp;如是审谛思惟观&nbsp;&nbsp;&nbsp;&nbsp;嗔时勿杀勿相害

&nbsp;&nbsp;&nbsp;&nbsp;应舍贪等我慢事&nbsp;&nbsp;&nbsp;&nbsp;一切凡夫染着身

&nbsp;&nbsp;&nbsp;&nbsp;诸有眼者能离怨&nbsp;&nbsp;&nbsp;&nbsp;如食毒药平等死

&nbsp;&nbsp;&nbsp;&nbsp;若入聚落乞饭食&nbsp;&nbsp;&nbsp;&nbsp;莫观诸事散乱心

&nbsp;&nbsp;&nbsp;&nbsp;诸贪染处若舍捐&nbsp;&nbsp;&nbsp;&nbsp;以无著故当解脱

&nbsp;&nbsp;&nbsp;&nbsp;夜独坐时莫念请&nbsp;&nbsp;&nbsp;&nbsp;远离聚落亦勿思

&nbsp;&nbsp;&nbsp;&nbsp;但至天晓欲乞时&nbsp;&nbsp;&nbsp;&nbsp;正念正思入聚落

&nbsp;&nbsp;&nbsp;&nbsp;到聚落中默然住&nbsp;&nbsp;&nbsp;&nbsp;次第历家乞食行

&nbsp;&nbsp;&nbsp;&nbsp;游于聚落莫忽嗤&nbsp;&nbsp;&nbsp;&nbsp;向他语言勿粗犷

&nbsp;&nbsp;&nbsp;&nbsp;手执钵盂行乞食&nbsp;&nbsp;&nbsp;&nbsp;虽有才辩但默然

&nbsp;&nbsp;&nbsp;&nbsp;设得少食心莫嫌&nbsp;&nbsp;&nbsp;&nbsp;有施饭人勿毁骂

&nbsp;&nbsp;&nbsp;&nbsp;所得之处最为善&nbsp;&nbsp;&nbsp;&nbsp;若不得处莫生嗔

&nbsp;&nbsp;&nbsp;&nbsp;于二边生平等心&nbsp;&nbsp;&nbsp;&nbsp;至于树下随意食

&nbsp;&nbsp;&nbsp;&nbsp;食讫已后还林内&nbsp;&nbsp;&nbsp;&nbsp;住于树下结跏趺

&nbsp;&nbsp;&nbsp;&nbsp;在于铺上如仙人&nbsp;&nbsp;&nbsp;&nbsp;身心及口皆[僉\*殳]摄

&nbsp;&nbsp;&nbsp;&nbsp;恐怖皆舍励心意&nbsp;&nbsp;&nbsp;&nbsp;余事莫想唯念林

&nbsp;&nbsp;&nbsp;&nbsp;在于树下当善观&nbsp;&nbsp;&nbsp;&nbsp;以舌拄齶渐出息

&nbsp;&nbsp;&nbsp;&nbsp;自余诸根悉调伏&nbsp;&nbsp;&nbsp;&nbsp;心意不得着诸缘

&nbsp;&nbsp;&nbsp;&nbsp;境界悉遣心莫存&nbsp;&nbsp;&nbsp;&nbsp;秽浊之处并须舍

&nbsp;&nbsp;&nbsp;&nbsp;清净真心行梵行&nbsp;&nbsp;&nbsp;&nbsp;善语处所精勤求

&nbsp;&nbsp;&nbsp;&nbsp;博闻多智须禀承&nbsp;&nbsp;&nbsp;&nbsp;其有寂静离欲者

&nbsp;&nbsp;&nbsp;&nbsp;若如是人应亲近&nbsp;&nbsp;&nbsp;&nbsp;至于彼边心信从

&nbsp;&nbsp;&nbsp;&nbsp;信已恭敬如世尊&nbsp;&nbsp;&nbsp;&nbsp;勿说他家是非事

&nbsp;&nbsp;&nbsp;&nbsp;莫毁他人自赞叹&nbsp;&nbsp;&nbsp;&nbsp;语言不得大高声

&nbsp;&nbsp;&nbsp;&nbsp;犹如猛火远处闻&nbsp;&nbsp;&nbsp;&nbsp;如是思惟断诸惑

&nbsp;&nbsp;&nbsp;&nbsp;是名比丘出家法&nbsp;&nbsp;&nbsp;&nbsp;作不作事悉离身

&nbsp;&nbsp;&nbsp;&nbsp;若能平等触处安&nbsp;&nbsp;&nbsp;&nbsp;圣人行行应如是

&nbsp;&nbsp;&nbsp;&nbsp;当知业如车轮转&nbsp;&nbsp;&nbsp;&nbsp;对一人说圣法时

&nbsp;&nbsp;&nbsp;&nbsp;一人思惟即证知&nbsp;&nbsp;&nbsp;&nbsp;调伏诸根独处坐

&nbsp;&nbsp;&nbsp;&nbsp;调伏诸根心成就&nbsp;&nbsp;&nbsp;&nbsp;于后名闻遍十方

&nbsp;&nbsp;&nbsp;&nbsp;此行唯在空闲林&nbsp;&nbsp;&nbsp;&nbsp;或坐山间及树下

&nbsp;&nbsp;&nbsp;&nbsp;或在河岸池泉侧&nbsp;&nbsp;&nbsp;&nbsp;如是处所坐思惟

&nbsp;&nbsp;&nbsp;&nbsp;阙少智慧恒睡眠&nbsp;&nbsp;&nbsp;&nbsp;满足寂定常觉悟

&nbsp;&nbsp;&nbsp;&nbsp;如泉如池如大海&nbsp;&nbsp;&nbsp;&nbsp;寂定之者亦复然

&nbsp;&nbsp;&nbsp;&nbsp;愚痴人如半瓶泔&nbsp;&nbsp;&nbsp;&nbsp;智慧者犹满池水

&nbsp;&nbsp;&nbsp;&nbsp;智人虽复多言语&nbsp;&nbsp;&nbsp;&nbsp;言语虽多不失时

&nbsp;&nbsp;&nbsp;&nbsp;或有才辩语言多&nbsp;&nbsp;&nbsp;&nbsp;复有少言而审谛

&nbsp;&nbsp;&nbsp;&nbsp;如是少言亦名智&nbsp;&nbsp;&nbsp;&nbsp;是则名为仙圣人

&nbsp;&nbsp;&nbsp;&nbsp;是名真实中道行&nbsp;&nbsp;&nbsp;&nbsp;是名寂静得解脱

尔时世尊。说此偈已。其那罗陀。心意开解。欢喜踊跃。又有师言。而此长老那罗陀者。其本种族姓迦旃延。以本姓故。众人称言大迦旃延。又复长老大迦旃延。佛曾记言。汝等比丘。今应当知。我此声闻大众之中。捷利取义。闻有广说。而其聪敏。悉能领悟。或少听受。而能为他广分别说。最第一者。所谓即此大迦栴延比丘是也。

尔时彼等诸比丘辈。闻是语已。生希有心。各相谓言。今此尊者大迦旃延。甚为希有。心生疑惑。更无有人能决我疑。解了一切诸经义者。唯佛世尊。即往佛所。到佛所已。共白佛言。善哉世尊。今此长老大迦旃延。往昔曾种何等善根。而今来诣佛世尊所。即得出家。受具足戒。证罗汉果。世尊复记。声闻众中捷疾利智。略说广解。广言能略。最第一者。所谓即此大迦旃延比丘是也。我等愿闻。

尔时佛告诸比丘言。汝诸比丘。至心谛听。我念往昔。此贤劫中。众生寿命。二万岁时。有一如来。出现于世。名曰迦葉多陀阿伽度阿罗呵三藐三佛陀。尔时彼佛迦葉如来。转法轮已。竖法幢竟。昔誓愿满具。自在利办。大丈夫一切作事。开化所化。度诸众生莲花众等八千亿类。令生天上。是时彼佛入涅槃后。并及建立解脱法门。悉皆在此波罗奈城鹿野苑中诸仙居处。说法而住。

尔时彼处波罗奈城。有一信行善优婆塞。受持五戒。彼优婆塞。善解五明。分别世论。能解其义。彼优婆塞。至鹿苑林。向诸比丘。略而问义。如是问已。时诸比丘。即为广说。彼优婆塞。既闻彼等诸比丘辈为其广说如是之义。心生欣羡。发如是愿。善哉希有。愿我来世。更得胜于如此之法。亦能如是分别为他次第而说。如此比丘等无有异。

尔时佛告诸比丘言。汝等当知。彼时五戒优婆塞者。即此摩诃迦旃延是。以彼佛边受持五戒。为优婆塞。善解五明微细之义。复能分别为他解说。于彼时发如是誓愿。愿我来世。成就是等一切诸法。能广为他种种解说。又复比丘。汝等当知。是迦旃延比丘。往昔欢喜心。种如是善根。以是因缘。至于我边。即得出家成罗汉果。我今授记。于我声闻大众之中。略义能广。广义能略。第一之者。所谓摩诃大迦旃延比丘是也。

是时世间。即成九十二阿罗汉。第一世尊。后五比丘。并及长老耶输陀身。又耶输陀大富朋友诸长者等。胜中复胜诸善男子。所谓无垢善臂满足。并牛主等又耶输陀。复有五十商主朋友。他方所来诸善男子。又复长老富楼那弥多罗尼子。及其朋友二十九人。并及长老迦旃延等。

### 娑毗耶出家品第四十二之一

尔时北天有一城。名特叉尸罗(隋言削石)。时彼城内。有于一家。彼家妇女。忽尔双产男女二人。时其父母。即召明师。令为相之。是时相师。即为占之云。女薄相无有吉利。彼女父母。闻此言已。作如是念。此女今既无有好相。则不吉祥。若至长成当是谁取用其作妇。父母如是共平章已即将彼女。乞一学问外道之妇。其外道名波梨婆阇(隋言行行)。作如是言。我今乞汝此女养育。教示道法令其增长。若有所须调度供拟。我当悉与。

尔时外道波梨婆阇。即便摄受彼女养育。如是看视。其女渐渐随时长大。及至笄年。女意智成。时彼外道。波梨婆阇。妇见女大。即教彼女种种咒术种种技能。悉皆成就。意智明解种种诸论。至齿成就。端正少双。多人喜见。身体柔软。面目胜他。骨节成熟。身体正等。无所缺减。

尔时彼女身体上着一奢絺衣。在于腰下。一奢絺衣。披置肩上。手中执持三奇立拒拟澡洗时安瓶之所。游历处处村城聚落国邑王门。觅诸外道。欲共论议。欲折伏故。而渐渐行值一波梨婆阇道人。名曰最妙自在胜他。处处游历。从南天竺来往北天。时彼道人。亦复可喜。端正少双。年又盛壮。为人乐见。面目还尔胜于他人。身体整顿。支节可喜。于诸论师。最得名闻。时彼道人。见此波梨婆阇之女如是可喜端正容色为他乐睹。见已于彼波梨婆阇女人之边。生爱着心。时彼波梨婆阇之女。亦复于彼波梨婆阇道人之边。亦生染心。更相贪恋。私感无已。

尔时彼客波梨婆阇道人。即语于彼波梨婆阇女如是言。善女仁者。我意今者甚愿乐汝共行世事。是时彼女。亦复报言。我今心中。亦贪乐仁欲得一处。时彼波梨婆阇道人。报彼女言。我等二人。俱是出家修道之者。若在如是法行之中作世事者。而诸人等。若见我辈作如是事。即便诃责毁辱我等。我等今可于诸人前共相论议立要誓言。若不如者。即教承事。

尔时彼女即如是言。若我得胜。汝脱不如。此事不善便成非理。岂有丈夫事女人乎。若女不如。伏事丈夫。此事乃善。此是顺理。时彼波梨婆阇道人。即报女言。善哉德女。汝此语义。甚为当理。如汝所说。

尔时波梨婆阇道人。即于众中。打论议鼓。而告之言。此处颇有人。能共我问答已不。若或波梨婆阇道人。若或波梨婆阇女人。谁能共我问答语言。能者为善。如是至三。时彼波梨婆阇女人。在众中闻如是语已。即便唱言。我今甚能共汝论议往来问答。

尔时彼女。容仪庠序。在大众内。发问其义。时彼波梨婆阇道人。为解得通。而彼波梨婆婆阇道人。反问彼女。女解亦通。如是再过。各各相问。各各相通。至第三过。而彼波梨婆阇道人。问彼女义。其女有力。能为解通。但护于彼波梨婆阇。心相爱故。现同不通。默然不答。时彼波梨婆阇道人。即于众中。降伏彼女。

尔时彼女。既被波梨婆阇道人所降伏已。即便对众。从彼波梨婆阇道人身手之边。取其革屣及三叉拒。执持而行。彼等二人。既现相已。如是秽乱各不相避。共一处行。以彼道人二和合故。其女即便有于娠体。女既有娠。违本行故。失于容色。不复端正。而彼波梨婆阇道人。见彼女身失本颜色。即生厌贱。而告彼言。我不复能共汝一处居住停止。

时彼女人。报彼波梨婆阇道人。作如是言。我等二人。既并修道。两俱失意。今于汝边。已有此胎。汝今见我无有花色。忽叶舍我。我当立死。若其未死。必受大苦。

时彼波梨婆阇道人。离心既决。与彼女人一金指环。用以为记。复告女言。汝若生女。用此指环。货易取财。持以养育。若生男者。汝当与此指环为记。令寻觅我。付指环已。舍彼女去。偝面还向南天竺行。

尔时波梨婆阇女人。怀抱娠体。游历处处。经涉而行。渐渐至于摩头聚落。时彼聚落。有边地州。名曰白云。在于彼处。寄一县内。产一男儿。儿既生已。时彼县内所有居住。男子妇人。皆生怜爱慈愍之心。或与彼酥。或与彼油。自余所须。皆亦布施。而彼波梨婆阇女人。如是思惟。我今此子。在县内生。今可立名还地地詺。是故此子。名娑毗耶(隋言县官)。

时彼女人波梨婆阇。如法养育子娑毗耶。令其增长。与于乳餔。而娑毗耶童子。长大意智渐渐向欲长成。而彼波梨婆阇女人。即教其子。书画算数。印记咒术。自余诸论。悉教使成。而彼童子。捷利聪明所学之事。皆得成就。无不知者。

时娑毗耶。曾于一日。问其母言。阿娘阿娘。我父是谁。今在何处。是时彼母。报其子言。子娑毗耶。汝父今在南天竺国。汝今宜应至彼寻求推觅汝父。是时彼母。即与其子夫先所留指环为记。出而付之。而告之言。汝将此记。寻求汝父。而娑毗耶。即报母言。一如母教。我当依行。

时娑毗耶。受取记已。渐渐发向于南天竺。从村至村。从一聚落至一聚落。从城至城。渐渐而向南天竺地。所至之处。见论议人。皆悉降伏。渐到父所。既不识父。亦不借问。至已即打论议之鼓。作如是言。此处颇有或复波梨婆阇道人。或复波梨婆阇之女。有能共我问答论议如是者不。

时娑毗耶童子之父。既睹童子亦见。即便心里自然生爱子想。而彼波梨婆阇道人。问童子言。汝善童子。汝今是谁。从何来也。是时童子。即向波梨婆阇道人。委曲而说其来因缘。出于指环。而以示现。时彼波梨婆阇道人。见指环已。语童子言。汝是我子。

时彼波梨婆阇道人。既得子已。即更增进教示种种咒术技能。而彼波梨婆阇道人。于先旧时。已曾修得于诸禅定。如是次第即教其子禅定之法。时彼波梨婆阇道人。其后不久。遂便命终。

时娑毗耶父命终后。渐渐行至向海岸边。既至彼处。即便造作草庵。而住彼处。寂静思惟而坐。不久成就获得四禅。兼证五通。既证获已。心如是念。世间所有诸阿罗汉。或复自称。我得罗汉阿罗汉道。我于彼边。亦名罗汉。一种无异。

时娑毗耶童子之母。其命先终。即得上生三十三天。是时世尊既已证得阿耨多罗三藐三菩提。在鹿野苑。转于无上法轮之后。时彼地居诸天。各各迭相唱告。其声转转相承。上至三十三天。尔时忉利童子母天。闻此声已。内心思惟。我子今日住在何处。彼正念观。即见其子在海岸住。

尔时彼天身色过他。正当夜半。放天光明。照子住处。至娑毗耶波梨婆阇行行边。告娑毗耶言。汝娑毗耶。非是罗汉。亦复未入阿罗汉道。及罗汉法。汝于罗汉求道之法。未有次第。而娑毗耶问彼天言。天是阿谁。天今复是罗汉以不。有入罗汉道法以不。颇复有知罗汉法教。能令学习得罗汉不。

尔时彼天即便报于娑毗耶言。汝娑毗耶。今有世尊多陀阿伽度阿罗呵三藐三佛陀。现在于彼波罗奈国鹿野苑中仙人居处。而彼世尊自是罗汉。入罗汉道自解知已。复能教他得罗汉法。时娑毗耶复问天言。仁者大天。我今无智。作何方便。乃能得知彼是多陀阿伽度阿罗呵三藐三佛陀。

尔时彼天教娑毗耶作如是言。波梨婆阇汝问义法。应须如是。汝受如是比丘名也。云何调伏。云何善行。云何名佛。云何比丘。云何沙门及婆罗门。云何清净。云何是智及知福田。云何名巧善解方便。云何名仙。云何名闻。云何随顺。云何精进。云何名龙。云何名受。云何名圣。云何行行。云何求道。汝娑毗耶。若见有人汝问是义。彼人一一为汝解说。令汝欢喜。汝于彼边行于梵行。

时娑毗耶波梨婆阇。从彼天闻如是文句。心忆持已。即游历行一切国城村邑聚落。处处打鼓。求欲论议。复口唱言。若有沙门及婆罗门。能解如是我问义不。是时至处。无有一人能解如是议论之者。时娑毗耶所行之处。或旧有人。坐思惟法。或论议者。闻娑毗耶来到其边。各各散走。终无人敢共彼论议言语谈说。

时娑毗耶波梨婆阇次第而行。渐渐至彼波罗奈城。尔时彼城。有六大师。各各唱言。我于世间。最为第一。谓富兰那。并三迦葉尼干子等。时娑毗耶即便往诣彼富兰那迦葉等边。到已即共彼富兰那。面相慰喻言语问讯。言说讫已却住一面。