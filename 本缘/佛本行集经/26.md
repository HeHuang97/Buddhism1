## 佛本行集经卷第二十六

### 向菩提树品第三十之二

尔时菩萨于河澡浴。食乳糜休身体光仪。平复如本。威力自在。安庠面向菩提树。时作是行步。犹如往昔诸菩萨行。所谓渐渐调柔。行步意喜。来者随施。行步安住。犹如须弥山王。巍巍而行。无恐畏行。不浊乱行。心知足行。不急疾行。不迟缓行不蹶失行。两足周正不相揩行。不相逼行。不星速行。不摇身行。安隐而行。清净而行。精妙而行。无患害行。师子王行。大龙王行大牛王行。如雁王行如象王行。不恇怯行。无疑滞行。无怪误行。广宽博行那罗延行。不触地行。千辐相轮。下地而行。以脚足指网缦所罗。甲如赤铜色泽而行。行步振遍大地而行。行步犹如大山谷响出声而行。行步之时。有坑坎处皆悉平正。自然而行。地上所有土沙砾石。皆除而行。以足网缦放光明。触罪类众生。安住不动。善行而行。行步清净。生妙莲花。蹋彼莲花台上而行。以往昔行净善行故。而得此行。往昔诸佛。坐于师子高座之上。承行而行。心意牢固。如金刚行。闭塞一切诸趣稠林。堂堂而行。能为切诸趣众生。生安乐行。摧折一切魔幢而行。破坏一切魔力而行堆压一切魔气而行。打碎一切魔威而行。减削一切魔业而行。消散一切魔众而行。堕落一切魔势而行。捐舍一切魔行而行。杀害一切魔军而行。割断一切魔网而行。伏诸非法一切邪众。如法摄受外道而行。照朗烦恼翳暗而行。散助烦恼朋友而行。威力覆蔽释天梵天大自在天护世诸天无畏而行。于此三千大千世界。唯自一人。独尊而行。不从他学。而自证道。分明而行。欲证一切种智而行。正念正意。知足正行行行而行。欲灭生老病死而行。欲趣向彼常乐我净微妙最胜无畏之处。欲入涅槃城门而行。有如是行。菩萨而行。面正向彼菩提之树。直视而行。

尔时菩萨。复作如是思惟念言。我今至此菩提道场。欲作何座证阿耨多罗三藐三菩提。即自觉知应坐草上。是时净居诸天子等。白菩萨言。如是如是。大圣仁者。所有过去诸佛如来欲证阿耨多罗三藐三菩提者。皆悉坐于铺草之上而取正觉。

尔时菩萨复作如是思惟。谁能与我如是之草。心思惟已左右前后。四顾观看。是时忉利帝释天王。以天智知菩萨心已。即化其身。为刈草人。去于菩萨。不近不远。右边而立。刈取于草。其草青绿。颜色犹如孔雀王项。柔软滑泽。而手触时。犹如微细迦尸迦衣。其状如是。色妙而香。右旋宛转。

尔时菩萨。见于彼人去已不远在右边刈如是等草。见已渐渐至彼人边。到已宽缓。问彼人言。贤善仁者。汝名字何。彼人报言。我名吉利。菩萨既闻彼人名已。如是思惟。我今欲求自身吉利。亦为他人以求吉利。此名吉利。在于我前。我今决当得证阿耨多罗三藐三菩提。

菩萨如是心思惟已。更出如是美妙音响。语彼人言。其语犹如过去一切诸菩萨等微妙音声。所谓实语不虚发言用真正言。出清亮声。润泽之声。妙声。喜声。闻承奉声。闻不违声。闻流靡声。化声。导声。不謇吃声。不缩呻声。不粗涩声。不双破声。软滑泽声。甜淡美声。分明的的遥入耳声。闻心口意皆悉喜声。闻已除灭欲痴嗔恚斗诤忿怒。皆悉令得清净之声。闻如迦罗频伽鸟声。命命鸟声。雷隐隐声。如诸音乐歌赞咏声。深远高声。无障碍声。非鼻出声。清净之声。真正之声。实语之声。如梵天声。如海波声。如山崩声。震动之声。如诸天王所赞叹声。诸阿修罗歌咏美声。深难得底断魔力声。降伏一切诸外道声。师子之声。驶风之声。象王之声。如云磨声。能至十方佛刹土声。告诸所化众生之声。不急疾声不迟缓声。不停住声。不缺减声。不浊秽声。合一切声。入诸声声。解脱之声。无系缚声。无染着声。合语义声。依时语声。不过时声。巧能宣说八千万亿法门之声。无壅塞声。不止息声。能辩一切诸声之声。随心能满一切愿声。能生一切安乐之声。示现一切解脱之声。流通一切诸道路声。众中说时。不出众外。令诸大众欢喜之声。声出之时。顺于一切诸佛法声。

菩萨以此如是众声。告语于彼刈草之人。作如是言。仁者汝能与我草不。其化人报言。我能与。是时帝释所化作人。即便刈草。以奉菩萨。其草净妙。菩萨即取彼草一把。手自执持。当菩萨取彼草之时。其地即便六种震动。是时菩萨。将于此草安庠。面向菩提树下。

尔时菩萨。持草行时。中路忽有五百青雀。从十方来。右绕菩萨三匝讫已。随菩萨行。又复五百拘翅罗鸟。四方而来。如前围绕。又复五百孔雀而来。乃至略说。五百白鹅。五百鸿鹤。五百白鸥。五百迦罗频伽之鸟。并其五百命命之鸟。五百白象。皆悉六牙。五百白马。头耳乌黑。[騣-凶+(鬯-匕)]尾悉朱。长而披散五百牛王。并皆斛领。犹如黑云。

是时复有五百童子五百童女。各以种种诸妙璎珞庄严其身。五百天子。五百天女。五百宝瓶。以诸香花。满于其中。又盛种种诸妙香水。无人执持自然空行。

又世间中。所有一切吉祥之事。皆从四方。云雨而来各在菩萨右边。围绕经三匝已。随菩萨行。

又世间中。所有树木。一切药草。菩萨行时。从根悉伏。向于菩萨。

又复四方微妙凉冷调和之风。吹诸翳障。皆悉清净。无云无雾。无烟无尘。

上虚空中。复有无量千万诸天。菩萨当向菩提树时。悉随而行。皆各一时欢喜踊跃。遍满其体。不能自胜。歌唱叫唤。或口呼啸。作种种声。弄其天衣及宝璎珞。又复出声。作如是言。今此阎浮。有佛世尊出现于世。

复有无量净居诸天。来在菩萨左右前后。顶礼菩萨如是白言。大圣尊者。仁昔长夜。恒常乞愿。今日所愿以得成就。世间所有一切诸天。堪为仁作吉祥之事。能与仁作吉祥之相又复能成仁心愿者。彼等悉来在菩萨前。菩萨面向菩提树时。相随而进。菩萨欲至菩提树下。是时其地六种震动。

又复菩萨行步之时。如师子步。如龙王步。如牛王步白雁王步。如象王步。无怖畏行。无障碍行。无染着行。除灭一切。毛不竖行。无人降伏。往昔善行禅定真正最胜而行。最上最妙。伏诸怨行。断绝一切不利益行。欲取无上法宝故行。取无上乐摄受故行。欲取最上寂定故行。行步之时。地上所有一切众生。闻地动声。地居诸天。阿修罗等。一切诸龙。诸乾闼婆。一切诸鸟。四足人等皆悉闻彼震动之声。心生疑怪。处处观看有何异事有何因缘。大地如是涌没摇动。

尔时彼地。有一龙王。名曰迦茶(隋言黑色)。其龙长寿。经历劫数。曾见往昔多诸佛来。又龙日月。昼夜甚长。睡眠未久。见大地动。复闻震声。即便惊寤。寤已忽起。速疾从自宫殿而出。出外观看四方之时。迦茶龙王。观四方已。见自居处。相去不远。有一菩萨。安庠而行。时彼龙王。见此菩萨。预先瑞相。犹如过去诸大菩萨发心欲向菩提树下一种无异。见是相已更无疑心。决定知此菩萨大士。当得证于阿耨多罗三藐三菩提。生大欢喜。即便说偈。一心合掌。而赞叹言。

&nbsp;&nbsp;&nbsp;&nbsp;威德巍巍大仁者&nbsp;&nbsp;&nbsp;&nbsp;如我曾见过去时

&nbsp;&nbsp;&nbsp;&nbsp;有诸菩萨来此中&nbsp;&nbsp;&nbsp;&nbsp;仁今亦然无有异

&nbsp;&nbsp;&nbsp;&nbsp;今见仁者到斯处&nbsp;&nbsp;&nbsp;&nbsp;决定作佛必无疑

&nbsp;&nbsp;&nbsp;&nbsp;世尊徒步甚安庠&nbsp;&nbsp;&nbsp;&nbsp;先举右脚而行动

&nbsp;&nbsp;&nbsp;&nbsp;观于诸方心谛视&nbsp;&nbsp;&nbsp;&nbsp;应当定作佛世尊

&nbsp;&nbsp;&nbsp;&nbsp;仁今从此吉祥边&nbsp;&nbsp;&nbsp;&nbsp;乞一把草手持执

&nbsp;&nbsp;&nbsp;&nbsp;正面趣向于道树&nbsp;&nbsp;&nbsp;&nbsp;决定今作三佛陀

&nbsp;&nbsp;&nbsp;&nbsp;诸方四面凉冷风&nbsp;&nbsp;&nbsp;&nbsp;犹如牛王作声向

&nbsp;&nbsp;&nbsp;&nbsp;又有诸鸟来翼从&nbsp;&nbsp;&nbsp;&nbsp;前后左右四面围

&nbsp;&nbsp;&nbsp;&nbsp;世间黑闇昼夜昏&nbsp;&nbsp;&nbsp;&nbsp;无明愚痴之所覆

&nbsp;&nbsp;&nbsp;&nbsp;仁圣成就丈夫已&nbsp;&nbsp;&nbsp;&nbsp;必出大光普照明

&nbsp;&nbsp;&nbsp;&nbsp;又复灵异诸兽来&nbsp;&nbsp;&nbsp;&nbsp;百千万众前后绕

&nbsp;&nbsp;&nbsp;&nbsp;如彼轮回右旋转&nbsp;&nbsp;&nbsp;&nbsp;仁今决定作世尊

&nbsp;&nbsp;&nbsp;&nbsp;又复象马诸畜生&nbsp;&nbsp;&nbsp;&nbsp;并诸幢鬘等来至

&nbsp;&nbsp;&nbsp;&nbsp;星速急疾向菩萨&nbsp;&nbsp;&nbsp;&nbsp;决知当作佛世尊

&nbsp;&nbsp;&nbsp;&nbsp;又复一切净居天&nbsp;&nbsp;&nbsp;&nbsp;持其清净庄严体

&nbsp;&nbsp;&nbsp;&nbsp;曲躬顶礼于仁者&nbsp;&nbsp;&nbsp;&nbsp;知仁决作佛世尊

&nbsp;&nbsp;&nbsp;&nbsp;仁今将此有漏心&nbsp;&nbsp;&nbsp;&nbsp;又为一切烦恼逼

&nbsp;&nbsp;&nbsp;&nbsp;今得除灭彼结惑&nbsp;&nbsp;&nbsp;&nbsp;必成无上胜菩提

&nbsp;&nbsp;&nbsp;&nbsp;仁今具足微妙法&nbsp;&nbsp;&nbsp;&nbsp;甚深难测不思议

&nbsp;&nbsp;&nbsp;&nbsp;证已俯仰行步宽&nbsp;&nbsp;&nbsp;&nbsp;是故我心无疑滞

&nbsp;&nbsp;&nbsp;&nbsp;仁今种种皆如法&nbsp;&nbsp;&nbsp;&nbsp;所说最上更无过

&nbsp;&nbsp;&nbsp;&nbsp;一切天人无等伦&nbsp;&nbsp;&nbsp;&nbsp;是故我心无疑滞

尔时黑色龙王。将如是偈。叹菩萨已。心大欢喜。踊跃无量。合十指掌。在菩萨前。顶礼菩萨。是时菩萨。语龙王言。大善龙王。如是如是。如汝所说。我今必成阿耨多罗三藐三菩提。而说偈言。

&nbsp;&nbsp;&nbsp;&nbsp;大善龙王如汝言&nbsp;&nbsp;&nbsp;&nbsp;此为增益我精进

&nbsp;&nbsp;&nbsp;&nbsp;我今必成无上道&nbsp;&nbsp;&nbsp;&nbsp;一切世间无等双

&nbsp;&nbsp;&nbsp;&nbsp;如余所见相庄严&nbsp;&nbsp;&nbsp;&nbsp;大吉祥瑞为我助

&nbsp;&nbsp;&nbsp;&nbsp;我今于此烦恼海&nbsp;&nbsp;&nbsp;&nbsp;必度彼岸无有疑

尔时黑色龙王。有一龙妃。名曰金光。而彼龙妃复与无量诸龙女等。左右围绕。其手各执诸妙香花末香涂香杂色衣服宝幢幡盖种种璎珞。作天音乐。其乐音中。各作种种歌赞咏声。而叹菩萨。随菩萨行。歌音声中。出如是偈。颂菩萨言。

&nbsp;&nbsp;&nbsp;&nbsp;世尊身意卓不移&nbsp;&nbsp;&nbsp;&nbsp;无惊无怖而定住

&nbsp;&nbsp;&nbsp;&nbsp;欢喜踊跃离诸欲&nbsp;&nbsp;&nbsp;&nbsp;嗔痴悉舍无处贪

&nbsp;&nbsp;&nbsp;&nbsp;尊能为世作医师&nbsp;&nbsp;&nbsp;&nbsp;是故我今头顶礼

&nbsp;&nbsp;&nbsp;&nbsp;世间诸使烦恼厚&nbsp;&nbsp;&nbsp;&nbsp;无能解脱离彼缠

&nbsp;&nbsp;&nbsp;&nbsp;诸根自伏复伏他&nbsp;&nbsp;&nbsp;&nbsp;能拔众生诸毒箭

&nbsp;&nbsp;&nbsp;&nbsp;无归护处能归护&nbsp;&nbsp;&nbsp;&nbsp;世间幽瞑作导师

&nbsp;&nbsp;&nbsp;&nbsp;三界灯明仁独尊&nbsp;&nbsp;&nbsp;&nbsp;是故我等今顶礼

&nbsp;&nbsp;&nbsp;&nbsp;世尊无人能伏得&nbsp;&nbsp;&nbsp;&nbsp;以尽贪嗔及无明

&nbsp;&nbsp;&nbsp;&nbsp;离诸烦恼欲染情&nbsp;&nbsp;&nbsp;&nbsp;是故我今头顶礼

&nbsp;&nbsp;&nbsp;&nbsp;烦恼刺入众生意&nbsp;&nbsp;&nbsp;&nbsp;无有人能拔出之

&nbsp;&nbsp;&nbsp;&nbsp;世尊今作大医师&nbsp;&nbsp;&nbsp;&nbsp;能治彼等大苦恼

&nbsp;&nbsp;&nbsp;&nbsp;无依止者作依止&nbsp;&nbsp;&nbsp;&nbsp;无导师处作导师

&nbsp;&nbsp;&nbsp;&nbsp;黑暗遍于三界中&nbsp;&nbsp;&nbsp;&nbsp;世尊光明普能照

&nbsp;&nbsp;&nbsp;&nbsp;如我今见诸天众&nbsp;&nbsp;&nbsp;&nbsp;持妙香花满虚空

&nbsp;&nbsp;&nbsp;&nbsp;舞弄璎珞皆散衣&nbsp;&nbsp;&nbsp;&nbsp;我见如是预相已

&nbsp;&nbsp;&nbsp;&nbsp;斟量斯事无虚谬&nbsp;&nbsp;&nbsp;&nbsp;仁今作佛心喜欢

&nbsp;&nbsp;&nbsp;&nbsp;速往菩提德树边&nbsp;&nbsp;&nbsp;&nbsp;降伏彼等四魔众

&nbsp;&nbsp;&nbsp;&nbsp;掴裂烦恼[革\*卬]罗网&nbsp;&nbsp;&nbsp;&nbsp;疾成无上寂涅槃

&nbsp;&nbsp;&nbsp;&nbsp;犹如往昔诸智人&nbsp;&nbsp;&nbsp;&nbsp;到于此处取正觉

&nbsp;&nbsp;&nbsp;&nbsp;仁者今已来至此&nbsp;&nbsp;&nbsp;&nbsp;我知作佛定无疑

&nbsp;&nbsp;&nbsp;&nbsp;世尊昔在因地时&nbsp;&nbsp;&nbsp;&nbsp;行行劫数千万亿

&nbsp;&nbsp;&nbsp;&nbsp;精苦勤劬不暂息&nbsp;&nbsp;&nbsp;&nbsp;望取正觉证真如

&nbsp;&nbsp;&nbsp;&nbsp;今时已至愿莫停&nbsp;&nbsp;&nbsp;&nbsp;速诣于道树下坐

&nbsp;&nbsp;&nbsp;&nbsp;正心依彼树王者&nbsp;&nbsp;&nbsp;&nbsp;决证菩提无有疑

尔时菩萨。闻是偈已。安庠而行。向菩提树。于其中间。心如是念。此欲界内。是彼魔王波旬为主自在统领。我今应当语彼令知。若不告彼而取证于阿耨多罗三藐三菩提者。我则不成名为大觉。所以者何。为欲降伏魔波旬故。摄受彼故。亦兼摄受降伏一切欲界诸天。彼之魔众。魔宫殿中。复有无量无边诸魔眷属诸天。已于往昔。种诸善根。若闻我作师子吼声。若见我证阿耨多罗三藐三菩提时。则彼悉来向于我边。当发阿耨多罗三藐三菩提心。

尔时菩萨。思惟是已。从于眉间白毫相中。放一光明。名能降伏散魔军众。放此光已。应时即至魔之宫殿。翳彼一切诸魔旧宫本业之光。又复斯光傍遍三千大千世界。作大光明。一切皆满。时菩萨放彼光明中。魔王波旬。自然而闻如是偈声。

&nbsp;&nbsp;&nbsp;&nbsp;世间有一大众生&nbsp;&nbsp;&nbsp;&nbsp;经历多劫行行满

&nbsp;&nbsp;&nbsp;&nbsp;净饭大王之太子&nbsp;&nbsp;&nbsp;&nbsp;弃舍王位而出家

&nbsp;&nbsp;&nbsp;&nbsp;彼欲开发甘露门&nbsp;&nbsp;&nbsp;&nbsp;今来趣向菩提树

&nbsp;&nbsp;&nbsp;&nbsp;汝身若有大气力&nbsp;&nbsp;&nbsp;&nbsp;可诣树下共试看

&nbsp;&nbsp;&nbsp;&nbsp;其今已达彼岸边&nbsp;&nbsp;&nbsp;&nbsp;彼欲度他令到彼

&nbsp;&nbsp;&nbsp;&nbsp;菩萨既以自觉了&nbsp;&nbsp;&nbsp;&nbsp;今复更欲觉于他

&nbsp;&nbsp;&nbsp;&nbsp;又自得彼寂定禅&nbsp;&nbsp;&nbsp;&nbsp;更欲教人令寂静

&nbsp;&nbsp;&nbsp;&nbsp;既自行无系缚路&nbsp;&nbsp;&nbsp;&nbsp;欲教他趣解脱城

&nbsp;&nbsp;&nbsp;&nbsp;破散三恶悉使空&nbsp;&nbsp;&nbsp;&nbsp;充溢人天道令满

&nbsp;&nbsp;&nbsp;&nbsp;示现禅定五通力&nbsp;&nbsp;&nbsp;&nbsp;安置令知甘露宫

&nbsp;&nbsp;&nbsp;&nbsp;其今不久证大明&nbsp;&nbsp;&nbsp;&nbsp;必当虚空汝境界

&nbsp;&nbsp;&nbsp;&nbsp;愚痴黑暗嗔恚侣&nbsp;&nbsp;&nbsp;&nbsp;损汝朋党悉无余

&nbsp;&nbsp;&nbsp;&nbsp;既被摧碎走无方&nbsp;&nbsp;&nbsp;&nbsp;当尔时心作何计

&nbsp;&nbsp;&nbsp;&nbsp;彼若证于甘露法&nbsp;&nbsp;&nbsp;&nbsp;常乐我净湛然安

尔时欲界魔王波旬。从光明中。闻是偈已。于睡眠中。心忽惊动。自然梦见。三十二种。不吉祥相。何等名为三十二梦。

所谓梦见其诸天界自许宫殿。悉皆黑暗。无有光明。

见自宫中。有诸沙砾粪秽盈满。

见自身体。恐怖不乐。无有心情。

见其自身。诸方驰走。

见其自身。头上天冠忽然堕落。遗失革屣。徒跣而行。

见自咽喉。唇齶干燥。身体寒热。

见自园中。所有树木。枝叶花果。悉皆干枯。

见诸池泉。所有诸花。皆悉枯竭。

见自园中。所有诸鸟。鹦鹉鸲鹆。孔雀鸳鸯。鸿鹤鸬鹚。及拘翅罗命命鸟等。翎羽衣毛。悉皆毻落。

见其宫内。所有音声乐器之具。螺鼓琴瑟箜篌笙簧。所有一切。五种音声。悉皆破折。断坏故败。狼藉在地。

见其从来所爱左右。皆悉自然远离其身。忧愁困苦。却住一面。独卧地上。

见其端正可喜玉女。赤露拳挛。自举两手。以拔头发。卧于地上。

见诸魔子巧智辩者。悉皆趣向菩提树下。顶礼于彼菩萨之足。

见其四个所爱之女。各举两手。大声号哭。作如是言。呜呼呜呼。阿耶阿耶。

见其自身所著衣裳。垢腻不净。

见其自身。为诸尘土之所坌秽。周遍满体。

见其自身。忽然瘦劣。无有精光。

见自宫殿。城壁户牖。楼橹窗门。却敌雀挆天井。皆悉崩颓落坏。

见其所有诸大兵将。夜叉罗刹。或鸠槃茶。或复龙王。彼等悉皆垂于两手。或时举臂。拍头捶胸。各各受于极大苦恼。

见其所有一切欲界诸天主等。四镇天王。帝释夜摩。兜率化乐。化化自在。皆悉号哭。沥泪满面。走向菩萨。观菩萨面。立菩萨前。

见其在于斗场之内。刀仗矢刃。自许左右及眷属等。悉舍魔王。诸方驰走。

见其从来吉祥之[卸-ㄗ+并]。皆崩破坏。

见那陀罗天仙。口唱不吉祥事。

见有一神。名为欢喜。当门作声。如是唱说。称不欢喜。

见虚空中。尘雾烟云。悉皆遍满。

见守魔宫功德大神。举声大哭。

见其从来自在之处。成不自在。

见自朋友。悉成怨仇。

见诸魔宫。或成黑暗。或复失火。悉皆烧尽。

见其一切诸魔宫殿。震动不安。

见其所有树木丛林。或被他斫。或自倒地。

见其所有思念判事。或作方计。竟日筹量。不得一口。唯有乱心。

尔时欲界魔王波旬。见如是等三十二梦不祥相已。从睡而寤。遍体战栗。心意不安。内怀恐惧。普唤一切魔家眷属。皆令集聚。及其宫内。左右侍臣。并大兵将。当诸城门守护之人。向说夜梦所见之事。汝等诸人。我昨夜梦。见诸变怪。如前所说。我见如是不祥梦已。甚大恐怖。身心不安。以是生疑。忽然睡觉。我应不久必失此处。恐畏更有或大威德福力之人。来生此处。替代于我。而说偈言。

&nbsp;&nbsp;&nbsp;&nbsp;昨夜光明自然现&nbsp;&nbsp;&nbsp;&nbsp;光明中说此偈言

&nbsp;&nbsp;&nbsp;&nbsp;释种太子今出家&nbsp;&nbsp;&nbsp;&nbsp;三十二相庄严体

&nbsp;&nbsp;&nbsp;&nbsp;出家苦行六年满&nbsp;&nbsp;&nbsp;&nbsp;今渐来向道树间

&nbsp;&nbsp;&nbsp;&nbsp;自觉觉他以菩提&nbsp;&nbsp;&nbsp;&nbsp;汝若有力共彼试

&nbsp;&nbsp;&nbsp;&nbsp;彼种善根劫千亿&nbsp;&nbsp;&nbsp;&nbsp;今得菩提证正真

&nbsp;&nbsp;&nbsp;&nbsp;破汝境界悉当空&nbsp;&nbsp;&nbsp;&nbsp;汝若不能折伏彼

&nbsp;&nbsp;&nbsp;&nbsp;彼证甘露身常住&nbsp;&nbsp;&nbsp;&nbsp;欲破汝等此魔宫

&nbsp;&nbsp;&nbsp;&nbsp;是故我告汝诸魔&nbsp;&nbsp;&nbsp;&nbsp;若有强力早向彼

&nbsp;&nbsp;&nbsp;&nbsp;沙门独自在树下&nbsp;&nbsp;&nbsp;&nbsp;速疾破彼莫令全

&nbsp;&nbsp;&nbsp;&nbsp;汝等若取我爱言&nbsp;&nbsp;&nbsp;&nbsp;为我办具四兵众

&nbsp;&nbsp;&nbsp;&nbsp;世间多有辟支佛&nbsp;&nbsp;&nbsp;&nbsp;彼今出已令涅槃

&nbsp;&nbsp;&nbsp;&nbsp;望我独自作法王&nbsp;&nbsp;&nbsp;&nbsp;不令断绝如来种

尔时魔王波旬长子。名曰商主。时彼商主。即便以偈。白其父言。

&nbsp;&nbsp;&nbsp;&nbsp;父王何故面无色&nbsp;&nbsp;&nbsp;&nbsp;心战身体无威光

&nbsp;&nbsp;&nbsp;&nbsp;看此形相似大惊&nbsp;&nbsp;&nbsp;&nbsp;未审曾见闻何事

&nbsp;&nbsp;&nbsp;&nbsp;唯愿向子等实说&nbsp;&nbsp;&nbsp;&nbsp;如所闻见一一论

时魔波旬。还以偈告其子商主。作如是言。

&nbsp;&nbsp;&nbsp;&nbsp;子汝今当善谛听&nbsp;&nbsp;&nbsp;&nbsp;昨夜我梦甚异常

&nbsp;&nbsp;&nbsp;&nbsp;若我众中具说之&nbsp;&nbsp;&nbsp;&nbsp;大众闻皆绝倒地

时魔波旬长子商主。复更以偈报其父言。

&nbsp;&nbsp;&nbsp;&nbsp;大众倒地不敢辞&nbsp;&nbsp;&nbsp;&nbsp;入阵若退是大苦

&nbsp;&nbsp;&nbsp;&nbsp;若梦见有如是相&nbsp;&nbsp;&nbsp;&nbsp;宁住莫斗被他追

时魔波旬复还以偈告其子言。

&nbsp;&nbsp;&nbsp;&nbsp;丈夫发意取斗胜&nbsp;&nbsp;&nbsp;&nbsp;可以不胜即斗休

&nbsp;&nbsp;&nbsp;&nbsp;彼独沙门何所能&nbsp;&nbsp;&nbsp;&nbsp;我到树下当起走

是时商主复更以偈白其父言。

&nbsp;&nbsp;&nbsp;&nbsp;有力众力弱力人&nbsp;&nbsp;&nbsp;&nbsp;独一智慧胜他斗

&nbsp;&nbsp;&nbsp;&nbsp;萤火虫满三千界&nbsp;&nbsp;&nbsp;&nbsp;一日出世悉能遮

&nbsp;&nbsp;&nbsp;&nbsp;若人自慢心不思&nbsp;&nbsp;&nbsp;&nbsp;贡高欺他不广问

&nbsp;&nbsp;&nbsp;&nbsp;诸智人来相开谏&nbsp;&nbsp;&nbsp;&nbsp;若不取语此难治

尔时菩萨。向菩提树。未至彼处。其间见一庵罗之树。谓言此是菩提之树。菩萨至彼树下欲坐。意中以为菩提之树。是时彼地。以菩萨身威德力故。重不能禁。欲陷向下。

尔时菩萨。如是思惟。世有二人行坐之处。其地陷没。何等为二。一者断绝诸善根尽。二者福德诸善深多计。我即今应非是断善根尽人。此或应非菩提树下。

尔时色界净居诸天。为幖帜真菩提树故。悬妙缯幡。置于其上。又复彼中所有诸树。枝干悉倾向菩提树。是时菩萨。即知此是真菩提树。便舍于前旧庵罗树。回步安庠。渐渐而向菩提树边。

尔时菩萨。当向菩提树下行时。有一夜叉。名曰香兽。守护于彼。菩提之树。去树不远。停止其中。见菩萨来。得急即告更一同伴。名为赤眼。别夜叉言。仁者汝来。我今语汝。汝须知觉。汝速为我。往欲界主魔王边。咨道如斯语。昔拘留孙。及拘那含。并迦葉等。诸大仙圣。于此地中所居之处。成大等觉。今复更有精进之人。功德圆满。菩提行备以具足。得三十二相。侵于魔王境界所住。是彼释种净饭王子。名悉达多。已舍苦行。得于正念。来至于此最胜地处。而欲居停。愿大王知时。赤眼闻香兽夜叉如此语已。速往诣于魔波旬所。既到彼已。如上所语。悉具说之。

尔时欲界魔王波旬。从彼赤眼夜叉边。闻如此语已。即便召唤他化自在一切诸天。化乐兜率。三十三天。四天王等。并地居天。诸龙夜叉。诸乾闼婆。及阿修罗。紧陀罗。摩睺罗伽。鸠槃茶。罗刹毗舍遮等。一切大众。而敕之言。汝等悉集。听我处分。有一释迦种姓之子。欲取菩提。我等相共至于彼处。断其如此勇猛之心。勿令取证。

尔时魔王长子商主。白其父王魔波旬言。父王如是。子心不乐。何以故。而今父王。欲共悉达菩萨大士而作怨仇。唯恐后时。父王内心。悔无所及。作是语已。时魔波旬。告子商主。作如是言。咄汝小儿。愚暗浅短未曾知我变化神通。未曾睹我自在威力。

尔时商主。白其父言。父王当知。我非父王愚痴之儿。亦非不知父王神通威力自在。但父王今未知悉达菩萨神通。未见悉达菩萨德力。其事虽然。但愿父王。至于彼边。应当自见应当自知彼之神通。

尔时欲界魔王波旬。不取其子商主之言。闻已忽然装束四种精锐兵众。悉令聚集。带甲持仗。譬如大力最猛健将。率领可畏杂种军众人。睹之时能令毛竖。世未曾见。又未曾闻。如是无量百千万亿天神鬼兵。所谓一身能现多种百千面孔。其一一面。能出无量种种蛇身。手脚缭戾。形容可畏。皆执弓箭槊矛槌棒斧凿刀剑最胜金刚诸器仗等。或复身体头目手足。众杂异形。或复顶上大火炽然。或于肚边。出极猛火。或复语言粗涩叫唤。或执犁木。或持杵等。如是诸物。眼孔可畏。或眼睛睐。视眄高低。或口喎斜。而复多齿。其舌广大。现多种形。或舌下垂。或舌拳缩。犹如礓石。或眼放光。犹如黑蛇其中毒满。或有颈项缠绕诸蛇。或有手执蟒蛇而食。犹金翅鸟从海取龙而啖食之。或复手执人肉骨血头目支节而啖食之。或手执人五脏肠肚粪秽而食。或有青眼如师子王。喧张可畏。或眼凹凸。开合放光。或复骑于猛火大山。乘空而来。或两肩头擎于焰火。炽燃如山。或于地上。两手拔树合根。担来其中。或有耳如羖羊。或如簸箕。或如蚌蛤。或如象耳。或如猪耳。或垂朵耳。或复有肚如病水人。脚胫细弱。身体羸瘦。或鼻匾[匚@虎]。或腹如瓮。足如覆钵。身体皮干。犹如曝脯。其肉枯燥。血脉干竭。或复割截手足而悬。或复斫头而手中执。或身出血。更互相饮。饮已复吐。或吐白沫。或饮融铜。或吞铁丸。或刖手足肘膝而行。或唯骨身无有皮肉。或作猪形。或驴骡形象形马形骆驰牛羊羖羝[尸@((二\*人)/?)]兜水牛狐兔[犛-未+牙]牛駏驉摩竭鲸鹢师子虎狼熊罴禽[狂-王+百]猕猴豺豹野干狸狗。诸如是等。种种形容。作大恐怖。作大可畏。如是军众悉皆整备。俨然承奉。待命即行。