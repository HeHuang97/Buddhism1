## 佛本行集经卷第三十九

### 娑毗耶出家品第四十二之二

时娑毗耶波梨婆阇。问富兰那迦葉等义。如上所说。云何比丘。乃至云何名为求道。时娑毗耶如是咨问迦葉语已。而迦葉等。领受言义。心意错乱。不能报答。以不逮及彼之义意。增复嚬皱。眉頟赧缩。现为三分。心生怨恨。嗔恚愤怒。无事唱呴。时娑毗耶波梨婆阇。作如是念。此之长老。我所咨问。不解答对微尘等义。又领我意。倒错参差。不能得解。文句蹇涩。更重惭恧。而生嗔恨。无事大呼。

时娑毗耶波梨婆阇。于富兰那迦葉之边。生厌离已。而背舍去。往摩娑迦梨劬奢梨及尼干边。既到彼已。乃至共于尼干子。面共相慰喻。美言问讯事情讫了。却住一面。其娑毗耶波梨婆阇。问尼干等。如上所说。于义云何名为比丘。乃至求道。其尼干子得婆毗耶如是问已。心意错乱不能报答。时娑毗耶作如是念。此诸长老。遂不能解微尘等义。而我问已心意迷荒。不能领解。复增嗔恚。叫唤如前。时娑毗耶心如是念。颇复世间更别有人。或复沙门。或婆罗门。而世间称是一切智真阿罗汉。有如是者。我往彼边问心所疑。若得领解。我当承事供养顶礼晨夕不离。

时娑毗耶复如是念。大沙门今在波罗奈鹿野苑中诸仙居处。世间人言智阿罗汉大有聪慧。我今当至彼沙门边问所疑义。彼复更作如是思惟。此处沙门。或婆罗门。老年宿德。经多时来。修行梵行。各各堪作诸国王师。世间各言聪明智慧大阿罗汉。所谓富兰那迦葉等。及尼干子。彼等我问尚自不知。况此沙门。年少已来。出家未久。我今所问云何得解。复重思惟。彼之沙门不可轻忽。不可欺陵。所以者何。其有沙门。虽复年少。而或聪明。有大智慧。不可得知。我今但当至于彼处大沙门边问心所疑。

时娑毗耶波梨婆阇往诣佛所。遥见世尊。乃至犹如虚空之中众星庄严。在于众中宣说法要。见已心生信行之想。此必是彼如前所闻如来世尊多陀阿伽度阿罗呵三藐三佛陀。无有异也。即诣佛所。到佛所已。即共世尊。对面美言。巧语慰喻。种种谈说言讫。却坐退一面已。其娑毗耶波梨婆阇。即便以偈。而白佛言。

&nbsp;&nbsp;&nbsp;&nbsp;我是娑毗耶道人&nbsp;&nbsp;&nbsp;&nbsp;故从他方远来至

&nbsp;&nbsp;&nbsp;&nbsp;心有疑欲问大智&nbsp;&nbsp;&nbsp;&nbsp;唯愿为我分别说

&nbsp;&nbsp;&nbsp;&nbsp;若能断我心所疑&nbsp;&nbsp;&nbsp;&nbsp;一一思惟为我说

&nbsp;&nbsp;&nbsp;&nbsp;依我义句次第解&nbsp;&nbsp;&nbsp;&nbsp;分分开晓莫参差

时娑毗耶说此偈已。默然而住。但诸佛法。既有三种神通门说。若可化者即便化之。何等为三。第一所谓出现神通。第二名为教示神通。第三名为教行神通。而世尊为彼娑毗耶波梨婆阇心有所疑。知其心已。向娑毗耶。以偈答曰。

&nbsp;&nbsp;&nbsp;&nbsp;汝娑毗耶远道来&nbsp;&nbsp;&nbsp;&nbsp;欲问于我心疑惑

&nbsp;&nbsp;&nbsp;&nbsp;汝今可说我当解&nbsp;&nbsp;&nbsp;&nbsp;随汝所问我领之

&nbsp;&nbsp;&nbsp;&nbsp;一如问意不令差&nbsp;&nbsp;&nbsp;&nbsp;汝娑毗耶宜早说

&nbsp;&nbsp;&nbsp;&nbsp;心心欲请莫疑惑&nbsp;&nbsp;&nbsp;&nbsp;一一如问当广宣

尔时世尊说是偈已。其娑毗耶波梨婆阇作如是念。我于已前诸处所有。或复沙门。或婆罗门。年耆宿德。久来出家。堪作国师。世间谓言。大阿罗汉。智慧聪明。我问彼等心所疑义。然其彼等皆悉倒错。不能报我。以不能答我所问义。而其彼等心内怀惭。面作三分。嚬眉皱頟生于嗔恨。无事唱呴。时娑毗耶心生希有。此大沙门我之所问。不嗔不忿。增上清净容貌凞怡。不作异色。更益光显。我所咨问。许为我宣。我于彼人。诸根寂静。不见有错。知如此已。其娑毗耶波梨婆阇。心大欢喜。踊跃遍满。不能自胜。得欢喜已。即以偈颂。问佛义言。

&nbsp;&nbsp;&nbsp;&nbsp;大圣云何名比丘&nbsp;&nbsp;&nbsp;&nbsp;诸圣伏者何名伏

&nbsp;&nbsp;&nbsp;&nbsp;知见何事名为觉&nbsp;&nbsp;&nbsp;&nbsp;唯愿世尊为我宣

尔时世尊。即以偈颂而答于彼波梨婆阇娑毗耶言。

&nbsp;&nbsp;&nbsp;&nbsp;苦行无碍求菩提&nbsp;&nbsp;&nbsp;&nbsp;渡诸疑向涅槃岸

&nbsp;&nbsp;&nbsp;&nbsp;有有无有悉弃舍&nbsp;&nbsp;&nbsp;&nbsp;梵行漏尽名比丘

&nbsp;&nbsp;&nbsp;&nbsp;一切舍处正念行&nbsp;&nbsp;&nbsp;&nbsp;于不杀害世间内

&nbsp;&nbsp;&nbsp;&nbsp;能得清净无浊体&nbsp;&nbsp;&nbsp;&nbsp;免脱诸缚名为调

&nbsp;&nbsp;&nbsp;&nbsp;若能内外摄诸根&nbsp;&nbsp;&nbsp;&nbsp;如此降伏是名直

&nbsp;&nbsp;&nbsp;&nbsp;厌离此世及后世&nbsp;&nbsp;&nbsp;&nbsp;待时涅槃名善行

&nbsp;&nbsp;&nbsp;&nbsp;于诸劫中勤苦修&nbsp;&nbsp;&nbsp;&nbsp;生死二边随业受

&nbsp;&nbsp;&nbsp;&nbsp;世间无垢离诸缚&nbsp;&nbsp;&nbsp;&nbsp;是名为觉生死穷

时娑毗耶波梨婆阇。闻说欢喜复更以偈而问佛言。

&nbsp;&nbsp;&nbsp;&nbsp;何等名为修梵行&nbsp;&nbsp;&nbsp;&nbsp;沙门清净复云何

&nbsp;&nbsp;&nbsp;&nbsp;佛说大智云何调&nbsp;&nbsp;&nbsp;&nbsp;今问世尊为我解

尔时世尊。还以偈颂而答于彼波梨婆阇娑毗耶言。

&nbsp;&nbsp;&nbsp;&nbsp;以舍诸罪无垢缠&nbsp;&nbsp;&nbsp;&nbsp;善得禅定正住地

&nbsp;&nbsp;&nbsp;&nbsp;独能超越烦恼海&nbsp;&nbsp;&nbsp;&nbsp;是名为圣梵行人

&nbsp;&nbsp;&nbsp;&nbsp;福德积聚舍诸非&nbsp;&nbsp;&nbsp;&nbsp;此世彼世知无恼

&nbsp;&nbsp;&nbsp;&nbsp;一切生死除灭故&nbsp;&nbsp;&nbsp;&nbsp;得此证者名沙门

&nbsp;&nbsp;&nbsp;&nbsp;诸有业报悉灭除&nbsp;&nbsp;&nbsp;&nbsp;一切世间诸内外

&nbsp;&nbsp;&nbsp;&nbsp;一切天人不能秽&nbsp;&nbsp;&nbsp;&nbsp;如是即名清净形

&nbsp;&nbsp;&nbsp;&nbsp;诸缚皆尽无所拘&nbsp;&nbsp;&nbsp;&nbsp;一切世间内外处

&nbsp;&nbsp;&nbsp;&nbsp;贪痴嗔恚悉免脱&nbsp;&nbsp;&nbsp;&nbsp;佛说是名大智人

时娑毗耶波梨婆阇。既闻说已复更以偈重问佛言。

&nbsp;&nbsp;&nbsp;&nbsp;诸佛以何为福田&nbsp;&nbsp;&nbsp;&nbsp;云何巧知善方便

&nbsp;&nbsp;&nbsp;&nbsp;云何名为大仙圣&nbsp;&nbsp;&nbsp;&nbsp;唯愿世尊为我宣

尔时世尊。还以偈颂而答于彼波梨婆阇娑毗耶言。

&nbsp;&nbsp;&nbsp;&nbsp;诸刹一一分别知&nbsp;&nbsp;&nbsp;&nbsp;诸梵诸天堪受供

&nbsp;&nbsp;&nbsp;&nbsp;果报执着解缚脱&nbsp;&nbsp;&nbsp;&nbsp;如是乃名为福田

&nbsp;&nbsp;&nbsp;&nbsp;业根报子所从生&nbsp;&nbsp;&nbsp;&nbsp;诸梵诸天悉分别

&nbsp;&nbsp;&nbsp;&nbsp;能以诸忍断根本&nbsp;&nbsp;&nbsp;&nbsp;如是名为巧智知

&nbsp;&nbsp;&nbsp;&nbsp;彼此选择白净因&nbsp;&nbsp;&nbsp;&nbsp;一切世间内外有

&nbsp;&nbsp;&nbsp;&nbsp;无我不摄无处所&nbsp;&nbsp;&nbsp;&nbsp;如是方便名善权

&nbsp;&nbsp;&nbsp;&nbsp;一切诸法有无知&nbsp;&nbsp;&nbsp;&nbsp;一切世间无内外

&nbsp;&nbsp;&nbsp;&nbsp;此世天人得恭敬&nbsp;&nbsp;&nbsp;&nbsp;无碍独脱是名仙

时娑毗耶波梨婆阇。既闻说已。复更以偈重问佛言。

&nbsp;&nbsp;&nbsp;&nbsp;以何得故名为闻&nbsp;&nbsp;&nbsp;&nbsp;云何随顺及精进

&nbsp;&nbsp;&nbsp;&nbsp;云何名为大龙者&nbsp;&nbsp;&nbsp;&nbsp;唯愿世尊为说之

尔时世尊。还以偈颂而答于彼波梨婆阇娑毗耶言。

&nbsp;&nbsp;&nbsp;&nbsp;一切诸法悉闻知&nbsp;&nbsp;&nbsp;&nbsp;所有诸罪功德等

&nbsp;&nbsp;&nbsp;&nbsp;超越无复疑惑刺&nbsp;&nbsp;&nbsp;&nbsp;一切不着是名闻

&nbsp;&nbsp;&nbsp;&nbsp;名色皆是虚妄因&nbsp;&nbsp;&nbsp;&nbsp;内外根尘是患本

&nbsp;&nbsp;&nbsp;&nbsp;如是诸处解脱已&nbsp;&nbsp;&nbsp;&nbsp;佛说名为随顺心

&nbsp;&nbsp;&nbsp;&nbsp;舍离一切诸罪缚&nbsp;&nbsp;&nbsp;&nbsp;离地狱苦须勇猛

&nbsp;&nbsp;&nbsp;&nbsp;解脱彼等不染着&nbsp;&nbsp;&nbsp;&nbsp;如是名为精进人

&nbsp;&nbsp;&nbsp;&nbsp;世间有爱皆远之&nbsp;&nbsp;&nbsp;&nbsp;系缚解脱皆悉断

&nbsp;&nbsp;&nbsp;&nbsp;诸漏已尽无复刺&nbsp;&nbsp;&nbsp;&nbsp;如是体者名为龙

时娑毗耶波梨婆阇。既闻说已复更以偈重问佛言。

&nbsp;&nbsp;&nbsp;&nbsp;以何等故名为受&nbsp;&nbsp;&nbsp;&nbsp;云何说圣及行行

&nbsp;&nbsp;&nbsp;&nbsp;何缘名为求道人&nbsp;&nbsp;&nbsp;&nbsp;今问世尊为我说

尔时世尊。还以偈颂而答于彼波梨婆阇娑毗耶言。

&nbsp;&nbsp;&nbsp;&nbsp;所有韦陀一一选&nbsp;&nbsp;&nbsp;&nbsp;或于沙门婆罗门

&nbsp;&nbsp;&nbsp;&nbsp;其边领解既证知&nbsp;&nbsp;&nbsp;&nbsp;于彼各各皆受取

&nbsp;&nbsp;&nbsp;&nbsp;截割邪见罗网断&nbsp;&nbsp;&nbsp;&nbsp;彼智不复受有胎

&nbsp;&nbsp;&nbsp;&nbsp;三种相想埿已除&nbsp;&nbsp;&nbsp;&nbsp;不作分别是名圣

&nbsp;&nbsp;&nbsp;&nbsp;正得诸神通已尽&nbsp;&nbsp;&nbsp;&nbsp;平等一切诸法知

&nbsp;&nbsp;&nbsp;&nbsp;能达善逝诸世间&nbsp;&nbsp;&nbsp;&nbsp;如是解者名行行

&nbsp;&nbsp;&nbsp;&nbsp;诸法所有苦报者&nbsp;&nbsp;&nbsp;&nbsp;若上若下若中间

&nbsp;&nbsp;&nbsp;&nbsp;名色境界能遍知&nbsp;&nbsp;&nbsp;&nbsp;如是之人名求道

时娑毗耶波梨婆阇所有咨问世尊之义。皆悉称适于其本心。既欢喜已顶礼佛足。合十指掌瞻仰而叹佛世尊言。善哉世尊。世间所有六十二见。皆无所用。于世间中。此等皆是虚妄之法。我今归依无上世尊。唯世尊能悉分别知。是大丈夫。唯世尊能善解说法。唯世尊能知一切道。唯世尊能度诸苦海。唯世尊能永尽诸漏。唯世尊有最大威德。唯世尊独多有智慧。唯世尊能得阿耨多罗三藐三菩提。而说偈赞。

&nbsp;&nbsp;&nbsp;&nbsp;我今顶礼大丈夫&nbsp;&nbsp;&nbsp;&nbsp;实行放光明普照

&nbsp;&nbsp;&nbsp;&nbsp;能于天人世间内&nbsp;&nbsp;&nbsp;&nbsp;善开甘露鼓之门

&nbsp;&nbsp;&nbsp;&nbsp;我前所有疑惑心&nbsp;&nbsp;&nbsp;&nbsp;唯世尊能为我解

&nbsp;&nbsp;&nbsp;&nbsp;世尊既是大仙觉&nbsp;&nbsp;&nbsp;&nbsp;诸尘垢尽无有余

&nbsp;&nbsp;&nbsp;&nbsp;其后更不受有身&nbsp;&nbsp;&nbsp;&nbsp;一切生因皆散灭

&nbsp;&nbsp;&nbsp;&nbsp;世尊已得清凉处&nbsp;&nbsp;&nbsp;&nbsp;知足净心常实行

&nbsp;&nbsp;&nbsp;&nbsp;如是世尊犹若龙&nbsp;&nbsp;&nbsp;&nbsp;最大丈夫金口说

&nbsp;&nbsp;&nbsp;&nbsp;帝释一切诸天等&nbsp;&nbsp;&nbsp;&nbsp;诸仙诸圣皆乐闻

&nbsp;&nbsp;&nbsp;&nbsp;世尊既是真觉人&nbsp;&nbsp;&nbsp;&nbsp;世尊善能教导物

&nbsp;&nbsp;&nbsp;&nbsp;世尊能降伏魔众&nbsp;&nbsp;&nbsp;&nbsp;世尊能断诸使缠

&nbsp;&nbsp;&nbsp;&nbsp;自已度脱复度他&nbsp;&nbsp;&nbsp;&nbsp;于罪福中皆平等

&nbsp;&nbsp;&nbsp;&nbsp;超越不贪着一切&nbsp;&nbsp;&nbsp;&nbsp;天人世间明了知

&nbsp;&nbsp;&nbsp;&nbsp;唯佛至真无上尊&nbsp;&nbsp;&nbsp;&nbsp;已过一切诸邪道

&nbsp;&nbsp;&nbsp;&nbsp;诸漏有因皆灭尽&nbsp;&nbsp;&nbsp;&nbsp;犹如十五夜月明

&nbsp;&nbsp;&nbsp;&nbsp;诸星围绕遍满空&nbsp;&nbsp;&nbsp;&nbsp;如是照耀世间内

&nbsp;&nbsp;&nbsp;&nbsp;识及名色寿命等&nbsp;&nbsp;&nbsp;&nbsp;王舍所住诸人民

&nbsp;&nbsp;&nbsp;&nbsp;有山名为毗富罗&nbsp;&nbsp;&nbsp;&nbsp;一切最胜最为上

&nbsp;&nbsp;&nbsp;&nbsp;又如诸龙雪山最&nbsp;&nbsp;&nbsp;&nbsp;飞行之者空最高

&nbsp;&nbsp;&nbsp;&nbsp;诸流海水最为深&nbsp;&nbsp;&nbsp;&nbsp;又诸星中月为最

&nbsp;&nbsp;&nbsp;&nbsp;若欲归命调伏者&nbsp;&nbsp;&nbsp;&nbsp;唯有归命无上人

&nbsp;&nbsp;&nbsp;&nbsp;归命世间最胜尊&nbsp;&nbsp;&nbsp;&nbsp;归命正驭人中胜

&nbsp;&nbsp;&nbsp;&nbsp;归命无上尊善逝&nbsp;&nbsp;&nbsp;&nbsp;归命无等等至真

&nbsp;&nbsp;&nbsp;&nbsp;犹如祭祀火最尊&nbsp;&nbsp;&nbsp;&nbsp;意论唯咒术为最

&nbsp;&nbsp;&nbsp;&nbsp;人中王为最自在&nbsp;&nbsp;&nbsp;&nbsp;诸河大海最为宽

&nbsp;&nbsp;&nbsp;&nbsp;诸星唯月最为光&nbsp;&nbsp;&nbsp;&nbsp;诸明唯日最为盛

&nbsp;&nbsp;&nbsp;&nbsp;上下六道善恶趣&nbsp;&nbsp;&nbsp;&nbsp;所谓三界诸世间

&nbsp;&nbsp;&nbsp;&nbsp;一切有形天及人&nbsp;&nbsp;&nbsp;&nbsp;唯有世尊最为首

&nbsp;&nbsp;&nbsp;&nbsp;是故我今合十指&nbsp;&nbsp;&nbsp;&nbsp;头面顶礼无上尊

时娑毗耶说如是偈。赞如来已。复白佛言。善哉世尊。唯愿世尊。慈悲怜愍。听我出家。并乞与我受具足戒。是时佛告娑毗耶言。善来善来。汝娑毗耶。于我自说法行之中。正尽诸苦得解脱故。是时长老娑毗耶身即成比丘。满具足戒。其娑毗耶出家未久。及受具足。行住坐卧。独无伴侣。不曾染着。谨慎身口。不敢放逸。为求道故。如救头然。如是行持未久之间。其善男子。正信勇猛。舍家出家。欲求无上清净梵行。现见诸法。自心证知言。我已尽一切生死。得梵行报。不受后有。所作已办。自如是知。其娑毗耶既已证知如是之处。得罗汉果。心善解脱。是时世间凡成九十三阿罗汉。第一世尊乃至最后及娑毗耶。

尔时世尊成道之后。在波罗奈鹿野苑内。通及佛身。合八人。六月十六日安居。至九月十五日。合九十三人解夏。

### 教化兵将品第四十三之一

尔时他方有诸人辈。或从处处诸邑聚落及诸国土。各各相唤。意并愿乐欲求出家乞具足戒。来波罗奈。到于佛边。白世尊言。与我出家受具足戒。以是因缘。诸旧比丘。应接劳乏。彼等诸人。求欲出家。声响喧闹。以此因缘。恼乱世尊。不得闲静。

尔时世尊于一时间。独坐静室。如是思惟。今者诸人从于四远他方聚落国土而来。至于此处。意如是念。如来与我出家受具。以是因缘。其诸人等。意欲规求远来疲惓。又复为我作于扰乱。我今可遣诸比丘等。令其处处至于他方聚落城邑教化一切。若有诸人欲求出家受具戒者。如法当与。

尔时世尊作是念已。于晨朝时。从房而出。以此因缘。集聚一切诸比丘众。既聚集已。而告之言。汝等比丘。今应当知。我在空闲静寂之室。作是思惟。如上所说。乃至汝等。向于他方。与其出家。与受具足。勿令其来既自劳苦复妨乱他。如是告已。更重语言。我今教敕汝诸比丘。至于他方聚落城邑。若有人来欲求出家受具戒者。汝当与其出家受具。复告比丘。若彼来欲出家之时。汝等应须作如是事。先当为其剃除须发。既剃落已。即教令着袈裟色衣。其着衣时。齐整服饰。偏袒右臂。教在众前。右膝着地。教令顶礼诸比丘足。礼已还起。在比丘前跪坐。教令合十指掌。作如是语。我某甲。归依佛归依法归依僧。汝等比丘。从今已后。依我敕教。若有人来求欲出家。受戒三归。即得具足。

尔时世尊还在于彼波罗奈城鹿苑坐夏。告诸比丘作如是言。汝诸比丘。若当知我已得解脱。应于一切诸天人中汝等行行。为令多人得利益故。为令多人得安乐故。为世间求当来利益及安乐故。若欲行至他方聚落。独自得去不须二人。又复比丘。汝等若至他方聚落。为于多人生怜愍故。摄受彼故。当为说法初中后善。其义微妙。具足无缺。汝等比丘。当说梵行。有诸众生。少诸尘垢。薄于结使。诸根成熟。恐畏不能得闻正法。即不能得知于法相。

佛告比丘。我从今日渐当移去行向优娄频螺聚落。诣兵将村。而为彼等说法教故。尔时世尊即说偈言。

&nbsp;&nbsp;&nbsp;&nbsp;比丘我今度诸苦&nbsp;&nbsp;&nbsp;&nbsp;已作自利复益他

&nbsp;&nbsp;&nbsp;&nbsp;所有多人苦未除&nbsp;&nbsp;&nbsp;&nbsp;今须为其作怜愍

&nbsp;&nbsp;&nbsp;&nbsp;是故汝等比丘辈&nbsp;&nbsp;&nbsp;&nbsp;各各宜应独自行

&nbsp;&nbsp;&nbsp;&nbsp;我今亦复从此移&nbsp;&nbsp;&nbsp;&nbsp;欲向频螺聚落所

尔时魔王波旬密来往诣佛所。到佛所已。即便向佛。而说偈言。

&nbsp;&nbsp;&nbsp;&nbsp;汝为诸缚之所缚&nbsp;&nbsp;&nbsp;&nbsp;亦同诸天人等有

&nbsp;&nbsp;&nbsp;&nbsp;既被一切绳所系&nbsp;&nbsp;&nbsp;&nbsp;沙门汝不脱网罗

尔时世尊闻此偈已。即便如是思惟念言。此是魔王波旬语也。如是知已。还以偈报魔波旬言。

&nbsp;&nbsp;&nbsp;&nbsp;我久已脱一切缚&nbsp;&nbsp;&nbsp;&nbsp;天人所有我悉无

&nbsp;&nbsp;&nbsp;&nbsp;我此诸缚既离身&nbsp;&nbsp;&nbsp;&nbsp;降汝波旬更何道

尔时世尊重更以偈毁辱于彼魔王波旬。作如是言。

&nbsp;&nbsp;&nbsp;&nbsp;一切色声香味触&nbsp;&nbsp;&nbsp;&nbsp;此是五欲法染人

&nbsp;&nbsp;&nbsp;&nbsp;我今悉已一切除&nbsp;&nbsp;&nbsp;&nbsp;降汝恶魔波旬讫

尔时波旬闻此偈已。作是思惟。沙门瞿昙已知我心。生大苦恼。深自悔恨。从彼地方忽然不现。

时诸比丘同白佛言。善哉世尊。若有人来至于我所。问我等言。尊者比丘。何名沙门及婆罗门。我等比丘于彼闻已。当作云何报答于彼。

尔时佛告诸比丘言。若有人问。云何沙门及婆罗门。比丘出家有如是者。汝等比丘。若知是时。应当正知。知已应当正心观察。

尔时世尊因此事缘。因此言次。为诸比丘。而说偈言。

&nbsp;&nbsp;&nbsp;&nbsp;永除谄曲及我慢&nbsp;&nbsp;&nbsp;&nbsp;贪恚欲尽无处贪

&nbsp;&nbsp;&nbsp;&nbsp;如是清净体性常&nbsp;&nbsp;&nbsp;&nbsp;彼者沙门比丘是

&nbsp;&nbsp;&nbsp;&nbsp;诸罪漏尽号梵志&nbsp;&nbsp;&nbsp;&nbsp;精进苦行名沙门

&nbsp;&nbsp;&nbsp;&nbsp;彼等垢尽出尘劳&nbsp;&nbsp;&nbsp;&nbsp;是真出家破诸恶

时诸比丘闻此偈已。复白佛言。善哉世尊。我等比丘乞食之时。须作何言。或复言谓施于我食。或复直言布施食也。我等云何方便乞食。

尔时佛告诸比丘言。汝诸比丘。不应如是依汝所言。所以者何。须护物心。是时世尊以偈报于诸比丘言。

&nbsp;&nbsp;&nbsp;&nbsp;智人乞食无有言&nbsp;&nbsp;&nbsp;&nbsp;亦不指点云与食

&nbsp;&nbsp;&nbsp;&nbsp;圣者默然侧立念&nbsp;&nbsp;&nbsp;&nbsp;是名乞食真比丘

&nbsp;&nbsp;&nbsp;&nbsp;若有智者乞食时&nbsp;&nbsp;&nbsp;&nbsp;但当谛视一边住

&nbsp;&nbsp;&nbsp;&nbsp;彼人若见如此已&nbsp;&nbsp;&nbsp;&nbsp;即知是乞食沙门

时诸比丘复问佛言。若复有人。生信心已。乞我等食。恭敬我等。我等比丘更作何言。为当语彼。汝大吉利。为当语彼。汝大安隐。为当语彼。汝大功德。为当语彼。我今受已。汝得多福。为当语言。汝无有福。我等比丘当云何言。唯愿教导。

尔时佛告诸比丘言。汝诸比丘。不应如是依汝所说。我今方便教示汝等。当作如是。以偈说言。

&nbsp;&nbsp;&nbsp;&nbsp;布施增长大福德&nbsp;&nbsp;&nbsp;&nbsp;忍辱一切怨仇无

&nbsp;&nbsp;&nbsp;&nbsp;善人弃舍于诸非&nbsp;&nbsp;&nbsp;&nbsp;离欲自然得解脱

&nbsp;&nbsp;&nbsp;&nbsp;修福常得安隐乐&nbsp;&nbsp;&nbsp;&nbsp;所求易办多种饶

&nbsp;&nbsp;&nbsp;&nbsp;现世速得寂定心&nbsp;&nbsp;&nbsp;&nbsp;然后证彼涅槃处

尔时世尊略说此偈。教诸比丘。如是受食。咒愿法用。

尔时彼等。诸比丘众。从佛受得如是教诲。从坐而起。顶礼佛足。围绕三匝。随意而行。是时彼等诸比丘众。各随去后。是时彼处有护林神护树之神护经行神。见林内空。见树下空。见经行空。私心思慕诸比丘故。往诣佛所。而说此偈。咨问佛言。

&nbsp;&nbsp;&nbsp;&nbsp;我等诸神大恋慕&nbsp;&nbsp;&nbsp;&nbsp;见此林树悉皆空

&nbsp;&nbsp;&nbsp;&nbsp;彼多闻众比丘僧&nbsp;&nbsp;&nbsp;&nbsp;瞿昙释子今何去

尔时世尊。还以偈颂而报于彼守护树林诸神等言。

&nbsp;&nbsp;&nbsp;&nbsp;众等调伏诸根讫&nbsp;&nbsp;&nbsp;&nbsp;游行教化彼众生

&nbsp;&nbsp;&nbsp;&nbsp;或有往于憍萨罗&nbsp;&nbsp;&nbsp;&nbsp;或向毗耶离城邑

&nbsp;&nbsp;&nbsp;&nbsp;或诣阿踰阇国土&nbsp;&nbsp;&nbsp;&nbsp;或趣金刚大地方

&nbsp;&nbsp;&nbsp;&nbsp;决断于他疑惑心&nbsp;&nbsp;&nbsp;&nbsp;随机逐情为说法

尔时世尊波罗奈城夏安居竟。随多少时。然后重告诸比丘等。使更游方随缘教化。而世尊从波罗捺城。游行渐至优娄频螺聚落之所。是昔如来行苦行处。其村有一大婆罗门。名曰兵将。达到彼村。从旧往来道路而行。为教化故。

尔时世尊行旧路时。于其道傍见一园林蓊郁可爱。是时世尊从路下僻。深入彼林。从树至树。见有一树。端正可喜。即坐其下。一日消息。时彼林内有诸丈夫。伴侣朋友足三十人。二十九人悉皆有妻。唯独一人只身无妇。时彼朋友二十九人。共为此一无妻之人。求觅于妇。而不能得称可其意。忽然雇得一个淫女将来。与其共相娱乐。而彼淫女即共彼人。随意娱乐。行于世事。伺候彼等三十丈夫并皆眠睡。所有好物。皆选择取。即将逃走。

尔时彼人及诸朋友。相共寻求彼之淫女。遍历彼林。而不能得。遥见世尊坐一树下。可喜端正。众人乐见。调伏诸根。心意寂静。已得最上最胜之法。犹如象王最善最妙。如彼大池满于清净凉冷之水。有一寻光。犹如金挺。身相具足。如娑罗树遍满于花。乃至犹如虚空星宿。

尔时彼等诸人。见已往诣佛所。到佛所已。而白佛言。尊者。此处颇见如是妇女已不。佛报问言。汝诸人辈。所问之者。是何妇女。此妇女者。缘何而来。是时彼等共答佛言。大善尊者。我等朋友合三十人。皆是良善。在于此林居停住止。二十九人。并皆有妇。唯独一人。单身无妻。而我等辈相共雇得一个淫女。与其作妻。令蹔娱乐。而彼淫女见于我等欢乐之极自恣眠睡。彼淫女选我等好物。即将逃走。我等亦为此朋友故。亦复各为自许物。来此林之内。求彼淫女。

尔时佛告彼等人言。诸男子辈。我今问汝。于意云何。汝等今者宁求自身。宁欲求觅彼淫妇女。二事之中何者为胜。彼等男子共报佛言。善哉世尊。我等今者若求自身。此最为胜。宁可莫求彼之妇女。

尔时世尊复更告言。诸善男子。若如此者。汝等安坐。我今当为汝等说法。是时彼等三十男子朋友伴侣。同白佛言。唯然世尊。一依圣教。不敢有违。是时彼等三十朋友。顶礼佛足。却坐一面。

尔时世尊为其次第如应说法。所谓布施持戒行忍。乃至有法。皆是灭相。如实观察。既证知已。犹如净衣。无有黑缕。无有垢腻。随其所染。即受彼色。如是如是。彼等三十男子朋友。即于彼座。远尘离垢。即时灭尽一切烦恼。于诸法中。得法眼净。所有垢法。悉是灭相。如是观知。

尔时彼等男子如是见诸法相。得是法相。证是法相。入是法相。度是法相。除灭所疑。无复惑着。到无畏地。不随他行。既知世尊圣教法已。从坐而起。顶礼佛足。而白佛言。善哉世尊。愿与我等出家受戒。

尔时佛告彼等男子作如是言。来汝男子。入我所说法教之中。行于梵行。正尽苦集。灭于苦边。是时彼等诸长老辈。即成出家。具足戒品。

尔时世尊更为彼等。而说法要。殷勤教诲。是时彼等。以佛更为说于法。教诲示之时。不久之间。彼善男子以其正信舍家出家。求于最上梵行已讫。现见自证神通之后。口自唱言。我今已得梵行之报。所作已办。更不复受后世之有。如是知时。彼等长老。皆成罗汉。心善解脱。

尔时世尊教彼三十长老朋友。得知证已。游行履历。经白氎林。到彼林已。深入林中。见有一树。微妙可喜。即坐其下。一日消息。

尔时彼处。忽有六十云种姓人。从彼林路道便而过。彼等诸人遥见世尊坐于树下。端正可喜。众人乐见。乃至犹如虚空众星之所庄严。见已心得清净正信。生大欢喜。以欢喜故。往诣佛所。到佛所已。顶礼佛足。却坐一面。坐一面已。默然而住。

尔时佛。为彼等六十云种姓人。次第说法。所谓教行布施持戒。乃至证知。彼等长老一切皆得阿罗汉果。心善解脱。是时世尊。教化彼等六十长老云姓比丘。令发心已。即舍而去。更游余方。