## 佛本行集经卷第十八

### 剃发染衣品第二十二之二

尔时太子以手从其天冠头髻解天无价摩尼之宝。付与车匿。作如是言。车匿。我今与汝此摩尼宝。汝将此宝还于我父净饭大王。至王边已。无量顶礼。汝知我意。我付嘱汝。汝当信我。我今令汝将此宝还。至父王边。启白令除一切愁苦。复好为我咨启父王。作如是言。我今不以被人所欺。而忽舍离父王足下。又亦不以嗔恨心故。亦复不为求觅资财。又亦不以少封禄故。亦不欲求生于天上。唯见一切诸众生等。在不正路。迷惑黑暗。邪迳而行。欲作光明。欲除如是生死之法。欲求利益世间之句无愁忧处。欲断无常有漏之行求出家耳。大慈父王。见我如是乐出家故。不应忧愁。而说偈言。

&nbsp;&nbsp;&nbsp;&nbsp;假使恩爱久共处&nbsp;&nbsp;&nbsp;&nbsp;时至会必有别离

&nbsp;&nbsp;&nbsp;&nbsp;见此无常须臾间&nbsp;&nbsp;&nbsp;&nbsp;是故我今求解脱

尔时太子说此偈已。作如是言。我今欲离此忧苦故。弃舍出家。是故咨启我父大王。不须愁忧。若世有人。缘忧愁故。为于五欲而缚著者。彼等诸人。应须忧愁。所以者何。世多有人。父生于子。为求财故。所以养育。报于父母。施法财者。世子难有。若父王意。作如是心。我子今者。非出家时。唯愿父王。莫如是念。凡求法者。无有时节。所以者何。人居世间。命无限齐。知如是者。是故智人决须舍求胜上行处。此是我心决定之语。譬如有人共死命怨同居一室。言我寿长。无有是处。车匿。汝至我父净饭王边。作如是等多种语言。令王意定。汝至彼处。善作如是方便慰喻。莫令忆我。车匿。虽然我复语汝。若至我父净饭王边。但说于我恶逆之事。无德行处。大子如是。无有恩义。无爱着心。莫说于我孝顺之处。所以者何。已舍爱故。即舍一切忆念忧愁。

尔时车匿闻于太子作如是等诸语言已。遍体热恼。满面泪流。合十指掌。向于太子。而作是言。大圣太子。如太子教。但前所言。于诸亲族及父王边。大生忧愁。我意不喜。心情断绝。如大象王没在深泥。不能自出。闻是语已。谁不泪流。复作是言。精进之心。余人闻说。犹尚大惊。况我车匿小来。共于圣子。同日一时。俱长爱敬之心。相乐不已。而说偈言。

&nbsp;&nbsp;&nbsp;&nbsp;假使用铁持作心&nbsp;&nbsp;&nbsp;&nbsp;以闻如是言誓语

&nbsp;&nbsp;&nbsp;&nbsp;人谁不心酸楚毒&nbsp;&nbsp;&nbsp;&nbsp;况我爱恋同日生

尔时车匿说是偈已。白圣子言。我将马王与圣子乘。以彼诸天神通力故。强令我心遣被与来。非我自意。我今云何能断圣子是出家事。我今既是同日生奴。及此马王。一种无异。岂能违离圣子须臾独还宫也。终无是处。圣子。亦不合放于我干陟向家而复。令我传此忧悲爱别之语。向大父王。说如是事。而圣子今亦不合背舍老父王。而自出家。彼法非是。更无有法。绝妙越殊过是尊者。能胜孝养所生父母。亦不应舍乳哺姨母摩诃波阇波提。以是而论。圣子。亦成无恩义人。而不忆旧育养之时。圣子。正妃耶输陀罗。贞洁之女。诸德具足。亦复不合弃舍相离。虽然若圣子。今舍离一切释种亲族。我今既是同日生奴。亦不合放。但是圣子足蹋之地。我常随顺。不得背舍。大圣太子。是故我今意中。不忍将此炽然忧悲之火所烧心情。回向于城。而放圣子。独在此处。空闲林野。令我自返脱至城邑。净饭大王责我何言。又复圣子。既不还家。我独去时。圣子所有朋友识知。并及宫内婇女妃后。问我何言。圣子复语我作是言。汝今将我恶辞毁辱非法之事。向眷属说。令我眷属遗忘于我。憎恶于我。而我何敢妄说于此毁辱之言。我心可不自惭自羞自愧自耻。我之心意。及以口舌。若为欲说圣子恶言。虽我妄言欲说圣子。谁当信我妄言之事。圣子。譬如有人。说彼月天种种恶事毁辱之言。叵有人闻。如此事者。能信以不。但圣子。今恒常习行慈悲之心。圣子嘱托此言不善。圣子既行大慈悲行。恒常美言慰喻众生。今舍诸亲。此是非善。是故善哉圣子。回心向家受乐。

尔时太子。见其车匿如是忧悲苦恼之语。闻已复报彼车匿言。车匿。汝今应须舍别离苦。莫作忧恼。何以故。一切众生。有生有老。悉有别离。车匿。一切众生所有爱着染惑之心。其在胎内。养育之者。皆悉是虚。会有别离。彼非是我。我非是彼。而说偈言。

&nbsp;&nbsp;&nbsp;&nbsp;譬如大树众鸟群&nbsp;&nbsp;&nbsp;&nbsp;各从诸方来共宿

&nbsp;&nbsp;&nbsp;&nbsp;后日别飞各自去&nbsp;&nbsp;&nbsp;&nbsp;众生离别亦复然

&nbsp;&nbsp;&nbsp;&nbsp;犹如盛夏起大云&nbsp;&nbsp;&nbsp;&nbsp;暂聚以复还离散

&nbsp;&nbsp;&nbsp;&nbsp;众生离别法皆尔&nbsp;&nbsp;&nbsp;&nbsp;须臾聚合复分离

&nbsp;&nbsp;&nbsp;&nbsp;既相随来生此间&nbsp;&nbsp;&nbsp;&nbsp;今者各各还归本

&nbsp;&nbsp;&nbsp;&nbsp;勿言我与汝有异&nbsp;&nbsp;&nbsp;&nbsp;剩作彼此去住情

&nbsp;&nbsp;&nbsp;&nbsp;一切去来无所依&nbsp;&nbsp;&nbsp;&nbsp;但随众生有爱着

&nbsp;&nbsp;&nbsp;&nbsp;强作分别自他意&nbsp;&nbsp;&nbsp;&nbsp;犹如树木枝叶茎

&nbsp;&nbsp;&nbsp;&nbsp;各各别有色形容&nbsp;&nbsp;&nbsp;&nbsp;此缘本来无染污

&nbsp;&nbsp;&nbsp;&nbsp;况复无常众生类&nbsp;&nbsp;&nbsp;&nbsp;譬如树蔓生果蓏

&nbsp;&nbsp;&nbsp;&nbsp;随其熟时则堕落&nbsp;&nbsp;&nbsp;&nbsp;人命修短亦如是

&nbsp;&nbsp;&nbsp;&nbsp;长年促寿死终无&nbsp;&nbsp;&nbsp;&nbsp;往昔一切诸仙人

&nbsp;&nbsp;&nbsp;&nbsp;恒说如是无常事&nbsp;&nbsp;&nbsp;&nbsp;设使寿命八大劫

&nbsp;&nbsp;&nbsp;&nbsp;至于无常败坏时&nbsp;&nbsp;&nbsp;&nbsp;必死更无有疑虑

&nbsp;&nbsp;&nbsp;&nbsp;犹如诸方各自来&nbsp;&nbsp;&nbsp;&nbsp;至河同共欲饮水

&nbsp;&nbsp;&nbsp;&nbsp;或复上船渡彼岸&nbsp;&nbsp;&nbsp;&nbsp;既至岸上还复分

&nbsp;&nbsp;&nbsp;&nbsp;父母生子亦复然&nbsp;&nbsp;&nbsp;&nbsp;并及眷属诸朋党

&nbsp;&nbsp;&nbsp;&nbsp;少小虽同在一处&nbsp;&nbsp;&nbsp;&nbsp;长大须臾各别离

&nbsp;&nbsp;&nbsp;&nbsp;虽复业果同共家&nbsp;&nbsp;&nbsp;&nbsp;其受苦乐报不等

&nbsp;&nbsp;&nbsp;&nbsp;及至无常事催促&nbsp;&nbsp;&nbsp;&nbsp;各各相舍无亲疏

尔时太子说此偈已。告车匿言。善生车匿。是故汝今莫恼自心。决定还去。所以者何。汝今止为爱着大家。不能舍者。汝若到家。还来觅我。若汝回至迦毗罗城。见我亲族为我愁者。汝告彼等作如是言。汝等眷属。于太子边。宜应割舍爱着之心。何以故。我今知彼有要誓言。尔时太子即说此偈。嘱车匿言。

&nbsp;&nbsp;&nbsp;&nbsp;假使我今身血肉&nbsp;&nbsp;&nbsp;&nbsp;并及支节筋脉皮

&nbsp;&nbsp;&nbsp;&nbsp;一切磨灭尽消亡&nbsp;&nbsp;&nbsp;&nbsp;或复性命不全保

&nbsp;&nbsp;&nbsp;&nbsp;我若不舍此重担&nbsp;&nbsp;&nbsp;&nbsp;越渡诸苦达本源

&nbsp;&nbsp;&nbsp;&nbsp;未证解脱坐道场&nbsp;&nbsp;&nbsp;&nbsp;终不虚尔还相见

尔时车匿既闻太子说此偈已。即以自身。四布于地。持其两手。前着抱于太子两足。而作是言。善哉圣子。今乞欢喜。莫作如是苦切誓言。大圣大子。我有何力。有何神德。能令圣子回还本宫。但我从此独自向家。圣子眷属必当打我。或复圣子父王净饭。并及姨母摩诃波阇波提。必应问我。我妙梵声。聪慧之子。汝今将向何处掷来。尔时太子报车匿言。车匿。莫作是言。莫作是言。我之父母。及诸眷属。见汝从此独自回还。终不打汝。所以者何。我眷属等。一切悉皆爱念于汝。车匿。速起速起。上来所论。有如此法。世若有人。将所爱人言语意气。向彼道时。必得赏赐。汝决定须速还至家。我之父王。见汝还已。心得稣醒。然我父王。见我舍家闻道出家。大生苦逼。父王之身。及诸眷属。一切号啕。悲咽哭泣。城内大小。一切人民。为于我故。生重苦恼。彼等若得见汝还者。心少喜欢。

尔时车匿从地而起。合十指掌。泪下如流。举声大哭。白太子言。以如是故。我今欲将圣子还家。勿令大王种姓断绝。是时车匿。从地起已。马王干陟。前膝胡跪。出舌舐于太子二足。两眼流泪。是时车匿白太子言。大圣太子。此马虽复是畜生身。犹尚慈悲垂泪而泣。况复圣子。诸眷属心。当见何殃。唯愿圣子。正观于此干陟马王。今见圣子。不欲还家。是以胡跪屈前两膝。开口出舌。舐圣子足。以慈哀心。二目泪下。

尔时太子以诸功德万字庄严千辐相轮。犹如芭蕉。内心柔软。金色右掌。网缦手指。摩其马王干陟顶上。而语之言。干陟。汝今具作马事。以得度于大负重任。从今已后。汝干陟马。还家自养。此今是我最后从家骑乘之务。行大远路。赖汝今日得济于我。干陟汝今莫生忧恼。莫泣莫悲。汝所载我当得大报。我今欲求阿耨多罗三藐三菩提。于后证时。当将甘露分布与汝。而有偈说。

&nbsp;&nbsp;&nbsp;&nbsp;太子以右罗网指&nbsp;&nbsp;&nbsp;&nbsp;万字千辐轮相现

&nbsp;&nbsp;&nbsp;&nbsp;金色柔软清净手&nbsp;&nbsp;&nbsp;&nbsp;用摩马王干陟头

&nbsp;&nbsp;&nbsp;&nbsp;犹如两人对语言&nbsp;&nbsp;&nbsp;&nbsp;汝同日生马干陟

&nbsp;&nbsp;&nbsp;&nbsp;莫过悲啼生懊恼&nbsp;&nbsp;&nbsp;&nbsp;汝作马功已讫了

&nbsp;&nbsp;&nbsp;&nbsp;我若当证甘露味&nbsp;&nbsp;&nbsp;&nbsp;所可负载于我者

&nbsp;&nbsp;&nbsp;&nbsp;分别密教甚深法&nbsp;&nbsp;&nbsp;&nbsp;报答于彼终不虚

尔时车匿白太子言。大圣太子。今日已得广大王位。圣子具足一切诸相玉女之宝。所庄严宫。普皆显现自余多种五欲之事。最胜最妙。人间难办。今已得之。何故圣子。舍此妙乐。爱于诸兽百鸟充满旷野之内。又复是处多有恶贼恐怖之事。独行独坐。远离诸乐。云何悦心。太子报言。汝善车匿。所语不虚。其理虽然。汝今谛听。我为汝说。世间五欲。会归无常。非究竟法。不合心安。若得还失。速疾如流。不暂停住。如草上露。不久消散。犹如空拳诳于小儿。如芭蕉心。无有真实。如秋云起。乍布还收。如闪电光。忽出还灭。如水上沫。无有常定。如热阳炎。诳惑于人。而说偈言。

&nbsp;&nbsp;&nbsp;&nbsp;诸五欲之事&nbsp;&nbsp;&nbsp;&nbsp;犹如魁脍机

&nbsp;&nbsp;&nbsp;&nbsp;如刀刃涂蜜&nbsp;&nbsp;&nbsp;&nbsp;如借他器用

&nbsp;&nbsp;&nbsp;&nbsp;如新死哭泣&nbsp;&nbsp;&nbsp;&nbsp;如梦见快乐

&nbsp;&nbsp;&nbsp;&nbsp;寤后觅还无&nbsp;&nbsp;&nbsp;&nbsp;犹如刬贯人

&nbsp;&nbsp;&nbsp;&nbsp;如树果子熟&nbsp;&nbsp;&nbsp;&nbsp;不久当堕地

&nbsp;&nbsp;&nbsp;&nbsp;如恶人刀仗&nbsp;&nbsp;&nbsp;&nbsp;杀怨无慈心

&nbsp;&nbsp;&nbsp;&nbsp;犹如割肉脔&nbsp;&nbsp;&nbsp;&nbsp;当受大苦恼

&nbsp;&nbsp;&nbsp;&nbsp;如执大火炬&nbsp;&nbsp;&nbsp;&nbsp;不慎而烧身

&nbsp;&nbsp;&nbsp;&nbsp;妙色人天果&nbsp;&nbsp;&nbsp;&nbsp;久长受乐已

&nbsp;&nbsp;&nbsp;&nbsp;心无有厌离&nbsp;&nbsp;&nbsp;&nbsp;已得复能求

&nbsp;&nbsp;&nbsp;&nbsp;犹如人热渴&nbsp;&nbsp;&nbsp;&nbsp;更复饮碱水

&nbsp;&nbsp;&nbsp;&nbsp;求诸五欲等&nbsp;&nbsp;&nbsp;&nbsp;不厌离亦然

&nbsp;&nbsp;&nbsp;&nbsp;是故若智人&nbsp;&nbsp;&nbsp;&nbsp;欲离诸五欲

&nbsp;&nbsp;&nbsp;&nbsp;犹如毒蛇头&nbsp;&nbsp;&nbsp;&nbsp;若求长寿命

&nbsp;&nbsp;&nbsp;&nbsp;远离如毒药&nbsp;&nbsp;&nbsp;&nbsp;亦如大火聚

&nbsp;&nbsp;&nbsp;&nbsp;若有智慧人&nbsp;&nbsp;&nbsp;&nbsp;应当远舍离

&nbsp;&nbsp;&nbsp;&nbsp;诸有生死者&nbsp;&nbsp;&nbsp;&nbsp;一切不坚实

&nbsp;&nbsp;&nbsp;&nbsp;念念不暂停&nbsp;&nbsp;&nbsp;&nbsp;世法应如是

&nbsp;&nbsp;&nbsp;&nbsp;寿命无自由&nbsp;&nbsp;&nbsp;&nbsp;决至向死鬼

&nbsp;&nbsp;&nbsp;&nbsp;如是思量已&nbsp;&nbsp;&nbsp;&nbsp;莫住于世间

尔时太子。说此偈已。告车匿言。车匿。五欲之事。有如是等多种过患。车匿。王位亦然。以种种苦众患杂乱。我见如是可畏相故。宁住于此旷野之中。共诸飞禽走兽盗贼恐怖之处。独起独行。远离欲乐。我意乐此。彼非所愿。车匿。汝闻我作如是语已。莫复违我此之大事。车匿。我于如是法行之内。当开法眼。汝须随喜。不应障我。是时车匿白太子言。大圣太子。太子。若定作是心者。我今不敢违圣子敕。如圣子教。我还向家。

尔时太子赞车匿言。善哉善哉。大善车匿。汝今如是。顺从我意。获大善利。汝作事善。是时太子。身上所有诸宝璎珞。皆悉自解。口作如是大弘愿言。此是我今最后在家庄严身饰。此是我今最后在家庄严身饰。解已手持将付车匿。付车匿已。复作是言。车匿。汝将此等诸宝璎珞。归付与我诸眷属等。是时车匿。即取彼等诸宝璎珞。受已更问于太子言。圣子。若我至家。将此璎珞。付于圣子诸眷属时。脱彼眷属。问于我言。车匿。汝今何故。将我太子。送至他国。而舍独来。车匿悉达太子。复更嘱托我等何事。彼等若问我如是事。当作何报。太子又言。车匿。汝若至家。为我顶礼父王净饭并及姨母摩诃波阇波提。自余尊者一切眷属。悉皆问讯。车匿。为我咨启净饭大王。作如是言。我今实知父王恩深。但我为证阿耨多罗三藐三菩提故。所以违离。若得证已。即当还家奉见大王。又别为我。咨白姨母摩诃波阇波提国大夫人。勿为我故生大忧愁。圣子必得成大善利。回还共母。欢喜相见。又我宫内。一切婇女及诸亲族。时年童子并余释种。作如是言。我今欲破无明暗网。当得智明。得智明已。我当回还入迦毗罗。

尔时太子。从车匿边。索取摩尼杂饰庄严七宝把刀。自以右手。执于彼刀。从鞘拔出。即以左手。揽捉绀青优钵罗色螺髻之发。右手自持利刀割取。以左手擎。掷置空中。时天帝释。以希有心。生大欢喜。捧太子髻。不令堕地。以天妙衣承受接取。尔时诸天。以彼胜上天诸供具而供养之。

尔时净居诸天大众。去于太子。不近不远。有一华鬘。名须曼那。其须曼那华。下化作一净发师。执利剃刀。去于太子不远而立。太子见已。作如是言。谓净发师。汝能为我净发以不。其净发师报太子言。我甚能为。太子报言。汝若能者。今可知时。

尔时彼化净发之师。即以利刀。剃于太子无见顶相绀螺髻发。当剃头时。帝释天王。生希有心所落之发。不令一毛坠堕于地。一一悉以天衣承之。受已将向三十三天。而供养之。从此已来。令诸天上。因立节名。供养菩萨发髻冠节。至今不断。

尔时太子。自解其身一切璎珞及以天冠。剃去发须。剪落既讫。观于体上。犹有天衣。见已念言。此衣非是出家之服。出家之人。在于山间。谁能与我袈裟色衣。如出家法。居在山林。须如法衣。时净居天。知太子心。如是念已。应时化作猎师之形。身着袈裟染色之衣。手执弓箭。渐渐来至太子之前。相去不远。默然而住。

是时太子。见彼猎师身着袈裟手执弓箭。见已即语。作如是言。山野仁者。汝能与我。此之袈裟色衣已不。汝若与我。我当与汝迦尸迦衣。此衣价直百千亿金。复为种种栴檀香等之所熏修。汝何用是粗弊衣服袈裟色为。可取如是迦尸迦衣。而说偈言。

&nbsp;&nbsp;&nbsp;&nbsp;此是解脱圣人衣&nbsp;&nbsp;&nbsp;&nbsp;若执弓箭不合著

&nbsp;&nbsp;&nbsp;&nbsp;汝发欢喜心施我&nbsp;&nbsp;&nbsp;&nbsp;莫惜共我博天衣

尔时猎师报菩萨言。善哉仁者。我今与汝。实不吝惜。是时化人。即与菩萨袈裟之衣。从菩萨取迦尸迦衣。价数直于百千金者。复以种种栴檀所熏。菩萨尔时。心大欢喜。受袈裟衣。深自庆幸。即脱身上迦尸迦衣。与彼猎师。时净居天所化之人。从菩萨边。取迦尸迦微妙衣已。即于其地。以神通飞上虚空中。如一念顷。还至梵天。为欲供养彼妙衣故。于菩萨前。以天神通。乘空而行。菩萨见已。生大欢喜。希有胜上奇特之心。于此袈裟染色衣边。复更倍生殷重至到欢喜之心。

尔时菩萨。以剃头讫。身得袈裟染色衣着。形容改变。既严整讫。口发如是大弘誓言。我今始名真出家也。是时菩萨。遣车匿还。泪流满面。以送车匿。分别讫了。独一无双。体上既披袈裟色服安庠徐步。向跋伽婆仙人居处。是时车匿。曲躬顶礼菩萨两足。围绕菩萨三匝而回。车匿既见菩萨割意。不肯还家。兼其身体着袈裟衣。头无天冠须发悉剪。身体复无诸宝璎珞并及微妙迦尸迦衣。如是一切种种悉无。既遥见已。上举两手。大叫尽声。号天而哭。投身扑地。心意闷绝。良久乃稣。稣已还起。谛观立地。视菩萨行。更复举声。称冤而哭。以其两手。抱干陟项。悲咽哽塞。大声呼嗟。良久哭已。观见菩萨。心意不回。无可冀望。将诸璎珞及以衣裳。并牵马王干陟。回返欲向家归。此是身边。实非心舍。其行道路。或时思惟。或举声哭。或复闷绝。躃倒于地。或处直立。不能前行。或处思慕。不乐而坐。车匿如是。心怀愁恼。多种自现诸苦相已。渐渐次到迦毗罗城。其干陟马。数数回头。观看菩萨。作声鸣唤。逐车匿后。泪下而行。其马已前。多足气力。欢喜纵逸。以见菩萨舍家出家剃须发故。苦逼忧愁。恒常懊恼。身形羸瘦。气力消尽。假使是马璎珞庄严。以心离别于菩萨故。无有威神。无有威德。回顾数观。占看菩萨。而作大声。泪下满面。悲鸣而行。在于路上。不食水草。以饥渴逼。行步羸弱。威力威神。悉皆减损。不复能行。其眼中泪。恒常不干。菩萨初骑。所发到处止半夜行。今以苦逼身羸弱故。回还八日。始得至家。而有偈言。

&nbsp;&nbsp;&nbsp;&nbsp;菩萨初出半夜行&nbsp;&nbsp;&nbsp;&nbsp;车匿辞别牵干陟

&nbsp;&nbsp;&nbsp;&nbsp;以苦逼切失威势&nbsp;&nbsp;&nbsp;&nbsp;回还八日乃到家

### 车匿等还品第二十三之一

尔时车匿。将马干陟。辞别太子。回还归至加毗罗城。当初入时。譬如有人入于空宅。其迦毗罗城之内外。四面周匝。或复园林。或复泉地。或复渠河或复苑囿。以太子舍行出家故。无有威神。凋悴枯竭。其迦毗罗城内。所居人民。大小遥见车匿将领马王干陟还归。不见太子。以不见故。悉随车匿。及干陟后。次第而行。咨车匿言。悉达太子。今在何处。是时车匿。流泪满面。哭泣哽咽。不能得言。时彼城内。一切人民。悲泣啼哭。随逐车匿及以干陟。行则随行。心生疑惑。而问车匿。作如是言。其王子者。今在何处。于我国内生大欢喜。今汝何处舍离而来。是时车匿。随行随报彼诸人言。我实不敢舍背圣子。而彼圣子。捐弃自宫。舍俗衣形。并发遣我及马干陟。令使来还。太子独自在山出家。是时城内。一切人民。闻此语已。心生奇特希有之事。而赞助言。未曾有法。各各对面。共相谓言。悉达太子。难行能行。时彼城内。一切人民。口虽如是称说彼言。而其泪下。犹如流水。复各呵身。作如是言。咄我今者。可共随其相逐出家。至于彼处。看人师子徒步行者。我今宁应至彼随行。勿令一日离别圣子而存活命。所以者何。此城今无彼圣子故。无有威神。无有势力。此城以无于太子故寂寞。今与旷野无异。彼所居处。以有太子威神力故。山泽丛林。还成聚落。而有偈说。

&nbsp;&nbsp;&nbsp;&nbsp;城内人民闻此言&nbsp;&nbsp;&nbsp;&nbsp;口称希有如是事

&nbsp;&nbsp;&nbsp;&nbsp;此无悉达成旷野&nbsp;&nbsp;&nbsp;&nbsp;彼有太子如国城

尔时马王干陟鸣唤。城内所有一切人民。悉在自家。各闻其声闻已一切所有人民。及两宫内。诸婇女等。作如是心谓言。大子回还入城。是时人民及以宫内。所有婇女。或开窗牖。或拨门帘。以欢喜心。遥望太子。时彼人民。及宫婇女。唯见马王及以车匿离别太子独自而来。见已各还闭窗门户。退入家内。称冤大哭。时净饭王。以爱苦恼逼切身故。思惟欲见悉达太子。即入斋堂。洁戒净心。修持苦行。忧愁怅怏。内心日夜求守一切诸天诸神。复作种种方便因缘。欲求见子以慰心故。尔时车匿。苦恼忧悲。泪下如雨。手执干陟。并及太子缘身璎珞无价宝冠。擎持将入净饭王宫。譬如王子于战斗场被怨敌杀。其从左右将璎珞。入于王宫。如是如是。其奴车匿。离别太子。将马服玩。雨泪而入大王宫中。亦复如是。车匿入时。其马干陟。在净饭王宫门之外。欲入门内观瞻太子。左右行动坐卧之处。不见太子。泪下如流。爮地大鸣。譬如有人于大众中说苦恼事。时净饭王。宫内所有种种诸鸟。孔雀鹦鹉鹦鹆命命俱翅罗等。种种诸鸟。闻干陟声。亦谓言是太子归家。彼等欢喜。各自出声和雅而鸣。如是干陟。作于声已。所有大王厩内余马。闻干陟声。亦谓太子归来向家。一切欢喜。皆悉鸣唤。其净饭王。宫内婇女。众多百千。摩诃波阇波提等。复有太子宫内婇女六万余人。及其大妃耶输陀罗等。念太子故。大生忧恼。尘泪满面。各任本容。不复洗梳。身体衣裳。皆悉垢腻。舍诸一切妙好璎珞。忧愁怅怏。心意不安。或哭或啼。或思惟坐。闻干陟鸣。各相谓言。如是干陟。作是鸣声。决定是我太子归家。无有疑也。彼等既闻干陟声已。心大欢喜。渴仰欲见于太子故。摩诃波阇波提耶输陀罗等。多千婇女。各于自房。或在楼上。或在殿中。或在室内。欲见太子。渴仰忽起。急走集聚。向于车匿及干陟边。彼诸婇女。唯见车匿及马干陟离别太子而来向宫。彼既见已。各举两手。叫唤大哭。流泪满面。口唱太子种种诸德。而有偈说。

&nbsp;&nbsp;&nbsp;&nbsp;彼等婇女心苦切&nbsp;&nbsp;&nbsp;&nbsp;渴仰欲见太子还

&nbsp;&nbsp;&nbsp;&nbsp;忽睹车匿马空回&nbsp;&nbsp;&nbsp;&nbsp;泪丁满面叫唤哭

&nbsp;&nbsp;&nbsp;&nbsp;解绝璎珞妙衣服&nbsp;&nbsp;&nbsp;&nbsp;散被头发身瘦羸

&nbsp;&nbsp;&nbsp;&nbsp;各举两手无承望&nbsp;&nbsp;&nbsp;&nbsp;啼号不眠彻天晓