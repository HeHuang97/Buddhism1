## 佛本行集经卷第四十三

### 优波斯那品第四十五之二

尔时商主及众贾人至海洲已。值于种种诸杂珍宝。彼等收拾。满其船舶。还至岸边。收[僉\*殳]宝货。欲向本国。中间路上。遇见一塔。其塔乃是迦葉世尊多陀阿伽度阿罗呵三藐三佛陀舍利之塔。其塔破坏。基陛颓落。处处堕坠。如是见已。而彼最长商主。告于余二商主及众商言。汝诸人辈。若知我等不惜身命。为求财故。入彼大海。而今彼处得利回还。至于此间。我等今者亦可共作来世利益善业因缘。如旧智人所说偈言。

&nbsp;&nbsp;&nbsp;&nbsp;福德之力成多利&nbsp;&nbsp;&nbsp;&nbsp;人得利故放逸生

&nbsp;&nbsp;&nbsp;&nbsp;放逸则无持戒心&nbsp;&nbsp;&nbsp;&nbsp;以是因缘堕地狱

尔时商主说是偈已。复更告言。汝等当知。以是因缘。我等今者应当运心。共[僉\*殳]钱财。随意多少。料理于此迦葉如来舍利之塔。是时彼等诸商主辈。及众商人。同共咨白长商主言。大善商主。汝若[僉\*殳]钱。当自作主。捡挍营造。我等随心所出多少钱财与之。

时长商主如是辞言。我不堪为捡挍之主。所以者何。我事缘多。不能修理此之坏塔。我若料理营此塔者。则我家中妨废生活。彼等商人。及二商主。殷勤多时。相共劝请。遣令捡校。是时彼等诸商人辈。速疾随出多少钱财。而付与之。

尔时优娄频螺迦葉。修营彼塔。即自别造第一覆盆。安置其上。其次即是那提迦葉。第二覆盆。其次复是伽耶迦葉。第三覆盆。如是次第通彼商人及商主等。详共料理迦葉如来舍利之塔。破坏崩落。皆使端严。还如初造。料理讫已。发如是愿。愿我等辈。未来世中。还共值遇如是世尊。既值遇已。于彼世尊所说法教。复愿我等速疾证知。愿于来世世世生生。莫堕三恶四趣之中。

佛告比丘。汝等当知。彼三迦葉千商人者。今三长老。并及一千比丘是也。又诸比丘。彼时优娄频螺迦葉。昔日以诸商人多时殷勤劝请。始肯捡校。以彼业故。今于我前。多时方始受于我化。当于尔时。那提迦葉。伽耶迦葉。二商主等。及诸商人。暂发一言。随心多少。速出钱财。以是业报。今日速疾承受我化彼时优娄频螺迦葉最长商主。先于迦葉如来世尊舍利塔上。第一覆盆。以用供养。因彼业报。今日得于五百人中最为其首。最胜最妙。最为第一。那提迦葉第二覆盆。因彼业报。今为三百梵志作首。而得第一。伽耶迦葉第三覆盆。因彼业报。今作二百螺髻梵首。而得第一。

尔时彼等发如是愿。愿我未来生生世世。莫堕恶道及以地狱。因彼业报。不入恶道乃至地狱。恒生人天。受于快乐。又其彼等共见迦葉佛舍利塔破坏。料理还得如旧。心发是愿。愿于我等未来世中。还得值遇如是世尊。既值遇已。彼世尊边。有所说法。我等闻已速疾证知。因彼业报。今值遇我。即得出家。受具足戒。得罗汉果。

时诸比丘复白佛言。希有世尊。云何世尊。见是优娄频螺迦葉。堕于邪道。世尊方便。出五百种神通教化。然后始得阿罗汉果。作是语已。默然而住。尔时佛告诸比丘言。汝诸比丘。非但今日。我见优娄频螺迦葉。堕于邪道。勇猛精进。出五百种神通化得。其过去世。亦堕邪道。我心勤劬化取亦得。时诸比丘即白佛言。善哉世尊。此事云何。愿为解说。

尔时佛告诸比丘言。汝诸比丘。至心谛听。我念往昔。有一国土。名毗提何(隋言非正身)。彼国内有一刹利王。名鸯伽陀(隋言与身分)。灌顶为王。甚有大力。多饶兵众。钱财谷米。仓库盈溢。

尔时国王。心有邪见。曾于一时。十五日夜。月盛圆满。光明照耀。其王初夜唤诸大臣。悉来集聚。其第一臣。名毗阇耶(隋言难胜)。第二大臣。名苏摩那(隋言善意)。第三名为阿罗波多(隋言前言)。此三大臣。最为上首。

尔时彼王复更广命。召集无量诸大臣等。而告之言。汝诸臣等。各各自说心意之中。作何方便。过此一夜。共相娱乐。而令不睡。

时前言臣即白王言。大王当知。如臣意见。应须备办四种兵众。未降国土。当令降伏。既降伏已。治化而住。

时善意臣复白王言。大王当知。如臣意见。今一切处。所有怨敌。皆悉降伏。更无所畏。今宜恣情。受于五欲。而自欢乐。

时难胜臣复白王言。大王当知。五欲恒常是可得事。此有何奇有何希有。但大王。今若有沙门。若婆罗门。精进持戒具足多闻广智慧者。若得是人。彼可供养。彼可承事。何以故。开悟人故。

尔时国王。报彼臣言。卿此一言。甚为大善。此言甚美。是故卿今审谛观察看。何处边最好沙门。好婆罗门。精进持戒。多闻智慧。我当至彼承事供养。

时前言臣。即白王言。大王若须如是人者。臣今能知如是人处。在于鹿苑。有一精进多闻之人。名曰裸形姓迦葉氏。能说微妙多种言语。大王今者可事彼人。

尔时彼王。严驾驷马贤善妙车。坐于其上。身着白衣。擐白璎珞。左右皆悉着白衣裳。张白伞盖。脚白革履。手执白拂。以白摩尼。而庄严之。以大王威。大王神力。及彼诸臣。前后导从。往诣裸形迦葉师边。到已恭敬。坐于一面。咨受未闻。

尔时鸯伽陀王。慰问迦葉裸形导师。作如是言。尊者四大安隐已不。一切时节和顺已不。资身之物得具足不。衣食易得无所乏少。不扰乱耶。

尔时裸形迦葉道人。即报于彼鸯伽陀王。作如是言。大王。我今无所乏少。我身亦得安隐无患。又复大王身体。起动安和已不。善事利益增长已不。国内人民丰乐已不。王之政治端平直不。

尔时鸯伽陀王。共彼裸形迦葉道人。相慰问已。心有疑处。即咨问言。尊者。世间有诸沙门及婆罗门。各说法行。是中所有至真实者。尊者。为我次第解说。作是语已。是时裸形迦葉道人。即报王言。大王善听。是中所有至真实者。此之真义。我今当说。是中有偈。而钝根人。不能了知。

&nbsp;&nbsp;&nbsp;&nbsp;世间幽冥愚痴人&nbsp;&nbsp;&nbsp;&nbsp;或实或虚或妄语

&nbsp;&nbsp;&nbsp;&nbsp;以彼无有智慧故&nbsp;&nbsp;&nbsp;&nbsp;触语不能辩了知

&nbsp;&nbsp;&nbsp;&nbsp;诸业一切杂种无&nbsp;&nbsp;&nbsp;&nbsp;善恶果报亦不有

&nbsp;&nbsp;&nbsp;&nbsp;夜叉等身亦非实&nbsp;&nbsp;&nbsp;&nbsp;况复得有上诸天

&nbsp;&nbsp;&nbsp;&nbsp;又复无有父母亲&nbsp;&nbsp;&nbsp;&nbsp;此世彼世悉皆绝

&nbsp;&nbsp;&nbsp;&nbsp;沙门及婆罗门等&nbsp;&nbsp;&nbsp;&nbsp;而彼一切皆悉空

&nbsp;&nbsp;&nbsp;&nbsp;世间师等亦复无&nbsp;&nbsp;&nbsp;&nbsp;更有谁能被调伏

&nbsp;&nbsp;&nbsp;&nbsp;愚痴人辈教他施&nbsp;&nbsp;&nbsp;&nbsp;智人闻已心不随

&nbsp;&nbsp;&nbsp;&nbsp;若有善诳取他财&nbsp;&nbsp;&nbsp;&nbsp;彼实愚痴目言智

&nbsp;&nbsp;&nbsp;&nbsp;所应死者其自死&nbsp;&nbsp;&nbsp;&nbsp;行施已后无果收

&nbsp;&nbsp;&nbsp;&nbsp;此身一切常相连&nbsp;&nbsp;&nbsp;&nbsp;欲言断者无有是

&nbsp;&nbsp;&nbsp;&nbsp;所有火风及地水&nbsp;&nbsp;&nbsp;&nbsp;若苦不苦并乐时

&nbsp;&nbsp;&nbsp;&nbsp;第七即是寿命根&nbsp;&nbsp;&nbsp;&nbsp;此等无有能杀者

&nbsp;&nbsp;&nbsp;&nbsp;诸身及命两间内&nbsp;&nbsp;&nbsp;&nbsp;器仗从中自运行

&nbsp;&nbsp;&nbsp;&nbsp;世间愚痴人不知&nbsp;&nbsp;&nbsp;&nbsp;谓言此被伤害死

&nbsp;&nbsp;&nbsp;&nbsp;如是怖畏名不智&nbsp;&nbsp;&nbsp;&nbsp;若受是名智慧人

&nbsp;&nbsp;&nbsp;&nbsp;一经八万四千生&nbsp;&nbsp;&nbsp;&nbsp;流转之时方得脱

&nbsp;&nbsp;&nbsp;&nbsp;如是烦恼乃能净&nbsp;&nbsp;&nbsp;&nbsp;八万四千生后周

&nbsp;&nbsp;&nbsp;&nbsp;流转无有错乱期&nbsp;&nbsp;&nbsp;&nbsp;犹如海潮波依限

&nbsp;&nbsp;&nbsp;&nbsp;如是之法次第说&nbsp;&nbsp;&nbsp;&nbsp;大王今者应当知

尔时前言大臣。闻说偈已。即白裸形迦葉师言。如是如是。迦葉道人。如尊者说。所以者何。尊者迦葉。我知宿命。忆念昔在俱睒弥城。曾作屠儿。彼时我杀无量无边牛羊水牛猪羖羊马。杀卖取钱。以用活命。我作如是恶业已后。从彼舍命。今来生此大将之家。足有资财。以是因缘。我知无有善恶业报。

尔时鸯伽陀王。第一大臣。名难胜者。在王后立。彼大臣闻如是语已。悲泣下泪。呜咽不言。时鸯伽王告彼臣言。汝今何故悲泣乃尔。难胜报言。大王当知。迦葉道人所说之偈。及前言臣。如是义理。无有违失。

大王当知。我亦忆念往昔。在于俱睒弥城。曾作长者。能大舍施。作于檀主。所有资财。悉皆共他分张而用。白月黑月。八日十四及十五日。恒常受持八关斋戒。恒常精进守护身口。我作如是清净业已。今堕如是下贱婢胎。生而作奴。大王当知。以是因缘。我闻裸形迦葉道人。及前言臣。二人等语。是故悲泣啼哭不胜。亦知世间无有善道。

时鸯伽王。闻于裸形迦葉道人如是语已。从座而起。还至本宫。过彼夜后。聚集百官一切大臣。而告之言。卿等三人。从今日去。若有私窃善恶等事。慎莫问我。我今遣此难胜善意并及前言三大臣等。此等三人。聪明智慧。代我判事。

时鸯伽王。作是语已。入于一殿。名为妙色。在其中坐。经于七日。受五欲乐。放逸自恣纵情而住。过七日后。

时鸯伽王。有于一女。名曰意喜。身着种种杂色之衣。复以种种璎珞七宝庄严身已。向妙色殿。至父王边。到已顶礼父王之足。却坐一面。默然而住。时鸯伽王。告其女言。善意喜女。汝曾至彼园树林内游戏已不。其中多有种种树木。其树木上有诸华果。复有种种飞鸟作声。汝入彼中意乐已不。汝贪何等向我道之求愿当与。作是语已。问女所须。

时意喜女白父王言。善哉阿耶。女今身资无所乏少。唯欲启白阿耶一言。唯愿父王。听女咨谏。而说偈言。

&nbsp;&nbsp;&nbsp;&nbsp;父王我今欲布施&nbsp;&nbsp;&nbsp;&nbsp;一切沙门婆罗门

&nbsp;&nbsp;&nbsp;&nbsp;恒至月生十五时&nbsp;&nbsp;&nbsp;&nbsp;愿与我千金钱直

尔时鸯伽陀王。闻其女说如是语已。即还以偈报意喜女作如是言。

&nbsp;&nbsp;&nbsp;&nbsp;善女汝今至心听&nbsp;&nbsp;&nbsp;&nbsp;我从智人如是闻

&nbsp;&nbsp;&nbsp;&nbsp;虽复欲施多种财&nbsp;&nbsp;&nbsp;&nbsp;一切皆空无果报

&nbsp;&nbsp;&nbsp;&nbsp;汝今何故发此意&nbsp;&nbsp;&nbsp;&nbsp;诳惑世间诸痴人

&nbsp;&nbsp;&nbsp;&nbsp;现在未来悉皆无&nbsp;&nbsp;&nbsp;&nbsp;汝复何须过劳苦

&nbsp;&nbsp;&nbsp;&nbsp;痴女汝今不闻彼&nbsp;&nbsp;&nbsp;&nbsp;迦葉说法正不差

&nbsp;&nbsp;&nbsp;&nbsp;实无造业及作人&nbsp;&nbsp;&nbsp;&nbsp;一切人天善恶果

&nbsp;&nbsp;&nbsp;&nbsp;夜叉鬼神悉非有&nbsp;&nbsp;&nbsp;&nbsp;父母眷属亦复无

&nbsp;&nbsp;&nbsp;&nbsp;略说八万四千生&nbsp;&nbsp;&nbsp;&nbsp;如是烦恼乃能净

&nbsp;&nbsp;&nbsp;&nbsp;若过八万四千后&nbsp;&nbsp;&nbsp;&nbsp;流转方无错乱心

&nbsp;&nbsp;&nbsp;&nbsp;犹如海潮依限期&nbsp;&nbsp;&nbsp;&nbsp;间中未至不可预

&nbsp;&nbsp;&nbsp;&nbsp;但当任运待时到&nbsp;&nbsp;&nbsp;&nbsp;何用强作世纷纭

&nbsp;&nbsp;&nbsp;&nbsp;迦葉所说汝当知&nbsp;&nbsp;&nbsp;&nbsp;此事无有虚真实

&nbsp;&nbsp;&nbsp;&nbsp;无现及以未来世&nbsp;&nbsp;&nbsp;&nbsp;汝今莫自独疲劳

尔时意喜女。闻父王鸯伽说是语已。心中不乐。即复以偈更白父言。

&nbsp;&nbsp;&nbsp;&nbsp;阿耶今是国之王&nbsp;&nbsp;&nbsp;&nbsp;应以正法治天下

&nbsp;&nbsp;&nbsp;&nbsp;恶臣谄曲既无实&nbsp;&nbsp;&nbsp;&nbsp;复劝王事愚痴师

&nbsp;&nbsp;&nbsp;&nbsp;迦葉及彼三大臣&nbsp;&nbsp;&nbsp;&nbsp;其等所说非真正

&nbsp;&nbsp;&nbsp;&nbsp;父王此是恶知识&nbsp;&nbsp;&nbsp;&nbsp;今者诈现知识形

&nbsp;&nbsp;&nbsp;&nbsp;自行邪道复误人&nbsp;&nbsp;&nbsp;&nbsp;下贱愚痴何所别

&nbsp;&nbsp;&nbsp;&nbsp;其今不与王安乐&nbsp;&nbsp;&nbsp;&nbsp;反教王作不善因

&nbsp;&nbsp;&nbsp;&nbsp;我昔曾闻是事来&nbsp;&nbsp;&nbsp;&nbsp;现在我身亲自见

&nbsp;&nbsp;&nbsp;&nbsp;愚痴故来生于此&nbsp;&nbsp;&nbsp;&nbsp;后复还得愚痴身

&nbsp;&nbsp;&nbsp;&nbsp;幽冥出已入幽冥&nbsp;&nbsp;&nbsp;&nbsp;其后复还受幽冥

&nbsp;&nbsp;&nbsp;&nbsp;迦葉既是愚痴者&nbsp;&nbsp;&nbsp;&nbsp;称其愚惑意所宣

&nbsp;&nbsp;&nbsp;&nbsp;王为人主统四方&nbsp;&nbsp;&nbsp;&nbsp;知理达解世间事

&nbsp;&nbsp;&nbsp;&nbsp;云何如彼小儿辈&nbsp;&nbsp;&nbsp;&nbsp;入邪小道迳中行

&nbsp;&nbsp;&nbsp;&nbsp;随逐意受亲近人&nbsp;&nbsp;&nbsp;&nbsp;相学即便生染着

&nbsp;&nbsp;&nbsp;&nbsp;如箭被血所污已&nbsp;&nbsp;&nbsp;&nbsp;入束展转更相涂

&nbsp;&nbsp;&nbsp;&nbsp;智者交往深自防&nbsp;&nbsp;&nbsp;&nbsp;不狎恶伴诸朋友

&nbsp;&nbsp;&nbsp;&nbsp;虽身不作于诸罪&nbsp;&nbsp;&nbsp;&nbsp;而常习近作罪人

&nbsp;&nbsp;&nbsp;&nbsp;久昵习学自相成&nbsp;&nbsp;&nbsp;&nbsp;其后自然得恶响

&nbsp;&nbsp;&nbsp;&nbsp;是故犹如彼射垛&nbsp;&nbsp;&nbsp;&nbsp;智者畏着罪亦然

&nbsp;&nbsp;&nbsp;&nbsp;莫与诸恶知识交&nbsp;&nbsp;&nbsp;&nbsp;常亲智慧善知识

&nbsp;&nbsp;&nbsp;&nbsp;若诸众生身业净&nbsp;&nbsp;&nbsp;&nbsp;经于八万四千生

&nbsp;&nbsp;&nbsp;&nbsp;屠儿杀害众命时&nbsp;&nbsp;&nbsp;&nbsp;又如獦射钓鱼者

&nbsp;&nbsp;&nbsp;&nbsp;迦葉既似彼等辈&nbsp;&nbsp;&nbsp;&nbsp;彼辈亦如迦葉俦

&nbsp;&nbsp;&nbsp;&nbsp;格量彼二一种齐&nbsp;&nbsp;&nbsp;&nbsp;无有差别胜不如

&nbsp;&nbsp;&nbsp;&nbsp;如是无体理迦葉&nbsp;&nbsp;&nbsp;&nbsp;愚痴盲冥空出家

&nbsp;&nbsp;&nbsp;&nbsp;执此虚妄为净因&nbsp;&nbsp;&nbsp;&nbsp;八万四千生分毕

&nbsp;&nbsp;&nbsp;&nbsp;颠倒左转行失度&nbsp;&nbsp;&nbsp;&nbsp;无智愚痴心意迷

&nbsp;&nbsp;&nbsp;&nbsp;若诸众生得净时&nbsp;&nbsp;&nbsp;&nbsp;不应八万四千受

&nbsp;&nbsp;&nbsp;&nbsp;偷贼劫杀于人物&nbsp;&nbsp;&nbsp;&nbsp;能与他作恶怨仇

&nbsp;&nbsp;&nbsp;&nbsp;迦葉共彼无有殊&nbsp;&nbsp;&nbsp;&nbsp;彼与迦葉亦无异

&nbsp;&nbsp;&nbsp;&nbsp;众生若得于彼净&nbsp;&nbsp;&nbsp;&nbsp;云何八万四千生

&nbsp;&nbsp;&nbsp;&nbsp;如是数取善恶时&nbsp;&nbsp;&nbsp;&nbsp;上下及中平等者

&nbsp;&nbsp;&nbsp;&nbsp;一切无胜复无劣&nbsp;&nbsp;&nbsp;&nbsp;亦复无有分别生

&nbsp;&nbsp;&nbsp;&nbsp;若诸众生得净修&nbsp;&nbsp;&nbsp;&nbsp;经历八万四千处

&nbsp;&nbsp;&nbsp;&nbsp;彼人愚痴无有智&nbsp;&nbsp;&nbsp;&nbsp;犹彼迦葉空出家

&nbsp;&nbsp;&nbsp;&nbsp;譬如炎炽大火燃&nbsp;&nbsp;&nbsp;&nbsp;普烧尽诸所祭物

&nbsp;&nbsp;&nbsp;&nbsp;如是无智愚痴故&nbsp;&nbsp;&nbsp;&nbsp;自烧一切功德山

&nbsp;&nbsp;&nbsp;&nbsp;大臣前言见未来&nbsp;&nbsp;&nbsp;&nbsp;造作众罪无果报

&nbsp;&nbsp;&nbsp;&nbsp;彼于先世修福业&nbsp;&nbsp;&nbsp;&nbsp;故今得受快乐心

&nbsp;&nbsp;&nbsp;&nbsp;若人造作众罪时&nbsp;&nbsp;&nbsp;&nbsp;舍福自然受殃祸

&nbsp;&nbsp;&nbsp;&nbsp;如船在水中不出&nbsp;&nbsp;&nbsp;&nbsp;以重沉没故不浮

&nbsp;&nbsp;&nbsp;&nbsp;更无有人能出之&nbsp;&nbsp;&nbsp;&nbsp;即没水中常腐败

&nbsp;&nbsp;&nbsp;&nbsp;如人数数造诸罪&nbsp;&nbsp;&nbsp;&nbsp;以造不息罪过多

&nbsp;&nbsp;&nbsp;&nbsp;如是即没地狱中&nbsp;&nbsp;&nbsp;&nbsp;王此前言臣即是

&nbsp;&nbsp;&nbsp;&nbsp;以其罪患未成熟&nbsp;&nbsp;&nbsp;&nbsp;其罪不久熟即知

&nbsp;&nbsp;&nbsp;&nbsp;罪熟即堕彼泥梨&nbsp;&nbsp;&nbsp;&nbsp;犹如船在水中没

&nbsp;&nbsp;&nbsp;&nbsp;被诸苔衣所覆蔽&nbsp;&nbsp;&nbsp;&nbsp;草重自举不能胜

&nbsp;&nbsp;&nbsp;&nbsp;船久如是益重牢&nbsp;&nbsp;&nbsp;&nbsp;人造众罪亦复尔

&nbsp;&nbsp;&nbsp;&nbsp;渐渐久沈体转重&nbsp;&nbsp;&nbsp;&nbsp;犹如人造善业因

&nbsp;&nbsp;&nbsp;&nbsp;速疾得向上界生&nbsp;&nbsp;&nbsp;&nbsp;往昔造诸一切罪

&nbsp;&nbsp;&nbsp;&nbsp;今生如彼地种子&nbsp;&nbsp;&nbsp;&nbsp;罪业尽已后渐生

&nbsp;&nbsp;&nbsp;&nbsp;若造诸善业报时&nbsp;&nbsp;&nbsp;&nbsp;即自生于善果处

时意喜女。说是偈已。复更重白其父王言。父王当知。我自思惟。亦识宿命。所以者何。我忆往昔。七生在于摩伽陀国王舍城内。以恶知识相牵挽故。造多罪业。行于邪欲。侵他妇妾。受乐如天。大王当知。我于彼时。所造恶业。覆藏而住。如灰覆火。

复次大王。我于彼处。舍身已后。又复生于金刚聚落富贵家。生彼处。生已值善知识。黑月白月。八日十四。及十五日。清净守护八禁斋法。恒常持戒。大王当知。我于彼处。既造善业。譬如安置种种伏藏。至于水界。牢固封治。即便停住。

复次大王。我于彼处。亦舍身命。以昔遇缘造恶业故。有余未尽。即便堕落叫唤地狱。在于彼处。经多千年。受极苦厄。

复次大王。我于彼处。罪业毕尽。舍身即生频那俱吒国土内。受白羝羊身。彼处生已。有诸王子。或驾车乘。或被鞍鞯。而骑我上。

复次大王。我于彼处。既舍身已。复生于彼陀毗罗国。亦作羊身。彼处舍身。复受牛身。舍彼牛身。出山林中。受猕猴身。

复次大王。我于彼处。舍猕猴身。还生于彼金刚国内。复受非男非女等身。彼处业尽。舍身即生忉利天上欢喜园中。与天帝释以为侍卫。

复次大王。我于彼处舍身之后。以昔护持月六斋戒得清净故。今日来生大王之家。资财巨富。无所乏少。而大王今可不自观此之因缘。从何而得如是功德。可不以昔造善业故今受此报如是以不。

尔时鸯伽陀王。如是共女意喜对说言论之时。有一天仙。名不那罗陀(隋言不叫唤)。从天上下观阎浮提。正当于彼鸯伽陀王宫殿之上。从虚空中。渐渐而下。尔时王女意喜见彼天仙如是自上而下。即从座起。更置高座。请彼天仙。坐于其上。是时天仙。安坐讫已。意喜顶礼天仙之足。合十指掌。向于天仙而咨白言。尊者天仙。世间颇有善恶果报诸业已不。颇有夜叉诸天以不。有父母不。有此彼世。有于沙门婆罗门不。唯愿天仙。为我解说。我此父王。不信是事。

尔时大天不那罗陀。即便反问鸯伽陀王。作如是言。大王云何。汝今意中。实不信于此事以不。王即白言。此事实然。天仙复言。大王当知。善恶果报一切皆有。亦有夜叉及以诸天。有父有母。有此彼世。有诸沙门及婆罗门。大王须信。我从天上下来至此。

尔时鸯伽陀王。语天仙言。尊者天仙。若有彼世。今日尊者可与于我五百金钱。我未来世。当偿尊者满足一千。时那罗陀天仙。向王而说偈言。

&nbsp;&nbsp;&nbsp;&nbsp;我今与王五百钱&nbsp;&nbsp;&nbsp;&nbsp;须知王身有禁戒

&nbsp;&nbsp;&nbsp;&nbsp;若王心中无善行&nbsp;&nbsp;&nbsp;&nbsp;因何未来偿一千

&nbsp;&nbsp;&nbsp;&nbsp;此世有人谄曲行&nbsp;&nbsp;&nbsp;&nbsp;彼世相求何处得

&nbsp;&nbsp;&nbsp;&nbsp;智人不与彼等债&nbsp;&nbsp;&nbsp;&nbsp;如是人辈债求难

&nbsp;&nbsp;&nbsp;&nbsp;堕于地狱猛火燃&nbsp;&nbsp;&nbsp;&nbsp;或有诸鸟周匝食

&nbsp;&nbsp;&nbsp;&nbsp;云何来世能偿我&nbsp;&nbsp;&nbsp;&nbsp;堕于地狱受苦时

&nbsp;&nbsp;&nbsp;&nbsp;利刀割截身不完&nbsp;&nbsp;&nbsp;&nbsp;节节割时流脓血

&nbsp;&nbsp;&nbsp;&nbsp;苦恼暂时无歇息&nbsp;&nbsp;&nbsp;&nbsp;云何还我一千钱

&nbsp;&nbsp;&nbsp;&nbsp;举手把利剥筋时&nbsp;&nbsp;&nbsp;&nbsp;斫剉其身如斩蔗

&nbsp;&nbsp;&nbsp;&nbsp;支节无有完全处&nbsp;&nbsp;&nbsp;&nbsp;云何还我一倍钱

&nbsp;&nbsp;&nbsp;&nbsp;严恶黑狗腻荼身&nbsp;&nbsp;&nbsp;&nbsp;处处转动割截食

&nbsp;&nbsp;&nbsp;&nbsp;在于地狱无身肉&nbsp;&nbsp;&nbsp;&nbsp;云何未来与倍钱

&nbsp;&nbsp;&nbsp;&nbsp;彼处有大利铁叉&nbsp;&nbsp;&nbsp;&nbsp;狱坠数数钻其上

&nbsp;&nbsp;&nbsp;&nbsp;在于地狱手向下&nbsp;&nbsp;&nbsp;&nbsp;云何与我一千钱

&nbsp;&nbsp;&nbsp;&nbsp;地狱多有剑树林&nbsp;&nbsp;&nbsp;&nbsp;一一剑头十六刃

&nbsp;&nbsp;&nbsp;&nbsp;贯穿其上不暂住&nbsp;&nbsp;&nbsp;&nbsp;谁能与我一倍钱

&nbsp;&nbsp;&nbsp;&nbsp;灰河地狱热沸流&nbsp;&nbsp;&nbsp;&nbsp;速疾如风如箭射

&nbsp;&nbsp;&nbsp;&nbsp;入于其中受苦痛&nbsp;&nbsp;&nbsp;&nbsp;云何与我一倍钱

&nbsp;&nbsp;&nbsp;&nbsp;吞热铁丸地狱中&nbsp;&nbsp;&nbsp;&nbsp;或复融销赤铜汁

&nbsp;&nbsp;&nbsp;&nbsp;在于如是苦逼内&nbsp;&nbsp;&nbsp;&nbsp;云何与我一倍钱

&nbsp;&nbsp;&nbsp;&nbsp;地狱有手如霔霖&nbsp;&nbsp;&nbsp;&nbsp;各出热炎严炽火

&nbsp;&nbsp;&nbsp;&nbsp;割截支节无暂住&nbsp;&nbsp;&nbsp;&nbsp;云何与我一倍钱

&nbsp;&nbsp;&nbsp;&nbsp;彼处可畏闇无明&nbsp;&nbsp;&nbsp;&nbsp;日月光影所不照

&nbsp;&nbsp;&nbsp;&nbsp;在彼无智愚痴辈&nbsp;&nbsp;&nbsp;&nbsp;云何与我一倍钱

&nbsp;&nbsp;&nbsp;&nbsp;大王舍此非法行&nbsp;&nbsp;&nbsp;&nbsp;劝王行于如法事

&nbsp;&nbsp;&nbsp;&nbsp;王当作于如是习&nbsp;&nbsp;&nbsp;&nbsp;后应不堕地狱中

&nbsp;&nbsp;&nbsp;&nbsp;东西南北所有来&nbsp;&nbsp;&nbsp;&nbsp;沙门婆罗门乞索

&nbsp;&nbsp;&nbsp;&nbsp;王当充足与食饮&nbsp;&nbsp;&nbsp;&nbsp;衣服汤药卧具房

&nbsp;&nbsp;&nbsp;&nbsp;彼等精进梵行人&nbsp;&nbsp;&nbsp;&nbsp;沙门婆罗门取语

&nbsp;&nbsp;&nbsp;&nbsp;彼能救护王苦厄&nbsp;&nbsp;&nbsp;&nbsp;犹如热雨伞盖遮

&nbsp;&nbsp;&nbsp;&nbsp;王作如是善业时&nbsp;&nbsp;&nbsp;&nbsp;多有朋友相随顺

&nbsp;&nbsp;&nbsp;&nbsp;得至善路快乐处&nbsp;&nbsp;&nbsp;&nbsp;神通中最得神通

&nbsp;&nbsp;&nbsp;&nbsp;如牛渡水直截流&nbsp;&nbsp;&nbsp;&nbsp;若人把尾随得济

&nbsp;&nbsp;&nbsp;&nbsp;一切世间亦如是&nbsp;&nbsp;&nbsp;&nbsp;逐直得直邪得邪

&nbsp;&nbsp;&nbsp;&nbsp;诸有人中行法行&nbsp;&nbsp;&nbsp;&nbsp;凡人学行皆成胜

尔时鸯伽陀王。既闻说已。复还以偈白彼天仙那罗陀言。

&nbsp;&nbsp;&nbsp;&nbsp;大梵天仙哀愍我&nbsp;&nbsp;&nbsp;&nbsp;犹如父母爱娇儿

&nbsp;&nbsp;&nbsp;&nbsp;唯愿数为我现来&nbsp;&nbsp;&nbsp;&nbsp;若睹智人见善事

&nbsp;&nbsp;&nbsp;&nbsp;唯愿尊者见度脱&nbsp;&nbsp;&nbsp;&nbsp;我没烦恼海甚深

&nbsp;&nbsp;&nbsp;&nbsp;我今无地可住行&nbsp;&nbsp;&nbsp;&nbsp;唯尊作我归依处

&nbsp;&nbsp;&nbsp;&nbsp;唯愿大梵仙护我&nbsp;&nbsp;&nbsp;&nbsp;我今覆面如蹈坑

&nbsp;&nbsp;&nbsp;&nbsp;地狱无量苦众多&nbsp;&nbsp;&nbsp;&nbsp;我今一一依尊语

尔时大仙那罗陀天。还更以偈告鸯伽陀王如是言。

&nbsp;&nbsp;&nbsp;&nbsp;王今若造罪不息&nbsp;&nbsp;&nbsp;&nbsp;憎嫉沙门婆罗门

&nbsp;&nbsp;&nbsp;&nbsp;断见颠倒既不除&nbsp;&nbsp;&nbsp;&nbsp;我汝各各不相见

&nbsp;&nbsp;&nbsp;&nbsp;王若能行正法行&nbsp;&nbsp;&nbsp;&nbsp;承事沙门婆罗门

&nbsp;&nbsp;&nbsp;&nbsp;精进持戒布施禅&nbsp;&nbsp;&nbsp;&nbsp;我汝恒常得相见

时那罗陀大天仙神。为鸯伽陀大王说法。教令正见。心既回已。王意喜欢。顶礼天仙。合十指掌。右绕三匝。时那罗陀。即从座起。别鸯伽王。还本来处。尔时佛告诸比丘言。汝诸比丘。今应当知。尔时天仙那罗陀者。今见我身释迦文是。尔时彼王鸯伽陀者。见即今日优娄频螺迦葉身是。

尔时佛告诸比丘言。汝诸比丘。我于往昔。见彼优娄频螺迦葉。邪见炽盛。堕颠倒道。发精进心。教化令入于正道中。今日亦然。见其颠倒入邪道故。我以是发大精进力。为其出现五百种变神通教化。今其安住无上菩提。尽生死际。到无畏处。至涅槃岸。