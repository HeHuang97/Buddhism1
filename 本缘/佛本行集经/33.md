## 佛本行集经卷第三十三

### 梵天劝请品第三十六之二

尔时世尊。作如是念。我所证法。此法甚深。难见难知。如微尘等。不可觉察。无思量处。不思议道。我无有师。无巧智匠可能教我证于此法。但众生辈。着阿罗耶(隋言所著处)。乐阿罗耶。住阿罗耶。喜乐着处。心多贪故。此处难见。其处所谓十二因缘。十二因缘。有处相生。此之处所。一切众生。不能睹见。唯佛能知。又一切处。疑道难舍。一切邪道。灭尽无余。爱之染处。尽皆离欲。寂灭涅槃。我今虽将如是等法向于他说。彼诸众生。未证此法。徒令我劳虚费言说。尔时世尊。如是念已。为于此事。昔未曾闻。未从他得。未有人说。而心自辩即说偈言。

&nbsp;&nbsp;&nbsp;&nbsp;我今辛苦证此法&nbsp;&nbsp;&nbsp;&nbsp;不可辄尔即应宣

&nbsp;&nbsp;&nbsp;&nbsp;诸欲痴嗔恚法缠&nbsp;&nbsp;&nbsp;&nbsp;一切众生有此难

&nbsp;&nbsp;&nbsp;&nbsp;唯应逆流细心智&nbsp;&nbsp;&nbsp;&nbsp;所可睹见如微尘

&nbsp;&nbsp;&nbsp;&nbsp;乐欲贪着难见知&nbsp;&nbsp;&nbsp;&nbsp;为彼无明闇覆故

以如是故。如来见是甚深事已。其心欲乐阿兰若处。不欲向他说于此法。而有偈说。

&nbsp;&nbsp;&nbsp;&nbsp;见诸众生烦恼重&nbsp;&nbsp;&nbsp;&nbsp;邪道邪见过患多

&nbsp;&nbsp;&nbsp;&nbsp;解脱法者甚深难&nbsp;&nbsp;&nbsp;&nbsp;知故欲住阿兰若

尔时娑婆世界之主。大梵天王。在于梵宫。遥见世尊发如是心。知已即作如是思惟。此世界中。诸众生等。多坏多失。今日如来多陀阿伽度阿罗呵三藐三佛陀。既证如是无上法宝。获成办已。世间未知。而心忽然愿乐兰若。不欲说法。时梵天王。譬如壮士屈申臂顷从大梵宫。隐身来下。至世尊前。顶礼佛足。却住一面。合掌向佛。而白佛言。善哉。世尊。今此世界一切众生。无有归依。善坏失尽。今者世尊。既得如是无上法宝真证。见已而心忽欲入阿兰若。不乐说法。我今劝请无上世尊。为诸众生。莫寂静住。唯愿世尊。慈悲说法。愿修伽陀。怜愍说法。现今多有诸众生辈。少于尘垢。诸根成熟。结使微薄。利根易化。不闻法故。自然损减。若当如来为说法要。使得证知世尊法相。尔时娑婆世界之主大梵天王。说是语已复更以偈重请佛言。

&nbsp;&nbsp;&nbsp;&nbsp;世尊今在摩伽国&nbsp;&nbsp;&nbsp;&nbsp;说于众生杂种因

&nbsp;&nbsp;&nbsp;&nbsp;先开甘露妙法门&nbsp;&nbsp;&nbsp;&nbsp;然后次第清净说

&nbsp;&nbsp;&nbsp;&nbsp;如人不上须弥顶&nbsp;&nbsp;&nbsp;&nbsp;岂能得见世界边

&nbsp;&nbsp;&nbsp;&nbsp;大圣菩提道已成&nbsp;&nbsp;&nbsp;&nbsp;速登法堂智眼照

&nbsp;&nbsp;&nbsp;&nbsp;引导群盲令离苦&nbsp;&nbsp;&nbsp;&nbsp;悲愍一切诸众生

&nbsp;&nbsp;&nbsp;&nbsp;世尊疾舍此树间&nbsp;&nbsp;&nbsp;&nbsp;遍世游行广济度

&nbsp;&nbsp;&nbsp;&nbsp;自得己利天人胜&nbsp;&nbsp;&nbsp;&nbsp;诸苦尽已得清凉

&nbsp;&nbsp;&nbsp;&nbsp;佛不增减诸善根&nbsp;&nbsp;&nbsp;&nbsp;到于清净法彼岸

&nbsp;&nbsp;&nbsp;&nbsp;如来世间无有比&nbsp;&nbsp;&nbsp;&nbsp;况欲胜上亦复无

&nbsp;&nbsp;&nbsp;&nbsp;三界独步称世尊&nbsp;&nbsp;&nbsp;&nbsp;修罗非是山王匹

&nbsp;&nbsp;&nbsp;&nbsp;于苦世间作悲愍&nbsp;&nbsp;&nbsp;&nbsp;仁今不可舍众生

&nbsp;&nbsp;&nbsp;&nbsp;具诸德力无畏人&nbsp;&nbsp;&nbsp;&nbsp;唯尊能度诸含识

&nbsp;&nbsp;&nbsp;&nbsp;众生久来被毒箭&nbsp;&nbsp;&nbsp;&nbsp;所谓天人等世间

&nbsp;&nbsp;&nbsp;&nbsp;值遇世尊应拔除&nbsp;&nbsp;&nbsp;&nbsp;愿为彼作归依处

&nbsp;&nbsp;&nbsp;&nbsp;诸天及人生生世&nbsp;&nbsp;&nbsp;&nbsp;发心欲听密法门

&nbsp;&nbsp;&nbsp;&nbsp;彼愿世尊今已成&nbsp;&nbsp;&nbsp;&nbsp;速说莫今彼等退

&nbsp;&nbsp;&nbsp;&nbsp;世尊如我今得见&nbsp;&nbsp;&nbsp;&nbsp;众生若当是事知

&nbsp;&nbsp;&nbsp;&nbsp;或他闻已及自闻&nbsp;&nbsp;&nbsp;&nbsp;即来顶礼世尊足

&nbsp;&nbsp;&nbsp;&nbsp;假令父母男女等&nbsp;&nbsp;&nbsp;&nbsp;死已骨散发纵横

&nbsp;&nbsp;&nbsp;&nbsp;而不忧彼命终时&nbsp;&nbsp;&nbsp;&nbsp;亦不回哭彼人辈

&nbsp;&nbsp;&nbsp;&nbsp;彼等未知尊清净&nbsp;&nbsp;&nbsp;&nbsp;从兜率天来下生

&nbsp;&nbsp;&nbsp;&nbsp;是故我今请世尊&nbsp;&nbsp;&nbsp;&nbsp;多时失路今化取

&nbsp;&nbsp;&nbsp;&nbsp;不闻正义无量劫&nbsp;&nbsp;&nbsp;&nbsp;如羸瘦人得脂腴

&nbsp;&nbsp;&nbsp;&nbsp;如干土地得水浇&nbsp;&nbsp;&nbsp;&nbsp;唯愿世尊降法雨

&nbsp;&nbsp;&nbsp;&nbsp;诸佛无有悭惜法&nbsp;&nbsp;&nbsp;&nbsp;三世诸圣乐行檀

&nbsp;&nbsp;&nbsp;&nbsp;过去诸佛入涅槃&nbsp;&nbsp;&nbsp;&nbsp;无不说是正真法

&nbsp;&nbsp;&nbsp;&nbsp;尊今亦是祁罗种&nbsp;&nbsp;&nbsp;&nbsp;能度无量诸众生

&nbsp;&nbsp;&nbsp;&nbsp;共彼诸佛无有殊&nbsp;&nbsp;&nbsp;&nbsp;教众善法今时至

&nbsp;&nbsp;&nbsp;&nbsp;开诸众生清净眼&nbsp;&nbsp;&nbsp;&nbsp;普令得见正道途

&nbsp;&nbsp;&nbsp;&nbsp;入于邪见荆棘林&nbsp;&nbsp;&nbsp;&nbsp;应示纯直离险迳

&nbsp;&nbsp;&nbsp;&nbsp;乘此路已得甘露&nbsp;&nbsp;&nbsp;&nbsp;世尊众瞽欲堕坑

&nbsp;&nbsp;&nbsp;&nbsp;余人济拔悉不能&nbsp;&nbsp;&nbsp;&nbsp;大险引导世尊是

&nbsp;&nbsp;&nbsp;&nbsp;又能方便教发意&nbsp;&nbsp;&nbsp;&nbsp;今时已至愿莫辞

&nbsp;&nbsp;&nbsp;&nbsp;共圣多劫不可期&nbsp;&nbsp;&nbsp;&nbsp;犹如优昙花难值

&nbsp;&nbsp;&nbsp;&nbsp;诸佛出世既难遇&nbsp;&nbsp;&nbsp;&nbsp;今日忽遭大导师

&nbsp;&nbsp;&nbsp;&nbsp;仁于精进力无边&nbsp;&nbsp;&nbsp;&nbsp;身体庄严众相具

&nbsp;&nbsp;&nbsp;&nbsp;未说无有发心者&nbsp;&nbsp;&nbsp;&nbsp;金口终不出异言

&nbsp;&nbsp;&nbsp;&nbsp;三世成就是事来&nbsp;&nbsp;&nbsp;&nbsp;所以今日自度讫

&nbsp;&nbsp;&nbsp;&nbsp;度他须起精进力&nbsp;&nbsp;&nbsp;&nbsp;真实言誓宜及时

&nbsp;&nbsp;&nbsp;&nbsp;世尊灭暗然诸明&nbsp;&nbsp;&nbsp;&nbsp;佛大法幢愿速竖

&nbsp;&nbsp;&nbsp;&nbsp;时至妙言说正法&nbsp;&nbsp;&nbsp;&nbsp;师子吼如天鼓鸣

&nbsp;&nbsp;&nbsp;&nbsp;我请如来置法船&nbsp;&nbsp;&nbsp;&nbsp;来世得导无量众

&nbsp;&nbsp;&nbsp;&nbsp;世尊已渡烦恼海&nbsp;&nbsp;&nbsp;&nbsp;众生没溺须出之

&nbsp;&nbsp;&nbsp;&nbsp;譬如人得伏藏财&nbsp;&nbsp;&nbsp;&nbsp;持以富他不触用

&nbsp;&nbsp;&nbsp;&nbsp;世尊得法无尽藏&nbsp;&nbsp;&nbsp;&nbsp;愿为众生分别宣

尔时世尊。闻梵天王劝请偈已。为众生故。起慈悲心。以佛眼观一切诸世佛眼观已见诸众生。生于世间。增长世间。或有利根或有钝根。诸众生等。或以成就易证于道。或有众生。见未来世一切过患。心生恐怖。而不放逸。或当来世。亦可得道。譬如或有青优钵池。波头摩池。拘物头池。分陀利池。其内所有一切诸花。或优钵罗。及波头摩。并拘物头。分陀利等。已从地生。而未出水。在于其间。没而未现。应须养育。四大和合。然后出水。或有优钵分陀利等。从池涌出共水齐平。或优钵罗分陀利等。出水开敷。而不着水。如是如是。世尊佛眼。观诸世间一切众生。生于世间。增长世间。或有利根。或有钝根。或有易化。或易得道如是知已。向梵天王。而说偈言。

&nbsp;&nbsp;&nbsp;&nbsp;大梵天王善谛听&nbsp;&nbsp;&nbsp;&nbsp;我今欲开甘露门

&nbsp;&nbsp;&nbsp;&nbsp;苦有听者欢喜来&nbsp;&nbsp;&nbsp;&nbsp;至心听我说法味

尔时梵天。闻此偈已。作是思惟。如来世尊。当说此法。修伽陀。当欲说此法。世尊怜愍。为我受请。欲说法故。以是因缘。心生欢喜。踊跃充遍。不能自胜。顶礼佛足。围绕三匝。在于佛边。没身不现。

尔时世尊。作如是念。我今于先初说法处。谁能不违一如我意。知我法体。而证知已。不恼于我。

尔时世尊。作如是念。其优陀罗迦罗摩子。心应巧智。辨了聪明。长夜成就。其心虽复少有尘垢。诸使结薄。根熟智利。我今应当于优陀罗迦罗摩子。对于其前。先为说法。我所说法。彼能速疾。证知我法。

世尊如是思惟念已。时有一天。在于空中。隐身不现。来向佛所。而出声言。迦罗摩子。其命终来。已经七日。

世尊更复内心智。见优陀摩子。实命终来。已经七日。

世尊复念。优陀摩子。命终已后。当生何处。而世尊心。复生智见。优陀摩子。命终生于非非想天。

尔时世尊。复如是念。非非想天寿命几许。有边际不。是时世尊。心生智见。非非想天寿命。八万四千大劫。

尔时世尊。复如是念。优陀摩子。生非非想。彼寿终后。复生何处。

尔时世尊。心生智见。知优陀罗。迦罗摩子。今在非想。彼处命终。后还堕落生于此处。受飞狸身。而彼既得飞狸身已。若有众生。生于水中。或居陆地。或空飞行。常当杀害于彼生命。或复共彼诸众生等。行于欲事。报尽于后。饥饿而死。

尔时世尊。复心思惟。其优陀罗。迦罗摩子。舍飞狸已。复受何生。

尔时世尊。心生智见。知优陀罗迦罗摩子。从飞狸身。命终已后。生于地狱。

尔时世尊。心复如是思惟念言。呜呼呜呼。汝优陀罗迦罗摩子。空然受身。失于大利。不得人间妙好善报。而优陀罗迦罗摩子。不得闻我如是善法。若优陀罗迦罗摩子。得闻如是诸善法者。即应速得证于此法。

尔时世尊。复如是念。我今为谁初说此法。我说法时。不违我法。不烦恼我。而能速疾证于我法。

尔时世尊。内心如是思惟。而知其阿罗逻迦罗摩种。极巧智慧。聪明细心。长夜成就。虽少有垢。结薄利根。我今应当诣于彼间阿罗逻迦罗摩种边。初说此法。彼若得闻我所说法。其必速疾应当证知。

世尊如是思惟念已。时有一天。隐身不现。往世尊所。而出声言。彼阿罗逻迦罗种姓。昨日命终。

尔时世尊。心生智见。知阿罗逻迦罗种姓。昨日命终。

尔时世尊。复如是念。阿罗逻种。从此命终。受何处生。

尔时世尊。内心生智。知阿罗逻此处命终。生不用处。

尔时世尊。复如是念。不用处天。寿命多少。有于限量边际以不。

尔时世尊。内心智见。知不用处寿命有边。六万三千大劫寿命。

尔时世尊。复如是念。其阿罗逻不用处天命终已后。复何处生。

尔时世尊。内心智见。知阿罗逻从不用处命终已后。还堕于此处。在边地不识法处。当得作王。

尔时世尊。复如是念。其阿罗逻从无识法边地之王。命终已后。复受何生。

尔时世尊。内心智见。知阿罗逻从边地王。其命终后。堕大地狱。

尔时世尊。如是思惟。呜呼呜呼。汝阿罗逻迦罗种姓。空受人身。大有所失。不得善利。而不闻我如是妙法。若彼得闻我是法者。即应速疾得证此法。

### 转妙法轮品第三十七之一

尔时世尊。作是思惟。诸世间中。有何众生。身口清净。少尘少垢。诸结使薄。根熟利智。而我今初说法之时。不恼于我。而能速疾证知我法。不妨废我转于法轮。

尔时世尊。如是思惟。有五仙人。彼五仙者。昔日与我大有利益。我在苦行。承事于我。彼等五仙。并皆清净。少垢少尘。薄使利智。彼等堪能受我最初转于法轮所说妙法。应不违我。我今应诣彼五仙边。初为说法。

尔时世尊。复如是念。彼等五仙。今在何处。是时世尊。以净天眼过于人眼。观彼五仙。今日在彼波罗奈城鹿野苑内。经历游行。

尔时世尊。从菩提树。随多少时。住已渐向波罗奈国。而有偈言。

&nbsp;&nbsp;&nbsp;&nbsp;世尊欲说罗摩子&nbsp;&nbsp;&nbsp;&nbsp;发心观察其所生

&nbsp;&nbsp;&nbsp;&nbsp;知今命终在于天&nbsp;&nbsp;&nbsp;&nbsp;心念五仙欲至彼

尔时魔王波旬。见佛欲舍于此菩提树起。心生苦恼。速诣佛所。到佛所已。而白佛言。善哉世尊。唯愿世尊。莫离此处。安坐莫移。世尊在此。随意所行。

尔时世尊。告波旬言。魔王波旬。汝无惭愧。不知羞耻。汝于先时。欲恼乱我。我于尔时。具有贪欲嗔恚痴等一切未尽。汝来不能恼乱于我。况复今日。我已证得无上至真平等觉道。一切邪径。尽皆舍离。得正解脱。

尔时世尊从道树下起已。安庠渐渐行到旃陀罗村(隋言严炽)。从旃陀罗。安庠行至纯(之询反)陀私洟(他梨反)罗聚落(隋言无角堆)中。于其路上。见有一乞婆罗门。名优波伽摩(隋言来事)。两逆相逢。彼见佛已。即白佛言。仁者瞿昙。身体皮肤。快好清净。无有垢腻。仁者。面貌圆极庄严。诸根寂定。仁者瞿昙。师为是谁。从谁出家。意喜所乐。是于谁法。尔时世尊。随行随说。以于此偈。答彼乞索婆罗门言。

&nbsp;&nbsp;&nbsp;&nbsp;我已降伏诸世间&nbsp;&nbsp;&nbsp;&nbsp;成就具足种种智

&nbsp;&nbsp;&nbsp;&nbsp;于诸法中不染着&nbsp;&nbsp;&nbsp;&nbsp;永脱一切爱网罗

&nbsp;&nbsp;&nbsp;&nbsp;能为他说诸神通&nbsp;&nbsp;&nbsp;&nbsp;是故名为一切智

&nbsp;&nbsp;&nbsp;&nbsp;我今堪受世间供&nbsp;&nbsp;&nbsp;&nbsp;自在得成无上尊

&nbsp;&nbsp;&nbsp;&nbsp;一切天人世界中&nbsp;&nbsp;&nbsp;&nbsp;唯我能降诸魔众

&nbsp;&nbsp;&nbsp;&nbsp;我无有师内自觉&nbsp;&nbsp;&nbsp;&nbsp;世间更无与等双

&nbsp;&nbsp;&nbsp;&nbsp;天人中唯我独尊&nbsp;&nbsp;&nbsp;&nbsp;身心清净得解脱

&nbsp;&nbsp;&nbsp;&nbsp;一切通处皆通达&nbsp;&nbsp;&nbsp;&nbsp;所可证处已证知

&nbsp;&nbsp;&nbsp;&nbsp;可安之处已得安&nbsp;&nbsp;&nbsp;&nbsp;故称我为世尊上

&nbsp;&nbsp;&nbsp;&nbsp;犹如分陀利在水&nbsp;&nbsp;&nbsp;&nbsp;虽复处在于水中

&nbsp;&nbsp;&nbsp;&nbsp;而不为水之所沾&nbsp;&nbsp;&nbsp;&nbsp;我在世间亦复尔

&nbsp;&nbsp;&nbsp;&nbsp;不为一切世所污&nbsp;&nbsp;&nbsp;&nbsp;是故称我为佛陀

尔时优波伽摩婆罗门。复白佛言。长老瞿昙。今欲何去。世尊报彼婆罗门言。我今欲向波罗奈国。彼婆罗门。复问佛言。长老瞿昙。仁者。至彼欲作何事。世尊更复以偈答彼优波伽摩婆罗门言。

&nbsp;&nbsp;&nbsp;&nbsp;我今欲转妙法轮&nbsp;&nbsp;&nbsp;&nbsp;故至于彼波罗捺

&nbsp;&nbsp;&nbsp;&nbsp;幽瞑众生悉令晓&nbsp;&nbsp;&nbsp;&nbsp;击敞甘露鼓之门

尔时优波伽摩婆罗门。复白佛言。如我意见。长老瞿昙。自称身得阿罗汉者。伏诸烦恼。其义云何。世尊复更以偈重答于彼优波伽摩婆罗门言。

&nbsp;&nbsp;&nbsp;&nbsp;应当知我伏诸怨&nbsp;&nbsp;&nbsp;&nbsp;永尽一切诸有漏

&nbsp;&nbsp;&nbsp;&nbsp;世间诸恶法皆灭&nbsp;&nbsp;&nbsp;&nbsp;故我称为真正尊

而有偈说。

&nbsp;&nbsp;&nbsp;&nbsp;何怪得利自养育&nbsp;&nbsp;&nbsp;&nbsp;不能增长利益他

&nbsp;&nbsp;&nbsp;&nbsp;见众幽瞑不慈悲&nbsp;&nbsp;&nbsp;&nbsp;得道胜他共分用

&nbsp;&nbsp;&nbsp;&nbsp;自度彼岸睹没溺&nbsp;&nbsp;&nbsp;&nbsp;若不能拔非善人

&nbsp;&nbsp;&nbsp;&nbsp;自得地藏见贫穷&nbsp;&nbsp;&nbsp;&nbsp;而不施他是非智

&nbsp;&nbsp;&nbsp;&nbsp;手自执持甘露药&nbsp;&nbsp;&nbsp;&nbsp;见有病人不与治

&nbsp;&nbsp;&nbsp;&nbsp;可畏旷野得路行&nbsp;&nbsp;&nbsp;&nbsp;睹彼迷人应教示

&nbsp;&nbsp;&nbsp;&nbsp;如大闇灯作光明&nbsp;&nbsp;&nbsp;&nbsp;明盛不着在我心

&nbsp;&nbsp;&nbsp;&nbsp;佛亦如是作法光&nbsp;&nbsp;&nbsp;&nbsp;于此因缘亦不着

尔时优波伽摩乞婆罗门。口唱言谓。长老瞿昙。以手拍髀。下道避佛。向东而行。

尔时彼处。有一天神。往昔旧与优波伽摩婆罗门。身曾为亲旧。天神欲为优波伽摩乞婆罗门作利益故。作安乐故。于无畏处。得解脱故。以偈告彼优波伽摩婆罗门言。

&nbsp;&nbsp;&nbsp;&nbsp;今值无上天人师&nbsp;&nbsp;&nbsp;&nbsp;不识世尊至真觉

&nbsp;&nbsp;&nbsp;&nbsp;邪见赤体欲何去&nbsp;&nbsp;&nbsp;&nbsp;汝当受苦未期央

&nbsp;&nbsp;&nbsp;&nbsp;若逢如是调御师&nbsp;&nbsp;&nbsp;&nbsp;舍之不发供养者

&nbsp;&nbsp;&nbsp;&nbsp;手足与汝何功德&nbsp;&nbsp;&nbsp;&nbsp;应当于此生信心

尔时世尊。安庠渐行。从周兰那娑陀罗去(即是无角堆)至迦兰那富罗聚落(隋言耳城)。从迦兰那富罗聚落。安庠而去。渐渐而至娑罗洟聚落(隋言调御城)。从娑罗洟聚落而去至卢醯多柯苏兜聚落(隋言闭塞城)。从闭塞城至恒河岸。到河岸已。诣船师边至已即语彼船师言。善哉仁者。乞愿度我向于彼岸。船师报言。尊者。若当与我度价。然后我当度于尊者。

尔时世尊。报船师言。我今何处得有度价。但我除断一切财宝。设复见者。观如瓦石土块无殊。若当有人。割我一臂。又以栴檀涂我一臂。此二人边。我心平等。我以是故。无有度价。船师复言。尊者。若能与我度价我今即当度于尊者。所以者何。我唯因此。持用活命。畜养妇儿。

尔时世尊。以净天眼过于人眼。见有一群五百头雁。从波恒河南岸。飞空而来向北。世尊见已。即对船师。而说偈言。

&nbsp;&nbsp;&nbsp;&nbsp;诸雁群党度恒河&nbsp;&nbsp;&nbsp;&nbsp;不曾问彼船师价

&nbsp;&nbsp;&nbsp;&nbsp;各运自身出己力&nbsp;&nbsp;&nbsp;&nbsp;飞空自在随所之

&nbsp;&nbsp;&nbsp;&nbsp;我今应当以神通&nbsp;&nbsp;&nbsp;&nbsp;腾虚翱翔犹彼雁

&nbsp;&nbsp;&nbsp;&nbsp;若至恒河水南岸&nbsp;&nbsp;&nbsp;&nbsp;安隐定住若须弥

时彼船师。见佛过已。心生大悔。如是思惟。呜呼呜呼。我睹如是大圣福田。而不知施度至彼岸。呜呼呜呼。我失大利。如是念已。闷绝倒地。而彼船师。少时迷荒。还得稣醒。从地而起。即便驰往摩伽陀主频头王边。奏如是事。

尔时摩伽陀王频头裟罗。闻此事已。作如是言。凡夫之人。云何可知此有神通。此无神通。是故汝等从今已去。凡是一切出家之人。来欲度者。莫问是非。但有来者。勿取度价。随意即度。

尔时世尊。飞度恒河。达到彼已。从于彼岸。复作神通。飞腾而向波罗奈城。是时彼处。有一龙池。时其龙王。名曰商佉(隋言蠡)。世尊至彼池边而下。世尊足步所下之处。龙王起塔。其塔因称名弥迟伽(隋言土塔)。如来在彼经由一宿。待后食时。于待时处。复起一塔。其塔复名宿待时塔。而有偈说。

&nbsp;&nbsp;&nbsp;&nbsp;诸佛夜不入人间&nbsp;&nbsp;&nbsp;&nbsp;要待斋时而乞食

&nbsp;&nbsp;&nbsp;&nbsp;非时行者有大患&nbsp;&nbsp;&nbsp;&nbsp;是故众圣候于时

尔时世尊。依三摩耶依摩伽陀斋欲到。时从西门。入波罗奈城。次第乞食。于波罗奈。乞食得已。从城东门。安庠而出。既出城外。在一水边。端坐而食。食讫澡洗。北面而行。安庠渐至向鹿苑林。而有偈说。

&nbsp;&nbsp;&nbsp;&nbsp;鹿苑鸟兽众鸣声&nbsp;&nbsp;&nbsp;&nbsp;往昔诸圣所居处

&nbsp;&nbsp;&nbsp;&nbsp;世尊身放光明耀&nbsp;&nbsp;&nbsp;&nbsp;渐至彼苑如日天

尔时五仙。遥见世尊渐至其边。见已各各共相谓言。我等要誓。诸长老等。此之来者。是彼沙门瞿昙释种。向我边来。此懈怠人。丧失禅定。以懈怠故。全身缠缚。而我等辈。不须敬彼。不须礼彼。不须迎彼。不须与彼安置坐处。虽然但且随其意乐。随其自坐。唯憍陈如。独一人心。不同此誓。而口不违。即便相对。而说偈言。

&nbsp;&nbsp;&nbsp;&nbsp;瞿昙懈怠今忽来&nbsp;&nbsp;&nbsp;&nbsp;我等五仙各相契

&nbsp;&nbsp;&nbsp;&nbsp;详共莫敬莫礼拜&nbsp;&nbsp;&nbsp;&nbsp;此人违誓不合迎

尔时世尊。渐渐近彼五仙人边。既逼近已。而彼五仙。各各相与坐不能安。忽自违誓。各各欲起。譬如奢拘尼鸟。在铁网内。而外有人。放于大火。其网热故。不能安住。欲飞欲跳。如是如是彼五仙人。见世尊已。不觉忽然从坐而起。时五仙内或有铺设安置坐者。或有持水欲拟洗足。或洗足石及革屣者。或复有将盛水盆来。或洗足已。将于木来拟安脚者。或有迎接三衣及钵。又口唱言。善来长老瞿昙。安坐于此铺上。而有偈说。

&nbsp;&nbsp;&nbsp;&nbsp;或迎取钵及三衣&nbsp;&nbsp;&nbsp;&nbsp;或复顶礼佛足下

&nbsp;&nbsp;&nbsp;&nbsp;或预铺设所坐处&nbsp;&nbsp;&nbsp;&nbsp;或持水器及澡瓶

尔时世尊。随其铺设。安庠而坐。时佛坐已。作是思惟。此等一切皆是痴人。各各虽发如是誓言。而自相违。不依而住。

尔时五仙。见佛坐已。而白佛言。长老瞿昙。身色皮肤。快好清净。面目圆满又足光明诸根寂定。长老瞿昙。必当值遇妙好甘露。或得清净甘露圣道。

尔时世尊。即便告彼五仙人言。汝等仙人。莫唤如来为长老也。所以者何。汝等仙人。当来长夜。应值苦患。何以故。我今已证甘露之法。我今已得甘露之道。汝随我教。汝听我言。我能教示于汝等辈。汝随我语。不得乖违。若依我教。清净而行。若善男子。及善女人。正信舍家。剃除须发。出家欲求无上梵行。尽梵行源。现见诸法。自在神通。证得行行。自能唱我。已断生死。已立梵行。所作已办。更不复受于后世有。汝等各当如是自知。而有偈言。

&nbsp;&nbsp;&nbsp;&nbsp;彼等五仙唤佛姓&nbsp;&nbsp;&nbsp;&nbsp;世尊恩愍教彼言

&nbsp;&nbsp;&nbsp;&nbsp;汝等心意莫矜高&nbsp;&nbsp;&nbsp;&nbsp;舍于自慢恭敬我

&nbsp;&nbsp;&nbsp;&nbsp;我慢无慢我平等&nbsp;&nbsp;&nbsp;&nbsp;我欲回汝等业因

&nbsp;&nbsp;&nbsp;&nbsp;我已得佛为世尊&nbsp;&nbsp;&nbsp;&nbsp;为诸众生作利益

作是语已。其五仙人。即白佛言。长老瞿昙。昔行是行。昔求是道。昔行是苦。不曾得证上人之法。不共诸圣而同智见。不得增进。况复今日。成就懒惰。失于禅定。懈怠缠身。

尔时世尊。再过告彼五仙人言。汝等成仙人莫作是言。如来非是懈怠之行。非是失禅。我亦非是懈怠缠身。汝等仙人。我今已我阿罗呵三藐三佛陀。我今已证得彼甘露。知甘露道。汝等仙人。应受我教。听于我法。汝等今若受我教示。我能教诲于汝等辈。汝依我教。莫违我教。行我教法。乃至汝等。未来当得不受后有。

尔时五仙。复白佛言。长老瞿昙。昔如是行。如是求道。行如是苦。不证上法。不共诸圣而同智见。乃至懈怠。以缠自身。

尔时世尊。三过告彼五仙人言。汝等仙人。自知我昔曾为人说妄言以不。五仙人言。不也尊者。

尔时世尊。从口出舌。至二耳孔。至二鼻孔以舌拄塞鼻孔已。还复以舌。自舐于舌。遍覆其面。覆已还缩。依旧还置舌本。居处安置已。告五仙人。言汝等仙人。曾自眼见。或复耳闻。若人妄语。有如是舌神通力不。彼等仙言。不也。尊者。是故汝等。莫唤如来以为懈怠。如来亦非失于禅定。然我不以懈怠缠身。诸仙。当知我今已成阿罗呵三藐三佛陀。已证甘露。知甘露道。汝等受我教法示诲。听我教法。汝等依我教法而行。若不违背。其善男子及善女人。欲求解脱。舍家出家。乃至未来不受后有。

尔时世尊。以如是教。诲彼五仙。彼仙所有外道之形。外道之意。外道之藏。皆悉灭隐。不现身上所著之服。即成三衣。手执钵器。头发髭须。自然除落。犹如剃来经于七日。威仪即成。形容譬如百夏比丘。威仪行步。坐起举动。如是而住。

尔时世尊。即便告彼五比丘言。汝等比丘。各各随分。观察东方。时五比丘。欲观东方。而见西方。世尊复告。汝等比丘。随分各各观察西方。彼等比丘。欲观西方。即见东方。世尊复告。汝等比丘。观察北方。彼等比丘。欲观北方。即见南方。世尊复告。汝等比丘。观察南方。即见北方。世尊复告。汝等比丘。观察上方。即见下方。世尊复告。汝等比丘。观察下方。彼等比丘。欲观下方。即见上方。世尊复告。汝等比丘。随分各各。观察余方。彼等比丘。欲观余方。即见正方。世尊复告。汝等比丘。观察正方。彼等比丘。欲观正方。即见余方尔时世尊。善能教诲彼五比丘。令其内心各生欢悦。使其获证。随顺正理。各各欢喜。时五比丘。心开意解。随顺世尊。咨承世尊。听世尊教。随世尊心。不违世尊所说教法。闻说谛受奉侍世尊。无暂时舍。