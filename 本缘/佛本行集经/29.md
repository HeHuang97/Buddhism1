## 佛本行集经卷第二十九

### 魔怖菩萨品第三十一之三

尔时魔众。如是异形。或乘白象。或复骑马。或乘骆驼。水牛犀牛诸车乘等。四面云集。或似修罗类迦娄罗。或复有如摩睺罗伽。及鸠槃茶罗刹夜叉。并毗舍遮伺命鬼等。或复身体羸瘦长大。犹如饿鬼。或有多种异状形容。或有面孔威德甚大。或头如索。或有大头。或有小面或有皱面。或有异形。令人见者。丧失威色。或见夺人魂魄精神。或面色青。或复身体色如赤铜。或复头赤身体青色。或复头黄身如烟色。或头似烟。其身黄色。赤头黑身。黑头赤身。白头绿身。绿头白身。或头左白。而右边绿。或右边白。而左边绿。或复身体头面左右一切皆然。

或复全身唯现骸骨。或头触髅。身肉肥满。或头面肉。身露骨骸。或人手足畜生之身。或畜生脚而作人身。或有身毛。悉如针刺。或有身毛。犹如猪鬣。或有身毛。类于驴鬃。或毛如罴猕猴鼠狼。或有身毛。出于光焰。或毛乱生。或毛逆上。或有头髻。或秃无发。或着赤衣。腰带杂色。或复头上。戴髑髅鬘。或一头上发杂灰色青黄赤白烟熏之。色髑髅为冠如是形状云集而来。或手执持佉吒傍伽(隋言床四分之一取床[月\*坒]之一并脚)。或有腰带悬于诸铃。动作大声。而其手中。执人髑髅。或人骸骨以为花鬘。或复手执死人手足。或复执铃手摇令鸣。或有身体长大。犹如一多罗树。手中执矛或剑或刀箭槊弓弩。或手执戟。或把三叉。或棒或轮。长刀利斧。或持铁杵。头出猛焰。铁捶白棒擎石如山。

或着青衣黄赤白黑杂皮之衣。或有赤体以蛇缠身。或从眼耳鼻出诸蛇。其蛇黑色。以手执取。于菩萨前而口瞰食。或食人肉。或有饮血。或身体上出[火\*蓬][火\*孛]烟。口出火炬。或诸毛孔出一切火。或齶出火迸散于地。

或于虚空出大黑云。或虚空里。飞风散雨。出大闪电。震动雷声空中下雹。雨诸山石。或下碎石。霹雳大树。或有节节自支解身。或复张弓。或复拍手吓呼。欲令生于恐怕。或作大声。口叫唤言。速起驰走。莫住此处。或复化作老妇女身。举其两手大声而哭。呜呼我子。呜呼兄弟。或复大笑。或复周慞。东西南北急疾奔走。或复背走。还向前来。或忽然起。或忽然飞。于虚空中游戏自在。或复攀树悬身而行。或舞剑跳。或弄槊戏长刀三叉斧钺戟等。手脚不住。或如盛夏牛王唱吼。或复作声。如尸婆兽。或复空中。作如是声呵呵[口\*私][口\*私]。咻咻嘶嘶(许岐反)[口\*祁](居祁反)[口\*梨][口\*祁][口\*梨]。口如是啸。兼复弄衣。如是兵众。夜叉罗刹。及鸠槃茶毗舍遮等。无量无边。百千万亿。閦塞填噎菩提树前。南至于海。遍满魔军。其间无有针鼻空地。变状可畏。欲搦菩萨。欲杀菩萨。唯待魔王波旬一敕其等。正向魔王面观诸如是等一切鬼神逼菩提树饥渴疲乏。而意专欲杀害菩萨。

其菩提树。东西及北三面。无量净居诸天。遍满停住。复有无量色界诸天。合十指掌。顶礼菩萨。口如是言。诸仁者看。是今应证阿耨多罗三藐三菩提。或有诸天。作如是唱。刹利大姓。甘蔗种子。速离此处。此处恐畏。有如是等种种器仗。损害汝身。

尔时菩萨报彼等言。我今不久定破彼辈悉令离散。犹如风吹氎上细花。彼等一切诸魔鬼众。如是集时。其夜正半。虚空无明。虽复有月及以众星光并不现。甚大黑闇。假令有眼亦无所睹。唯见大火起疾猛风声大可畏。大地震动四海悉沸。而说偈言。

&nbsp;&nbsp;&nbsp;&nbsp;四大海沸地震动&nbsp;&nbsp;&nbsp;&nbsp;十方火焰闻恶声

&nbsp;&nbsp;&nbsp;&nbsp;虚空星月翳不明&nbsp;&nbsp;&nbsp;&nbsp;夜半黑闇无所见

时彼众中。有一龙王。名曰持地。彼龙内心欲菩萨胜。于魔王边。生嗔恨心。以恶意故。怒其两眼。视魔波旬。口吐恶气。触魔王身。展转不安。

尔时上界净居诸天欲菩萨胜。于魔王边生慈愍心。以漏尽故。无复嗔心。是时彼处所有诸天。其有信敬于菩萨者。在菩提树。见是魔众遍满于地扰乱菩萨。见已皆悉在虚空中。口各唱言。呜呼呜呼。而有偈说。

&nbsp;&nbsp;&nbsp;&nbsp;菩提树下集诸天&nbsp;&nbsp;&nbsp;&nbsp;见魔众欲害菩萨

&nbsp;&nbsp;&nbsp;&nbsp;信法世间解脱故&nbsp;&nbsp;&nbsp;&nbsp;口大唱言呜呼声

尔时菩萨。唯思念法。心不扰乱。亦复不作余异意情。时菩萨语魔波旬言。欲界天子我身既是刹利族姓。我之种类不曾妄语。唯有实誓。汝何所作可速疾为。莫久停住。时魔波旬语菩萨言。如汝所语。我今欲得破碎汝身。作于百段。为汝在前。欲共我斗。为复令我在前害汝。时菩萨语魔波旬言。我无弓箭及以刀杖可斫射汝。其事虽然。但我即今必先降汝讫当作佛。尔时魔王波旬即敕自军众言。汝等各自尽身力用勇猛莫住恐怖。于此释种之子。现大变动恐怖之事。时其魔众。既得敕已。白魔王言。如大天敕。我等不违。即便各各出自身力。示现可畏恐菩萨故。是魔众中或有诸鬼。口吐长舌。摇动颐颔。牙齿甚利。欲咬菩萨。其眼团圆。犹如师子。其耳拳曲。犹如铁钩。欲伤菩萨状甚可畏。走向菩萨。作是恐怖。或有张口仰立直视欲吞菩萨。而有偈说。

&nbsp;&nbsp;&nbsp;&nbsp;魔众如是可畏来&nbsp;&nbsp;&nbsp;&nbsp;彼圣卓然不惊动

&nbsp;&nbsp;&nbsp;&nbsp;如大智见小儿戏&nbsp;&nbsp;&nbsp;&nbsp;菩萨观魔亦复然

时彼众中。更有一鬼。生嗔恨心。将一长刀。向菩萨掷。而刀自粘彼手不脱。或有擎山及将大石向菩萨掷。彼山及石。还粘其手。皆不堕地。或在虚空。将山将石。将树将槌。斧钺戟戈向菩萨掷。复有住在虚空不下。或有下来自然碎末。百段分散。堕于余处。或在空裹犹如日天。雨大火雨。炽然云下。而彼火雨。菩萨力故。即皆变成赤拘勿头华雨而下。或复来有在菩萨前。口吐诸蛇。令螫菩萨。彼等诸蛇。至地痴住。如被咒禁。不能摇动。

或作大云。放于闪电及震大雷。雨雹及石。在于菩提树上而放。彼等雨以菩萨力故。至地变成种种华雨。或持弓箭。向菩萨射。其箭悉还着弦不落。或有一时放五百箭。彼等箭还住空不下。或执长刀。举向菩萨而疾走来然其未至于菩萨边。而自踣面覆倒地上。是时有一罗刹之女。其身黑闇手执髑髅。欲来幻惑动菩萨心。疾走而来。欲近菩萨。从其发处。展转团圞。不能前进到菩萨边。

或有两眼放大炽盛猛焰火光。欲烧菩萨。疾走来近至菩萨边。忽然不见菩萨之身。或复有鬼。将重大石。疾向菩萨。彼所来方走不能至菩提树下。极乏困苦。而有偈说。

&nbsp;&nbsp;&nbsp;&nbsp;魔军身意悉乱迷&nbsp;&nbsp;&nbsp;&nbsp;种种方便欲害圣

&nbsp;&nbsp;&nbsp;&nbsp;不能惊动彼坐处&nbsp;&nbsp;&nbsp;&nbsp;以有誓愿智力强

或复有作师子吼声。或作虎狼熊罴豺豹诸野兽声。而彼辈声。若有闻者。无量众生。皆悉恐怖。或有诸鬼。作如是声。诛杀诛杀此释种子。或有诸鬼。作如是声。擎扑擎扑此刹利子。或有诸鬼。作如是声。打杀打杀此沙门子。或有诸鬼。作如是声。伤害伤害此瞿昙种。或有诸鬼。作如是声。割截割截此甘蔗种。或有诸鬼。作如是声。碎末碎末此刹利种。或有诸鬼。作如是声。破散破散此释种子。或有诸鬼。作如是声。摧坏摧坏此刹利子。或有诸鬼。作如是声。速灭速灭此沙门子。或有诸鬼。作如是声。节解节解此瞿昙子。或有诸鬼。作如是声。随意随意逐便所作。或有诸鬼。作如是声。任情任情。速作莫住。如是喧动。不可得听。此声闻时。空可倒地。一切大地可段段分。闻此声时。所有野兽皆大唱唤。四散驰走。一切诸鸟。在所闻此声吼之时。皆悉从树自扑落地。时彼魔众一切诸鬼。或有作于哂哂声者。或复有作[口\*祁](居祁反)梨声者。或作啸声。或言斫斫。或言断断。或言杀杀。或言割割。或言破破。或言节节。或言解解。如是恶声。不可胜数。

其魔波旬即拔利剑。手执前趋。欲吓菩萨疾走而进。口中唱言。汝释比丘。若安此座敢不起者。我必害汝。而彼魔王。东西交过。欲近菩萨。不能得前。

是时魔王长子商主。即以两手。抱魔王取。口如是言。父王父王。愿莫愿莫。父王会自不能得杀悉达释子。亦不能动此之坐处。兼得无量无边过罪。时魔波旬。不受其子商主之谏。向菩萨走。不肯还反。

尔时有一净居天子。在虚空中隐身不现。见魔波旬以散乱心走恼菩萨。天以定心。出微妙音。语波旬言。汝魔波旬。不自限量。汝今不应扰乱此圣。汝速疾舍幻惑恶心。还本境界。汝终不能摇动此圣。所以者何。犹如猛风不动须弥。时净居天。向魔波旬。而说偈言。

&nbsp;&nbsp;&nbsp;&nbsp;宁令火失于热性&nbsp;&nbsp;&nbsp;&nbsp;水失润泽住不流

&nbsp;&nbsp;&nbsp;&nbsp;地失牢固不胜持&nbsp;&nbsp;&nbsp;&nbsp;风失吹动怗然静

&nbsp;&nbsp;&nbsp;&nbsp;此无量劫行功业&nbsp;&nbsp;&nbsp;&nbsp;终不舍此誓愿心

&nbsp;&nbsp;&nbsp;&nbsp;见世困苦厄众生&nbsp;&nbsp;&nbsp;&nbsp;悭贪欲痴重病患

&nbsp;&nbsp;&nbsp;&nbsp;发慈悲愍是等故&nbsp;&nbsp;&nbsp;&nbsp;欲以智药显圣医

&nbsp;&nbsp;&nbsp;&nbsp;汝今何故作艰难&nbsp;&nbsp;&nbsp;&nbsp;一切人多堕邪道

&nbsp;&nbsp;&nbsp;&nbsp;彼今欲开正见眼&nbsp;&nbsp;&nbsp;&nbsp;此是大圣解脱王

&nbsp;&nbsp;&nbsp;&nbsp;此是导失道商人&nbsp;&nbsp;&nbsp;&nbsp;无明众生堕黑闇

&nbsp;&nbsp;&nbsp;&nbsp;此欲然于智灯照&nbsp;&nbsp;&nbsp;&nbsp;此圣欲入涅槃城

&nbsp;&nbsp;&nbsp;&nbsp;秉炬欲破世间昏&nbsp;&nbsp;&nbsp;&nbsp;忍辱枝檊心根[革\*卬]

&nbsp;&nbsp;&nbsp;&nbsp;信念花叶意茎固&nbsp;&nbsp;&nbsp;&nbsp;智树能与法果资

&nbsp;&nbsp;&nbsp;&nbsp;汝今不应拔使倾&nbsp;&nbsp;&nbsp;&nbsp;又汝今被痴绳缚

&nbsp;&nbsp;&nbsp;&nbsp;彼欲解脱汝等结&nbsp;&nbsp;&nbsp;&nbsp;岂可于彼生恶心

&nbsp;&nbsp;&nbsp;&nbsp;彼求解脱欲教他&nbsp;&nbsp;&nbsp;&nbsp;汝作障碍徒疲乏

&nbsp;&nbsp;&nbsp;&nbsp;众生没大烦恼海&nbsp;&nbsp;&nbsp;&nbsp;世间谁解作舡师

&nbsp;&nbsp;&nbsp;&nbsp;彼欲建立大桥梁&nbsp;&nbsp;&nbsp;&nbsp;汝今何故兴此恶

&nbsp;&nbsp;&nbsp;&nbsp;其昔劫修诸道行&nbsp;&nbsp;&nbsp;&nbsp;彼等果熟是今时

&nbsp;&nbsp;&nbsp;&nbsp;是故此树下结跏&nbsp;&nbsp;&nbsp;&nbsp;犹如往昔诸先圣

时魔波旬。从彼净居诸天边。闻如是语已。起增上慢。倍生嗔心。复速疾走向菩萨所。欲害菩萨。

尔时彼处护菩提树。有八天神。一名功德。二名增长。三名无畏。四名巧辩。五名威德。六名大力。七名实语。八名善会。彼等八神。仰瞻菩萨。目睫不交。一时同以十六种相。赞叹菩萨。作如是言。

仁今最胜清净众生。光明照耀。犹如天上日月在空。

仁今挺特清净众生。显赫焰炽。犹如空里日天初出。

仁今皎洁清净众生。众相开敷。如绿池内红莲花发。

仁今无畏清净众生。奋迅自在。如师子王处大林内。

仁今安静清净众生。不惊动如须弥山王出住海中。

仁今清净周匝。显现峙立。犹如大铁围山牢固不动。

仁今沉重审谛众生众德备具。犹如大海众宝充满。

仁今含容意度宽广。日日增长。犹如虚空无有边际。

仁今敦厚无诸邪曲心意正定。犹如大地养育众生。

仁今心意无有垢浊具足。犹如阿耨达池清净之水备八功德。

仁今断除一切诸结心意无染。犹如大风不着诸世。

仁今巍巍难可观睹面目。犹如猛火炽盛。远离一切诸烦恼热。

仁今勇健刚[革\*卬]众生。大力如彼那罗延天无人能伏。

仁今精进历劫熏修心意难回。犹如帝释放金刚杵。

仁今已得第一善利。最为一切众生上首具足十力。不久当成无上菩提。

尔时守护彼菩提树诸神王。以十六种相赞叹菩萨。章句如是(本阙一赞)

尔时色界净居诸天。复共同以十六种相。毁辱魔王。挫其势力。何等十六。

波旬汝今无有威势。犹如儜人被健儿伏妄言我胜。

波旬汝今一身独自无有伴侣。犹如旷野被放逐人。

波旬汝今一切军众。诸力摧折。如负重乏羸瘦老牛。

波旬汝今愚盲秽恶无有清净。如夜射箭堕不净地。

波旬汝今犹跛瞎驴东西浪行。落邪崄道如迷商人。

波旬汝今眷属离散。身无精光。犹如负草贫穷乞貌。

波旬汝今威德实衰。无处依止。强作姧猾。犹如痴人。无有羞耻。

波旬汝今造业不净多有垢腻。如无恩义孝德之人。

波旬汝今被他驱趁。犹如野干被师子逐不得自在。

波旬汝今一切军众。不久退散。犹如猛风吹诸飞鸟。

波旬汝今愚惑昏闇。不知时节。如死日到孤独贫儿。

波旬汝今眷属退败。犹如散药从于疏漏有孔器出。

波旬汝今不久当被禁制治罚。犹如解理趁逐愚人。

波旬汝今须臾被断一切身力。犹如罪人被他割截手足异处(本阙二相)

时首陀会一切诸天。以如是等十六种相。毁魔波旬。摧其力已。时护菩提树之八神。还复共以十六种相。重毁波旬。何等十六。

波旬汝今不久之间。被菩萨降。犹如健儿被他贼杀(一)

波旬汝今被菩萨扑。犹如怯弱羸瘦之人。为大力士之所捶打(二)

波旬汝今被菩萨光之所覆蔽。犹如日出障翳于彼小萤火虫(三)

波旬汝今被菩萨威自然退散。犹如一把碎末麦[麩-夫+(ㄙ/月)]被大风吹(四)

波旬汝今被菩萨怖失脚驰走。犹如小兽被师子追(五)

波旬汝今被菩萨拔。如娑罗树为猛风吹合根倒地(六)

波旬汝今被菩萨破。如怨贼城为大力王之所摧灭(七)

波旬汝今被菩萨竭。如牛迹水为盛旱日之所干涸(八)

波旬汝今被菩萨退低头直走。如得罪人为他所杀忽然得脱(九)

波旬汝今被菩萨扰。如野泽内遭大猛火飞鸟乱惊(十)

波旬汝今被菩萨伏心内忧愁。如无法行忽失权势下代国王(十一)

波旬汝今不久当被菩萨剥脱。犹如无翅老病鸿鹤(十二)

波旬汝今不久当被菩萨减削。如行旷野无粮食人(十三)

波旬汝今不久当被菩萨劫夺。如人失舶没于大海(十四)

波旬汝今被菩萨燋。如劫尽时一切稠林树木烬灭(十五)

波旬汝今不久当被菩萨崩倒。犹如金刚打坏石山(十六)

是等天神。以十六种。毁魔波旬。其魔波旬。闻诸天神如是毁辱劝谏之时。向菩萨走。欲杀害故。违失劝谏。被诸天神之所毁辱。犹不解心。不还本宫。更复增忿敕兵众言。汝等速起。急疾打散撮此仙人。莫与其命。是人今既自度彼岸。于我界内。复教无量无边众生。出我之境。我不放汝。若汝自知得脱我手。唯汝沙门。速起驰走。远离于此菩提树下。则命久活。不遭困苦。

尔时菩萨报波旬言。若当使此须弥山王。崩离本处。一切众生。悉无复有。一切星宿及以日月。坠落堕地。大海干竭。我今已坐菩提树下。不可移动。魔复更嗔。出粗恶言。汝等捉此瞿昙释子。擎将飞行。且缓莫杀。速疾将向我微妙宫。五缚枷锁。手着杻械。遣守我门。令我数见如是困苦多种厄难。犹如恶奴。

尔时菩萨报波旬言。可此虚空将于妙色画杂种形。或复虚空及诸星宿。并日月天。堕落于地。汝等诸魔满足三千。恐怖于我。乃至树下。魔欲吓我。无有是处。

###菩萨降魔品第三十二之一

尔时魔众。尽其威力。胁菩提树。不能惊动。菩萨一毛。有偈说言。

&nbsp;&nbsp;&nbsp;&nbsp;天魔军众忽然集&nbsp;&nbsp;&nbsp;&nbsp;处处打鼓震地噪

&nbsp;&nbsp;&nbsp;&nbsp;吹螺及贝诸种声&nbsp;&nbsp;&nbsp;&nbsp;唱言子欲作何事

&nbsp;&nbsp;&nbsp;&nbsp;今见此魔大军众&nbsp;&nbsp;&nbsp;&nbsp;何不起走离此中

&nbsp;&nbsp;&nbsp;&nbsp;汝今妙色如铸金&nbsp;&nbsp;&nbsp;&nbsp;面目清净天人仰

&nbsp;&nbsp;&nbsp;&nbsp;如是身体不久坏&nbsp;&nbsp;&nbsp;&nbsp;此大魔众难可当

&nbsp;&nbsp;&nbsp;&nbsp;但看地上及虚空&nbsp;&nbsp;&nbsp;&nbsp;诸种变现皆充满

&nbsp;&nbsp;&nbsp;&nbsp;必欲共斗恐不如&nbsp;&nbsp;&nbsp;&nbsp;其若嗔忿或损身

&nbsp;&nbsp;&nbsp;&nbsp;梵音迦罗频伽声&nbsp;&nbsp;&nbsp;&nbsp;告诸夜叉罗刹等

&nbsp;&nbsp;&nbsp;&nbsp;愚痴欲恼虚空体&nbsp;&nbsp;&nbsp;&nbsp;今来怖我亦复然

&nbsp;&nbsp;&nbsp;&nbsp;能以金刚破山王&nbsp;&nbsp;&nbsp;&nbsp;或用口吹竭大海

&nbsp;&nbsp;&nbsp;&nbsp;或猛嗔龙持手执&nbsp;&nbsp;&nbsp;&nbsp;如是彼能动我心

&nbsp;&nbsp;&nbsp;&nbsp;魔众愤怒放火山&nbsp;&nbsp;&nbsp;&nbsp;拔树并根历乱掷

&nbsp;&nbsp;&nbsp;&nbsp;镕铜赫赤星散注&nbsp;&nbsp;&nbsp;&nbsp;或有手把恶毒蛇

&nbsp;&nbsp;&nbsp;&nbsp;或骆驼马白象头&nbsp;&nbsp;&nbsp;&nbsp;或猫野干猕猴首

&nbsp;&nbsp;&nbsp;&nbsp;或嗔蛇龙吐气舌&nbsp;&nbsp;&nbsp;&nbsp;或复霹雳闪电飞

&nbsp;&nbsp;&nbsp;&nbsp;杂雨土石雹金刚&nbsp;&nbsp;&nbsp;&nbsp;或注铁丸诸器仗

&nbsp;&nbsp;&nbsp;&nbsp;槊矛长刀三叉戟&nbsp;&nbsp;&nbsp;&nbsp;或现金刚齿毒蛇

&nbsp;&nbsp;&nbsp;&nbsp;落地打碎树枝条&nbsp;&nbsp;&nbsp;&nbsp;种种兵甲大叫吼

&nbsp;&nbsp;&nbsp;&nbsp;或有百臂射百箭&nbsp;&nbsp;&nbsp;&nbsp;蛇口吐猛焰火光

&nbsp;&nbsp;&nbsp;&nbsp;或棒铁丸如须弥&nbsp;&nbsp;&nbsp;&nbsp;或出可畏炽火雨

&nbsp;&nbsp;&nbsp;&nbsp;倒地劈裂彻泉下&nbsp;&nbsp;&nbsp;&nbsp;或有窜身前后围

&nbsp;&nbsp;&nbsp;&nbsp;或在左右及足边&nbsp;&nbsp;&nbsp;&nbsp;颠倒手脚放烟火

&nbsp;&nbsp;&nbsp;&nbsp;忽然还复口大笑&nbsp;&nbsp;&nbsp;&nbsp;如是可畏诸魔军

&nbsp;&nbsp;&nbsp;&nbsp;菩萨见如幻化为&nbsp;&nbsp;&nbsp;&nbsp;如是魔力应夺命

&nbsp;&nbsp;&nbsp;&nbsp;彼见犹如水中月&nbsp;&nbsp;&nbsp;&nbsp;亦复非真男女形

&nbsp;&nbsp;&nbsp;&nbsp;非我非命非众生&nbsp;&nbsp;&nbsp;&nbsp;眼耳鼻口身意等

&nbsp;&nbsp;&nbsp;&nbsp;内外因缘各自有&nbsp;&nbsp;&nbsp;&nbsp;是诸法尔造无人

&nbsp;&nbsp;&nbsp;&nbsp;我作如此语非虚&nbsp;&nbsp;&nbsp;&nbsp;不信当更作言誓

&nbsp;&nbsp;&nbsp;&nbsp;如我今见于彼等&nbsp;&nbsp;&nbsp;&nbsp;欲得恐怖于我来

&nbsp;&nbsp;&nbsp;&nbsp;诸法体性及我身&nbsp;&nbsp;&nbsp;&nbsp;一切悉空无有实

是时魔军夜叉众等。以诸形貌种种身体。如是恐怖菩萨之时。菩萨尔时不惊不怖。不动不摇。而彼魔王波旬。更复增嗔恚心。内怀愁忧。遍满其体不能自安。而有偈说。

&nbsp;&nbsp;&nbsp;&nbsp;魔家眷属大可畏&nbsp;&nbsp;&nbsp;&nbsp;各作种种恐怖形

&nbsp;&nbsp;&nbsp;&nbsp;见彼菩萨不惊惶&nbsp;&nbsp;&nbsp;&nbsp;波旬心愁剧嗔恨

尔时菩萨。作是思惟。此魔波旬。不受他谏。造种种事而不自知。我今可以如法语言断其一切诸恶法行。菩萨如是心思惟已。语魔波旬。作如是言。魔王波旬。汝善谛听我本来此。菩提树下。创初之时。将一把草。铺已而坐。所以者何恐畏后时共魔波旬成于怨仇斗诤相竞恶口骂詈。汝魔波旬。造诸恶行。无有善心。我今欲断汝魔波旬一切怨仇。欲灭汝等一切恶业。汝魔波旬。若欲生于怨恨之心。作如是念。何故菩萨坐此树下。将草作铺。着粪扫衣。汝心如是妒嫉此事。汝魔波旬。且定汝意。我若成就阿耨多罗三藐三菩提。后取如是等一切诸事。付嘱于汝。愿汝回心生大欢喜。魔王波旬。汝今心中亦有言誓。我等必当恐怖菩萨。令舍此座起走勿停。然我复有弘大誓愿。我今此身坐于此座。设有因缘。于此坐处。身体碎坏犹如微尘。寿命磨灭。若我不得阿耨多罗三藐三菩提时。我身终不起于此处。魔王波旬。如是次第。我等当观。是谁勇猛誓愿力强。有能在先成就此愿。或我或魔及汝军众。若我福业善根力强。我应成此誓愿不虚。是时菩萨向魔波旬。而说偈言。

&nbsp;&nbsp;&nbsp;&nbsp;汝昔施一无遮曾&nbsp;&nbsp;&nbsp;&nbsp;今得如是大威权

&nbsp;&nbsp;&nbsp;&nbsp;我于无量亿僧祇&nbsp;&nbsp;&nbsp;&nbsp;为诸众生种种施

尔时魔王波旬复向菩萨。而说偈言。

&nbsp;&nbsp;&nbsp;&nbsp;我昔祭祀无遮会&nbsp;&nbsp;&nbsp;&nbsp;汝今验我既非虚

&nbsp;&nbsp;&nbsp;&nbsp;汝若干劫布施行&nbsp;&nbsp;&nbsp;&nbsp;谁信此言欲降我

魔王波旬。说此偈已。是时菩萨。不畏不惊。不怯不弱。专注不乱。以柔软心。舍诸恐怖。身毛和靡。视瞬安庠。伸其右手。指甲红色。犹如赤铜。兼以种种诸相庄严具足。无量千万亿劫。诸行功德善根所生。举手摩头。手摩头已。复摩脚趺。摩脚趺已。以慈愍心。犹如龙王。欲视举头。既举头已。善观魔众。观魔众已。以千万种功德右手指于大地。而说偈言。

&nbsp;&nbsp;&nbsp;&nbsp;此地能生一切物&nbsp;&nbsp;&nbsp;&nbsp;无有相为平等行

&nbsp;&nbsp;&nbsp;&nbsp;此证明我终不虚&nbsp;&nbsp;&nbsp;&nbsp;唯愿现前真实说

尔时菩萨。手指此地。作是言已。是时此地所负地神。以诸珍宝。而自庄挍。所谓上妙天冠耳珰手锁臂钏及指环等。种种璎珞庄严于身。复以种种香华。满盛七宝瓶内。两手捧持。去菩萨坐。不近不远。从于地下。忽然涌出。示现半身。曲躬恭敬向于菩萨。白菩萨言。最大丈夫。我证明汝。我知于汝。往昔世时。千亿万劫。施无遮会。作是语已。是时其地遍及三千大千世界。六种震动。作大音声。犹如打于摩伽陀国铜钟之声震遍吼等。如前所说。具十八相。

尔时彼魔一切军众及魔波旬。如是集聚。皆悉退散。势屈不如。各各奔逃。破其阵场。自然恐怖。不能安心。失脚东西南北驰走。当是之时。或复白象顿蹶而倒。或马乏卧。或车脚折。狼藉纵横。或军迷荒不能摇动。或复弩槊弓箭长刀罥索剑轮三叉戟翣小斧钺呋。从于手中自然落地。又复种种牢固铠甲。自碎摧坏去离于身。如是四方争竞藏窜。或覆其面。踣地而眠。或仰倒地。乍左乍右。宛转尸移。或走投山。或入地穴。或有倚树。或入闇林。或有回心归依菩萨。请乞救护养育于我。其有依倚于菩萨者。不失本心。时其波旬。闻大地声。心大恐怖。闷绝躃地。不知东西于上空中。唯闻是声。打某撮某。捉某斫某。杀某断某。黑闇之行。悉令灭尽。莫放波旬。