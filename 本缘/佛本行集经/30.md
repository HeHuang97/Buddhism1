## 佛本行集经卷第三十

### 菩萨降魔品第三十二之二

尔时彼处别有地神。将于一瓶凉冷之水。洒魔王上。而告之言。汝魔波旬。速疾急起。走向自宫。今为汝故。当有种种器仗。欲来害于汝身。节节解汝。而彼魔众。本时所作。杂类形容。殊异身体。变现而来。执持种种兵戈器械。如是怖已。不能复形。还如是归。至本来处。各相迷失。经由七日于后。或有得相见者。或不相见。其相见者。各相借问。或复哭母。或复哭父。或兄或弟。或姊或妹。互相谓言。我等今者值此大厄。是我等殃。我等今得本命而还。深是我等不可思议而有偈说。

&nbsp;&nbsp;&nbsp;&nbsp;菩萨右手百福严&nbsp;&nbsp;&nbsp;&nbsp;诸指网罗赤红甲

&nbsp;&nbsp;&nbsp;&nbsp;掌内千辐轮相炳&nbsp;&nbsp;&nbsp;&nbsp;阎浮金光妙色充

&nbsp;&nbsp;&nbsp;&nbsp;以手安庠摩头趺&nbsp;&nbsp;&nbsp;&nbsp;如是掌下似云电

&nbsp;&nbsp;&nbsp;&nbsp;口言大地汝明我&nbsp;&nbsp;&nbsp;&nbsp;往昔无数劫修行

&nbsp;&nbsp;&nbsp;&nbsp;所有来乞曾不违&nbsp;&nbsp;&nbsp;&nbsp;水火风神皆验实

&nbsp;&nbsp;&nbsp;&nbsp;梵天帝释并日月&nbsp;&nbsp;&nbsp;&nbsp;十方诸佛悉鉴知

&nbsp;&nbsp;&nbsp;&nbsp;如我苦行求菩提&nbsp;&nbsp;&nbsp;&nbsp;布施持戒精进忍

&nbsp;&nbsp;&nbsp;&nbsp;禅定智慧等六度&nbsp;&nbsp;&nbsp;&nbsp;及四无量诸神通

&nbsp;&nbsp;&nbsp;&nbsp;如是次第助道因&nbsp;&nbsp;&nbsp;&nbsp;一切熏修尽皆证

&nbsp;&nbsp;&nbsp;&nbsp;十方我作诸功德&nbsp;&nbsp;&nbsp;&nbsp;般遮于瑟及檀那

&nbsp;&nbsp;&nbsp;&nbsp;汝魔万分无一毫&nbsp;&nbsp;&nbsp;&nbsp;是时以手指此地

&nbsp;&nbsp;&nbsp;&nbsp;其地震声若钟响&nbsp;&nbsp;&nbsp;&nbsp;六种涌没海波涛

&nbsp;&nbsp;&nbsp;&nbsp;魔睹倒地闷不稣&nbsp;&nbsp;&nbsp;&nbsp;或有空音唱缚撮

&nbsp;&nbsp;&nbsp;&nbsp;虽降面失于光色&nbsp;&nbsp;&nbsp;&nbsp;自知不及菩萨威

&nbsp;&nbsp;&nbsp;&nbsp;椎胸大哭唱叫声&nbsp;&nbsp;&nbsp;&nbsp;身体疲乏无归处

&nbsp;&nbsp;&nbsp;&nbsp;东西南北纵横走&nbsp;&nbsp;&nbsp;&nbsp;心迷闷绝无有情

&nbsp;&nbsp;&nbsp;&nbsp;象马车兵力悉摧&nbsp;&nbsp;&nbsp;&nbsp;鸠槃毗舍遮罗刹

&nbsp;&nbsp;&nbsp;&nbsp;自然惊怖悉星散&nbsp;&nbsp;&nbsp;&nbsp;退走求道各回遑

&nbsp;&nbsp;&nbsp;&nbsp;如鸟在泽被火飞&nbsp;&nbsp;&nbsp;&nbsp;父母兄弟姊妹女

&nbsp;&nbsp;&nbsp;&nbsp;两两相求不知道&nbsp;&nbsp;&nbsp;&nbsp;各问汝今何处停

&nbsp;&nbsp;&nbsp;&nbsp;设得相见迭相嫌&nbsp;&nbsp;&nbsp;&nbsp;俱云厄至恐失命

&nbsp;&nbsp;&nbsp;&nbsp;彼诸魔众无亿数&nbsp;&nbsp;&nbsp;&nbsp;忽然消灭似散云

&nbsp;&nbsp;&nbsp;&nbsp;如是苦经七日中&nbsp;&nbsp;&nbsp;&nbsp;后遇相逢唱言活

&nbsp;&nbsp;&nbsp;&nbsp;我等心今大欢喜&nbsp;&nbsp;&nbsp;&nbsp;时彼菩提树大神

&nbsp;&nbsp;&nbsp;&nbsp;慈心将冷水一瓶&nbsp;&nbsp;&nbsp;&nbsp;洒于魔上作是说

&nbsp;&nbsp;&nbsp;&nbsp;速起莫住随心去&nbsp;&nbsp;&nbsp;&nbsp;汝今若不取我言

&nbsp;&nbsp;&nbsp;&nbsp;后值厄难当分甘&nbsp;&nbsp;&nbsp;&nbsp;夜叉罗刹鸠槃等

&nbsp;&nbsp;&nbsp;&nbsp;摩睺罗伽及毗舍&nbsp;&nbsp;&nbsp;&nbsp;世间所有可畏形

&nbsp;&nbsp;&nbsp;&nbsp;魔王率将树下来&nbsp;&nbsp;&nbsp;&nbsp;欲望恐怖于菩萨

&nbsp;&nbsp;&nbsp;&nbsp;端正容颜诸相满&nbsp;&nbsp;&nbsp;&nbsp;功德具如千日光

&nbsp;&nbsp;&nbsp;&nbsp;心不惊动犹须弥&nbsp;&nbsp;&nbsp;&nbsp;观后魔众如幻化

&nbsp;&nbsp;&nbsp;&nbsp;诸法无异无分别&nbsp;&nbsp;&nbsp;&nbsp;如星如露如浮云

&nbsp;&nbsp;&nbsp;&nbsp;法相如是正思惟&nbsp;&nbsp;&nbsp;&nbsp;安心善住结加坐

&nbsp;&nbsp;&nbsp;&nbsp;若有我心彼闻见&nbsp;&nbsp;&nbsp;&nbsp;如是邪念则生贪

&nbsp;&nbsp;&nbsp;&nbsp;痴人作是着我时&nbsp;&nbsp;&nbsp;&nbsp;以心念故见恐怖

&nbsp;&nbsp;&nbsp;&nbsp;释迦牟尼大尊者&nbsp;&nbsp;&nbsp;&nbsp;观于诸法平等如

&nbsp;&nbsp;&nbsp;&nbsp;十二因缘相续生&nbsp;&nbsp;&nbsp;&nbsp;心意境界空无实

&nbsp;&nbsp;&nbsp;&nbsp;见谄曲魔不惊动&nbsp;&nbsp;&nbsp;&nbsp;乏顿无利身体疲

&nbsp;&nbsp;&nbsp;&nbsp;木石刀杖悉弃捐&nbsp;&nbsp;&nbsp;&nbsp;眷属驰走无依怙

尔时魔王波旬长子。名曰商主。即以头顶礼菩萨足。乞求忏悔。口唱是言。大善圣子。愿听我父发露辞谢。凡愚浅短。犹如小儿。无有智慧。我今忽来恼乱圣子。将诸魔众。现种种相恐怖圣子。我于已前。曾咨父言。以忠正心。虽有智人善解诸术。犹尚不能降伏于彼悉达太子。况复我等。但愿圣子。恕亮我父。我父无智。不识道理。如是恐怖大圣王子。当何取生。大圣王子。愿仁所誓。早获成就速证阿耨多罗三藐三菩提。

尔时所有一切诸天。向于菩萨生信行者。若虚空中及在地上。或复诸方。彼等悉大欢喜踊跃遍满其体。不能自胜。以欢喜心。口唱是言。唎唎[口\*祁][口\*祁]梨梨。其声遍满四方虚空。震叫响彻弄诸衣服。呜呼希有菩萨。今已降伏诸魔及魔军众。以作天乐。以作天歌。赞叹菩萨。复将天花。曼陀罗花。摩诃曼陀罗花。曼殊沙花。摩诃曼殊沙花。优钵罗花。拘勿头花。钵头摩花。分陀利花。以天栴檀细末之香。散菩萨上。散已复散。雨而更雨。有偈说言。

&nbsp;&nbsp;&nbsp;&nbsp;菩萨既降伏魔王&nbsp;&nbsp;&nbsp;&nbsp;此之大地六种动

&nbsp;&nbsp;&nbsp;&nbsp;众生没在无明暗&nbsp;&nbsp;&nbsp;&nbsp;大圣神光普照明

&nbsp;&nbsp;&nbsp;&nbsp;天地开朗日月辉&nbsp;&nbsp;&nbsp;&nbsp;犹如妇女庄严面

&nbsp;&nbsp;&nbsp;&nbsp;虚空下种种花雨&nbsp;&nbsp;&nbsp;&nbsp;曼陀罗等及余花

尔时复有无量无边诸余天等。千万亿数。娑婆世主。大梵天王。及帝释等。皆大欢喜。乃至遍体。不能自胜。合十指掌。顶礼菩萨。口作是言。今此圣者。必证阿耨多罗三藐三菩提。是时其处菩提树下。相去不远。有一龙王。名曰迦罗。即便以偈。叹菩萨言。

&nbsp;&nbsp;&nbsp;&nbsp;如我昔睹佛日兴&nbsp;&nbsp;&nbsp;&nbsp;还如此处菩提树

&nbsp;&nbsp;&nbsp;&nbsp;作大神通希有事&nbsp;&nbsp;&nbsp;&nbsp;善巧方便降魔王

&nbsp;&nbsp;&nbsp;&nbsp;世尊今者亦复然&nbsp;&nbsp;&nbsp;&nbsp;铺草结加安隐坐

&nbsp;&nbsp;&nbsp;&nbsp;心不攀缘正意住&nbsp;&nbsp;&nbsp;&nbsp;曾无一念暂时惊

&nbsp;&nbsp;&nbsp;&nbsp;如是勇猛大精进&nbsp;&nbsp;&nbsp;&nbsp;决定最胜牟尼佛

&nbsp;&nbsp;&nbsp;&nbsp;而此大地六种动&nbsp;&nbsp;&nbsp;&nbsp;其响震吼如钟声

&nbsp;&nbsp;&nbsp;&nbsp;东西南北涌复潜&nbsp;&nbsp;&nbsp;&nbsp;不久必成大胜觉

&nbsp;&nbsp;&nbsp;&nbsp;虚空閦塞诸天众&nbsp;&nbsp;&nbsp;&nbsp;百千万亿那由他

&nbsp;&nbsp;&nbsp;&nbsp;唱声微妙心喜欢&nbsp;&nbsp;&nbsp;&nbsp;仁今必作大妙圣

&nbsp;&nbsp;&nbsp;&nbsp;诸天万亿不可数&nbsp;&nbsp;&nbsp;&nbsp;各弄衣服满虚空

&nbsp;&nbsp;&nbsp;&nbsp;如是预相无有边&nbsp;&nbsp;&nbsp;&nbsp;仁今作佛成大圣

&nbsp;&nbsp;&nbsp;&nbsp;千万那由他天众&nbsp;&nbsp;&nbsp;&nbsp;在空顶礼合掌恭

&nbsp;&nbsp;&nbsp;&nbsp;此之先应难具言&nbsp;&nbsp;&nbsp;&nbsp;仁今作佛大尊觉

&nbsp;&nbsp;&nbsp;&nbsp;天诸童子亿千万&nbsp;&nbsp;&nbsp;&nbsp;喜欢手执妙天花

&nbsp;&nbsp;&nbsp;&nbsp;于仁者上雨花云&nbsp;&nbsp;&nbsp;&nbsp;仁今作佛世尊胜

&nbsp;&nbsp;&nbsp;&nbsp;周匝菩提树林木&nbsp;&nbsp;&nbsp;&nbsp;枝头皆向尊屈低

&nbsp;&nbsp;&nbsp;&nbsp;此诸瑞相非一条&nbsp;&nbsp;&nbsp;&nbsp;仁今作佛大尊极

&nbsp;&nbsp;&nbsp;&nbsp;仁既降伏天魔众&nbsp;&nbsp;&nbsp;&nbsp;可畏音响及殊形

&nbsp;&nbsp;&nbsp;&nbsp;悉以慈力摄化周&nbsp;&nbsp;&nbsp;&nbsp;仁今作佛大尊称

&nbsp;&nbsp;&nbsp;&nbsp;迦罗龙王叹佛已&nbsp;&nbsp;&nbsp;&nbsp;心生快乐大喜欢

### 成无上道品第三十三

尔时菩萨。既已降伏一切魔怨。拔诸毒刺建立胜幢。坐金刚座已。灭一切诸世间内诤斗之心。灭诤斗已。内外调伏。心清净行。为令一切世间众生作利益故。为令一切世间众生得安乐故。为令一切诸恶众生发慈心故。为断一切诸恶众生结垢行故。自已灭除睡眠缠盖。心得清净。光明现前。正念圆满。亦教众生。令断一切睡眠覆障。自已断除一切调戏。得清净心。无有浊乱。亦教众生。令灭一切调戏之心。使得清净。自断一切疑悔之心。离暗弊行。于诸善恶一切法中。无有疑滞。得清净心。

尔时菩萨。得断如是五种心已。烦恼渐薄。所以者何。此等五法。能为智慧。作覆障故。能为智慧。作不佐助。遮于涅槃微妙善路。如是一切悉皆弃舍。离诸欲心及不善法。分别内外。思惟观察。一心寂定。欲证喜乐入于初禅法中而行。

尔时菩萨。如是思惟。我今已证初增上心。现得安乐微妙之法心不放逸。应当正念舍离聚落。依阿兰若所行法者。尽令得之。是时菩萨。欲舍一切诸分别观。清净内心。一无分别。从三昧生欢喜乐已。证第二禅法中而行。

尔时菩萨。复如是念。我今已生此二增心。乃至舍离一切诸恶。成众行已入二禅。时菩萨厌离欢喜。舍行清净。正念正慧。身受安乐。如圣所叹。舍于诸恶。已得安乐。如是增上。证第三禅法中而行。

尔时菩萨。复如是念。此我第三增益之心。乃至在于兰若行者。是时菩萨。欲舍乐欲舍苦。如前所舍分别苦乐。无苦无乐。悉舍正念清净。证第四禅法中而行。

尔时菩萨。复更思惟。此我增心。第四现见法安乐行。已得证知。心不放逸。善男子。应正念一心。在阿兰若寂静而行。

尔时菩萨。如是一心。清净无垢。无障无翳。一切苦患。悉皆除灭。调和柔软。可作诸业。已住决定。其夜初更欲成身通。受于种种神通境界。所谓一身能作多身。复合多身还作一身。作一身已。于虚空中。上没下出。下没上出。隐显自在。横遍亦然。穿过山崖石壁无碍。应念而行。入壁便出。出已还入。譬如雾中。没已即现。现已还没。入地如水。履水如地。出没虚空。犹如飞鸟。或放烟熏。或出光焰。如大火聚。日月威德。最大巍巍。能以手掌。面扪摸之。现长大身乃至梵天。譬如工巧。巧师弟子。取清净金。作诸器皿。随意即成。亦分别知彼价贵贱如工瓦师。瓦师弟子。成就泥团。置于轮上。欲作何器。即便得成。亦知其价。如善木师。木师弟子。伐取树木。不腐不枯。欲作何器。即能得成。亦知其价。如象牙师。牙师弟子。得好象牙欲作何器即能作成。亦知其价。如是如是。菩萨亦然。如是成就清净之心。无浊秽心。无隔碍心。无患累心。柔和软心。成就业心。真寂定心。于夜初更。修习造作种种神通。成就智心。出现种种神通境界。所谓一身作于多身。略说乃至身至梵天。菩萨心得如是寂定。如是清净。如是无垢。如是无翳。除灭一切烦恼患累。造诸业已。心得寂灭。

尔时菩萨。还于是夜初更之中。更欲证知宿命神通。成就心行。欲于自心知他人心种种念数。所谓受身一生之处。二生之处。三四五六七八九十二十三十四十五十一百二百一千一万。无量亿万。半劫小劫。中劫大劫。无量小劫。中劫大劫。我昔某处。我名字某。如是姓族。如是种类。如是饮食。如是受乐。如是寿命。如是死已生于彼处。彼生复死。

尔时菩萨。以如是相如是行。知种种宿世自身既尔。他身亦然。又复自知种种宿命。譬如有人。从自聚落出已。至于他聚落。行于其道路。知何处坐。知何处行。知何处眠。知何处言。知何处默。至此聚落。知彼聚落其间近远行路之时。何处而行。何处而坐。乃至何处。眠卧言默。至彼聚落。还已聚落。复如是念。思惟悉知。从此聚落。经若干时。至彼聚落。复于某处若干时住。若干时行。若干时坐。若干时语。若干时默。过若干时。复至某邑。复知彼处若干时行坐起眠卧语默停泊。乃至到于已聚落已。悉如是知。菩萨亦然。如是定心清净之心。无垢秽心。如是软心。无患恼心。可作业心。于彼初夜初更之中。得宿命智。正念证知。心成就行。

尔时菩萨。既思惟知自身生处及他生处。所谓一生国土之处。乃至无量无边亿劫所生之处。是时菩萨。如相如教。次第闻说如知自身所生之处及以他身种种生处亦复忆念。

菩萨忆念如是生已。能于处处诸众生类。受诸生中。得慈念心。此我亲旧。此我外人。舍此亲已。复生某处。此世彼世。流转不息。犹如风车。犹如芭蕉。决定无实。烦恼无常。此义决定。心如是知。

尔时菩萨。如是定心。如是清净。如是无垢。如是无恼。如是柔软。可作静业。于彼夜半。欲得成就证知天耳。而发是心。彼以天耳善清净故。过于人耳。闻种种声。所谓或闻地狱之声。或畜生声。天声人声。远声近声。譬如聚落城邑国土。或复市中。其间有人。升上高堂。或复楼上。于彼中住。复有一人。以清净耳。闻种种声。所谓或闻吹蠡贝声。或大鼓声。或小鼓声。细腰鼓声。或箜篌声。或琵琶声。箫笛笙瑟种种音声。或闻歌声。或闻舞声。或闻笑声。或闻哭声。或妇女声。或丈夫声。或童子声。或童女声。如是如是。菩萨如是。寂定其心。清净无垢。无恼无浊。柔软作业。于彼夜半。闻种种声。乃至一切地狱等声。

尔时菩萨。寂定清净。无垢无恼。于彼夜半。成就欲证彼天眼时过于人眼。遍见一切。或复命终堕落众生。或生。众生。上界众生。下界众生。端正众生。丑陋众生。或堕恶道一切众生。或生善道一切众生。行者住者。或造业者。如所造业。悉皆以眼。通能达见。复知如是。众生所作身业不净。意业不净。毁谤师僧。或着邪见。以邪见故。造是恶业。以是因缘。舍此身命。生于恶道地狱之中。受诸苦恼。如是众生。以口业故。受于种种诸恶道苦。是等众生。口业不净造恶口业。一切具足。以是因缘。生于畜生。受诸苦恼。是等众生。行身恶业。具身恶业。以是因缘。造意恶业。具意恶业。乃至毁谤一切诸圣。若干邪见。以邪见故。邪见因缘。命终舍身。堕于饿鬼。受饿鬼苦。如是众生。行身净业。口清净业。不毁诸圣。以行正见造正见业。以是因缘。命终舍身。生于天上。若干众生。以造清净身行口行。一切具足。不犯不缺。不谤诸圣。以有正见。如是正见业因缘故。命终舍身。生于人间。如是菩萨。以天眼净过于诸人。见诸众生。或堕落时。或受生时。上界众生。中下众生。端正丑陋。或身有香。或身患臭。或至恶道。或至善道。如所造业。真实皆知。譬如有人。于国城邑聚落市间喧闹之处。升上大台高楼中坐。以净天眼见于诸人。或东方来。或西方来。或西向东。或东向西。或南向北。或北向南。或从南来。或从北来。或来或去。或住或坐。展转其间。或有逆行。或有顺行。如是如是。菩萨如是。寂定清净。无垢无恼。柔软作业。于彼夜半。乃至见于诸众生等随业受报。若善若恶。而有偈说。

&nbsp;&nbsp;&nbsp;&nbsp;地狱受业苦极殃&nbsp;&nbsp;&nbsp;&nbsp;畜生各各相啖食

&nbsp;&nbsp;&nbsp;&nbsp;饿鬼恒常患饥渴&nbsp;&nbsp;&nbsp;&nbsp;人间困厄求资财

&nbsp;&nbsp;&nbsp;&nbsp;天上报尽爱别离&nbsp;&nbsp;&nbsp;&nbsp;此苦最重无方喻

&nbsp;&nbsp;&nbsp;&nbsp;展转一切众生类&nbsp;&nbsp;&nbsp;&nbsp;处处无有欢乐时

&nbsp;&nbsp;&nbsp;&nbsp;此名死命鬼深渊&nbsp;&nbsp;&nbsp;&nbsp;亦是烦恼海根底

&nbsp;&nbsp;&nbsp;&nbsp;众生没溺无出处&nbsp;&nbsp;&nbsp;&nbsp;轮转此彼来去行

&nbsp;&nbsp;&nbsp;&nbsp;如是观察五道中&nbsp;&nbsp;&nbsp;&nbsp;以于天眼遍能见

&nbsp;&nbsp;&nbsp;&nbsp;烦恼始终无有实&nbsp;&nbsp;&nbsp;&nbsp;犹如叶叶破芭蕉

尔时菩萨。如是寂心。如是净心。无垢之心。如是远离一切诸恶。心调柔软。可作于业。已得寂定。还于彼时。后夜将尽。心欲证知如意通故。而自发起。既发知已。复知他意。从何处生。思惟何事。一切遍至。如实通知。若有众生。发于欲心。欲行欲事。如是真知。若离欲心。远离于欲。如实证知。若嗔恚心。嗔恚发起。真实通知。厌离嗔心远离嗔恚。如实通知。若有痴心。痴心发起。真实通知。厌离痴心。远离痴已。如实通知。如是略说。爱心离爱。乃至有为无为。下等上流。静乱广狭大小。有边无边。有上无上。得定无定。解脱无脱。如实通知。譬如丈夫。或复女妇。正少年时。常喜严身。庄严身已。或时净镜。或净水中。观于自面相皆见尽。如是如是。菩萨如是寂定。其心如是清净。如是无垢。如是无恼。柔软调和。可作于业。已得寂定。还彼后夜。以清净心。欲得证取宿命智通。如是自心他心亦然。从何发心。何处起心。心心遍尽。如实通知。若有欲心。若离欲心。如实通知。乃至解脱。不解脱心。如是通知。而菩萨得如是定心清净之心。无垢秽心。离一切恶。柔软之心可作于业。已得寂静。还彼后夜。欲得证知漏尽神通。内发智心。彼如是念。此诸众生。没烦恼海。所谓数数生老病死。从此命终。至于彼处。受后生时。还得如是一切众苦。不能知离此等众苦。所谓生老病死等苦。如是思惟。我今当作何等方便。云何得离此等诸苦。作何业行。云何舍离生老病死。度至彼岸。而说偈言。

&nbsp;&nbsp;&nbsp;&nbsp;世间生死没溺海&nbsp;&nbsp;&nbsp;&nbsp;数数死已复受生

&nbsp;&nbsp;&nbsp;&nbsp;为此老病众苦缠&nbsp;&nbsp;&nbsp;&nbsp;愚迷不能得出离

尔时菩萨。说此偈已。复更思惟。我老病死。从何而来。何因缘有此老病死。菩萨如是思惟念时。知老病死因生故。有此老病死。以有生故。老病死随。

菩萨复更思惟。此生从何而有。何因缘故。得有是生。菩萨如是思惟念已。知因有故故有是生。

菩萨复更思惟。此有从何而有。何因缘故得有此有。菩萨如是思惟念已。知因取故故有是有。

菩萨复更思惟。是取从何而有。何因缘故得有是取。菩萨如是思惟念已。知因爱故故有是取。

菩萨复更思惟。是爱从何而有。何因缘故得有是爱。菩萨如是思惟念已。知因受故故有是爱。

菩萨复更思惟。此受从何而有。何因缘故得有此受。菩萨如是思惟念已。知因触故故有此受。

菩萨复更思惟。是触从何而有。何因缘故得有是触。菩萨如是思惟念已。知因六入故有此触。

菩萨复更如是思惟。此之六入。从何而有。何因缘故有此六入。菩萨如是思惟念已。知因名色故有六入。

菩萨复更如是思惟。此之名色。何因缘有。从何而生。菩萨如是思惟念已。知因于识故有名色。

菩萨复更如是思惟。此之识者。何因缘有。从何而生。菩萨如是思惟念已。知因诸行故有此识。

菩萨复更如是思惟。此之诸行。何因缘有。从何而生。菩萨如是思惟念已。知因无明故有诸行。

菩萨复更如是思惟。缘无明故故有诸行。缘诸行故故有于识。缘于识故故有名色。缘名色故故有六入。缘六入故故有于触。缘于触故故有于受。缘于受故故有于爱。缘于爱故故有于取。缘于取故故有于有。缘于有故故有于生。缘于生故故有于老。缘于老故故有病死及以忧悲诸苦恼等。如是诸苦。各相因生。菩萨未曾从他人闻。未曾自见。从法生眼生智生意生慧生明。

菩萨复更如是思惟。有何无故无病老死。有何灭故灭老病死。菩萨如是思惟念知。以无生故无老病死。以灭生故。灭老病死。

菩萨复更如是思惟。以何无故。而无此生。以何灭故。而灭此生。菩萨如是思惟念知。以无有无。则无此生。以灭有灭。则灭此生。

菩萨复更如是思惟。以何无故。乃至一切诸行悉无。以何灭故。乃至一切诸行悉灭。菩萨如是思惟念知。以无无明故诸行无。以灭无明故诸行灭。

菩萨复更如是思惟。以灭无明故诸行灭。诸行灭故识亦随灭。略说乃至生死忧悲苦恼皆灭。如是一切诸苦及集并皆悉灭。

菩萨如是昔未曾闻。如是法中。生眼生智生意生明生光生慧。时菩萨得如是定心。如是清净如是无垢。如是得离一切诸恼柔软之心。可作业心。既得静心。此是无明。真实而知。亦知无明因如是生。亦知无明缘如是灭。真实谛了。此是无明尽灭之相。已得正道。真实而知。乃至略说。是识名色六入触受爱取有生老病死等。如实而知。此是一切老病死集。此是一切老病死灭。此是一切老病死灭。灭已得道。如是悉知。此苦谛集。如实而知。此苦谛灭。如实而知。此是苦谛。灭已得道。如实而知。如是等漏。真实而知如是漏集。如是漏灭。如是等漏。灭已得道。如实而知。此是欲漏。如实而知。此是有漏。此无明漏。如实而知。此处诸漏。悉灭无余。断绝诸有。

譬如郭邑。或复城傍。或复聚落。相去不远。有一水池。其水凉冷。甘美清净。间无秽浊。水常弥满。其岸齐平。又岸四边。多有诸树。围绕庄严池内。复有种种诸虫或蚌或螺。鼋鼍龟鳖。多诸水性。或石或砂。或诸鱼鳝。鳟鲂鳀鳢。及摩竭鱼。在于水内。东西南北。交横驰走。求觅饮食。或有住者。或相趁逐。而有一人。以清净眼。在于岸上。洞彻分明。见于彼等一切诸虫。知此是[口\*丰]是螺是龟是鼍是鳖是砂是石是鱼是虫摩竭鱼等。若干求食。若干蛰眠。若干东西南北驰走。若干相趁。如是如是。菩萨如是寂定于心。如是清净。如是无垢。如是无恼如是柔软。可作诸业。已得寂静。此是无明。如实而知。此无明集。此无明灭。此是无明灭已得道。如实而知。乃至略说。此处诸漏。悉皆灭尽。无有遗余。

尔时菩萨。如是知时。如是见时。心从欲漏而得解脱。心从有漏。而得解脱。从无明漏。而得解脱。既解脱已。生慧解脱。生已即知。我生已尽。梵行成立。所作已办。毕竟更不受后世生。其夜三分已过。第四于夜后分。明星将欲初出现时。夜尚寂静。一切众生行与不行。皆未觉寤。是时婆伽婆。即生智见。成阿耨多罗三藐三菩提。而有偈说。

&nbsp;&nbsp;&nbsp;&nbsp;是夜四分三已过&nbsp;&nbsp;&nbsp;&nbsp;余后一分明将现

&nbsp;&nbsp;&nbsp;&nbsp;众类行不皆未动&nbsp;&nbsp;&nbsp;&nbsp;是时大圣无上尊

&nbsp;&nbsp;&nbsp;&nbsp;众苦灭已得菩提&nbsp;&nbsp;&nbsp;&nbsp;即名世间一切智

尔时婆伽婆。得智见时。于此世间。梵宫魔宫。天人沙门。及婆罗门。世皆大明。小铁围山。并大铁围。其间从来恒常黑暗。未曾见光此之日月。如是大德。如是光明。如是威力。遂不能令彼处光明照曜显赫。今者自然皆大开朗。悉睹光明。其间所有一切众生。各各相见。各各相知。各各相语。此处亦复有众生乎。此处亦复有众生乎。一切树木。即生花果。随熟堕地。世尊力故。虚空清净。无有尘雾。无有烟霞。忽自起云。降微细雨。以用洒地。复起凉风。冷暖调适。诸方澄净。显现分明。又虚空中。一切诸天。作天音乐。作天歌赞。而雨种种无量花雨。所谓曼陀罗花。摩诃曼陀罗花。复雨天衣憍奢耶等。复雨金银琉璃等宝。复雨优钵罗拘物头分陀利。复雨种种末香涂香。散于佛上。散已复散。彼地周匝满一由旬。种种花雨。末香涂香。积至于膝。时此大地。六种震动。一切众生。一向皆受极妙快乐。诸苦不恼。当于彼时。无一众生有欲恼者。有嗔恚者。有贪痴者。亦复不生贡高之心。我慢之心。无有恐怖。不作众罪。无有疾病。众患皆差。更不发动。饥渴众生。悉得饱满。酒醉众生。皆得醒悟。更不饮酒。颠狂众生。皆得本心。盲瞑众生。皆得见色。聋者闻声。身体诸根。不完具者。悉得具足。贫穷众生。皆得地藏。羸瘦众生。皆得肥满。牢狱系禁。悉皆得脱枷锁自然解散。地狱众生。悉免苦恼。畜生众生。恐怖皆灭。饿鬼众生。灭饥渴苦。悉得饱满。而有偈说。

&nbsp;&nbsp;&nbsp;&nbsp;尔时众生嗔等无&nbsp;&nbsp;&nbsp;&nbsp;灭众苦受大快乐

&nbsp;&nbsp;&nbsp;&nbsp;酒醉狂颠得本性&nbsp;&nbsp;&nbsp;&nbsp;一切怖者皆获安

尔时世尊。既成阿耨多罗三藐三菩提已。即作如是师子音吼。而说偈言。

&nbsp;&nbsp;&nbsp;&nbsp;往昔造作功德利&nbsp;&nbsp;&nbsp;&nbsp;心所念事皆得成

&nbsp;&nbsp;&nbsp;&nbsp;速疾证彼禅定心&nbsp;&nbsp;&nbsp;&nbsp;又复到于涅槃岸

&nbsp;&nbsp;&nbsp;&nbsp;所有一切诸怨敌&nbsp;&nbsp;&nbsp;&nbsp;欲界自在魔波旬

&nbsp;&nbsp;&nbsp;&nbsp;不能恼我悉归依&nbsp;&nbsp;&nbsp;&nbsp;以有福德智慧力

&nbsp;&nbsp;&nbsp;&nbsp;若能勇猛作精进&nbsp;&nbsp;&nbsp;&nbsp;求圣智者得不难

&nbsp;&nbsp;&nbsp;&nbsp;既得即尽诸苦边&nbsp;&nbsp;&nbsp;&nbsp;一切众罪皆除灭

尔时如来初成佛已。最先说此口业之偈。