## 佛本行集经卷第二十五

### 精进苦行品第二十九之二

尔时净饭大王盛春时至。游戏观看。见诸园林。新出枝叶。种种杂卉。众花开敷。清净庄严。遍满其内。水中鹅雁。鸿鹄鸳鸯。充溢诸池。树上复有鹦鹆鹦鹉。及拘翅罗。或诸孔雀。迦罗频伽命命鸟等。自相娱乐。或复命唤作微妙声。时净饭王闻是声已。长歔叹息。扪泪而言。呜呼我儿悉达太子。忽然舍我。奄经六年。既其出家。令我不见。咄哉我今独用此活。知复何为。我今不见子悉达故。在于此处。诸婇女中。左右围绕。虽复昼夜作诸音声箜篌琵琶瑟鼓吹种种音乐。我今受此上妙五欲。我子云何独自在彼山林旷野无人众内。为于种种野兽围绕。虎狼师子及白象等一切诸兽。或复诸兽各以爪牙。自相残害。咬啖而食。汝在彼处。谁复得知。或死或生。寂无消息。其净饭王心地如是。忆念愁忧。苦恼不乐。

尔时菩萨。在彼优娄频螺聚落。行苦行时。羸瘦困弊。欲起行动。力不胜身。立便倒地。尔时彼处地居诸天。见此事已谓言。菩萨身命将终。心内忧愁。传相告语。悉达太子。今忽命终。时彼地居诸天众中。有一天子。速疾往诣净饭王所。既到彼已。白净饭王。作如是言。大王当知。大王太子。悉达仁者。舍四天下并及七宝。出家人山。苦行之时。今已命终。其天众中。复更别有一地居天。速往王所。而白王言。大王当知。王子悉达虽未命终。但其余命不过七日。

尔时净饭大王。既闻诸天如此语已。为念子故。忧愁苦恼。逼切于心。而大唱言。呜呼我子。何故独于空林而死。虽得人身不受五欲。复不证于无上法味。作是语已。身心迷乱闷绝躃地。时净饭王。诸释种族。悉闻此声。闻已悉各奔集。往诣净饭王宫。到已安慰净饭王心。作如是言。大王莫作如是苦恼。又复大王。现今身体。极甚羸瘦。莫因此事而取命终。净饭王言。今日此处迦毗罗城。是我亲族眷属品类。凡有几数。居住此城。

尔时彼等一切释种。即白王言。大王当知。今释总数。一切凡有九万九千。时净饭王。复作是言。汝等眷属。若欲令我命全活者。速疾示我悉达太子所居停处。是时一切诸释种等。咸共报言。大王当知。大王乃可捉此大地及诸山林铁围山等大海须弥。以一手擎。掷于他方。斯有是理。欲令悉达烦恼未尽。若当一切天上世间人物聚集。欲将太子来向家者。终无是处。尔时释氏国师之子。名优陀夷。白净饭王。作如是言。大王当知。我今能往悉达太子出家之处。慰喻其意。将回向宫。其净饭王。闻是语已。即便报彼国师子言。善优陀夷。汝能诣向太子边者。或复太子取于汝语。归来向家。汝共一处。速疾还来。若其太子不肯来时。汝永一形。莫见我面。所以者何。汝发此言。虽解我意。若子不来。我见汝面。以承望故。更倍增长我之忧愁。

尔时国师子优陀夷。严驾即从迦毗罗出。径往向彼优娄频螺聚落之所尼连河边。既到彼已。其优陀夷。初先遥见憍陈如等五人在彼。见已即问憍陈如言。仁憍陈如。悉达太子今在何处。时憍陈如。即便报彼优陀夷言。悉达太子今已入林。修行苦行。时优陀夷。复重问言。其亲侍者名字是谁。时憍陈如即报之言。汝优陀夷。若欲知者。其人名为阿奢踰时(隋言调马)

时优陀夷。即便进语阿奢踰时。作如是言。阿奢踰时。汝今往诣于太子所。如我所语。为我通道。仁父有使来到于此。欲得相见。时调马报优陀夷言。我实不敢向太子边通达此语。所以者何。太子苦行已过六年。自出家来。不曾将面向于生地。对迦毗罗城邑而坐。何以故。厌生患故。汝优陀夷。自可入林面见太子。对论父王所使言语。

时优陀夷。自入林中见于菩萨卧于地上。从头至足皆被尘坌。无有威光与地同色。身体瘦削。无复肌肤。唯有骨皮裹身而已。眼深却陷。如井底星。遍体屈折。节节离解。其优陀夷。见于菩萨如是身形。即举两手。而大唱叫。称唤号哭。呜呼呜呼。我释种子。今日忽至如是厄难。本时如是端正可喜如是妙色。今成此身。与土无异。既复不得解脱安乐。徒劳损害如是妙身。

尔时菩萨。闻优陀夷号叫声已。即便问言。此为是谁。内心乃尔忧愁懊恼。如火所烧啼哭而语。时优婆夷。报菩萨言。大圣太子。我是太子本国国师之子。名为优陀夷者。即我身是太子之父。净饭大王。使我来此参迎太子。菩萨报言。汝优陀夷。我今不用此烦恼使。我唯欲得涅槃之使。不欲父王此生死使。

时优陀夷。复更咨请于菩萨言。大圣太子。仁今建立何等誓愿乃尔牢固。菩萨即报优陀夷言。唯愿我身在于此地破碎。犹如乌麻白粉及以微尘。若我不得自利利人。其精进心。终不放舍而生懈怠。我今身心誓愿如是。时优陀夷白菩萨言。大圣太子。我从太子父王之前。受是誓言。令我决定共于太子相随入城。今日太子。若有如是殷重誓愿。傥或未得自利利人。而取命尽。我当云何敢舍太子。违本誓愿。将面空入迦毗罗城。

尔时菩萨复更重语优陀夷言。汝优陀夷。我今在此苦行之处。傥我未得成就自利。于其中道。而命终者。汝优陀夷。取我尸灵。从本出门。扶舁将入迦毗罗城。汝复为我。语彼一切迦毗罗城内外人民。作如是言。此即是彼精进之人。无异语者。立于誓愿。正意正心。骸骨之体。汝优陀夷。更复为我答我父王所问讯语。汝咨我父。作如是言。大王当知。王子已发勤精进故。今已舍命。非因懈怠。如实语者。今既舍命。非是虚诳。汝优陀夷。我今虽然。但我在此林中。夜梦如是。无量诸天。隐身来于我边。顶礼我足。而白我言。悉达太子汝今应当生大欢喜。从今已去。至七日内。汝必克成最大利益。汝优陀夷。我得此梦。终不空也。汝优陀夷。今可还家。我不用汝与我作友。

尔时优陀夷。既闻菩萨如是誓已。于菩萨所。无复望心。即从菩萨坐处林中。独自而出。出已还至迦毗罗城。见净饭王。到已即白净饭王言。大王当知。王子悉达。平安勇猛。存活不死。净饭王言。若我太子。安隐不死。我更何愁。闻此语已。心大欢喜。

尔时欲界魔王波旬。欲为菩萨生扰乱故。于彼六年苦行之内。恒常密近菩萨左右。伺求其便。微毫过失而不能得。即说偈言。

&nbsp;&nbsp;&nbsp;&nbsp;阿兰若处既精好&nbsp;&nbsp;&nbsp;&nbsp;树木丛林甚可观

&nbsp;&nbsp;&nbsp;&nbsp;优娄频螺聚落东&nbsp;&nbsp;&nbsp;&nbsp;尼连禅河岸邻侧

&nbsp;&nbsp;&nbsp;&nbsp;彼处选择得地已&nbsp;&nbsp;&nbsp;&nbsp;誓愿牢固结加趺

&nbsp;&nbsp;&nbsp;&nbsp;发大精进勇猛心&nbsp;&nbsp;&nbsp;&nbsp;我今决定得解脱

&nbsp;&nbsp;&nbsp;&nbsp;魔王波旬来诣彼&nbsp;&nbsp;&nbsp;&nbsp;诈以美语而白言

&nbsp;&nbsp;&nbsp;&nbsp;唯愿仁者寿命长&nbsp;&nbsp;&nbsp;&nbsp;命长乃能得行法

&nbsp;&nbsp;&nbsp;&nbsp;命长方得于自利&nbsp;&nbsp;&nbsp;&nbsp;自利已后无悔心

&nbsp;&nbsp;&nbsp;&nbsp;仁今身体甚尪羸&nbsp;&nbsp;&nbsp;&nbsp;定取命尽当不久

&nbsp;&nbsp;&nbsp;&nbsp;真实仁今千分死&nbsp;&nbsp;&nbsp;&nbsp;福德悕或一分存

&nbsp;&nbsp;&nbsp;&nbsp;但多布施承事天&nbsp;&nbsp;&nbsp;&nbsp;于诸火神修祭祀

&nbsp;&nbsp;&nbsp;&nbsp;如此或得大功德&nbsp;&nbsp;&nbsp;&nbsp;用学禅定作何为

&nbsp;&nbsp;&nbsp;&nbsp;求胜出家道甚难&nbsp;&nbsp;&nbsp;&nbsp;调伏自心亦不易

&nbsp;&nbsp;&nbsp;&nbsp;魔王如是向菩萨&nbsp;&nbsp;&nbsp;&nbsp;种种诸语而称扬

&nbsp;&nbsp;&nbsp;&nbsp;菩萨时以微妙言&nbsp;&nbsp;&nbsp;&nbsp;音声巧密报于彼

&nbsp;&nbsp;&nbsp;&nbsp;波旬不善汝放逸&nbsp;&nbsp;&nbsp;&nbsp;求自利故行世间

&nbsp;&nbsp;&nbsp;&nbsp;汝之于此福德心&nbsp;&nbsp;&nbsp;&nbsp;终无微尘等求觅

&nbsp;&nbsp;&nbsp;&nbsp;若欲求于福德者&nbsp;&nbsp;&nbsp;&nbsp;岂可发吐如是言

&nbsp;&nbsp;&nbsp;&nbsp;我观死苦犹若生&nbsp;&nbsp;&nbsp;&nbsp;实无一念怖于尽

&nbsp;&nbsp;&nbsp;&nbsp;若诸众生皆灭没&nbsp;&nbsp;&nbsp;&nbsp;我心终不暂时回

&nbsp;&nbsp;&nbsp;&nbsp;今架欲海建大桥&nbsp;&nbsp;&nbsp;&nbsp;精勤勇猛修梵行

&nbsp;&nbsp;&nbsp;&nbsp;所以风灾起天下&nbsp;&nbsp;&nbsp;&nbsp;尚能干竭一切流

&nbsp;&nbsp;&nbsp;&nbsp;况此身内津血间&nbsp;&nbsp;&nbsp;&nbsp;其汁宁得不枯涸

&nbsp;&nbsp;&nbsp;&nbsp;脂髓润泽于先竭&nbsp;&nbsp;&nbsp;&nbsp;然后皮肉方乃干

&nbsp;&nbsp;&nbsp;&nbsp;肉消皮立气力微&nbsp;&nbsp;&nbsp;&nbsp;心意乃可得寂定

&nbsp;&nbsp;&nbsp;&nbsp;增长一切精进者&nbsp;&nbsp;&nbsp;&nbsp;唯有入于三昧门

&nbsp;&nbsp;&nbsp;&nbsp;我今欲行是行时&nbsp;&nbsp;&nbsp;&nbsp;望得至彼胜觉处

&nbsp;&nbsp;&nbsp;&nbsp;所以不惜此身命&nbsp;&nbsp;&nbsp;&nbsp;汝须知我内净心

&nbsp;&nbsp;&nbsp;&nbsp;我心今有此至诚&nbsp;&nbsp;&nbsp;&nbsp;智慧庄严甚牢固

&nbsp;&nbsp;&nbsp;&nbsp;世间未见有人辈&nbsp;&nbsp;&nbsp;&nbsp;堪能断我此精进

&nbsp;&nbsp;&nbsp;&nbsp;我宁为死夺命休&nbsp;&nbsp;&nbsp;&nbsp;不用长年在家活

&nbsp;&nbsp;&nbsp;&nbsp;丈夫宁当斗战死&nbsp;&nbsp;&nbsp;&nbsp;终不命在为他降

&nbsp;&nbsp;&nbsp;&nbsp;健儿既能降伏他&nbsp;&nbsp;&nbsp;&nbsp;降已更复何所畏

&nbsp;&nbsp;&nbsp;&nbsp;唯健能破诸怨敌&nbsp;&nbsp;&nbsp;&nbsp;我当不久降汝魔

&nbsp;&nbsp;&nbsp;&nbsp;汝军第一是欲贪&nbsp;&nbsp;&nbsp;&nbsp;第二名为不欢喜

&nbsp;&nbsp;&nbsp;&nbsp;第三饥渴寒热等&nbsp;&nbsp;&nbsp;&nbsp;爱着是名第四军

&nbsp;&nbsp;&nbsp;&nbsp;策五即彼睡及眠&nbsp;&nbsp;&nbsp;&nbsp;惊怖恐畏是第六

&nbsp;&nbsp;&nbsp;&nbsp;第七是于狐疑惑&nbsp;&nbsp;&nbsp;&nbsp;嗔恚忿怒第八军

&nbsp;&nbsp;&nbsp;&nbsp;竞利及争名第九&nbsp;&nbsp;&nbsp;&nbsp;愚痴无知是第十

&nbsp;&nbsp;&nbsp;&nbsp;自誉矜高第十一&nbsp;&nbsp;&nbsp;&nbsp;十二恒常毁他人

&nbsp;&nbsp;&nbsp;&nbsp;波旬汝等眷属然&nbsp;&nbsp;&nbsp;&nbsp;军马悉皆行黑暗

&nbsp;&nbsp;&nbsp;&nbsp;其有堕此恶行者&nbsp;&nbsp;&nbsp;&nbsp;是彼沙门婆罗门

&nbsp;&nbsp;&nbsp;&nbsp;汝军恒常行世间&nbsp;&nbsp;&nbsp;&nbsp;迷惑一切天人类

&nbsp;&nbsp;&nbsp;&nbsp;我今见汝彼军马&nbsp;&nbsp;&nbsp;&nbsp;以妙智慧严胜兵

&nbsp;&nbsp;&nbsp;&nbsp;悉能降伏使无余&nbsp;&nbsp;&nbsp;&nbsp;尽破于汝大军众

&nbsp;&nbsp;&nbsp;&nbsp;犹如水破坏瓶器&nbsp;&nbsp;&nbsp;&nbsp;消散汝军亦复然

&nbsp;&nbsp;&nbsp;&nbsp;我心正念安如山&nbsp;&nbsp;&nbsp;&nbsp;智慧方便皆成就

&nbsp;&nbsp;&nbsp;&nbsp;无放逸心而行行&nbsp;&nbsp;&nbsp;&nbsp;汝何能得我瑕疵

尔时菩萨。复作如是思惟念言。若有沙门及婆罗门。过去世时。求自利故。受于大苦。或心不喜。或复身心悉皆不喜。如是所受。彼诸沙门及婆罗门。不过此苦。如我今求自利益故。今受于此身意及心不喜等苦。若复来世有诸沙门及婆罗门。为自利故。所受身心一切苦时。不过于此。如我今求自利益故身心受苦。唯未证得上人之法。未得知见。未证增益。更复何道而取菩提。菩萨更复如是思惟。我念昔在父王宫内。观作田时。值一凉冷阎浮树荫。我见彼已。坐彼荫下。舍离一切诸欲染心。厌薄一切不善之法。起分别心。乐于寂定而生喜乐。证得初禅。我今可还念彼禅定。此路应向菩提之道。菩萨如是思惟念已。如法正观一心。而入彼之寂定。望因此道至于菩提。即说偈言。

&nbsp;&nbsp;&nbsp;&nbsp;此法既非是离欲&nbsp;&nbsp;&nbsp;&nbsp;亦复非正趣菩提

&nbsp;&nbsp;&nbsp;&nbsp;又非解脱之胜因&nbsp;&nbsp;&nbsp;&nbsp;但是身心之苦本

&nbsp;&nbsp;&nbsp;&nbsp;若我于今欲修学&nbsp;&nbsp;&nbsp;&nbsp;应当如昔观作田

&nbsp;&nbsp;&nbsp;&nbsp;坐彼阎浮树下荫&nbsp;&nbsp;&nbsp;&nbsp;离染获证四禅定

尔时菩萨。复作如是思惟念言。彼之乐者。唯远诸欲及不善法。我今岂可不知彼乐。我今乃可证彼乐故。为欲成就一切知见。菩萨更复如是思惟。我欲成就知见乐者。应得生乐。但我羸瘦无有气力。岂可以身瘦无力故。能得彼乐。我今可为身求力故。而食粗食。或复煮豆。或[麩-夫+并]或麨。或油或酥而涂此身。然后求于暖水澡浴。

尔时菩萨。语彼侍者婆罗门言。提婆仁者。我从今更不用如前饮食活命。我意欲求胜于此食。食以活命。或饮食麨[麩-夫+并]煮豆等。或酥油脂欲涂此身。及暖水浴。汝能为我办此事不。是时提婆白菩萨言。我今无有如是诸事。又我家贫。不能堪办此等诸物。兼复我今若即与仁。亦未卒得。仁但立誓。我当为仁方便求觅。菩萨问言。汝今令我作于何誓。是时提婆白菩萨言。若仁苦行讫了之时。得心愿满。仁于彼时。仁分法分。复至我家。当受我食。菩萨报言。如汝所愿。

尔时提婆婆罗门。闻菩萨如是印可其已。即便奉辞菩萨而去。还诣向彼斯那耶那婆罗门家。到已语彼婆罗门言。仁者庶几复乐法行。今此聚落相去不远。有一沙门行大苦行。彼不食来。年月淹久。今欲求食。或饭麨[麩-夫+并]酥脂蜜等。或复煮豆及涂身油。并须澡浴。仁者今可与彼办之。

尔时军将斯那耶那婆罗门家。有于二女。一名难陀(隋言喜)。二名婆罗(隋言力)。然彼二女。极大端正。可喜无比。世间少双。彼之二女。往昔曾闻。去此北方雪山之下。有一释种聚落处所。名曰迦毗罗婆苏都。彼城之内。有一释王。名为净饭。彼王第一最大夫人。名为摩耶。而彼夫人。生一太子。极甚端正。可喜绝殊。容貌非常。身黄金色。头顶上圆。犹如伞盖。鼻如鹦鹉。臂长至膝。一切身体。悉皆正等。诸根充备。犹如金象。具足三十二大人相。庄严其身。周匝而满八十种好。时彼太子。既诞生已。将向相师婆罗门所占者。其记云。此太子若在家者。必当得作转轮圣王治四天下作大地主。是时具得七宝。正法治化世间。若舍出家。必成多陀阿伽度阿罗呵三藐三佛陀。名称远闻。彼二女闻如此语已。早曾咨父。作如是言。今者既闻。如是释种。其子端正。可喜无双。彼太子可作我夫主。

尔时军将斯那耶那。从彼提婆婆罗门边。传闻菩萨此消息已。语二女言汝姊妹等。心愿应成。所以者何。汝等今速。往诣于彼最大沙门苦行之处。何以故。汝至彼已。请彼沙门布施及食尊重供养。奉油并酥以用涂身。然后别供暖水澡浴。如是因缘。后应得成汝等心愿。

尔时军将二女。闻父如是敕已。将于家常所有之食及油酥等。至于菩萨苦行之处。到已顶礼于菩萨足。将所赍食。奉上菩萨。作如是言。大善尊者。愿食于我此所奉食。

尔时菩萨。从彼二女。受于食已。随意而食。取酥及油。涂摩其身。然后暖水以用澡浴。是时菩萨。以彼油酥。用涂摩身。各随毛孔。悉入其体。譬如土聚。或复疏沙泻酥及油。悉皆浸入。并不复现。如是如是。菩萨身体。所涂酥油。皆悉入尽。并不复现。菩萨是时犹未得复本形身相。

尔时菩萨。饭食已讫。告彼二女。作如是言。汝姊妹等。藉此功德。欲求何愿。时彼二女白菩萨言。大善尊者。我等昔闻有一释种。生一太子。可喜端正。世所无双。我愿彼人作于我夫。菩萨报言。汝姊妹等。我即是彼释种太子。我从今去。愿不更受五欲之乐。我于当来。欲成就阿耨多罗三藐三菩提。愿欲转于无上法轮。

是时彼女姊妹二人。闻此语已。白菩萨言。大圣仁者。此事若然。仁者必定得成于彼阿耨多罗三藐三菩提。成已当至我等之家。愿见我等。我等当为尊者作于声闻弟子。

菩萨复报彼二女言。如是如是。如汝姊妹二人所愿。从此已去。彼之二女。日别送食。以与菩萨。并将酥油。先以涂摩菩萨之身。然后别将暖水。洗浴菩萨身体。乃至渐渐。令菩萨复本身饰相。

尔时菩萨告彼二女。作如是言。汝姊妹等。从今已去。莫作别意。将息身法。但送我食。何以故。我从今后。我若当共女人身根两相触者。无有是处。我意不乐。我意不然。

是时有一牧羊之子。见于菩萨。以苦行故。身大瘦损。彼羊子。见菩萨如是大精勤苦。向于菩萨心生欢喜。即便长跪白菩萨言。大圣尊者。我今意欲承事尊者供养尊重。未审尊者纳受已不。菩萨报言。若知时者。汝欲所作。如是早办。时彼羊子。即为菩萨。涂摩身体。将羊乳汁。奉上菩萨。以用为食。又为菩萨。折尼拘陀大树之枝。插于地上。作于荫凉。时彼所折尼拘陀枝。因以菩萨威神力故。即从地生。更着枝柯叶花子等。皆悉具足。时人见之。唤彼树为羊子所种尼拘陀树。

尔时菩萨。食粗食时。彼五仙人。共相谓言。悉达太子。今已失禅。复其本性。何况不失于持戒也。此今成是懈怠之人。不得寂定。心生愦乱。彼等如是平量讫已。于菩萨边。生疲倦心诽谤之心。舍离菩萨。而别他行。渐至向于波罗奈国。入鹿野园。而修禅定。而有偈说。

&nbsp;&nbsp;&nbsp;&nbsp;彼等苦行五仙人&nbsp;&nbsp;&nbsp;&nbsp;见于菩萨啖粗食

&nbsp;&nbsp;&nbsp;&nbsp;谓言无有禅定行&nbsp;&nbsp;&nbsp;&nbsp;放逸自养五大身

### 向菩提树品第三十之一

尔时菩萨。欲求于彼粗食之时。止欲令身少得气力。当于是时。而彼善生村主之女。从初始见菩萨已来。起于彼日。为菩萨作布施熟食并及器皿。若布施他。或复于前。未至日中。若见沙门若婆罗门乞食来者。所乞熟食并及食器。而悉布施。复心口念如是之愿。藉此施食。所有功德。回施于彼释种大子所苦行者。愿令成就早得诸通。愿速成就菩提妙果。愿令苦行如心所愿。悉具足满。如是布施行食并器经过六年。

尔时菩萨六年既满。至春二月十六日时。内心自作如是思惟。我今不应将如是食。食已而证阿耨多罗三藐三菩提。我今更从阿谁边。求美好之食。谁能与我。如彼美食令我食已。即便证取阿耨多罗三藐三菩提。时菩萨心作于如是思惟之时。有一天子。知菩萨心如是思惟。速往诣于善生村主二女之边。至彼处已。即告之言。汝善生女。汝若知时。菩萨今欲求好美食。菩萨今须最上美食。食美食已。然后欲证阿耨多罗三藐三菩提。汝等今可为彼备办足十六分妙好乳糜。

是时善生村主二女。闻于彼天如是告已。欢喜踊跃。遍满其体不能自胜。速疾集聚一千牸牛。而[(殼-一)/牛]乳取转。更将饮五百牸牛。更别日[(殼-一)/牛]此五百牛转持乳。将饮于二百五十牸牛。后日[(殼-一)/牛]此二百五十牸牛之乳。还更饮百二十五牛。后日[(殼-一)/牛]此一百二十五牸牛乳。饮六十牛。后日[(殼-一)/牛]此六十牛乳。饮三十牛。后日[(殼-一)/牛]此三十牛乳。饮十五牛。后日[(殼-一)/牛]此十五牛乳。着于一分净好粳米。为于菩萨。煮上乳糜。其彼二女。煮乳糜时。现种种相。或复出于满花瓶相。或现功德河水渊相。或时现于万字之相。或现功德千辐轮相。或复现于斛领牛相。或现象王龙王之相。或现鱼相。或时复现大丈夫相。或复现于帝释形相。或时有现梵王形相。或复现出乳糜。向上涌沸。上至半多罗树。须臾还下。或现乳糜向上。高至一多罗树讫已还下。或现出高一丈夫状。还入彼器。无有一渧。离于彼器而落余处。煮乳糜时。别有一善解海算数占相师。来至彼之处。见其乳糜出现如是诸种相貌。善占观已。作如是语。希有希有。是谁得此乳糜而食。彼人食已。不久而证甘露妙药。

尔时菩萨。至于二月二十三日。于晨朝时。齐整着衣。欲向优娄频蠡聚落而行乞食。渐渐至于难提迦村。至彼村已。在村主家大门之外默然而立。欲求食故。是时善生村主之女。见于菩萨在其门边默然求食。见已即便取一金钵。盛贮安置和蜜乳糜。满其钵中。自手执持。向菩萨前。到已即住白菩萨言。唯愿尊者。受我此钵和蜜乳糜。怜愍我故。

尔时菩萨。见彼乳糜调和于蜜。内心如是思惟念言。我今得好封疮之药。是故我今应须强发精进之行。欲证甘露及正法故。又我久来失此法体及是法行。今日应须生道路故。我今发是誓愿之相。我办是意。如我今日此所和蜜功德乳糜。依时奉持抟食之食。依法食已。我应须度死命鬼界。伏彼死命鬼军之众。度于彼岸。

菩萨如是思惟念已。受彼乳糜。而问善生村主女言。姊善仁者。我若食此乳糜讫后。将此钵器。付嘱与谁。善生女言。付与仁者。菩萨复言。我如是器。无有用处。善生女言。仁者随意思念所作。又我从来布施他食。恒常备办并器布施。

尔时菩萨。受彼食已。从于优娄频蠡聚落正念而出。安庠渐至尼连河岸。到已即便持所得食。安置一边清净之地。脱衣入彼河中。澡浴除身热气。菩萨澡浴身体之时。虚空诸天。以天种种微妙香末。和彼水雨。种种杂下。雨于水上。

尔时彼处尼连禅河。以诸末香种种众花弥满水上。合杂而流。是时菩萨。于彼水中。既澡浴已。取其袈裟。于水中濯出捩晒干。着于体上。欲渡彼水。波流湍疾。身体尪羸。不能得越。兼复六年精勤苦行。身力劣弱。不能得济彼河之岸。

尔时彼河有一大树名頞谁那(隋言今者)。彼树之神。名柯俱婆(隋言小峰)。住依彼树。时彼树神。以诸璎珞庄严之臂。引向菩萨是时菩萨。执树神手。得渡彼河。菩萨所浴河内香水。一切诸天。各各分取。将还宫殿。以此功德吉祥水故。将洒自宫。

尔时彼河尼连禅主。有一龙女。名尼连茶耶(隋言不寡)。从地踊出。手执庄严天妙筌提。奉献菩萨。菩萨受已。即坐其上。坐其上已。取彼善生村主之女所献乳糜。如意饱食。悉皆净尽。菩萨既食彼乳糜已。缘过去世行檀福报业力熏故。身体相好。平复如旧。端正可喜。圆满具足。无有缺减。

尔时菩萨。食彼糜讫。以金钵器。弃掷河中。时海龙王。生大希有奇特之心。复为菩萨难现世故。执彼金器。拟欲供养。将向自宫。是时天主释提桓因。即化其身。作金翅鸟金刚宝嘴。从海龙边。夺取金钵。向忉利宫三十三天。恒自供养。于今彼处三十三天立节。名为供养菩萨金钵器节。从彼已来。至今不断。

尔时菩萨。食糜已讫。从坐而起。安庠渐渐向菩提树。彼之筌提其龙王女。还自收摄。将归自宫。为供养故而有偈说。

&nbsp;&nbsp;&nbsp;&nbsp;菩萨如法食乳糜&nbsp;&nbsp;&nbsp;&nbsp;是彼善生女所献

&nbsp;&nbsp;&nbsp;&nbsp;食讫欢喜向道树&nbsp;&nbsp;&nbsp;&nbsp;决定欲证取菩提