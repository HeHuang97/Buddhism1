## 佛本行集经卷第二十八

### 魔怖菩萨品第三十一之二

尔时彼等魔诸女辈。善解妇女妖幻之事。更复别为余诳惑法。媚乱菩萨。而说偈言。

&nbsp;&nbsp;&nbsp;&nbsp;初春佳丽好时节&nbsp;&nbsp;&nbsp;&nbsp;果木林树悉开花

&nbsp;&nbsp;&nbsp;&nbsp;如此美景可欢娱&nbsp;&nbsp;&nbsp;&nbsp;仁色丰盈甚端正

&nbsp;&nbsp;&nbsp;&nbsp;现今幼年情逸荡&nbsp;&nbsp;&nbsp;&nbsp;正是丈夫行乐时

&nbsp;&nbsp;&nbsp;&nbsp;欲求菩提道甚难&nbsp;&nbsp;&nbsp;&nbsp;仁可回心受世乐

&nbsp;&nbsp;&nbsp;&nbsp;宜观我等天女辈&nbsp;&nbsp;&nbsp;&nbsp;可喜形貌柔软身

&nbsp;&nbsp;&nbsp;&nbsp;以诸璎珞自庄严&nbsp;&nbsp;&nbsp;&nbsp;谁今能得如是体

&nbsp;&nbsp;&nbsp;&nbsp;仁感得已何不受&nbsp;&nbsp;&nbsp;&nbsp;我身香洁如莲花

&nbsp;&nbsp;&nbsp;&nbsp;世间如此福德人&nbsp;&nbsp;&nbsp;&nbsp;何故舍之而不用

&nbsp;&nbsp;&nbsp;&nbsp;头发光明绀青色&nbsp;&nbsp;&nbsp;&nbsp;恒以杂种香泽熏

&nbsp;&nbsp;&nbsp;&nbsp;奇异摩尼为宝鬘&nbsp;&nbsp;&nbsp;&nbsp;作花持以插其上

&nbsp;&nbsp;&nbsp;&nbsp;我等额广头圆满&nbsp;&nbsp;&nbsp;&nbsp;眉目平正甚修扬

&nbsp;&nbsp;&nbsp;&nbsp;清净等彼青莲花&nbsp;&nbsp;&nbsp;&nbsp;其鼻皆如鹦鹉鸟

&nbsp;&nbsp;&nbsp;&nbsp;口唇明曜赤朱色&nbsp;&nbsp;&nbsp;&nbsp;或如频婆罗果形

&nbsp;&nbsp;&nbsp;&nbsp;亦似珊瑚及胭脂&nbsp;&nbsp;&nbsp;&nbsp;齿如珂贝甚白净

&nbsp;&nbsp;&nbsp;&nbsp;舌薄犹如莲花叶&nbsp;&nbsp;&nbsp;&nbsp;语言歌咏出妙音

&nbsp;&nbsp;&nbsp;&nbsp;犹如紧陀罗女声&nbsp;&nbsp;&nbsp;&nbsp;两乳百媚皆精妙

&nbsp;&nbsp;&nbsp;&nbsp;又复犹如石榴果&nbsp;&nbsp;&nbsp;&nbsp;腰软纤细如弓弝

&nbsp;&nbsp;&nbsp;&nbsp;脊膂宽博润而平&nbsp;&nbsp;&nbsp;&nbsp;犹如象王头顶额

&nbsp;&nbsp;&nbsp;&nbsp;双髀软白洪端直&nbsp;&nbsp;&nbsp;&nbsp;其状犹若象鼻佣

&nbsp;&nbsp;&nbsp;&nbsp;两胫正等纤而圆&nbsp;&nbsp;&nbsp;&nbsp;清净犹如鹿王[蹲-酋+(十/田/ㄙ)]

&nbsp;&nbsp;&nbsp;&nbsp;足下平满不斜凹&nbsp;&nbsp;&nbsp;&nbsp;赤白犹彼莲花辉

&nbsp;&nbsp;&nbsp;&nbsp;我等身体可喜容&nbsp;&nbsp;&nbsp;&nbsp;如是众相庄严具

&nbsp;&nbsp;&nbsp;&nbsp;技能一切皆备足&nbsp;&nbsp;&nbsp;&nbsp;快解作诸种音声

&nbsp;&nbsp;&nbsp;&nbsp;复巧歌舞悦众心&nbsp;&nbsp;&nbsp;&nbsp;诸天见我皆欢喜

&nbsp;&nbsp;&nbsp;&nbsp;悉各羡我生欲意&nbsp;&nbsp;&nbsp;&nbsp;我等非是不乐仁

&nbsp;&nbsp;&nbsp;&nbsp;仁今见我何不贪&nbsp;&nbsp;&nbsp;&nbsp;又如人睹金宝藏

&nbsp;&nbsp;&nbsp;&nbsp;舍离弃之远逃走&nbsp;&nbsp;&nbsp;&nbsp;不知财物是乐因

&nbsp;&nbsp;&nbsp;&nbsp;仁之心意亦复然&nbsp;&nbsp;&nbsp;&nbsp;不识五欲之快乐

&nbsp;&nbsp;&nbsp;&nbsp;寂定安禅不取我&nbsp;&nbsp;&nbsp;&nbsp;或可仁者是大痴

&nbsp;&nbsp;&nbsp;&nbsp;何故不受世乐情&nbsp;&nbsp;&nbsp;&nbsp;涅槃道路甚悬远

尔时菩萨。谛心熟视诸魔女目不暂舍。正念微笑敛摄诸根定。其身体无愧无惭不急不缓。端直安住犹如须弥心意不倾。自余方便智慧之门。往昔已曾摄伏一切诸烦恼患。哀愍言音过于梵响。犹如迦罗频伽鸟声。以偈语彼诸魔女言。

&nbsp;&nbsp;&nbsp;&nbsp;彼诸世间五欲等&nbsp;&nbsp;&nbsp;&nbsp;多苦多过众恼缠

&nbsp;&nbsp;&nbsp;&nbsp;由烦恼故失神通&nbsp;&nbsp;&nbsp;&nbsp;无明陷坠堕黑闇

&nbsp;&nbsp;&nbsp;&nbsp;众生受之不知足&nbsp;&nbsp;&nbsp;&nbsp;我久舍离诸烦牢

&nbsp;&nbsp;&nbsp;&nbsp;如猛火坑毒药函&nbsp;&nbsp;&nbsp;&nbsp;往昔已来早辞避

&nbsp;&nbsp;&nbsp;&nbsp;既饮甘露智慧水&nbsp;&nbsp;&nbsp;&nbsp;自心觉了欲觉他

&nbsp;&nbsp;&nbsp;&nbsp;当说微密教法门&nbsp;&nbsp;&nbsp;&nbsp;若今受此秽欲事

&nbsp;&nbsp;&nbsp;&nbsp;终不可能得此道&nbsp;&nbsp;&nbsp;&nbsp;若人增长贪爱心

&nbsp;&nbsp;&nbsp;&nbsp;是则名为大愚痴&nbsp;&nbsp;&nbsp;&nbsp;既自不能得自利

&nbsp;&nbsp;&nbsp;&nbsp;况复能利于一切&nbsp;&nbsp;&nbsp;&nbsp;是故我今心不耽

&nbsp;&nbsp;&nbsp;&nbsp;世间五欲烧众生&nbsp;&nbsp;&nbsp;&nbsp;犹如劫火灾万物

&nbsp;&nbsp;&nbsp;&nbsp;五欲犹如水泡沫&nbsp;&nbsp;&nbsp;&nbsp;亦如幻焰无一真

&nbsp;&nbsp;&nbsp;&nbsp;虚假诳惑于凡夫&nbsp;&nbsp;&nbsp;&nbsp;智者谁应乐此事

&nbsp;&nbsp;&nbsp;&nbsp;犹如童蒙小儿辈&nbsp;&nbsp;&nbsp;&nbsp;戏于自许粪秽中

&nbsp;&nbsp;&nbsp;&nbsp;迷惑愚痴无智人&nbsp;&nbsp;&nbsp;&nbsp;见着种种诸璎珞

&nbsp;&nbsp;&nbsp;&nbsp;观已便生欲心想&nbsp;&nbsp;&nbsp;&nbsp;头发根本从脑生

&nbsp;&nbsp;&nbsp;&nbsp;臭秽丑陋剧痈疮&nbsp;&nbsp;&nbsp;&nbsp;牙齿增长犹饮出

&nbsp;&nbsp;&nbsp;&nbsp;唇口耳鼻及眼等&nbsp;&nbsp;&nbsp;&nbsp;一切皆如水上泡

&nbsp;&nbsp;&nbsp;&nbsp;腰髂脊背及尻臀&nbsp;&nbsp;&nbsp;&nbsp;臭处不净从血有

&nbsp;&nbsp;&nbsp;&nbsp;腹肚屎尿之囊袋&nbsp;&nbsp;&nbsp;&nbsp;不净诸物满其间

&nbsp;&nbsp;&nbsp;&nbsp;是业皆从爱所生&nbsp;&nbsp;&nbsp;&nbsp;譬如造轮为碾硙

&nbsp;&nbsp;&nbsp;&nbsp;愚痴受乐亦如是&nbsp;&nbsp;&nbsp;&nbsp;若有一切诸智人

&nbsp;&nbsp;&nbsp;&nbsp;分别是等众患殃&nbsp;&nbsp;&nbsp;&nbsp;此处不受如斯乐

&nbsp;&nbsp;&nbsp;&nbsp;身体日夜常流血&nbsp;&nbsp;&nbsp;&nbsp;臭处不喜以眼看

&nbsp;&nbsp;&nbsp;&nbsp;两[月\*坒]两胫双脚趺&nbsp;&nbsp;&nbsp;&nbsp;筋骨相缚而立住

&nbsp;&nbsp;&nbsp;&nbsp;我观汝等今如此&nbsp;&nbsp;&nbsp;&nbsp;如幻如化如梦为

&nbsp;&nbsp;&nbsp;&nbsp;一切悉从因缘生&nbsp;&nbsp;&nbsp;&nbsp;五欲无有真实德

&nbsp;&nbsp;&nbsp;&nbsp;五欲能失诸圣道&nbsp;&nbsp;&nbsp;&nbsp;牵人将入恶道中

&nbsp;&nbsp;&nbsp;&nbsp;五欲犹如大火坑&nbsp;&nbsp;&nbsp;&nbsp;亦如杂毒满诸器

&nbsp;&nbsp;&nbsp;&nbsp;如嗔蛇头不可触&nbsp;&nbsp;&nbsp;&nbsp;此处愚痴多被迷

&nbsp;&nbsp;&nbsp;&nbsp;强作净想横生贪&nbsp;&nbsp;&nbsp;&nbsp;五欲如受雇客作

&nbsp;&nbsp;&nbsp;&nbsp;与诸妇人作奴仆&nbsp;&nbsp;&nbsp;&nbsp;舍彼净戒行道心

&nbsp;&nbsp;&nbsp;&nbsp;及离智慧寂定禅&nbsp;&nbsp;&nbsp;&nbsp;住于愦乱喧闹里

&nbsp;&nbsp;&nbsp;&nbsp;舍诸妙法取欲戏&nbsp;&nbsp;&nbsp;&nbsp;彼人堕地狱不疑

&nbsp;&nbsp;&nbsp;&nbsp;是等诸幻我见来&nbsp;&nbsp;&nbsp;&nbsp;以是意中不贪乐

&nbsp;&nbsp;&nbsp;&nbsp;欲求毕竟自在乐&nbsp;&nbsp;&nbsp;&nbsp;亦教他人令共同

&nbsp;&nbsp;&nbsp;&nbsp;我以解脱彼世间&nbsp;&nbsp;&nbsp;&nbsp;如虚空风不可缚

&nbsp;&nbsp;&nbsp;&nbsp;汝等魔女若满此&nbsp;&nbsp;&nbsp;&nbsp;世间一切诸众生

&nbsp;&nbsp;&nbsp;&nbsp;我心终不分别之&nbsp;&nbsp;&nbsp;&nbsp;暂共汝等行五欲

&nbsp;&nbsp;&nbsp;&nbsp;我久已除嗔恚恨&nbsp;&nbsp;&nbsp;&nbsp;愚痴贪欲一切无

&nbsp;&nbsp;&nbsp;&nbsp;诸佛大智圣世尊&nbsp;&nbsp;&nbsp;&nbsp;心无有碍如空体

尔时魔王波旬女等。善解女人幻惑之法。更加情态。益显娇姿。庄严其身。亦现美妙音辞巧便。来媚菩萨。而有偈说。

&nbsp;&nbsp;&nbsp;&nbsp;魔王波旬有三女&nbsp;&nbsp;&nbsp;&nbsp;可爱可喜喜见俦

&nbsp;&nbsp;&nbsp;&nbsp;在诸女中最尊豪&nbsp;&nbsp;&nbsp;&nbsp;魔王教令善严饰

&nbsp;&nbsp;&nbsp;&nbsp;速疾往诣菩萨所&nbsp;&nbsp;&nbsp;&nbsp;现诸幻惑作娇姿

&nbsp;&nbsp;&nbsp;&nbsp;使身犹如弱树枝&nbsp;&nbsp;&nbsp;&nbsp;婀娜随风而摇动

&nbsp;&nbsp;&nbsp;&nbsp;在于菩萨前向立&nbsp;&nbsp;&nbsp;&nbsp;歌舞口唱如是言

&nbsp;&nbsp;&nbsp;&nbsp;仁善释子当作王&nbsp;&nbsp;&nbsp;&nbsp;云何坐彼大树下

&nbsp;&nbsp;&nbsp;&nbsp;此盛上春妙时节&nbsp;&nbsp;&nbsp;&nbsp;男女合会生喜欢

&nbsp;&nbsp;&nbsp;&nbsp;犹如诸鸟自相娱&nbsp;&nbsp;&nbsp;&nbsp;欲心一发难止息

&nbsp;&nbsp;&nbsp;&nbsp;时至且可共受乐&nbsp;&nbsp;&nbsp;&nbsp;何故守心不观我

&nbsp;&nbsp;&nbsp;&nbsp;我等今者复以来&nbsp;&nbsp;&nbsp;&nbsp;宜应同行称心适

&nbsp;&nbsp;&nbsp;&nbsp;彼圣犹如日初出&nbsp;&nbsp;&nbsp;&nbsp;亿劫行诸行积功

&nbsp;&nbsp;&nbsp;&nbsp;其心不动如须弥&nbsp;&nbsp;&nbsp;&nbsp;妙音清激犹雷响

&nbsp;&nbsp;&nbsp;&nbsp;行步安庠若师子&nbsp;&nbsp;&nbsp;&nbsp;语言利益多所成

&nbsp;&nbsp;&nbsp;&nbsp;世间众生不思量&nbsp;&nbsp;&nbsp;&nbsp;恒为诸欲起斗诤

&nbsp;&nbsp;&nbsp;&nbsp;既起斗诤便言讼&nbsp;&nbsp;&nbsp;&nbsp;如是无智等诸人

&nbsp;&nbsp;&nbsp;&nbsp;常为如此苦恼煎&nbsp;&nbsp;&nbsp;&nbsp;智人知之不随顺

&nbsp;&nbsp;&nbsp;&nbsp;捐弃出家而远离&nbsp;&nbsp;&nbsp;&nbsp;处于山林以自娱

&nbsp;&nbsp;&nbsp;&nbsp;我今时节已现前&nbsp;&nbsp;&nbsp;&nbsp;欲证常住甘露法

&nbsp;&nbsp;&nbsp;&nbsp;先须降伏彼魔众&nbsp;&nbsp;&nbsp;&nbsp;然后当成十力尊

&nbsp;&nbsp;&nbsp;&nbsp;其魔波旬诸女等&nbsp;&nbsp;&nbsp;&nbsp;更白菩萨如是言

&nbsp;&nbsp;&nbsp;&nbsp;仁者面目如净花&nbsp;&nbsp;&nbsp;&nbsp;愿听我等诸语说

&nbsp;&nbsp;&nbsp;&nbsp;但且受于世王位&nbsp;&nbsp;&nbsp;&nbsp;自在最胜上尊豪

&nbsp;&nbsp;&nbsp;&nbsp;若卧若坐及起行&nbsp;&nbsp;&nbsp;&nbsp;作妙音声无断绝

&nbsp;&nbsp;&nbsp;&nbsp;菩提极果甚难得&nbsp;&nbsp;&nbsp;&nbsp;况复诸佛智慧身

&nbsp;&nbsp;&nbsp;&nbsp;解脱正路行涉难&nbsp;&nbsp;&nbsp;&nbsp;仁见有谁往能到

&nbsp;&nbsp;&nbsp;&nbsp;是时菩萨复报彼&nbsp;&nbsp;&nbsp;&nbsp;我当决定作法王

&nbsp;&nbsp;&nbsp;&nbsp;于天人中自在尊&nbsp;&nbsp;&nbsp;&nbsp;转妙法轮无有上

&nbsp;&nbsp;&nbsp;&nbsp;具足十力无所畏&nbsp;&nbsp;&nbsp;&nbsp;在于三界独巍巍

&nbsp;&nbsp;&nbsp;&nbsp;诸学无学弟子群&nbsp;&nbsp;&nbsp;&nbsp;千亿万数围绕我

&nbsp;&nbsp;&nbsp;&nbsp;口常作如是赞叹&nbsp;&nbsp;&nbsp;&nbsp;大圣出兴除世疑

&nbsp;&nbsp;&nbsp;&nbsp;我当为彼说法时&nbsp;&nbsp;&nbsp;&nbsp;游行处处随心意

&nbsp;&nbsp;&nbsp;&nbsp;是故我于世间内&nbsp;&nbsp;&nbsp;&nbsp;不乐一切五欲欢

&nbsp;&nbsp;&nbsp;&nbsp;魔女复白菩萨言&nbsp;&nbsp;&nbsp;&nbsp;仁今少壮甚可惜

&nbsp;&nbsp;&nbsp;&nbsp;衰朽年老时未至&nbsp;&nbsp;&nbsp;&nbsp;色力强盛且恣情

&nbsp;&nbsp;&nbsp;&nbsp;必其羸瘦不能堪&nbsp;&nbsp;&nbsp;&nbsp;乃可舍此身端正

&nbsp;&nbsp;&nbsp;&nbsp;我等华容悉三五&nbsp;&nbsp;&nbsp;&nbsp;正是仁者好良朋

&nbsp;&nbsp;&nbsp;&nbsp;五欲嬉戏最[女*便]妍&nbsp;&nbsp;&nbsp;&nbsp;何故乃然厌离我

&nbsp;&nbsp;&nbsp;&nbsp;仁今若不见容受&nbsp;&nbsp;&nbsp;&nbsp;我等随逐终不辞

&nbsp;&nbsp;&nbsp;&nbsp;菩萨复便为说言&nbsp;&nbsp;&nbsp;&nbsp;今日既得人身体

&nbsp;&nbsp;&nbsp;&nbsp;努力远离于诸难&nbsp;&nbsp;&nbsp;&nbsp;勤求入彼甘露门

&nbsp;&nbsp;&nbsp;&nbsp;能舍世间苦难时&nbsp;&nbsp;&nbsp;&nbsp;则离人天一切难

&nbsp;&nbsp;&nbsp;&nbsp;及今老病死未至&nbsp;&nbsp;&nbsp;&nbsp;诸恶斗诤复不兴

&nbsp;&nbsp;&nbsp;&nbsp;我等速疾应当行&nbsp;&nbsp;&nbsp;&nbsp;早离于斯诸难处

&nbsp;&nbsp;&nbsp;&nbsp;常住寂然无畏所&nbsp;&nbsp;&nbsp;&nbsp;是彼真实涅槃城

尔时魔女复说偈言。

&nbsp;&nbsp;&nbsp;&nbsp;仁在天中如释天&nbsp;&nbsp;&nbsp;&nbsp;左右端正诸天女

&nbsp;&nbsp;&nbsp;&nbsp;焰摩兜率及化乐&nbsp;&nbsp;&nbsp;&nbsp;他化自在并魔宫

&nbsp;&nbsp;&nbsp;&nbsp;具足玩好无所亏&nbsp;&nbsp;&nbsp;&nbsp;但受五欲莫寂灭

尔时菩萨以偈报言。

&nbsp;&nbsp;&nbsp;&nbsp;五欲如霜不久住&nbsp;&nbsp;&nbsp;&nbsp;亦如秋云雨暂时

&nbsp;&nbsp;&nbsp;&nbsp;汝女可畏如蛇嗔&nbsp;&nbsp;&nbsp;&nbsp;帝释夜摩兜率等

&nbsp;&nbsp;&nbsp;&nbsp;悉属魔王不自在&nbsp;&nbsp;&nbsp;&nbsp;欲事百怨何可贪

尔时魔女复说偈言。

&nbsp;&nbsp;&nbsp;&nbsp;仁可不见树木花&nbsp;&nbsp;&nbsp;&nbsp;诸蜂诸鸟杂音响

&nbsp;&nbsp;&nbsp;&nbsp;地生青色柔软草&nbsp;&nbsp;&nbsp;&nbsp;复出种种诸妙林

&nbsp;&nbsp;&nbsp;&nbsp;紧陀诸天作伎声&nbsp;&nbsp;&nbsp;&nbsp;如是妙时可受乐

尔时菩萨以偈报言。

&nbsp;&nbsp;&nbsp;&nbsp;树木依时着花果&nbsp;&nbsp;&nbsp;&nbsp;蜂鸟饥渴取气香

&nbsp;&nbsp;&nbsp;&nbsp;日炙至时地自干&nbsp;&nbsp;&nbsp;&nbsp;昔佛甘露不可尽

尔时魔女复说偈言。

&nbsp;&nbsp;&nbsp;&nbsp;仁者面色犹初月&nbsp;&nbsp;&nbsp;&nbsp;观我颜貌似莲花

&nbsp;&nbsp;&nbsp;&nbsp;口齿洁白清净牙&nbsp;&nbsp;&nbsp;&nbsp;如此妙女天中少

&nbsp;&nbsp;&nbsp;&nbsp;况复世间仁已得&nbsp;&nbsp;&nbsp;&nbsp;身心柔顺不相违

尔时菩萨以偈报言。

&nbsp;&nbsp;&nbsp;&nbsp;我观汝体不净流&nbsp;&nbsp;&nbsp;&nbsp;诸虫周匝千万孔

&nbsp;&nbsp;&nbsp;&nbsp;不牢诸恶遍身满&nbsp;&nbsp;&nbsp;&nbsp;生老病死恒相随

&nbsp;&nbsp;&nbsp;&nbsp;我求世间最上难&nbsp;&nbsp;&nbsp;&nbsp;真正不退智人道

&nbsp;&nbsp;&nbsp;&nbsp;彼见六十四种巧&nbsp;&nbsp;&nbsp;&nbsp;手动璎珞锁耳珰

&nbsp;&nbsp;&nbsp;&nbsp;被欲箭射微笑言&nbsp;&nbsp;&nbsp;&nbsp;圣子云何不颠倒

&nbsp;&nbsp;&nbsp;&nbsp;诸有见患大仁者&nbsp;&nbsp;&nbsp;&nbsp;见美五欲犹毒[卸-ㄗ+并]

&nbsp;&nbsp;&nbsp;&nbsp;利刃涂蜜截舌伤&nbsp;&nbsp;&nbsp;&nbsp;欲如蛇头火坑阱

&nbsp;&nbsp;&nbsp;&nbsp;如人师子行风动&nbsp;&nbsp;&nbsp;&nbsp;树木山壁悉崩倾

&nbsp;&nbsp;&nbsp;&nbsp;我今威德离欲中&nbsp;&nbsp;&nbsp;&nbsp;弃舍汝等犹如彼

&nbsp;&nbsp;&nbsp;&nbsp;其诸魔女出百伎&nbsp;&nbsp;&nbsp;&nbsp;炫惑菩萨不动移

&nbsp;&nbsp;&nbsp;&nbsp;菩萨如象师子王&nbsp;&nbsp;&nbsp;&nbsp;犹如须弥住无动

&nbsp;&nbsp;&nbsp;&nbsp;彼等诱诳既不得&nbsp;&nbsp;&nbsp;&nbsp;心生惭愧各低头

&nbsp;&nbsp;&nbsp;&nbsp;恭敬欢喜赞叹言&nbsp;&nbsp;&nbsp;&nbsp;尊面净如莲花洁

&nbsp;&nbsp;&nbsp;&nbsp;亦如醍醐及秋月&nbsp;&nbsp;&nbsp;&nbsp;巍巍光照若金山

&nbsp;&nbsp;&nbsp;&nbsp;心所求者愿当成&nbsp;&nbsp;&nbsp;&nbsp;自度度他千万众

尔时波旬诸魔女等。力既不能幻惑菩萨。心生愧耻。各自羞惭。相与曲躬。礼菩萨足。围绕三匝。辞退而行。安庠还向魔波旬边。到已即白父如是言。父王。不应举意向于彼众生所造作怨仇。何以故。我等昔来不曾见有如是众生。在欲界中。作是姿态媚惑之事。显示于彼。不暂移动。又复我等作欲事时。必得枯干一切人意。犹如旱时诸草木等。必令焦灭。犹如春时酥置日下自然融消。今此丈夫。何缘独尔。是故父王。唯愿莫共彼作怨仇。即向其父。而说偈言。

&nbsp;&nbsp;&nbsp;&nbsp;彼形过于瞻卜色&nbsp;&nbsp;&nbsp;&nbsp;无边威德胜名闻

&nbsp;&nbsp;&nbsp;&nbsp;不动犹如大山王&nbsp;&nbsp;&nbsp;&nbsp;顶礼已讫今来至

&nbsp;&nbsp;&nbsp;&nbsp;我当委具说其事&nbsp;&nbsp;&nbsp;&nbsp;彼眼色如优钵罗

&nbsp;&nbsp;&nbsp;&nbsp;微笑观我心不移&nbsp;&nbsp;&nbsp;&nbsp;面貌清净视无瞬

&nbsp;&nbsp;&nbsp;&nbsp;不嗔不恨无欲想&nbsp;&nbsp;&nbsp;&nbsp;观我等如幻化为

&nbsp;&nbsp;&nbsp;&nbsp;假使须弥倒地崩&nbsp;&nbsp;&nbsp;&nbsp;星宿日月悉堕落

&nbsp;&nbsp;&nbsp;&nbsp;大海枯涸水灭尽&nbsp;&nbsp;&nbsp;&nbsp;彼见欲患心不回

&nbsp;&nbsp;&nbsp;&nbsp;语言微妙令人欢&nbsp;&nbsp;&nbsp;&nbsp;观我慈悲无欲想

&nbsp;&nbsp;&nbsp;&nbsp;见我无有嗔恚意&nbsp;&nbsp;&nbsp;&nbsp;思惟我体不似痴

&nbsp;&nbsp;&nbsp;&nbsp;察我意行及身体&nbsp;&nbsp;&nbsp;&nbsp;审谛思惟妇女患

&nbsp;&nbsp;&nbsp;&nbsp;是故心不行五欲&nbsp;&nbsp;&nbsp;&nbsp;离欲无欲谁能知

&nbsp;&nbsp;&nbsp;&nbsp;非是人天所度量&nbsp;&nbsp;&nbsp;&nbsp;我等现示妇女谄

&nbsp;&nbsp;&nbsp;&nbsp;彼心若有欲心者&nbsp;&nbsp;&nbsp;&nbsp;心意消灭如干柴

&nbsp;&nbsp;&nbsp;&nbsp;而观我等心不欲&nbsp;&nbsp;&nbsp;&nbsp;犹如山王安止住

&nbsp;&nbsp;&nbsp;&nbsp;百福庄严功德智&nbsp;&nbsp;&nbsp;&nbsp;具满檀度戒行圆

&nbsp;&nbsp;&nbsp;&nbsp;千亿劫行梵行来&nbsp;&nbsp;&nbsp;&nbsp;清净众生大威德

&nbsp;&nbsp;&nbsp;&nbsp;我等顶礼彼金色&nbsp;&nbsp;&nbsp;&nbsp;决定无疑降我魔

&nbsp;&nbsp;&nbsp;&nbsp;必当证正觉菩提&nbsp;&nbsp;&nbsp;&nbsp;我等不愿为怨结

&nbsp;&nbsp;&nbsp;&nbsp;此阵难击我难胜&nbsp;&nbsp;&nbsp;&nbsp;欲降伏彼亦大难

&nbsp;&nbsp;&nbsp;&nbsp;父王但观虚空中&nbsp;&nbsp;&nbsp;&nbsp;菩萨多众他方至

&nbsp;&nbsp;&nbsp;&nbsp;种种璎珞庄严体&nbsp;&nbsp;&nbsp;&nbsp;恭敬重心礼彼尊

&nbsp;&nbsp;&nbsp;&nbsp;曼陀罗花等雨云&nbsp;&nbsp;&nbsp;&nbsp;作妙偈颂叹于彼

&nbsp;&nbsp;&nbsp;&nbsp;十方诸佛皆遣使&nbsp;&nbsp;&nbsp;&nbsp;持杂种妙甘露餐

&nbsp;&nbsp;&nbsp;&nbsp;有识众类悉皆来&nbsp;&nbsp;&nbsp;&nbsp;无情诸山及杂树

&nbsp;&nbsp;&nbsp;&nbsp;须弥山神并帝释&nbsp;&nbsp;&nbsp;&nbsp;顶礼向于功德林

&nbsp;&nbsp;&nbsp;&nbsp;是故父王非是时&nbsp;&nbsp;&nbsp;&nbsp;我等宜应还本处

尔时魔王即说偈言。

&nbsp;&nbsp;&nbsp;&nbsp;凡人渡河到彼岸&nbsp;&nbsp;&nbsp;&nbsp;欲得掘物必断根

&nbsp;&nbsp;&nbsp;&nbsp;若作怨结须竟头&nbsp;&nbsp;&nbsp;&nbsp;诸所为事不可悔

时魔波旬。不纳长子商主劝言。亦复不受己之诸女咨谏之语。身即自往菩提树所。到菩萨边。到已即白菩萨是言。汝释沙门。今何求故。来在于此多毒恶龙云雨野兽可畏可惊黑夜处所。独自入斯林树下坐。汝之比丘。可不畏彼一切诸怨贼盗之人。

时菩萨报魔波旬言。魔王波旬。我今欲求寂灭涅槃。往昔诸佛所行之处。最上无畏诸有尽处。以求是故。独自在此阿兰若中树下而坐。

尔时魔王。即便以偈白菩萨言。

&nbsp;&nbsp;&nbsp;&nbsp;沙门汝独在兰若&nbsp;&nbsp;&nbsp;&nbsp;苦行所希者甚难

&nbsp;&nbsp;&nbsp;&nbsp;具足方便老仙人&nbsp;&nbsp;&nbsp;&nbsp;禅定失已并皆退

&nbsp;&nbsp;&nbsp;&nbsp;况汝年少时盛壮&nbsp;&nbsp;&nbsp;&nbsp;求此胜妙何因由

尔时菩萨复以偈报魔波旬言。

&nbsp;&nbsp;&nbsp;&nbsp;往古诸仙苦行者&nbsp;&nbsp;&nbsp;&nbsp;精进勇猛未甚深

&nbsp;&nbsp;&nbsp;&nbsp;彼福报善力不强&nbsp;&nbsp;&nbsp;&nbsp;我昔持戒誓牢固

&nbsp;&nbsp;&nbsp;&nbsp;波旬我若不证道&nbsp;&nbsp;&nbsp;&nbsp;终不舍于此树林

尔时魔王复说偈言。

&nbsp;&nbsp;&nbsp;&nbsp;我于欲界最为尊&nbsp;&nbsp;&nbsp;&nbsp;帝释护世皆由我

&nbsp;&nbsp;&nbsp;&nbsp;修罗紧那龙王等&nbsp;&nbsp;&nbsp;&nbsp;阿鼻以来皆我民

&nbsp;&nbsp;&nbsp;&nbsp;汝亦在于我界中&nbsp;&nbsp;&nbsp;&nbsp;速起自忆离此树

尔时菩萨复以偈报魔波旬言。

&nbsp;&nbsp;&nbsp;&nbsp;汝于欲界虽自由&nbsp;&nbsp;&nbsp;&nbsp;决定法界无自在

&nbsp;&nbsp;&nbsp;&nbsp;唯知地狱饿鬼等&nbsp;&nbsp;&nbsp;&nbsp;然我今非三有人

&nbsp;&nbsp;&nbsp;&nbsp;得道必破汝魔宫&nbsp;&nbsp;&nbsp;&nbsp;当令汝后失自在

时魔波旬。复语菩萨。作如是言。释子。汝速起离此处。定当必得转轮圣王。治四天下。作大地主。具足七宝。乃至统领一切山川。释子。汝可不忆往昔实语诸仙如是言耶。记汝当王宜速起作自在世主。若起作者。所谓威德最上无比如法。住于治化之中。得一切国。所有人民。皆来渴仰。恭敬供养。又汝释子。身体柔软。小来长养于深宫中。今此旷野林内。少人多有诸兽。雄猛可畏。独自无伴。恐损汝身。我恒忧愁。释子。汝今疾离此处。还向本宫。难得已得。五欲微妙。悦目适心。慎莫不受。汝今虽欲求彼。难得无上之道。释子。未知然其菩提。甚成难得。徒疲劳耳。作是语已。默然而住。

时菩萨。报魔波旬言。魔王波旬。汝今不须作如是语。何以故。我意不乐五欲之事。魔王波旬。我久已知五欲诸患。一耽五欲。不可知足。暂时受乐。不得久停。无常苦空无我不固犹草上露。如蛇舌头可畏难触。犹如骨聚疽恶不净。犹如肉片。诸兽共贪。相争相杀。犹如树上成熟之果不久着枝。如梦如泡。如幻如焰。无有真实。如羊粪中所覆之火。忽然烧人。魔王波旬。我今欲证无为之处。波旬。汝知我既已舍四天下中丰乐之处及以七宝。又魔波旬。譬如有人。以食妙餐还复吐却。后更欲食。无有是处。如是如是。我今已舍。如上果报。此是难事。如彼人吐既不更食。我岂还宫。魔王波旬。我今不久。定取菩提。当得作佛尽于生老病死等患。波旬。汝还本所来处。不用住此。汝多漫言。无利益言。愚痴人言。

时魔波旬。复更如是思惟念言。此人不可以五欲事诳之。可得我今当更设余方便。以美言辞。慰喻彼心。而遣其去。时魔波旬。如是念已。白菩萨言。仁甘蔗种沙门释子。速起速起。仁。自小来未见战斗。战斗刀兵。甚可怖畏。仁者。但行自家王法。此阵敌事。非仁所堪。又仁。莫共他作怨仇。若结怨嫌长夜嗔恚欲痴贪等浊秽心识。不可解脱色受想行识等诸阴。仁。速疾回此不善心不正见身。沙门释子。仁。至家中作无遮会。别以王法。降伏世间。治化天下。受金轮位。莫恋嫪此为战斗伤。仁。还自宫是大威势福德之子。如此王路。可喜端正。往昔诸王所共叹美。国土广大。统四天下。一切充足。诸事不少。仁。既生在大王深宫。今日剃发作比丘身。不合如此作于乞士。仁。复何用为沙门形。贫穷活命。王种释子。我怜愍仁故作是语。亦不强遣起离于此。但意不忍使仁作恶。而说偈言。

&nbsp;&nbsp;&nbsp;&nbsp;死命可畏刹利种&nbsp;&nbsp;&nbsp;&nbsp;宜舍解脱还本宫

&nbsp;&nbsp;&nbsp;&nbsp;立义弓箭治世间&nbsp;&nbsp;&nbsp;&nbsp;今受乐后生天上

&nbsp;&nbsp;&nbsp;&nbsp;此路得名遍一切&nbsp;&nbsp;&nbsp;&nbsp;往昔诸王皆共行

&nbsp;&nbsp;&nbsp;&nbsp;仁今既生王种中&nbsp;&nbsp;&nbsp;&nbsp;不合沙门乞活命

时魔波旬。如是言已。菩萨谛视。确然不从。既不动身。亦不移坐。心自如是思惟念言。呜呼波旬。汝觅自利。非是为我。如是念已。语波旬言。魔王波旬。我今已坐金刚牢固。结加趺坐。甚难破坏。为欲证彼甘露法故。魔王波旬。汝欲所作。随意即作。所能堪办。随意即办。时魔波旬。嗔发懊恼。语菩萨言。谓释比丘。汝今何故。独坐在此兰若树下。魔出如是虚吼之声。汝意云何我安坐也。或言犹如坐于城内自言牢防四壁围绕。今汝比丘。可不见我所率领来。四种兵众。象马车步。诸杂军等。幡旗麾纛。羽盖旌[方*行]。多诸夜叉。悉食人肉。善解神射。各把[革*卬]弓。执持利箭槊矛钩戟刀棒金刚斗轮斧钺种种诸仗。驾千万亿象驮马车。放大吼声。虚空充塞。其外复有无量诸龙。各各皆乘大黑云队。放闪电雹。雰霏乱下。
&nbsp;&nbsp;&nbsp;&nbsp;时魔波旬。从其腰间。拔一利剑。手执速疾。走向菩萨。口唱是言。谓释比丘。我今此剑。截汝身体。犹如壮士斫于竹束。而说偈言。

&nbsp;&nbsp;&nbsp;&nbsp;我此宝剑甚刚利&nbsp;&nbsp;&nbsp;&nbsp;今在手中汝好看

&nbsp;&nbsp;&nbsp;&nbsp;汝门汝若不急奔&nbsp;&nbsp;&nbsp;&nbsp;当斫汝身如竹束

尔时菩萨报魔王言。

&nbsp;&nbsp;&nbsp;&nbsp;一切魔王满此地&nbsp;&nbsp;&nbsp;&nbsp;手悉执刃若须弥

&nbsp;&nbsp;&nbsp;&nbsp;彼等不动我一毛&nbsp;&nbsp;&nbsp;&nbsp;况能割截我身体

&nbsp;&nbsp;&nbsp;&nbsp;魔王汝若有大力&nbsp;&nbsp;&nbsp;&nbsp;今我欲证取菩提

&nbsp;&nbsp;&nbsp;&nbsp;汝若能障我不听&nbsp;&nbsp;&nbsp;&nbsp;速作莫住随汝意

尔时菩萨。说是偈已。复语魔王。作如是言。汝魔波旬。若诸众生。有千万亿。悉如汝身。尽力来此。作我障碍。欲妨菩提。令我不得取阿耨多罗三藐三菩提证者。我终不起离于此处余树下坐。

时魔波旬。语菩萨言。释种比丘。汝昔在于优娄频螺聚落处所尼连河边。发精进心。六年苦行。不惜身命。犹不得证阿耨多罗三藐三菩提。亦复不得最上解脱。况乃今舍彼精进意。退失禅定。生懈怠心。而承望得。

时菩萨报魔波旬言。魔王波旬。我昔初发精进之心故。坐彼间阿兰若处。调伏自心。我今成就精进勇猛。又昔六年苦行之时。快生疲惓。今日不然。汝魔波旬。今谏于我如是之事。非是怜愍。若有怜愍。岂如是言。汝既已发如是之心。我今定当自得解脱。又令他人当得解脱。魔王波旬。我决证彼阿耨多罗三藐三菩提。决当得彼微妙解脱。

时魔波旬。既闻菩萨如是语已。心大忧愁。悉舍一切勤劬之力。复如是念。我今美言美语慰喻。不可令起此道树下。其发誓重。既不可以好言令动。今宜严勒恐怖诃责战斗割截。令其心惊急起而走。

时魔波旬。如是念已。语菩萨言。汝释比丘。我既语汝真正之言。汝不取我如是好谏。不速起走向他方者。汝必痴也。汝之今日必见不善。

时菩萨语魔波旬言。魔王波旬。我昔在于母胎之时。汝等犹尚不能与我作诸障碍。况复今日魔王波旬。汝速还去向所来处。从昔已来。既不畏汝。今亦无畏。尔时菩萨。向魔波旬。而说偈言。

&nbsp;&nbsp;&nbsp;&nbsp;虚空刀杖雨我身&nbsp;&nbsp;&nbsp;&nbsp;寸寸节节割我体

&nbsp;&nbsp;&nbsp;&nbsp;我若不渡生死海&nbsp;&nbsp;&nbsp;&nbsp;此菩提树终不移

时魔波旬语菩萨言。汝释比丘。今若然者。由汝未见魔之军众。所以者何。我之魔军。身着牢固刚[革\*卬]铠甲。手执种种兵戎器仗。雨汝身上。当于尔时。汝释比丘。自应速起离此树下。来到我所。必当口唱如是言语。魔王汝可与我归依。汝之比丘。未觉未知我作神通。是故汝坐彼师子座。作师子吼。汝释比丘。但早速起。何须今日口自虚唱作师子吼。而说偈言。

&nbsp;&nbsp;&nbsp;&nbsp;我有兵马象等军&nbsp;&nbsp;&nbsp;&nbsp;善解斗战诸神将

&nbsp;&nbsp;&nbsp;&nbsp;身带铠甲手执仗&nbsp;&nbsp;&nbsp;&nbsp;今汝有命可速驰

&nbsp;&nbsp;&nbsp;&nbsp;于后求我护甚难&nbsp;&nbsp;&nbsp;&nbsp;我虽欲救不可得

尔时菩萨语波旬言。魔王波旬。四大海水。及此大地。可移余处。日月星宿。可从空中堕落于地。须弥大山。可作百段。亦可大地及须弥山举将上天。亦可大地及须弥山覆令颠倒。可以干土壅恒河水不听其流。我今此心。不可遮制。不可移转离于此处。何以故。魔王波旬。如我往昔修行行时。如我身力禅定戒行种种诸力。如是波旬。若天若龙无有过者。无有胜者。我以往昔行菩提行。亿百千劫。成就满足。时菩萨向魔王波旬。而说偈言。

&nbsp;&nbsp;&nbsp;&nbsp;净居诸天是我众&nbsp;&nbsp;&nbsp;&nbsp;智力为箭方便弓

&nbsp;&nbsp;&nbsp;&nbsp;我今降伏汝不难&nbsp;&nbsp;&nbsp;&nbsp;犹如醉象蹋枯竹

时魔波旬。从菩萨闻如是语已。嗔恚增上。嗔已复嗔遍满其体。普唤夜叉罗刹等言。谓大善将乱众赤眼。汝等速来。将诸山石树木弓箭刀剑金刚杵棒槌矛戟槊呋钺种种器仗。雨于刹利释子头上。悉令堕落如霰而下。尔时夜叉大善将等。闻魔波旬如是言已。即便庄束四种兵众。悉着铠甲。将诸器仗。速疾而来。无量千万夜叉罗刹。及毗舍遮鸠槃茶等。种种形容。种种状貌。种种颜色。种种执持。变现可畏。颠倒身首。异种叫呼。可恶声气。或有象面。或有马头。或骆驼首。牛及水牛。或驴或狗。或羊猪狼。师子虎豹。豺熊罴兕。犀牛水獭。[犛-未+牙]牛猕猴。狐狸野干。猫兔獐鹿。如是等形。及诸鸟面。复有摩竭龟鱼等首或有蛇头诸杂虫身。象头马身。马头象身。驼头牛身。牛头驼身。或水牛头。驴骡之身。或复驴头水牛之身。狗头猪身。猪头狗身。或羖羊头豺狼之身。或豺狼头羖羊之身。或师子头虎豹之身。或虎豹头师子之身。或狸猫头熊罴之身。或熊罴头狸猫之身。或犀牛头水獭之身。或水獭头犀牛之身。或[犛-未+牙]牛头猕猴之身。或猕猴头[犛-未+牙]牛之身。或有猿头野干之身。或野干头猿猴之身。猫头鸟身。鸟头猫身。或摩竭头龟鳖之身。或龟鳖头摩竭之身。鱼头蛇身。蛇头鱼身。畜头人身。人头畜身。

或复无头唯空有身。或有半面。或复半身。或有二头。唯止一身。或复一身而有三头。或复一身而有多头。或复有头而无有面。或复有面而无有头。或复半头而无有面。或复半面而无有头。或复二头而无有面。或复无面而有三头。或复多头而全无面。

或全无眼。或唯一眼二眼三眼。乃至多眼。或复无耳。或复一耳二耳三耳。乃至多耳。或复无手。或复无臂。或复一手二手三手。乃至多手。或复无脚。或唯一脚二脚三脚。乃至多脚。及无足等。

或头颠倒。或复挈头。或头向下。脚向于上。手足颠倒。割截而悬。或眼颠倒。或眼凸出。青碧可畏。或有赤眼。或眼出光。或转动眼。或有耳亸。或复有耳。犹如山羊。或耳如驴。或树为耳。或猕猴耳。或有鱼耳。或多种耳而是人身。或鼻[月*扁][月*弟]而身粗丑。或复悬口。或复悬舌。或舌粗大。或舌放光。或复牙齿极甚长大。身体短促。或复牙齿出入参差。或复牙齿犹如刀剑。或复舌头如刀剑形。或悬腹肚。或复无肚。或复被发。或复无膝。或膝如瓨。或无有[月\*坒]。脚如覆钵。或如碓臼。