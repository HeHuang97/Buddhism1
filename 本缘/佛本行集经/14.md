## 佛本行集经卷第十四

### 常饰纳妃品第十四之二

尔时世尊于后最初得成道已。时优陀夷即白佛言。未审世尊。往昔之时与瞿多弥释种之女。有何因缘。乃能令彼舍余童子。直取如来。用以为夫。而心娱乐。云何得尔。时佛告彼优陀夷言。汝优陀夷。至心谛听。其瞿多弥释种之女。非但今世嫌余释童而乐于我。过去世时亦复如是。不用彼等诸释童子。取我为夫。时优陀夷即白佛言。唯然世尊。愿为我说。此事云何。我今乐闻。

尔时佛告优陀夷言。我念往昔。雪山之下。多有杂类无量无边诸兽群游。各各相随。任取所食。时彼兽中有一牸虎。端正少双。于诸兽中无比类者。彼虎如是。毛色光鲜。为于无量诸兽求觅欲取为对。各各皆言。汝属我来。汝属我来。复有诸兽。自相谓言。汝等且待。莫共相争。听彼牸虎自选取谁。即为作偶。彼兽即是我等之王。时诸兽中有一牛王。向于牸虎而说偈言。

&nbsp;&nbsp;&nbsp;&nbsp;世人皆取我之粪&nbsp;&nbsp;&nbsp;&nbsp;持用涂地为清净

&nbsp;&nbsp;&nbsp;&nbsp;是故端正贤牸虎&nbsp;&nbsp;&nbsp;&nbsp;应当取我以为夫

是时牸虎向彼牛王说偈答言。

&nbsp;&nbsp;&nbsp;&nbsp;汝项斛领甚高大&nbsp;&nbsp;&nbsp;&nbsp;止堪驾车及挽犁

&nbsp;&nbsp;&nbsp;&nbsp;云何将是丑身形&nbsp;&nbsp;&nbsp;&nbsp;匆欲为我作夫主

是时复有一大白象向于牸虎而说偈言。

&nbsp;&nbsp;&nbsp;&nbsp;我是雪山大象王&nbsp;&nbsp;&nbsp;&nbsp;战斗用我无不胜

&nbsp;&nbsp;&nbsp;&nbsp;我既有是大威力&nbsp;&nbsp;&nbsp;&nbsp;汝今何不作我妻

是时兽虎复以偈答彼白象言。

&nbsp;&nbsp;&nbsp;&nbsp;汝若见闻师子王&nbsp;&nbsp;&nbsp;&nbsp;胆慑惊怖驰奔走

&nbsp;&nbsp;&nbsp;&nbsp;遗失屎尿狼藉去&nbsp;&nbsp;&nbsp;&nbsp;云何堪得为我夫

尔时彼中有一师子诸兽之王。向彼兽虎而说偈言。

&nbsp;&nbsp;&nbsp;&nbsp;汝今观我此形容&nbsp;&nbsp;&nbsp;&nbsp;前分阔大后纤细

&nbsp;&nbsp;&nbsp;&nbsp;在于山中自恣活&nbsp;&nbsp;&nbsp;&nbsp;复能存恤余众生

&nbsp;&nbsp;&nbsp;&nbsp;我是一切诸兽王&nbsp;&nbsp;&nbsp;&nbsp;无有更能胜我者

&nbsp;&nbsp;&nbsp;&nbsp;若有见我及闻声&nbsp;&nbsp;&nbsp;&nbsp;诸兽悉皆奔不住

&nbsp;&nbsp;&nbsp;&nbsp;我今如是力猛壮&nbsp;&nbsp;&nbsp;&nbsp;威神甚大不可论

&nbsp;&nbsp;&nbsp;&nbsp;是故贤虎汝当知&nbsp;&nbsp;&nbsp;&nbsp;乃可为我作于妇

时彼兽虎向师子王而说偈言。

&nbsp;&nbsp;&nbsp;&nbsp;大力勇猛及威神&nbsp;&nbsp;&nbsp;&nbsp;身体形容极端正

&nbsp;&nbsp;&nbsp;&nbsp;如是我今得夫已&nbsp;&nbsp;&nbsp;&nbsp;必当顶戴而奉承

尔时佛告优陀夷言。汝优陀夷。应当悟解。彼时师子诸兽王者。即我身是。时彼兽虎。今瞿多弥释女是也。时彼诸兽。现今五百释童子是。当于彼时。其瞿多弥已嫌诸兽。意不愿乐。闻我说偈。即作我妻。今日亦然。舍诸释种五百童子。既嫌薄已。取我为夫。

时净饭王。为其太子立三等宫。以拟安置于太子故。第一宫内。所有婇女。当于初夜。侍卫太子。第二宫内。其诸婇女。于夜半时。供承太子。第三宫内。诸婇女辈。于后夜时。侍奉太子。其第一宫。耶输陀罗。最为上首。二万婇女。围绕侍立。

第二宫中。摩奴陀罗(隋言意持)而为上首。诸师复言。此意持妃。唯闻其名。不见现在及往缘事。

第三宫内。即瞿多弥。而为上首。如是次第。侍御太子。诸婇女等。合有六万。

复有师言。侍太子者。诸婇女等。合有十万。以为三宫。二万悉是释刹利种。所余八万。并是众杂异姓诸女。

时净饭王念阿私陀仙人所说。故于宫内复更别造一大好殿。犹如秋云叆叇光润。作事微妙实难思议。顺一切时而受快乐。钩兰阁道一切正等。无有偏颇。何以故。恐畏太子处处游行。见诸浊秽。复教宫内。色别置立诸杂音声。各各千数。其中所谓一千箜篌。一千具筝。一千五弦。一千小鼓。一千具筑。一千张琴。一千琵琶。一千细鼓。一千大鼓。一千具笛。一千具笙。一千铜钹。一千具箫。一千筚篥。一千具篪。一千具螺。诸如是等。一切音声。种别一千。一千种歌。一千种舞。其手及声。常于宫内。昼夜不绝。犹大云内。出于隐隐甚深之声。如是太子在于最妙最胜婇女百千之中。前后围绕。受诸快乐。恭敬侍养。一切皆以种种璎珞。庄严其身。复以金钏七宝磲环串于手臂。而作音声。犹如帝释。受诸玉女。娱乐歌舞。最胜最妙。语言姿媚。相嘱相笑。相抱相呜。相观相眄。或倾侧顾。或斜项看。工解颦眉。巧闲顿[目*夾]。五色绮靡。四目[女*便]娟。能令太子欢娱受乐。不须远涉出宫外游。如帝释天玉女娱乐。如是如是。太子在于女宝之中。受诸欢乐。乃至其中诸婇女等。巧解五欲。常能沷弱。令太子欢。不听更出至于宫外。

时净饭王为增太子诸功德故。建立苦行。断于一切诸邪恶法。行一切善。布施诸物。造众福业。备行苦行。以此善根回资太子。为令增长诸功德故。愿莫出家。是故偈言。

&nbsp;&nbsp;&nbsp;&nbsp;大王增长太子故&nbsp;&nbsp;&nbsp;&nbsp;复以私陀授记因

&nbsp;&nbsp;&nbsp;&nbsp;苦行调伏舍诸非&nbsp;&nbsp;&nbsp;&nbsp;恒共智臣坐思念

如是次第太子在于父王宫内。唯独一人具足五欲。娱乐逍遥。嬉戏自恣。足满十年。不曾外出。

尔时南方摩伽陀国。有一大王。姓膻连尼。名频婆娑罗。畏惧怨敌。心内恒愁。集聚群臣。常相议论。作如是语。汝等诸臣。出入去来。观境内外。莫使更有一人胜我。若胜我者。恐彼人来。夺我王位。时诸臣等即差两人。令巡境界。时彼二人。闻王敕已。历自境内及邻界首。周匝欲还。闻有人言。从此已北。有一最大高峻雪山。彼山麓下有别种姓。称为释迦。族内初新产一童子。其人端正。善得生地。兼彼姓氏。第一特尊。眷属豪强。众事具足。身有三十二丈夫相。亦复备于八十种好。彼生之日。有诸解相婆罗门等。以授其记。今此童子身体具有三十二相八十种好。炳着分明。其若在家。必定得作转轮圣王。统四天下。十善化民。七宝充备。不用兵仗。自然归降。若舍出家。当得作佛多陀阿伽度阿罗诃三藐三佛陀。十号具足。乃至说于清净梵行。

时彼使人履涉回还。即向其王频婆娑罗。白于是事。乃至梵行。如上所说。是故大王及其幼年。速当起兵灭彼童子。莫令于后来夺我等大王之位。作是语已。摩伽陀王频婆娑罗。即告于彼二使人言。卿等二人莫作是说。何以故。若如汝言。脱彼童子必定得作转轮圣王。如法治化。我当敬奉伏接随从。依彼威神。我等受乐。安隐治化。若彼舍家得作佛者。慈悲怜愍。度脱众生。我等为其作于声闻受法弟子。今观如是二种果报福德因缘。不可兴心加害于彼。

时净饭王于其太子所住宫院。周匝别更造立子城。唯置一门名为野兽。彼门下关安施机发。开闭之时。有五百人。扶持拥卫。方得开阖其门。声动闻半由旬。次第二重中院宫合。亦开一门。其关键钥。皆安机发开闭之。时有三百人。其声闻彻一拘卢奢。次至内宫太子坐殿。复有一门键钥累关。亦安机发开闭擎接。有二百人。御备转严。非人间比。其声闻及半拘卢奢。彼之三门内外悉罗壮士防守。身着铠甲精锐牢强。手并执持种种戎具。所谓弓箭钺斧长刀剑戟三叉铁捶铁棒斗轮槊矛。禁卫宫闱。如是警严。恐畏太子舍离椒房。踰越出家逃窜山薮。

### 空声劝厌品第十五

尔时虚空有一天子。名曰作瓶。彼天见是太子。十年在于宫内。受五欲乐作是思惟。此之护明菩萨大士。纵极多时在彼宫内。受诸五欲。莫为贪着。是五欲故。心醉荒迷。情放盈溢。百年迅速。时不待人。护明菩萨今须觉察。早应捐弃舍俗出家。我若不先为彼作于厌离之相。则彼耽湎。未有醒寤发出家心。我今应当赞助其事。为成就故。作瓶天子。即于夜半。而说偈言。

&nbsp;&nbsp;&nbsp;&nbsp;身自被缚欲解他&nbsp;&nbsp;&nbsp;&nbsp;譬若盲人引群瞽

&nbsp;&nbsp;&nbsp;&nbsp;己身解脱乃免彼&nbsp;&nbsp;&nbsp;&nbsp;犹如有目能导人

&nbsp;&nbsp;&nbsp;&nbsp;善哉仁今年盛时&nbsp;&nbsp;&nbsp;&nbsp;宜速出家令愿满

&nbsp;&nbsp;&nbsp;&nbsp;应当利益天人等&nbsp;&nbsp;&nbsp;&nbsp;五欲行者不可厌

&nbsp;&nbsp;&nbsp;&nbsp;没溺六尘境舍难&nbsp;&nbsp;&nbsp;&nbsp;唯有出世行大智

&nbsp;&nbsp;&nbsp;&nbsp;乃能厌离此五欲&nbsp;&nbsp;&nbsp;&nbsp;是故仁今可捐弃

&nbsp;&nbsp;&nbsp;&nbsp;众生多有烦恼患&nbsp;&nbsp;&nbsp;&nbsp;仁当为作大医师

&nbsp;&nbsp;&nbsp;&nbsp;说妙种种法药王&nbsp;&nbsp;&nbsp;&nbsp;速疾将向涅槃岸

&nbsp;&nbsp;&nbsp;&nbsp;无明黑暗所障蔽&nbsp;&nbsp;&nbsp;&nbsp;诸见罗网种种缠

&nbsp;&nbsp;&nbsp;&nbsp;速然智慧大灯明&nbsp;&nbsp;&nbsp;&nbsp;早使天人得净眼

尔时空中作瓶天子说此偈已。威神感动。发劝因缘复以太子宿世善根福德力故。令彼宫内婇女伎儿所作音声歌曲。不顺五欲之事唯传涅槃住持信解微妙之声。自然而述说于偈言。

&nbsp;&nbsp;&nbsp;&nbsp;世间事无常&nbsp;&nbsp;&nbsp;&nbsp;犹如云出电

&nbsp;&nbsp;&nbsp;&nbsp;尊者今时至&nbsp;&nbsp;&nbsp;&nbsp;应舍家出家

&nbsp;&nbsp;&nbsp;&nbsp;一切行无常&nbsp;&nbsp;&nbsp;&nbsp;如瓦坏瓶器

&nbsp;&nbsp;&nbsp;&nbsp;如借他物用&nbsp;&nbsp;&nbsp;&nbsp;如积干土城

&nbsp;&nbsp;&nbsp;&nbsp;不久便破坏&nbsp;&nbsp;&nbsp;&nbsp;犹如夏泥壁

&nbsp;&nbsp;&nbsp;&nbsp;如河两岸沙&nbsp;&nbsp;&nbsp;&nbsp;缘生不能久

&nbsp;&nbsp;&nbsp;&nbsp;犹如灯出炎&nbsp;&nbsp;&nbsp;&nbsp;生已速还灭

&nbsp;&nbsp;&nbsp;&nbsp;如风无暂住&nbsp;&nbsp;&nbsp;&nbsp;急疾不曾停

&nbsp;&nbsp;&nbsp;&nbsp;恒常无真实&nbsp;&nbsp;&nbsp;&nbsp;犹如芭蕉心

&nbsp;&nbsp;&nbsp;&nbsp;幻化诳人意&nbsp;&nbsp;&nbsp;&nbsp;空拳诱小儿

&nbsp;&nbsp;&nbsp;&nbsp;一切诸行者&nbsp;&nbsp;&nbsp;&nbsp;皆悉因缘生

&nbsp;&nbsp;&nbsp;&nbsp;各各有缘因&nbsp;&nbsp;&nbsp;&nbsp;愚痴辈不觉

&nbsp;&nbsp;&nbsp;&nbsp;犹如人索绳&nbsp;&nbsp;&nbsp;&nbsp;手木成因缘

&nbsp;&nbsp;&nbsp;&nbsp;如因子生芽&nbsp;&nbsp;&nbsp;&nbsp;离子芽不生

&nbsp;&nbsp;&nbsp;&nbsp;二相离不成&nbsp;&nbsp;&nbsp;&nbsp;复非常无常

&nbsp;&nbsp;&nbsp;&nbsp;诸行因痴生&nbsp;&nbsp;&nbsp;&nbsp;彼不住无明

&nbsp;&nbsp;&nbsp;&nbsp;无明亦非彼&nbsp;&nbsp;&nbsp;&nbsp;本性来空寂

&nbsp;&nbsp;&nbsp;&nbsp;生灭无体故&nbsp;&nbsp;&nbsp;&nbsp;如印成印文

&nbsp;&nbsp;&nbsp;&nbsp;非彼非离彼&nbsp;&nbsp;&nbsp;&nbsp;诸行亦如是

&nbsp;&nbsp;&nbsp;&nbsp;眼不离于色&nbsp;&nbsp;&nbsp;&nbsp;识眼色因生

&nbsp;&nbsp;&nbsp;&nbsp;此三不相离&nbsp;&nbsp;&nbsp;&nbsp;三亦不真实

&nbsp;&nbsp;&nbsp;&nbsp;空净不净法&nbsp;&nbsp;&nbsp;&nbsp;眼等分别生

&nbsp;&nbsp;&nbsp;&nbsp;此颠倒分别&nbsp;&nbsp;&nbsp;&nbsp;皆悉由识生

&nbsp;&nbsp;&nbsp;&nbsp;若有巧智人&nbsp;&nbsp;&nbsp;&nbsp;推求识所生

&nbsp;&nbsp;&nbsp;&nbsp;知彼无去来&nbsp;&nbsp;&nbsp;&nbsp;知我如幻化

&nbsp;&nbsp;&nbsp;&nbsp;如两木出火&nbsp;&nbsp;&nbsp;&nbsp;第三因于手

&nbsp;&nbsp;&nbsp;&nbsp;若无此三因&nbsp;&nbsp;&nbsp;&nbsp;则不得火用

&nbsp;&nbsp;&nbsp;&nbsp;若智推求者&nbsp;&nbsp;&nbsp;&nbsp;彼亦无去来

&nbsp;&nbsp;&nbsp;&nbsp;诸方寻求已&nbsp;&nbsp;&nbsp;&nbsp;不见火来去

&nbsp;&nbsp;&nbsp;&nbsp;阴入诸界等&nbsp;&nbsp;&nbsp;&nbsp;因贪痴业生

&nbsp;&nbsp;&nbsp;&nbsp;和合因众生&nbsp;&nbsp;&nbsp;&nbsp;真如无众生

&nbsp;&nbsp;&nbsp;&nbsp;咽喉唇口舌&nbsp;&nbsp;&nbsp;&nbsp;而出诸文字

&nbsp;&nbsp;&nbsp;&nbsp;字非是咽喉&nbsp;&nbsp;&nbsp;&nbsp;亦非离彼等

&nbsp;&nbsp;&nbsp;&nbsp;彼等和合故&nbsp;&nbsp;&nbsp;&nbsp;出语随于智

&nbsp;&nbsp;&nbsp;&nbsp;语言不在智&nbsp;&nbsp;&nbsp;&nbsp;亦复无色形

&nbsp;&nbsp;&nbsp;&nbsp;生处及灭处&nbsp;&nbsp;&nbsp;&nbsp;智人求不得

&nbsp;&nbsp;&nbsp;&nbsp;所观悉空寂&nbsp;&nbsp;&nbsp;&nbsp;语言如响声

&nbsp;&nbsp;&nbsp;&nbsp;因木因诸弦&nbsp;&nbsp;&nbsp;&nbsp;人智三合故

&nbsp;&nbsp;&nbsp;&nbsp;箜篌而出声&nbsp;&nbsp;&nbsp;&nbsp;彼声三处无

&nbsp;&nbsp;&nbsp;&nbsp;若有智慧人&nbsp;&nbsp;&nbsp;&nbsp;求彼声来去

&nbsp;&nbsp;&nbsp;&nbsp;诸方求觅已&nbsp;&nbsp;&nbsp;&nbsp;去来不可得

&nbsp;&nbsp;&nbsp;&nbsp;因及有缘者&nbsp;&nbsp;&nbsp;&nbsp;诸行如是生

&nbsp;&nbsp;&nbsp;&nbsp;有谛了之人&nbsp;&nbsp;&nbsp;&nbsp;空观应如是

&nbsp;&nbsp;&nbsp;&nbsp;阴入及诸界&nbsp;&nbsp;&nbsp;&nbsp;内外悉皆寂

&nbsp;&nbsp;&nbsp;&nbsp;求一切处我&nbsp;&nbsp;&nbsp;&nbsp;如虚空无形

&nbsp;&nbsp;&nbsp;&nbsp;如是诸法相&nbsp;&nbsp;&nbsp;&nbsp;仁于定光佛

&nbsp;&nbsp;&nbsp;&nbsp;往昔已证知&nbsp;&nbsp;&nbsp;&nbsp;今为天人说

&nbsp;&nbsp;&nbsp;&nbsp;颠倒分别故&nbsp;&nbsp;&nbsp;&nbsp;欲等火焚烧

&nbsp;&nbsp;&nbsp;&nbsp;应起慈悲云&nbsp;&nbsp;&nbsp;&nbsp;施甘露法雨

&nbsp;&nbsp;&nbsp;&nbsp;仁昔于亿劫&nbsp;&nbsp;&nbsp;&nbsp;念施及持戒

&nbsp;&nbsp;&nbsp;&nbsp;我得无上道&nbsp;&nbsp;&nbsp;&nbsp;圣财分诸世

&nbsp;&nbsp;&nbsp;&nbsp;尊者念往昔&nbsp;&nbsp;&nbsp;&nbsp;圣财施贫穷

&nbsp;&nbsp;&nbsp;&nbsp;以将圣财摄&nbsp;&nbsp;&nbsp;&nbsp;调御莫悭惜

&nbsp;&nbsp;&nbsp;&nbsp;仁昔持净戒&nbsp;&nbsp;&nbsp;&nbsp;穷急不偷财

&nbsp;&nbsp;&nbsp;&nbsp;愿开甘露门&nbsp;&nbsp;&nbsp;&nbsp;为诸众生说

&nbsp;&nbsp;&nbsp;&nbsp;忆念往昔行&nbsp;&nbsp;&nbsp;&nbsp;当闭地狱门

&nbsp;&nbsp;&nbsp;&nbsp;善开解脱路&nbsp;&nbsp;&nbsp;&nbsp;戒行心愿成

&nbsp;&nbsp;&nbsp;&nbsp;往昔修忍辱&nbsp;&nbsp;&nbsp;&nbsp;闻他毁骂等

&nbsp;&nbsp;&nbsp;&nbsp;建立忍辱故&nbsp;&nbsp;&nbsp;&nbsp;观诸行悉空

&nbsp;&nbsp;&nbsp;&nbsp;念此往行故&nbsp;&nbsp;&nbsp;&nbsp;世间嗔恚多

&nbsp;&nbsp;&nbsp;&nbsp;教住于忍辱&nbsp;&nbsp;&nbsp;&nbsp;莫舍彼愿力

&nbsp;&nbsp;&nbsp;&nbsp;仁者行精进&nbsp;&nbsp;&nbsp;&nbsp;当得我净智

&nbsp;&nbsp;&nbsp;&nbsp;在于烦恼海&nbsp;&nbsp;&nbsp;&nbsp;度众到彼岸

&nbsp;&nbsp;&nbsp;&nbsp;念于往昔愿&nbsp;&nbsp;&nbsp;&nbsp;拔众四苦河

&nbsp;&nbsp;&nbsp;&nbsp;出大精进力&nbsp;&nbsp;&nbsp;&nbsp;度脱厄难等

&nbsp;&nbsp;&nbsp;&nbsp;往昔修习禅&nbsp;&nbsp;&nbsp;&nbsp;为断诸烦恼

&nbsp;&nbsp;&nbsp;&nbsp;诸根不调者&nbsp;&nbsp;&nbsp;&nbsp;教令调伏故

&nbsp;&nbsp;&nbsp;&nbsp;仁念于往昔&nbsp;&nbsp;&nbsp;&nbsp;愍众在烦恼

&nbsp;&nbsp;&nbsp;&nbsp;寂静诸慧等&nbsp;&nbsp;&nbsp;&nbsp;调伏彼诸根

&nbsp;&nbsp;&nbsp;&nbsp;仁昔修智慧&nbsp;&nbsp;&nbsp;&nbsp;愿破烦恼暗

&nbsp;&nbsp;&nbsp;&nbsp;愍众在无明&nbsp;&nbsp;&nbsp;&nbsp;开示真如眼

&nbsp;&nbsp;&nbsp;&nbsp;仁念于往昔&nbsp;&nbsp;&nbsp;&nbsp;众生烦恼暄

&nbsp;&nbsp;&nbsp;&nbsp;开无浊秽明&nbsp;&nbsp;&nbsp;&nbsp;仁最胜智慧

&nbsp;&nbsp;&nbsp;&nbsp;应愍诸众生&nbsp;&nbsp;&nbsp;&nbsp;方便教令出

&nbsp;&nbsp;&nbsp;&nbsp;三界生老病火炽&nbsp;&nbsp;&nbsp;&nbsp;饥渴热炎不曾休

&nbsp;&nbsp;&nbsp;&nbsp;应当为世作大桥&nbsp;&nbsp;&nbsp;&nbsp;济渡令归到彼岸

&nbsp;&nbsp;&nbsp;&nbsp;众生流转烦恼海&nbsp;&nbsp;&nbsp;&nbsp;犹如蜂在竹孔间

&nbsp;&nbsp;&nbsp;&nbsp;三有循复若秋云&nbsp;&nbsp;&nbsp;&nbsp;上下往还无止息

&nbsp;&nbsp;&nbsp;&nbsp;亦如戏场诸幻化&nbsp;&nbsp;&nbsp;&nbsp;又似山川逝水流

&nbsp;&nbsp;&nbsp;&nbsp;众生老病死亦然&nbsp;&nbsp;&nbsp;&nbsp;或生天人三恶道

&nbsp;&nbsp;&nbsp;&nbsp;诸有欲痴不自在&nbsp;&nbsp;&nbsp;&nbsp;展转五道无觉知

&nbsp;&nbsp;&nbsp;&nbsp;犹如陶师旋火轮&nbsp;&nbsp;&nbsp;&nbsp;处处五欲自缠缚

&nbsp;&nbsp;&nbsp;&nbsp;犹如飞鸟犯罗网&nbsp;&nbsp;&nbsp;&nbsp;亦如猎师布黐胶

&nbsp;&nbsp;&nbsp;&nbsp;贪他财宝无厌足&nbsp;&nbsp;&nbsp;&nbsp;如鱼吞饵遇钓钩

&nbsp;&nbsp;&nbsp;&nbsp;诤竞忿怒结怨仇&nbsp;&nbsp;&nbsp;&nbsp;烦恼染着受诸苦

&nbsp;&nbsp;&nbsp;&nbsp;五欲过患如利刀&nbsp;&nbsp;&nbsp;&nbsp;亦如妙器盛毒药

&nbsp;&nbsp;&nbsp;&nbsp;应当弃舍如粪秽&nbsp;&nbsp;&nbsp;&nbsp;贪着爱恋失正心

&nbsp;&nbsp;&nbsp;&nbsp;是因诸有相续生&nbsp;&nbsp;&nbsp;&nbsp;增长欲垢不曾断

&nbsp;&nbsp;&nbsp;&nbsp;六尘境界炎炽盛&nbsp;&nbsp;&nbsp;&nbsp;犹如干草猛火烧

&nbsp;&nbsp;&nbsp;&nbsp;速起舍离早出家&nbsp;&nbsp;&nbsp;&nbsp;智人观察诸欲境

&nbsp;&nbsp;&nbsp;&nbsp;可畏犹如猛火坑&nbsp;&nbsp;&nbsp;&nbsp;亦如魁脍屠刀机

&nbsp;&nbsp;&nbsp;&nbsp;亦如深泥忽溺人&nbsp;&nbsp;&nbsp;&nbsp;利刃蜜涂将舌舐

&nbsp;&nbsp;&nbsp;&nbsp;如触蛇头及搅屏&nbsp;&nbsp;&nbsp;&nbsp;圣人观欲亦复然

&nbsp;&nbsp;&nbsp;&nbsp;如箭如槊如剑戟&nbsp;&nbsp;&nbsp;&nbsp;如毒射肉难可食

&nbsp;&nbsp;&nbsp;&nbsp;一切怨仇欲为首&nbsp;&nbsp;&nbsp;&nbsp;五欲功德如水月

&nbsp;&nbsp;&nbsp;&nbsp;如影亦如山谷响&nbsp;&nbsp;&nbsp;&nbsp;亦如戏场众幻师

&nbsp;&nbsp;&nbsp;&nbsp;犹如梦里见喜事&nbsp;&nbsp;&nbsp;&nbsp;智人见欲亦复然

&nbsp;&nbsp;&nbsp;&nbsp;境界诸尘悉空诳&nbsp;&nbsp;&nbsp;&nbsp;怖畏不能得自在

&nbsp;&nbsp;&nbsp;&nbsp;譬如阳炎无有实&nbsp;&nbsp;&nbsp;&nbsp;亦如水上聚浮沤

&nbsp;&nbsp;&nbsp;&nbsp;此事皆从分别生&nbsp;&nbsp;&nbsp;&nbsp;智人应观如是等

&nbsp;&nbsp;&nbsp;&nbsp;凡人处世年少时&nbsp;&nbsp;&nbsp;&nbsp;端正可喜着诸欲

&nbsp;&nbsp;&nbsp;&nbsp;及至年老头须白&nbsp;&nbsp;&nbsp;&nbsp;为众弃薄如枯河

&nbsp;&nbsp;&nbsp;&nbsp;富贵饶财多放逸&nbsp;&nbsp;&nbsp;&nbsp;如是之人多乐欲

&nbsp;&nbsp;&nbsp;&nbsp;于后失财贫穷苦&nbsp;&nbsp;&nbsp;&nbsp;以不自在舍于欲

&nbsp;&nbsp;&nbsp;&nbsp;如树多饶华果故&nbsp;&nbsp;&nbsp;&nbsp;众人竞来欲采摘

&nbsp;&nbsp;&nbsp;&nbsp;人喜布施亦复然&nbsp;&nbsp;&nbsp;&nbsp;为他归投无厌足

&nbsp;&nbsp;&nbsp;&nbsp;其人财尽年老至&nbsp;&nbsp;&nbsp;&nbsp;从他乞求不喜见

&nbsp;&nbsp;&nbsp;&nbsp;色美财多气力充&nbsp;&nbsp;&nbsp;&nbsp;人喜爱见聚集乐

&nbsp;&nbsp;&nbsp;&nbsp;财尽行乞人不喜&nbsp;&nbsp;&nbsp;&nbsp;年过膢脊手执杖

&nbsp;&nbsp;&nbsp;&nbsp;如雹折树无人爱&nbsp;&nbsp;&nbsp;&nbsp;如是可畏衰老法

&nbsp;&nbsp;&nbsp;&nbsp;汝当速出求正觉&nbsp;&nbsp;&nbsp;&nbsp;自证已后为人说

&nbsp;&nbsp;&nbsp;&nbsp;老病瘦损诸人辈&nbsp;&nbsp;&nbsp;&nbsp;如摩楼迦绕大树

&nbsp;&nbsp;&nbsp;&nbsp;衰老身力无精进&nbsp;&nbsp;&nbsp;&nbsp;干枯犹如朽烂木

&nbsp;&nbsp;&nbsp;&nbsp;老夺好色生恶色&nbsp;&nbsp;&nbsp;&nbsp;怡悦颜面皮肤皱

&nbsp;&nbsp;&nbsp;&nbsp;老壤华色为悴色&nbsp;&nbsp;&nbsp;&nbsp;欲乐夺乐令无乐

&nbsp;&nbsp;&nbsp;&nbsp;老夺威势到命终&nbsp;&nbsp;&nbsp;&nbsp;众病至如鹿投阱

&nbsp;&nbsp;&nbsp;&nbsp;汝见世间百病已&nbsp;&nbsp;&nbsp;&nbsp;速说解脱方便处

&nbsp;&nbsp;&nbsp;&nbsp;犹如冬天风雪雨&nbsp;&nbsp;&nbsp;&nbsp;摧折树木软枝柯

&nbsp;&nbsp;&nbsp;&nbsp;世间老病多种至&nbsp;&nbsp;&nbsp;&nbsp;诸根损瘦亦复然

&nbsp;&nbsp;&nbsp;&nbsp;老至令人尽仓库&nbsp;&nbsp;&nbsp;&nbsp;世间欺苦莫过老

&nbsp;&nbsp;&nbsp;&nbsp;死命鬼夺人气去&nbsp;&nbsp;&nbsp;&nbsp;如日没山不复现

&nbsp;&nbsp;&nbsp;&nbsp;死命令人恩爱离&nbsp;&nbsp;&nbsp;&nbsp;使人憎嫉不喜会

&nbsp;&nbsp;&nbsp;&nbsp;欲共恩爱之人合&nbsp;&nbsp;&nbsp;&nbsp;忽失如叶堕大水

&nbsp;&nbsp;&nbsp;&nbsp;死至令人不自由&nbsp;&nbsp;&nbsp;&nbsp;命去如水漂一草

&nbsp;&nbsp;&nbsp;&nbsp;人到彼世无有伴&nbsp;&nbsp;&nbsp;&nbsp;随其业缘而受有

&nbsp;&nbsp;&nbsp;&nbsp;死命鬼饮无量众&nbsp;&nbsp;&nbsp;&nbsp;犹如摩竭吞海舟

&nbsp;&nbsp;&nbsp;&nbsp;若金翅鸟啖大龙&nbsp;&nbsp;&nbsp;&nbsp;如猛火烧干草泽

&nbsp;&nbsp;&nbsp;&nbsp;如是苦恼逼切已&nbsp;&nbsp;&nbsp;&nbsp;大士往昔起弘誓

&nbsp;&nbsp;&nbsp;&nbsp;念彼愿力今时至&nbsp;&nbsp;&nbsp;&nbsp;舍欲应当速出家

&nbsp;&nbsp;&nbsp;&nbsp;忆往昔行檀&nbsp;&nbsp;&nbsp;&nbsp;戒忍及精进

&nbsp;&nbsp;&nbsp;&nbsp;寂静禅智等&nbsp;&nbsp;&nbsp;&nbsp;为他不为自

&nbsp;&nbsp;&nbsp;&nbsp;时至今愿满&nbsp;&nbsp;&nbsp;&nbsp;速出复脱他

&nbsp;&nbsp;&nbsp;&nbsp;仁昔施诸珍&nbsp;&nbsp;&nbsp;&nbsp;金银及璎珞

&nbsp;&nbsp;&nbsp;&nbsp;恒立无遮会&nbsp;&nbsp;&nbsp;&nbsp;随他所须愿

&nbsp;&nbsp;&nbsp;&nbsp;乞子与其子&nbsp;&nbsp;&nbsp;&nbsp;索孙即与孙

&nbsp;&nbsp;&nbsp;&nbsp;求女与他女&nbsp;&nbsp;&nbsp;&nbsp;乞位舍王位

&nbsp;&nbsp;&nbsp;&nbsp;乞资财不违&nbsp;&nbsp;&nbsp;&nbsp;仁昔作一王

&nbsp;&nbsp;&nbsp;&nbsp;名为大闻德&nbsp;&nbsp;&nbsp;&nbsp;复一大德王

&nbsp;&nbsp;&nbsp;&nbsp;名尼民陀罗&nbsp;&nbsp;&nbsp;&nbsp;复名阿私陀

&nbsp;&nbsp;&nbsp;&nbsp;复名为师子&nbsp;&nbsp;&nbsp;&nbsp;此等诸王辈

&nbsp;&nbsp;&nbsp;&nbsp;布施千种财&nbsp;&nbsp;&nbsp;&nbsp;昔复有大王

&nbsp;&nbsp;&nbsp;&nbsp;名常思诸法&nbsp;&nbsp;&nbsp;&nbsp;复一大德王

&nbsp;&nbsp;&nbsp;&nbsp;名为真实行&nbsp;&nbsp;&nbsp;&nbsp;此等思惟法

&nbsp;&nbsp;&nbsp;&nbsp;往昔有大王&nbsp;&nbsp;&nbsp;&nbsp;精进名闻月

&nbsp;&nbsp;&nbsp;&nbsp;复有一王子&nbsp;&nbsp;&nbsp;&nbsp;名曰福业光

&nbsp;&nbsp;&nbsp;&nbsp;庶几大威德&nbsp;&nbsp;&nbsp;&nbsp;得至知恩义

&nbsp;&nbsp;&nbsp;&nbsp;仁昔一大王&nbsp;&nbsp;&nbsp;&nbsp;名为月色仙

&nbsp;&nbsp;&nbsp;&nbsp;复名健猛将&nbsp;&nbsp;&nbsp;&nbsp;次名实增长

&nbsp;&nbsp;&nbsp;&nbsp;次名求善言&nbsp;&nbsp;&nbsp;&nbsp;次名有善意

&nbsp;&nbsp;&nbsp;&nbsp;次名调伏根&nbsp;&nbsp;&nbsp;&nbsp;如是等诸王

&nbsp;&nbsp;&nbsp;&nbsp;法行大精进&nbsp;&nbsp;&nbsp;&nbsp;仁往昔作来

&nbsp;&nbsp;&nbsp;&nbsp;仁昔作大王&nbsp;&nbsp;&nbsp;&nbsp;名为月光者

&nbsp;&nbsp;&nbsp;&nbsp;其次名胜行&nbsp;&nbsp;&nbsp;&nbsp;其次名连兔

&nbsp;&nbsp;&nbsp;&nbsp;其次名方主&nbsp;&nbsp;&nbsp;&nbsp;其次名健施

&nbsp;&nbsp;&nbsp;&nbsp;次名迦尸王&nbsp;&nbsp;&nbsp;&nbsp;次名宝髻王

&nbsp;&nbsp;&nbsp;&nbsp;如是诸大王&nbsp;&nbsp;&nbsp;&nbsp;即仁是非异

&nbsp;&nbsp;&nbsp;&nbsp;种种珍宝货&nbsp;&nbsp;&nbsp;&nbsp;来乞皆随与

&nbsp;&nbsp;&nbsp;&nbsp;仁彼世财施&nbsp;&nbsp;&nbsp;&nbsp;今劝舍法财

&nbsp;&nbsp;&nbsp;&nbsp;仁昔于过去&nbsp;&nbsp;&nbsp;&nbsp;见佛如恒沙

&nbsp;&nbsp;&nbsp;&nbsp;彼诸佛世尊&nbsp;&nbsp;&nbsp;&nbsp;仁悉曾供养

&nbsp;&nbsp;&nbsp;&nbsp;无量供养具&nbsp;&nbsp;&nbsp;&nbsp;布施无悭吝

&nbsp;&nbsp;&nbsp;&nbsp;求道不休息&nbsp;&nbsp;&nbsp;&nbsp;众生解脱故

&nbsp;&nbsp;&nbsp;&nbsp;今正是其时&nbsp;&nbsp;&nbsp;&nbsp;速出莫住家

&nbsp;&nbsp;&nbsp;&nbsp;仁昔初睹佛&nbsp;&nbsp;&nbsp;&nbsp;名曰不空见

&nbsp;&nbsp;&nbsp;&nbsp;持毗奢迦华&nbsp;&nbsp;&nbsp;&nbsp;喜心供养彼

&nbsp;&nbsp;&nbsp;&nbsp;往昔有一佛&nbsp;&nbsp;&nbsp;&nbsp;名毗卢遮那

&nbsp;&nbsp;&nbsp;&nbsp;一时欢喜视&nbsp;&nbsp;&nbsp;&nbsp;往昔有一佛

&nbsp;&nbsp;&nbsp;&nbsp;名曰微妙音&nbsp;&nbsp;&nbsp;&nbsp;将一呵梨勒

&nbsp;&nbsp;&nbsp;&nbsp;供养彼世尊&nbsp;&nbsp;&nbsp;&nbsp;往昔有一佛

&nbsp;&nbsp;&nbsp;&nbsp;名曰白栴檀&nbsp;&nbsp;&nbsp;&nbsp;立于彼佛前

&nbsp;&nbsp;&nbsp;&nbsp;暗然一草茎&nbsp;&nbsp;&nbsp;&nbsp;往昔有一佛

&nbsp;&nbsp;&nbsp;&nbsp;名曰连兔者&nbsp;&nbsp;&nbsp;&nbsp;欲入大城时

&nbsp;&nbsp;&nbsp;&nbsp;一掬末香散&nbsp;&nbsp;&nbsp;&nbsp;次佛名法主

&nbsp;&nbsp;&nbsp;&nbsp;说法唱善哉&nbsp;&nbsp;&nbsp;&nbsp;闻法言快谈

&nbsp;&nbsp;&nbsp;&nbsp;仁称说无量&nbsp;&nbsp;&nbsp;&nbsp;尊应当供养

&nbsp;&nbsp;&nbsp;&nbsp;其次睹一佛&nbsp;&nbsp;&nbsp;&nbsp;名曰普示现

&nbsp;&nbsp;&nbsp;&nbsp;仁见赞叹彼&nbsp;&nbsp;&nbsp;&nbsp;其次有一佛

&nbsp;&nbsp;&nbsp;&nbsp;名曰炽盛分&nbsp;&nbsp;&nbsp;&nbsp;仁以欢喜故

&nbsp;&nbsp;&nbsp;&nbsp;观察彼佛身&nbsp;&nbsp;&nbsp;&nbsp;又将金华鬘

&nbsp;&nbsp;&nbsp;&nbsp;供养于彼佛&nbsp;&nbsp;&nbsp;&nbsp;今可忆念彼

&nbsp;&nbsp;&nbsp;&nbsp;勿令心忘失&nbsp;&nbsp;&nbsp;&nbsp;其次有一佛

&nbsp;&nbsp;&nbsp;&nbsp;名曰光相憧&nbsp;&nbsp;&nbsp;&nbsp;持一掬小豆

&nbsp;&nbsp;&nbsp;&nbsp;用供养彼佛&nbsp;&nbsp;&nbsp;&nbsp;往昔有一佛

&nbsp;&nbsp;&nbsp;&nbsp;号名曰智憧&nbsp;&nbsp;&nbsp;&nbsp;仁持输迦华

&nbsp;&nbsp;&nbsp;&nbsp;以供养彼佛&nbsp;&nbsp;&nbsp;&nbsp;次复有一佛

&nbsp;&nbsp;&nbsp;&nbsp;名曰调伏车&nbsp;&nbsp;&nbsp;&nbsp;仁见彼佛已

&nbsp;&nbsp;&nbsp;&nbsp;于前立赞叹&nbsp;&nbsp;&nbsp;&nbsp;次佛名宝胜

&nbsp;&nbsp;&nbsp;&nbsp;前然无量灯&nbsp;&nbsp;&nbsp;&nbsp;施妙无量乐

&nbsp;&nbsp;&nbsp;&nbsp;佛名一切胜&nbsp;&nbsp;&nbsp;&nbsp;曾施真珠璎

&nbsp;&nbsp;&nbsp;&nbsp;次见大海佛&nbsp;&nbsp;&nbsp;&nbsp;布施诸莲华

&nbsp;&nbsp;&nbsp;&nbsp;至莲花藏佛&nbsp;&nbsp;&nbsp;&nbsp;布施大帐盖

&nbsp;&nbsp;&nbsp;&nbsp;师子两佛边&nbsp;&nbsp;&nbsp;&nbsp;曾施软草铺

&nbsp;&nbsp;&nbsp;&nbsp;于裟罗王佛&nbsp;&nbsp;&nbsp;&nbsp;布施诸所须

&nbsp;&nbsp;&nbsp;&nbsp;到敷华佛前&nbsp;&nbsp;&nbsp;&nbsp;布施微妙乳

&nbsp;&nbsp;&nbsp;&nbsp;耶输陀佛所&nbsp;&nbsp;&nbsp;&nbsp;施拘陀罗华

&nbsp;&nbsp;&nbsp;&nbsp;实见佛睹已&nbsp;&nbsp;&nbsp;&nbsp;欢喜布施食

&nbsp;&nbsp;&nbsp;&nbsp;昔佛名智山&nbsp;&nbsp;&nbsp;&nbsp;屈身礼彼佛

&nbsp;&nbsp;&nbsp;&nbsp;有佛名龙德&nbsp;&nbsp;&nbsp;&nbsp;施彼佛己子

&nbsp;&nbsp;&nbsp;&nbsp;高飞空行佛&nbsp;&nbsp;&nbsp;&nbsp;曾施旃檀末

&nbsp;&nbsp;&nbsp;&nbsp;次佛名帝沙&nbsp;&nbsp;&nbsp;&nbsp;珠宝及赤花

&nbsp;&nbsp;&nbsp;&nbsp;曾供养彼佛&nbsp;&nbsp;&nbsp;&nbsp;见大庄严佛

&nbsp;&nbsp;&nbsp;&nbsp;持瞻卜香华&nbsp;&nbsp;&nbsp;&nbsp;而供养彼佛

&nbsp;&nbsp;&nbsp;&nbsp;曾见光王佛&nbsp;&nbsp;&nbsp;&nbsp;持众宝供养

&nbsp;&nbsp;&nbsp;&nbsp;昔见释迦文&nbsp;&nbsp;&nbsp;&nbsp;持妙多银花

&nbsp;&nbsp;&nbsp;&nbsp;而供养彼佛&nbsp;&nbsp;&nbsp;&nbsp;其次帝释相

&nbsp;&nbsp;&nbsp;&nbsp;见已喜赞叹&nbsp;&nbsp;&nbsp;&nbsp;昔有佛名曰

&nbsp;&nbsp;&nbsp;&nbsp;广大日天面&nbsp;&nbsp;&nbsp;&nbsp;多持众花严

&nbsp;&nbsp;&nbsp;&nbsp;供养彼世尊&nbsp;&nbsp;&nbsp;&nbsp;其次复有佛

&nbsp;&nbsp;&nbsp;&nbsp;号名为胜尊&nbsp;&nbsp;&nbsp;&nbsp;持妙多银华

&nbsp;&nbsp;&nbsp;&nbsp;庄严彼佛上&nbsp;&nbsp;&nbsp;&nbsp;往昔有如来

&nbsp;&nbsp;&nbsp;&nbsp;名曰龙胜者&nbsp;&nbsp;&nbsp;&nbsp;然灯照彼佛

&nbsp;&nbsp;&nbsp;&nbsp;富沙如来边&nbsp;&nbsp;&nbsp;&nbsp;曾施白氎敷

&nbsp;&nbsp;&nbsp;&nbsp;药师王佛边&nbsp;&nbsp;&nbsp;&nbsp;持宝盖供养

&nbsp;&nbsp;&nbsp;&nbsp;佛名大牟尼&nbsp;&nbsp;&nbsp;&nbsp;复有师子相

&nbsp;&nbsp;&nbsp;&nbsp;世尊胜功德&nbsp;&nbsp;&nbsp;&nbsp;持宝网供养

&nbsp;&nbsp;&nbsp;&nbsp;有佛名迦葉&nbsp;&nbsp;&nbsp;&nbsp;杂音声供养

&nbsp;&nbsp;&nbsp;&nbsp;昔佛名解脱&nbsp;&nbsp;&nbsp;&nbsp;供养杂末香

&nbsp;&nbsp;&nbsp;&nbsp;宝相佛世尊&nbsp;&nbsp;&nbsp;&nbsp;天华而供养

&nbsp;&nbsp;&nbsp;&nbsp;阿刍婆诸佛&nbsp;&nbsp;&nbsp;&nbsp;劝请坐像舆

&nbsp;&nbsp;&nbsp;&nbsp;世间王尊佛&nbsp;&nbsp;&nbsp;&nbsp;供养以华鬘

&nbsp;&nbsp;&nbsp;&nbsp;尸弃佛世尊&nbsp;&nbsp;&nbsp;&nbsp;舍王位布施

&nbsp;&nbsp;&nbsp;&nbsp;有佛名难降&nbsp;&nbsp;&nbsp;&nbsp;一切香供养

&nbsp;&nbsp;&nbsp;&nbsp;大然尊佛边&nbsp;&nbsp;&nbsp;&nbsp;布施自身体

&nbsp;&nbsp;&nbsp;&nbsp;莲花上佛前&nbsp;&nbsp;&nbsp;&nbsp;布施诸璎珞

&nbsp;&nbsp;&nbsp;&nbsp;法憧如来上&nbsp;&nbsp;&nbsp;&nbsp;散诸妙花香

&nbsp;&nbsp;&nbsp;&nbsp;然灯世尊边&nbsp;&nbsp;&nbsp;&nbsp;五青莲奉施

&nbsp;&nbsp;&nbsp;&nbsp;如是等诸佛&nbsp;&nbsp;&nbsp;&nbsp;自余无有量

&nbsp;&nbsp;&nbsp;&nbsp;难说不思议&nbsp;&nbsp;&nbsp;&nbsp;往昔诸世中

&nbsp;&nbsp;&nbsp;&nbsp;仁并曾供养&nbsp;&nbsp;&nbsp;&nbsp;复持无量种

&nbsp;&nbsp;&nbsp;&nbsp;最妙供养具&nbsp;&nbsp;&nbsp;&nbsp;供彼过去佛

&nbsp;&nbsp;&nbsp;&nbsp;无有疲惓心&nbsp;&nbsp;&nbsp;&nbsp;今念彼供养

&nbsp;&nbsp;&nbsp;&nbsp;思惟往诸佛&nbsp;&nbsp;&nbsp;&nbsp;为诸众生辈

&nbsp;&nbsp;&nbsp;&nbsp;生慈解脱故&nbsp;&nbsp;&nbsp;&nbsp;觉悟莫恋家

&nbsp;&nbsp;&nbsp;&nbsp;尊于过世时&nbsp;&nbsp;&nbsp;&nbsp;在燃灯佛所

&nbsp;&nbsp;&nbsp;&nbsp;供养彼佛已&nbsp;&nbsp;&nbsp;&nbsp;逮得上无生

&nbsp;&nbsp;&nbsp;&nbsp;及获五神通&nbsp;&nbsp;&nbsp;&nbsp;复证顺法忍

&nbsp;&nbsp;&nbsp;&nbsp;于后仁尊者&nbsp;&nbsp;&nbsp;&nbsp;供养佛胜前

&nbsp;&nbsp;&nbsp;&nbsp;僧祇数僧祇&nbsp;&nbsp;&nbsp;&nbsp;如是诸劫数

&nbsp;&nbsp;&nbsp;&nbsp;彼诸劫皆尽&nbsp;&nbsp;&nbsp;&nbsp;诸佛亦灭度

&nbsp;&nbsp;&nbsp;&nbsp;仁往昔诸身&nbsp;&nbsp;&nbsp;&nbsp;彼世中所受

&nbsp;&nbsp;&nbsp;&nbsp;种族及名字&nbsp;&nbsp;&nbsp;&nbsp;亦皆悉灭无

&nbsp;&nbsp;&nbsp;&nbsp;诸行法非常&nbsp;&nbsp;&nbsp;&nbsp;世间相不定

&nbsp;&nbsp;&nbsp;&nbsp;速舍空诳境&nbsp;&nbsp;&nbsp;&nbsp;疾宜早出城

&nbsp;&nbsp;&nbsp;&nbsp;生老病死随&nbsp;&nbsp;&nbsp;&nbsp;难当甚可畏

&nbsp;&nbsp;&nbsp;&nbsp;犹如劫火起&nbsp;&nbsp;&nbsp;&nbsp;炎炽烧世间

&nbsp;&nbsp;&nbsp;&nbsp;无常火亦然&nbsp;&nbsp;&nbsp;&nbsp;烧尽一切世

&nbsp;&nbsp;&nbsp;&nbsp;如是诸苦逼&nbsp;&nbsp;&nbsp;&nbsp;云何可暂停

&nbsp;&nbsp;&nbsp;&nbsp;应观诸众生&nbsp;&nbsp;&nbsp;&nbsp;没在烦恼暗

&nbsp;&nbsp;&nbsp;&nbsp;愚痴无慧眼&nbsp;&nbsp;&nbsp;&nbsp;不能自觉知

&nbsp;&nbsp;&nbsp;&nbsp;发大精进心&nbsp;&nbsp;&nbsp;&nbsp;令功德圆满

&nbsp;&nbsp;&nbsp;&nbsp;为诸众生辈&nbsp;&nbsp;&nbsp;&nbsp;速出莫住家

时彼宫内诸婇女等。作音声时。其音声内。皆出如是诸法之声。欲令太子厌离世间心生觉悟。

### 出逢老人品第十六

尔时作瓶天子。欲令太子出向园林观看好恶发厌心故。渐教舍离于彼宫中。是时宫中。所有婇女。作诸音声歌唱。疲极自然次第。更复赞叹园林功德。其音称言。圣子谛听。园林之地。甚可爱乐。所谓其地。布青软草。树木可喜。枝叶扶疏。华果敷荣。蓊郁滋茂。复有诸鸟。所谓种种鸿鹤孔雀鹦鹉鸲鹆及拘翅罗鸳鸯等鸟。出于如是微妙之声。

尔时太子。闻是声已。发出游心。即唤驭者而谓之言。汝善驭者。今可速疾严饰庄挍贤直好车。我今欲向于彼园林观看善地。是时驭者。闻此语已。白太子言。谨依命教。不敢有违。是时驭者。速疾即奏净饭王言。大王。当知太子今欲出向园林观看善地。时净饭王。出敕宣令迦毗罗城。一切内外。悉遣洒扫。清净庄严。除却土堆砂砾瓦石秽浊粪聚。皆使端平。以妙香汤。洒散地上。灭诸尘埃。又以香泥。用涂其地。复持种种香华。散上于诸街巷。处处皆烧杂妙好香。其诸街巷。四衢道头。置满瓶水。安诸杂华。以芭蕉树。处处庄严。于诸树间。悬杂色憧。复于树上。或以宝物。或以缯彩。作盖作幢。用庄严树。树间复悬真珠璎珞七宝罗网而覆其上。其罗网目节节。复悬金银宝铃。和风吹动。出微妙声。或以七宝。作日月像及诸天形。各持璎珞。厕罗网间。于罗网间。又复更悬白猫牛尾及杂眊等。时净饭王。如是教敕。杂妙庄严迦毗罗城。精丽犹如乾闼婆城。一种无异。庄严城已。复饰园林。除却沙石及诸粪秽。乃至交珞悬众宝铃。如上所说。其诸树中。有男名者。以男璎珞而庄严之。若女名者。以女璎珞而庄严之。复教打鼓振铃。遍告城内人言。汝等悉皆除却道上。或老或病。或复死亡。盲聋喑哑。六根残缺。不具足者。悉令驱逐。但是心意所不好喜。及非吉祥。并令除擗。勿使太子于路见之。是时驭者。庄饰车乘。驾善调马。悉严备已。白太子言。圣子当知。今已驾被车马讫了。正是行时。可乘而出观看善地。

尔时太子。从座而起。至辇乘所。登上宝车上已。秉持大王威神。巍巍势力。从城东门。引导而出。欲向园林观看福地。是时作瓶天子。于街巷前。正当太子。变身化作一老弊人。伛偻低头。口齿疏缺。须鬓如霜。形容黑皱。肤色黧黮。曲脊傍行。唯骨与皮。无有肌肉。咽下宽缓。如牛垂[古\*頁]。身体萎摧。唯仰杖力。上气苦嗽。喘息声粗。喉内吼鸣。犹如挽锯。四支战挑。行步不安。或倒或扶。取杖为正。如是相貌。在太子前。顺路而行。太子见彼老人身体。如是战栗。不祥衰相。如上所说。于太子先。困苦匍匐。太子见已。即问驭者。此是何人。身体皱赧。肉少皮宽。眼赤涕流。极大丑陋独尔鄙恶。不似余人。兼其头颅。发稀脱落。如我所见。余人不然。又复眼深。与众特异。口齿缺破。无可观瞻。即向驭者。而说偈言。

&nbsp;&nbsp;&nbsp;&nbsp;善驭驾乘汝今听&nbsp;&nbsp;&nbsp;&nbsp;此是何人在我前

&nbsp;&nbsp;&nbsp;&nbsp;身体不正头发稀&nbsp;&nbsp;&nbsp;&nbsp;为生来然为老至

尔时驭者。因被作瓶天子神力。白太子言。大圣太子。如此人者。世名为老。太子复问于驭者言。世间之中。何者名老。驭者即事报太子言。凡名老者。此人为于衰耄所逼。诸根渐败。无所觉知。气力绵微。身体羸瘦。既到苦处。被亲族驱无所能故。不知依怙。兼且此人。亦不能久。非朝即夕。其命将终。以是因缘故名老坏。即为太子。而说偈言。

&nbsp;&nbsp;&nbsp;&nbsp;此老名为大苦恼&nbsp;&nbsp;&nbsp;&nbsp;劫夺美色及娱乐

&nbsp;&nbsp;&nbsp;&nbsp;诸根毁坏失所念&nbsp;&nbsp;&nbsp;&nbsp;支节举动不随心

尔时太子。闻此偈已。问驭者言。此人为是独一家法使其如是。为当一切诸世间相。悉皆如斯。是时驭者报太子言。圣子。当知此人非独自一家法使其如斯。但是一切世间众生。皆有是法。太子复问彼驭者言。我今此身。亦当如是受老法耶。驭者答言。如是如是。大圣太子。贵贱虽殊凡是有生。悉皆未过如是老法。即今人身具有如是老弊之相。但未现耳。太子复问于驭者言。若我此身。不离是老老法。未过有是丑陋衰恶相者。我今不假向彼园林遨游戏笑。宜速回驾还入宫中。我当思惟作何方便得免斯苦。是时驭者。答太子言。如圣子敕。我不敢违。即回车乘。还入于城。是时太子。至其宫内。坐本座上。正念思惟。我亦当老。老法未过。云何纵逸。自放身心。

时净饭王问驭者言。汝善驭者。今从太子。从宫内出。至于园中。游戏观看。恣情极目。欢乐以不。其驭者跪。报于王言。大王。当知太子出游。至于半道。勒驾回还。不到园苑。时净饭王问驭者言。太子何故不至园林。中道而返。驭者答言。大王。当知太子欲向园林游戏。始至半路。忽于道傍。见一老人。乃至身体。战栗拄杖。或倒或起。不能正行。太子如是见彼人已。即敕回车。还入宫内。加趺而坐。正念思惟。时净饭王。即心念言。希有希有。此之形相。阿私陀仙。授记语言。必定真实。决恐太子舍家出家。我今宜应更为太子增益五欲。若其广见五欲之事。充足心眼。染着情迷。不舍出家称适我意。时净饭王。即为悉达。加足种种五欲诸事。悉令增广。使太子心。着于爱乐。不听出家。而有偈说。

&nbsp;&nbsp;&nbsp;&nbsp;彼宫内中多受乐&nbsp;&nbsp;&nbsp;&nbsp;欲出游戏见老人

&nbsp;&nbsp;&nbsp;&nbsp;还入宫内心忧愁&nbsp;&nbsp;&nbsp;&nbsp;呜呼我未脱此老

&nbsp;&nbsp;&nbsp;&nbsp;父王闻此语言已&nbsp;&nbsp;&nbsp;&nbsp;心思畏子舍出家

&nbsp;&nbsp;&nbsp;&nbsp;增益五欲及宫人&nbsp;&nbsp;&nbsp;&nbsp;令着恩爱绍王位

尔时太子。在于宫内。充足五欲娱乐游戏。无有疑难。尊重贵胜。唯独一人。