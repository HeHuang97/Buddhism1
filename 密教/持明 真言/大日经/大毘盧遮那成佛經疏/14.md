## 大毘盧遮那成佛經疏卷第十四

沙門一行阿闍梨記

### 密印品第九之餘

次右手舒指。令如鐸形向下垂之。閻羅后印也

次以左手。握地水指入掌。火風相並而申之其空指如尋常作拳也。此黑夜天印也。閻羅王后也

次如前印相。但屈頭指。以大指頭捻頭指第二節。嚕捺羅后印也。自在天后印也(更問)

次以左手。猶如執蓮華形。梵天后印也(謂舒掌以空風相捻其中指屈當掌內圖中直申也)梵天無欲。反如人等身云何言后耶。此是梵王明妃印相義云妃也

次左手舒掌。而屈地水二指入掌中。迴風指捻。著火指之背。空指亦稍句屈。即是嬌末離礫底印也(礫底是器物印也圖如之)此是大自在之子名羯底迦。此嬌末離是其妃名也

次以左手申地水火三指。令各舒散。以風捻空。此是那羅延后印也(持花印掩胸也今此印向外掘也)

次以左手作拳。直申空指向上。是閻王七母等印也(以七母皆通用之)

次舒左手。而令曲如承觸髏之狀。當胸前仰之。是遮文荼印也　左手以空。捻地水甲上。而申火風並竪之。即涅哩底刀印也

次以左手單舒散之。如前轉法輪印。但單手不相句絞乃為異耳。此是那羅延天印

次舒散十指覆之。以二空相絞即一切龍印也。因即以右加左上。是難陀龍。迴左加右。是小難陀也。如前九頭龍印。直申四指分為羽。是金翅印。凡地居多分單手作也

次舒竪左手。令指頭勿相著。即以空地相捻。捻小指甲也。是商羯羅印也(是骨璅天也)如前印而並合三指。即是烏忙那印。是商羯羅之后也。二印相似。前頭指少屈。此直竪而散也。左手作半蓮華印一如作觀音印法。此不同但一手作之耳。此是梵天印

次顯露合掌。乃屈二風指頭。捻火指第三節背上。令與其二水指頭相到也。其二水指亦在中指第三節之背也。其月天印。一如梵王無異。但想有白色為異耳

次合掌屈風地入掌聚合。其火水指令團圓。屈如弓。此是日后社耶印風印。如前者。須申左手側掌。屈地水指是也。此是風幢印。先仰左手當臍。如承把瑟狀。右手風空捻餘散申之。向身運動如彈絃之狀。是妙音天印也。此即攝乾闥婆等。此是天后。亦言乾闥婆類

次如前羂索印(謂作內相叉拳而申風指鉤屈相捻是也)但以左手作之。即是縛嚕拏龍王印

次以左手如音樂天印。圖中右手屈風指。加大指甲上。餘皆散舒之而覆當。臨左手之上。阿脩羅印也。其真言曰

**伽囉邏演**

伽行也。以行不可得故。囉者是無垢故。邏者離相故。演者無所得故。上有點大空也

乾闥婆作內掌拳。並舒水指頭相到。是本部三昧耶。若事業印。即單作。謂大指加三指甲上。而直申水指。是乾闥婆印。真言曰

**肥輸<sup>入</sup>馱<sup>清淨也</sup>薩嚩囉<sup>音也</sup>嚩醯儞<sup>平聲。出也義言出清淨音也。皆世間三昧也</sup>**

次以左手作拳。屈風如鉤。與空指頭少許不相著。一切夜叉印也(亦可合作)。真言曰

**藥乞叉<sup>藥是乘也。句義是噉食義也</sup>濕嚩囉<sup>自在也於食一切煩惱而得自在故以為名也</sup>**

次以左手空指。捻地指甲頭。而申水火。以風指捻大指節上。一切藥叉女印也(亦可合作)。真言曰

**藥乞叉<sup>食也</sup>尾馱<sup>大也反明也。句云藥叉持明也。亦是縛義謂噉食此縛也</sup>**

次左手以空指。捻三指甲。即但申中指。一切毘舍遮印也(亦可但如作拳形而申中指即是也)。真言曰

**毘舍遮揭底<sup>揭底趣也。第一義趣不可得故</sup>**

次亦准前而稍屈中指。毘舍支女印也。真言曰

**毘只毘只<sup>毘是第一義。遮是離生死義。以知第一義故離於生死。重呼者言極離生死也</sup>**

次二手合掌。二空指亦並。與極磔之。令與餘指相離。仡栗何印也(此別是一趣。非人非鬼也。能恐怖人。非人所持者是也。今非此也是曜)。若近宿。即合取九執為定也。真言

**揭栗係<sup>行也垢也因也</sup>濕嚩里也<sup>自在也</sup>鉢囉補多<sup>得也</sup>乳底<sup>明也諸曜故為明</sup>麼也<sup>是性義也。於性中而得自在也呼彼名言於此中而得自在也</sup>**

次先作三補吒。其二火指二空指皆相交右押左。是一切宿印。真言曰

**那乞叉哆囉<sup>諸宿也</sup>涅那<sup>二合謂聲也</sup>達儞曳<sup>食也謂食諸聲也</sup>**

那是空義。乞叉曳是盡義。謂一切除盡也。哆囉如前是垢等義。准言之。謂食諸障垢也。即以清淨之聲普令流布。所謂無垢聲也。凡如上所說真言。皆以義言稱彼實德。發覺彼而令歡喜也

次作三補吒。雙屈二水指入掌。餘如常。一切宿印。即是羅剎娑印也。凡上來所說地居天類之印。雙手作或一手作者皆得也。若持誦作務等因緣不暇兩手結。但左手作即成耳(上來經中云左手圖上兩手者當用此耳)。真言曰

**羅剎娑<sup>羅是垢也。傍有點是阿聲。即是行也乞叉是履空也</sup>提闍多<sup>王也。指其德也。令彼聞已歡喜滿眾生願也</sup>**

次舒左手覆掩口。以舌觸掌。即荼吉尼印也。頡 字離因無垢。上有三昧。傍點示忿也。訶是因義。上有點亦忿也。此等為首者。如上所說諸印。乃至荼吉尼為後。若廣窮部類眷屬則種類無邊。如大本十萬偈中所辨。今此品所說。乃是略舉其上首。如提綱舉目眾綱目皆舉耳。

祕密主。如是等。佛信解生菩薩摽者。如來已證平等法界。以本所願大悲力故。以神力加持。而現此方便身密之門。為令一切眾生皆得信解。同入一切智地。是故如是等印。當知從佛信解生也。當知如是印等。是諸菩薩之摽幟也。謂以此方便示如來內證之德。故云摽也。如印眾多。乃至身分舉動止住皆是印者。若阿闍梨明解瑜伽。深達祕密之趣。能淨菩提之心。以心淨通達祕密法故。凡有所作。皆為利益調伏眾生。隨所施為。無不隨順佛之威儀。是故一切身所有舉動施為。無不是印也。何但身業而已。乃至一切所有語言。亦復皆是真言也。以是祕密主。真言門修行菩薩。已發菩提心。當住佛地作漫荼羅。若謂今末世諸真言行菩薩等。同越三昧耶罪。決定墮惡趣者。謂今末世諸真言行菩薩。已發大心者。當住於佛地。然後造立漫荼羅。若不如此而檀作者。即為謗佛也。是故上來所說。阿闍梨當可知彼印真言等法。一一善達軌則。又當久修瑜伽之行。淨身口意業。體解平等三業法門之行。由此瑜伽及真言并身印等所加持故。即是同於諸佛菩薩等身。同於佛位。以此相應三昧事理不相違。而建立圓壇乃至方所色像等。一一稱理又不錯失善知次第。當知必定獲大利不虛也。若不爾者。即得越三昧耶罪。三昧耶者是自誓也。一切如來本所立誓願。為欲普為一切眾生開佛知見。令悉如我。以方便故而立此法。是故猶如世間大王之教勅不可過越。為越者必獲重責也。是故當與菩提心相應。住於佛地而作之。有不順教者。徒費功夫虛棄光景。終無所成。徒招罪咎無所益也。是故行者。當審求經法。又訪明師開示。勿為自誤耳。已廣說印品竟

### 次明字輪品第十

佛復告金剛手者。前者金剛手所問。佛已次第答之。前文有所未周者。今更為說。故告令諦聽也。有法門名遍一切處。彼菩薩字位住時。一切所作皆得成就者。即此字輪法門。是遍一切處法門也。菩薩若住此字輪法門者。始從發妙菩提心。乃至成佛。於是中間所有一切自利利他種種事業。由入此法門故。一切皆得成就。無有罣礙也。又上來所說。阿闍梨住於佛地者。義猶未了。謂此中字門即是也。最初阿字即是菩提之心。若觀此字而與相應。即是同於毘盧遮那法身之體也。謂觀此阿字之輪。猶如孔雀尾輪光明圍繞。行者而住其中。即是住於佛位也(更問)此字輪。當作三重。於中而置阿字。餘字眷屬在外也(更問)又此阿有五種。阿阿(長)暗噁噁(長)又每字輪。初先有三重歸命三寶真言之心。謂阿字娑字嚩字。即此三字顯三部義也。阿字是如來部。娑字是蓮華部。嚩字是金剛部。每三部隨五字輪而轉。隨義相應之相。前言漫荼羅今云輪者。即是漫荼羅義。前者壇法中心是大日如來。即同此中阿字。北邊置蓮華及諸眷屬。皆在一處。即是此中之娑字。南邊置執金剛及諸眷屬。即是此中之嚩字也。今從阿字而更生四字。即是大悲胎藏之葉也。從一嚩字轉生多字。故名為輪也。第一阿字。即是菩提心體。次有迦佉哦伽等五音。皆取四字(各除第五聲)次又取也囉乃至乞叉。皆是男聲。悉入阿字輪也。行者已發菩提之心。當進修如來之行。故次明阿(長)字輪。是行也。其三部者。謂阿沙嚩三字是也。次迦字乃至乞叉。亦皆傍角加點。用為長聲字輪也。

既已具足如來之行。則成菩提。故次明暗糝鑁字輪。此三部也。此阿上有點。是大空義。猶此菩提之心。離一切諸相。即名諸佛。是成菩提也。次迦字乃至乞叉。皆加上一點為暗字輪也。

已成菩提當至何所。謂大涅槃。故次於此中。而明噁索嗼等字輪也。三部也。如迦乃至乞叉。皆傍加二點。即涅槃輪也。其噁(長聲)字一字是方便輪。所以中無也。此是釋迦佛輪也(羯磨部遍入一切輪故無別壇。瑜伽云爾)凡字輪大為三分。初阿字即為一分。次迦乃至二十字為第二分。次也字乃至訶字為第三分。除去乞叉字。由此字已重故也(謂有迦娑二聲故重也)以上皆是智慧字也。

次有伊(上)伊鄔(上)烏翳愛惡(多)奧八字。加此八字即成就三昧。皆是三昧聲也。亦隨五輪而恒轉其義可知。次有俄(魚可)若(而可)吒囊(上)莫(莫可)此字遍一切處。謂遍於定慧中也。然此五字亦隨五輪而轉謂加傍點或加上圓點或加傍二點等。此五皆成五字也。所謂字輪者。從此輪轉而生諸字也。輪是生義。如從阿字一字即來生四字。謂阿是菩提心。阿(長)是行。暗是成菩提。噁是大寂涅槃。噁(長)是方便。如阿字者。當知迦字亦五字。乃至佉等凡二十字。當知亦爾。

次有十二字。謂伊(上)伊鄔烏嚕留盧留翳愛烏奧十二字。即同字上之點。謂三昧也。仰壤拏曩莾亦有五字。即同上頭之點也。其也囉等八字。即同字傍之二點。是除之義也。當知此字輪。即遍一切真言之中。若見阿字。當知菩提心義。若見長阿字。當知修如來行。若見暗字。當知成三菩提。若見噁字。當知證大涅槃。若見長噁字。當知是方便力也。若見迦等二十字。亦隨義類而演說之。當知此諸字等。皆是慧也。若見囉等八字。當知即同傍點。亦是隨類相應也(謂囉是無垢等)若見伊等。即顯三昧。若見仰等五字。當知即大空之點也。大空離一切諸相。即是成佛義也。若行者如是了達。即能入一切陀羅尼義。旋轉無礙。故名為字輪也。

如是祕密主。字道門善法真言道住次第。諸佛神力加持三藐三佛陀道菩薩行舞者。經云。如是。即指上字輪也。如上來所說定慧空等。即是佛道之門。能成正覺之道也。若了知字義。即能住於真言之道。其中次第法則證入之相階位差別。亦悉曉知。明達通塞無有疑滯也。然此悉曇字母。乃至世間童子亦常修習。何能頓辦如是事耶。然此諸字。皆是如來以加持神力。從如來內證體性而流出之。故能有是不思議業用。若人明解此中意趣方便。即是通達三菩提道也。善能通達者。謂達一切眾生諸根性欲。當以何法而得入道。當從何門而得曉悟。如是等無量無邊皆能了知。而隨眾生受與妙法。皆令得至如來之地也。舞者如世人舞。而於大眾中。動種種身業屈申俯仰。又出種種微妙巧便之音曲。順眾生之所欲樂。彼大眾或令歡喜。或令悲思或令恐怖。以一身口所出方便。令諸眾生所益不同。由彼善知去就。能順眾生心故。菩薩亦爾。現種種威儀無不成印。出種種妙法音。皆是真言。圓應無方皆得大利故。名菩薩舞也。

三世如來皆作是說。已說今說當說者。如是字門真言淨道。十方三世諸佛道同。皆如是普現色身。以種種門開示佛道。同彼舞伎曲順人情也。無彼我者。我以佛眼遍觀三世一切佛剎。同說此門。一切佛與我無異。一切佛與彼諸如來。亦復如是無有異說。故云無彼我也。此即一切佛教。應當如是修之。若異此者方便即不具也。以是故者。是如來結成彼義。而告金剛手。若告金剛手。當知即是告一切大會也。謂彼真言行菩薩。若欲速得古佛之法者。應當修學如是遍一切處法門。懃心聽聞思惟修習。由此之故。或能一生之中。得一切如來種種舞戲歌詠而悅眾生也。

初中後相加者。謂阿等五字為初。迦等二十字為中。囉等八字皆是傍點。此諸字皆是助成字義。故後分也。凡迦遮吒多波等。皆屬阿字門。阿字是菩提心。此中初中後相加者如阿字單是菩提心。若傍角加畫即是行。此是菩提心并行也。若上加點者。即是菩提心并大空離一切相成菩提也。若阿字傍加二點。即是菩提心并除一切障得涅槃也。他皆效此。而轉相加。或但一義或二或三義可知也。或有阿字。上雖無點。而其次有字是重字。有其仰壤拏曩莾等聲。以此連前即是暗字。所以爾者。此仰等是點。用加於前即阿字成暗音也。或阿字無點。其次有重字有也。如迦佉俄伽重加四字。用於仰字為點也。遮車闍社字用壤字為點也。他效此。囉等聲以配於前。即成噁字也。所以然者也。囉等皆是傍二點。今以連前。阿即成噁聲也(更審問)夫法體無言離諸分別戲論。復能一切如來。以自在加持神力故。成此字輪故。能作如來事利益群品也。

迦遮吒哆跛。三昧品證菩提心行佛受與并涅槃。此等說字等相加有真言教初中後俱(此是。經文已釋文竟)如是知隨意持誦者。決意一一句用之知覺。當授與句無上殊勝者。如是知者。即是一切智智名之差別。若行者如是了知字輪之義。即能所欲皆得成就。以要言之。所謂一切皆隨意成者。謂成如來一切事業也。若成此者。即是同於法王。於一切法中而能自在。亦得隨本所願為一切眾生。開淨知見令得佛慧也。何人得此利益。謂如理具緣善持誦者。故次云持誦者也。誰得此決定意耶。謂有慧之人。善覺了識知字輪義故。隨於阿等諸字一一字門隨所修行。決定悉皆得成菩提之果。勿生疑惑也。此中覺知何法。謂如阿字是菩提心。加點即是菩提行。加於大空即成佛也。若菩提心清淨除一切蓋障。即是大般涅槃。更無他義也。如是等一一通達了知。即是受得無上殊勝之句。無上句即是成菩提也。此無上菩提之心。即是諸佛自然之智。實無有能授與之者。但行者方便具足善知字輪之義。自然得之。即是授與無上菩提也。

如是一輪。輪轉字輪知持誦者。常明世間如世尊毘盧遮那。輪轉者如世間之輪若旋運之時。不可知是終始之際。無有邊際不可窮盡。當知此一一字輪。亦復如是。從阿字旋轉出生一切諸字。此字輪即遍一切真言名字之中。迴轉總持無有邊際。不可盡原遍一切處。即是百千萬億旋陀羅尼也。行者若能如是了知字輪之義者。則能以此常明而照世間。常住之明即是大日如來之體。同彼毘盧遮那而轉法輪也。此中常明即是大慧日也。此日即是菩提之心阿字之體。無生無作無有變易。非由造成。如是常住實相之慧故名常明也。若行者勤功久修無有懈退者。決定得之也。

然上來所說漫荼羅方軌法用散華灌頂。乃至或授以明鏡。如以金錍決其眼暎。如是等。皆為創發菩提心者。以方便加持次第法用。成彼堅固之心。作入佛法之階漸。然此中祕旨在於字輪也。所以者何。若行者為人作阿闍梨。欲造立漫荼羅者。先謂住於世尊之位。謂以此諸字門而合集成身。即是身同於佛也。謂瑜伽阿闍梨觀行成就。隨心所作任運皆成。觀此字輪遍布身分。猶明見故。同於佛與佛同位也。

然布字之時當分為四分。即是四重漫荼羅也。頭為初分。是阿字菩提心位。從迦佉俄伽仰等。乃至奢娑訶。凡是第一聲者。皆屬菩提之心也。當從行者眉間白毫相處。而觀迦字。從佉以下當右旋逐日而轉。以次一匝布之。令環轉相接。次從咽以下為第二分。屬長阿字門。亦當中與白豪上下相連。右行布之一匝相接。此是菩提之行也。次從心以下為第三分。屬暗字門。從心上布於欠字。以次右旋一匝相接。次從臍以下屬噁字門。是大涅槃。亦從中而置迦(入)字。以次右旋一匝相接頭為上分。咽心為中分。臍為後分(私謂發菩提心為初。行果為中。大寂為後也)其第五噁字遍一切處。隨意所作皆得也。此在身外。如佛身光。隨意而用不在身內布字之位也。闇字亦爾與噁同也。師既如是成身已。其漫荼羅亦如是布之。亦當想弟子令如是作之三事皆成。是祕密漫荼羅也。若不了達此中意趣。雖依前事法而作。不名善作。虛費功夫亦無所成也。又此布字之法。是祕密漫荼羅。自非久習真明之行。堪傳授者方以意相傳。不可以文載。故師以口相授。經所不說。但云如毘盧遮那輪轉也。

復次行者須知諸字之色。謂初阿字及迦等二十五字。及也囉乃至訶字。皆屬於阿作其黃色。所謂金剛之色也。第二阿字轉作黃白色。所謂寂靜色也。阿字體黃三昧為白。二色合故黃白也。第三加頭上點者亦作黃白色。暗也。阿字黃大空白。故黃白也。次第四惡字轉作黃黑色。阿字黃二點涅槃色黑。故黃黑也。亦可二點是降伏義。猶如涅槃壞滅摧破一切障法。此亦如是故。二點作黑也。第五噁字者。阿字體黃上點即白傍即黑。當知即是種種雜色也。

凡布漫荼羅亦為三重。第一重迦字乃至訶周匝。內重名為金剛輪也。此金剛輪持一切法。猶如世界金剛之輪持於世界也。即是行者最初菩提心輪。謂欲堅固菩提心故。先作內重也。次第二輪謂阿暗此是長阿及暗二輪。同是中分若用迦為輪。即不須用欠字輪也(私謂迦是行者因欠是證是果也)次第三輪用惡字輪。亦順中如上布之令環合也。其伊等十二字在外散布。猶如光焰也。此即是三轉法輪之義也。

如是布已。持誦者即是持明之身。猶如大日如來神力加持。等無有異。此輪亦名因緣輪也。師及弟子并漫荼羅。皆作如是祕密之輪。又此諸字即是真言之輪。故凡有四種輪也。又字輪者。梵音云噁剎囉輪。噁剎羅是不動義。不動者所謂是阿字菩提心也。如毘盧遮那。住於菩提心體性。種種示現普門利益。種種變現無量無邊。雖如是垂迹無窮盡。能實常住不動。亦無起滅之相。猶如車輪雖復運轉無窮。而當中未曾動搖。由不動故。能制群動而無窮極也。此阿字亦復如是。以無生故即無動無退。而生一切字輪轉無窮。是故名不動輪也。若行者能了達如是不動之輪。而布諸明。即以其體自然。身有所表無非密印。口有所說悉是真言。凡有見聞觸知之者。皆必定於無上菩提所成福利。真不虛也。如能如是。即同毘盧遮那。而作佛事常照世間也。凡行者持誦時。當觀字輪或為句輪。所謂句輪者。觀本尊心上有圓明。而布真言之字。輪轉相接。令明了現前。持誦時觀此字猶如白乳。次第流注入行者口。或注其頂相續不絕。遍滿其身乃至遍於支分。其圓明中字常明了。如常流水而無有盡。如是持誦疲極已。即但住於寂心。謂觀種子字也。其觀法如上已具說之。若得見種子字已。即從種子字中而見本尊也。如是成已即能遍布字輪。而成持明之體。方堪作諸事業也。如是阿字是不動義是金剛體。凡欲令事堅固不動。或令若自若他道心不動等。皆用阿字加之。餘一切字亦隨事相應用之也

### 祕密漫荼羅品第十一

　　爾時毘盧遮那世尊。復次入一切法界如來眼界觀。法界藏奮迅如來平等嚴藏三摩地證(現證也)法界無盡嚴現故。以是真言行門度無餘眾生界本願滿足故者。上來已說字輪品竟。次明祕密漫荼羅品。由祕密故凡有所說。皆是如來加持神力。則不可表示故。名神力加持字輪品也(餘一切品皆如是釋之)已說字輪品了。次欲成就此字輪故。復入三昧。此中經所云者是出三昧名也。一切法界者即是無相法界也。已是無相法界。以佛眼等觀如是法界故也。又祕釋者。如上字輪即是諸佛之法界。以佛眼觀此法界也。當知此佛眼觀。即是如來加持之力。若離加持則不可說也。法界藏者。此藏梵音云俱舍。是鞘義也。猶如世間之刀在於鞘中。此藏亦爾。故以義翻也。故此中云法界藏者。即是如來所出之處。謂一切如來處在其中也。奮迅是流出義是流溢義。如師子王在深窟中安住不動。有時出穴頻申奮動。即是其身本不動今則離其常處而動故也。佛亦如是。安住如是甚深密藏之中。若非如來加持神力。則微妙寂絕不可得示現。今乃示現無盡身口意種種形聲。遍滿法界。即是諸佛奮迅也。示現如來平等嚴藏。此是胎藏之藏也。猶入此法門中。十方三世一切如來身口意。皆悉平等平等。佛佛道同故名等也。嚴謂莊嚴其身也。即以無量佛道之門。而用莊嚴法身。以度眾生也。即以平等法界莊嚴法身。故名嚴也。猶如世間眾軍之處有大幢相。名之為嚴。此三昧亦爾。由此三昧能表示如來祕密之事。故以為名也。此中藏者梵音名揭訶。即是流出無盡莊嚴。奮迅示現不可窮竭。猶如大寶之藏。此平等法界藏。即是如來藏義也。以法界莊嚴不可窮盡。猶如字輪旋轉不可窮盡。名無盡藏也。如來何故處此三昧。然亦非無因緣。正謂開示如來甚深祕要之事也。故次經云。以是真言門。度無餘眾生界。滿足本願故。佛本行菩薩道時。立大誓願。悉令一切眾生。同入如來法界之藏。今者所願滿足。由大悲故。奮迅示現而度眾生。如法界嚴藏不可窮盡。眾生界亦爾不可窮盡。今欲普以真言行門平等利益。咸令開淨知見究竟無餘。即是所願而得滿足。故云滿本願也。復次作法未得成就。猶未成就故。修真言行者。不得速成無上道。今更決擇悉令得顯現故。入此定也。

次在定者。謂佛住于三昧。而現希有之事普利群生也。於此定中。現何等希有之事。謂無餘眾生界。聲門等如其意業生成就受諸果報色形之音。隨心思說種種法。令一切眾生歡喜。一切毛孔等法界增身出者。此聲梵音亦是吼也。猶如大龍出現雷音。震吼。一切皆悉聞之無所不遍。如來吼亦如是。遍於無餘有情之界。此界無量聲亦普聞。非如世龍則有限量也。眾生界中上中下品。隨以何業而得果報。故云業生成就也。猶如世人受得食而未噉。猶固未名為受。若領受喫已。乃名受彼食供也。今異熟受報亦爾。各稱先因而受彼果。形顯色等差別萬殊音說不同。意樂信解各復殊異。佛以一平等妙音。應彼彼心如其志意。隨彼語言而示悟之。發彼思覺方便開誘咸得歡喜。即是三昧中未曾有瑞相也。此中說種種者。如聲論中義。假令三音和合共表一義。若義未圓則更加一字令滿。若四音共表一義。今用三音其義已周。則除一字。如是隨宜加減之。今此中亦如是。但以一阿字門具一切義。於事無不周圓。故名為說。非同說法之說也。梵音有異更問之。

法界增身出者。平等法界。究竟寂滅無有出入之相。以如來神力加持故。而出無盡色身。謂從佛一一毛孔中。隨現如前吼聲。又出種種形故。云法界增身也。其實從緣而起無生性。如是實相即同法界之體。何有增加生滅耶。雖緣起法體常如相。然以如來加持力故。從一一毛孔各現吼聲。或以軟言或以麁語。或深或淺應彼心機。如大海潮不過常限。其身亦爾。或大或小或忿怒形。或行六度或以威伏。差別萬殊。所度有情無有錯謬也。前示字輪。今從法界輪中而現形聲也。

出已虛空等同世界中一音聲法界表如來生偈說者。如虛空無有邊際。此聲亦爾等同於虛空。表謂表示也。即是如來語表之業。謂表現一切眾生。皆令稱悟平等法界也。以此妙音而表示法界故。云法界者心也。一音即是阿字之門輪轉無窮。等虛空滿法界也。三世諸佛皆從如是妙偈中生。故名如來生也。今佛從此一音之門。而說妙偈。普令無餘世界。平等聞知隨類得解。故以為名也。如上所說字輪。欲表如來功德也。故佛於一一毛孔。出妙音聲遍於此界。說是字輪甚深義。所謂能生諸佛之偈也。若有眾生。了知如是字輪之義。即成菩提故。云一切諸佛從是生也。然諸佛法身離於生滅。若如來有生即是著相。夫著相者尚不能離生死。況能成大菩提。今言生者是真實離相之生也。以清淨法身離一切相。然佛以加持力故。用此字輪開示如來祕密內證之德。由佛自在神力所加持故。因此有相方便。能生無相之相也。猶彼未覺了時。因此字輪以為方便。漸能了達觀察阿字之門。以入阿字門故。即能究竟自在法身也。

偈云。生隨類形法諸法相者。謂入阿字門故。即是平等法身。由此無相法身故。即能隨緣感應普現色身。隨彼種種類形。以所喜見之身。而為開示如來智慧也。

偈云。諸佛聲聞及諸緣覺。救世菩薩勇進如佛亦然者。由此無上無相之身故。一切諸佛皆從是生。非直諸佛從此而生。一切聲聞緣覺菩薩種種行位。乃至一生補處之位。皆由此阿字之理而生也。非直生一切聖賢之果。乃至一切有情世間及器世間。種種差別次第增長。皆亦由此阿字義而生也。故此中生者略有三種。上品生者。謂生如來真淨法身常住之果體。次生諸佛菩薩二乘。隨在何地而除彼障。下品生者。即有情及器世間。皆亦由此法門而得成立也。

生住等諸法所生常者。然此中所說。不同外道斷常之見。諸法雖從因生。而生因無相。雖從緣生。而此緣無相。雖從緣起而法本不生。雖從緣起滅而無生住之相。是故為常。非同外道之見故說生滅常也。

偈云具智方便兼離不慧疑者。了達阿字之輪。諸法畢竟空無所有。寂滅無相之體。從本不生是為慧也。真言身印瑜伽等。能令行大利益入於佛慧。是方便也。若依方便而無慧。但有慧而無方便。終不能成不可思議自然之用。要因方便及智慧具足。方便得入於字輪之祕藏也。離不慧疑者。若離如是二法。當知是人為不慧人。由不慧故。當處處生疑不能進趣也。又行者若智慧方便兼具。自然離於無慧不生邪疑也。

偈云。觀此道諸佛所說者。非但我如是說。以一切等正覺皆如是說無有差別也。由十方三世佛。同得此道然無差別。一相一味無異說也。爾時法界生如來身。一切法界自身表化雲遍滿毘盧遮那心自在諸毛孔中佛生轉展者。此中法界生身。即是毘盧遮那法身也。以從法界真實而生故。名法界生也。

一切法界自身表者。表謂能令一切悉知見也。謂於一切法界中。自身表化雲皆遍滿也。謂如來身表普現色身。如彼大雲遍于法界。雲是遍滿義也。言此化身之雲遍滿法界。遍於十方世界不可限量也。此中心自在者以義翻也。正義云心纔。謂纔歛念之時即不用功力。即能如是廣大彌滿也。此即是能於心得自在也。

諸毛孔中佛生展轉加持者。猶如來纔入三昧。即時頓現如是普希有之事。即如來是加持神力也。轉展者互相涉入也。從佛身毛孔。流出如來本身展轉相入。一一身皆現如上神力。化而復化無有窮盡也。此等義當更詳言之。轉展加持者。謂以佛自在神力之所加持。此即是如上所說法界性字輪之所加持也。從佛自身一一毛孔出種種身雲。隨其上中下分。謂頭為內胎。心以上為第一院。臍以上為第二院。臍以下為第三院。即配前圓壇四位。隨彼左右前後上中下分。而為顯現本尊之身。各依本位而出。於世界中施作佛事。從一一身展轉出。作諸佛事故云展轉也。

時執金剛亦知佛意。今佛世尊現於希有未曾有事。非無因緣。必將更說深祕之法。謂如上所說有所未了遺闕者。必將說之。誠心希仰而住。故佛即更告言。祕密主有造漫荼羅造尊位分并種子作標記。諦聽善哉極善作意思念吾為說者。時佛為執金剛等。現如上分位已。時諸尊等既作種種佛事。還從本位而入毘盧遮那如來之身。亦如出時位次無異故。彼經云。復入法界宮也。尊分位種子者。如上諸尊。皆是如來內證之德。各從一一。而表如來所顯法界甚深之趣。今若有阿闍梨欲作壇。是先住此瑜伽。如彼從佛身一一位次。如其形色觀已。於彼心上作圓明。於圓明中而觀彼種子。如是一一安置。方成作法。若不如是者。終不能加持建立彼諸弟子。亦不得阿闍梨名也。如前所言煩惱種子斷已。次生法界性種子。即是一切有情平等種子也。此平等法界性種子。即是如來一切智地之所生長。如世間種種草木種種。隨其性分各各差別。皆依大地而得生長。根莖枝葉種種不同。增長大小性分各異。然皆是大地之性猶地而生。雖畢竟皆歸於地。但因緣合故而有生長。然實無有自性無生無起也。若眾生既蒙安立如是種子。即是同於如來之位。由此種子從法界性生。能生法界故。名法界生種子。法界生者。即是如來自性身也。摽幟者。如世間種子各各差別。若小草種子有智觀之雖未成長。然已知彼性分大小所極之勢也。若見眾生行如是如是因位種子皆亦如是。然今種子。乃是法界性之種子。當知彼性必定。能生如來平等法智身。是故名為摽幟也。又此漫荼羅一一分位各有種子。用摽記彼差別法界之門。當知一一入於阿字。見於內證之摽。即知如來內證之德。故名摽記也。隨彼四重分位。從位出者。即是佛之摽幟。或從菩薩分位而出。或從二乘分位而出。或從天龍八部分位而出。當知階降差別各各表知。種子字不同也。

時佛告於祕密主已。金剛手白佛言。願樂欲聞者。欲為普利一切眾生故。流傳演布。普為一切未來眾生。亦為利益諸大眾會故。請佛演說也。上來雖說漫荼羅法。尚未說色及種子祕要之藏。故一心聽願佛演說也。

次佛告意者。凡阿闍梨欲建立大悲胎藏建立弟子時。當先住於瑜伽而觀自身。從臍以下當作金剛輪。其色黃而堅。次從臍以上至心。當作水輪其色白。次從心以上至咽。當作火輪其色赤。次從咽以上至頂。當作風輪其色黑。復次地輪正方。水輪圓。火輪三角。風輪半月形。最上虛空作一點。其種種色。在於頂十字縫上置也。○🌛△○□此是輪形。正與身分相稱也。此五位者。即是前說五字。方中置阿字。圓中置於嚩字。三角中置於囉字。半月中置於唅字。點中置缺字。當更撿前卷中也。師既自觀其身次第如是。方色加持自身并觀置種子。種子字已。次觀壇地。即翻倒置之。最上作金剛輪。金剛輪下作於水輪。水輪下作火輪。火輪下作風輪。風輪下即是虛空輪也。所以者何。以一切世界皆是五輪之所依持。世界成時先從空中而起風。風上起火。火上起水。水上起地。即是漫荼羅安立次第也。壞時。地輪最先壞。乃至但有空在。即是師自加持次第也(更問之)今行人修道亦與此相類。最初發信心。次菩提之心。次乃至大空也(更問)其阿闍梨既如是加持已。即當安置諸尊。如其位次。一一以瑜伽觀之。如其方色形相。於其心上置於圓明。圓明中有種子字。一一令明了無障。能如是作者。即是法界胎藏漫荼羅分位。為能令一切如來同共加持。一切尊等皆悉集會。共加持行人建立弟子。畢竟。不退正等菩提。不然虛費功力而無益也。又此瑜伽之座。其黃金剛方輪。即是金剛之座也。方是息災。圓是增益。三角是伏降。半月是攝召。點是成辦一切事。此虛空輪但用心念作之。不以形相故也。世界壞時。亦先從風輪壞地。而生於火。火竟次風。更問之。如是作五輪。當知上下皆有虛空輪也。以從空輪而生於風火水地。又從地輪漸上乃至於空。故上下有空也。作漫荼羅時。師應自觀其身及地。又觀所度弟子。亦當如是而安立之准於師法。若不如是不名如法也。

時金剛手毘盧遮那。如來身。語意地昇法界平等。觀者猶此菩薩能知。如來身口意密故。名祕密主也。如來意密之法。唯佛與佛乃能究了。如意者。當知是身口亦如是。今此菩薩亦能知之。當知是位同大覺。為欲度眾生故。示為菩薩而相起發也。此中身密者。即是諸印。如四重大漫荼羅一一本尊各有密印。若觀此身印。即知此尊所表祕密之德。隨類上中下差別有無量種也。語密者即是諸尊所有真言。聞此真言。即知此尊內證之德也。意密者即是本尊瑜伽之觀。亦隨四重方位各各不同。與此相應即入如來意祕密之藏也。此中身語意密。上從佛菩薩位。及二乘諸天八部無量差別。廣而論之。乃至十世界塵數各各不同。略而言之。如此經中所表之位。謂皆表如來身口意祕密之德。若能如實了知。即同於祕密主也。今祕密主菩薩。住於法界平等觀。為念未來眾生。普令一切裂大疑網。故即於佛前而說大真言王。如文可知也。真言曰

(編註增列全咒： **南謨三曼多佛陀喃 阿娑摩補多 達摩馱都 竭帝竭多喃 薩嚩他 暗欠暗噁。糝索 唅鶴 藍[口+洛] 鑁嚩 莎訶。藍[口+洛] 訶囉<sup>二合</sup>鶴 莎訶。藍[口+洛]莎訶**。)

南謨三曼多佛陀喃(歸命普遍諸佛也)阿娑摩補多(無盡)達摩馱都(法界)竭帝竭多(超越無盡法界。超越者即是歎於如來秘密身口意之德也)薩嚩他(謂於一切十方三世一切時一切方所。超越無盡法界而能普門利益一切也)暗欠暗噁

此四字即是四輪也。第一字為地。金剛輪第二字水輪。第三字火輪。第四字風輪也。暗此字本體是金剛界體。兼有長聲為行。行即火輪。上有點即空輪。以為莊嚴也。次欠水輪者。佉是空義。亦有長聲是行。有點為空。即大空也。次暗字為火者。梵音阿竭喃是火也。噁是涅槃性。黑即風也。復次虛空無色。而能含受一切色像。今此佉字有行有點。即是謂一切色像。夫大空者。亦如虛空具一切法色像也此空即是成辦一切事。是故欠字得作水用(更問)

糝索(地)唅鶴(風)藍 (火)鑁嚩(水)如上阿字有四字。謂長聲上有點。及傍二點。短聲亦有上點及傍點。二字為四。今此娑等當知亦爾。皆有
四字。今但舉其短聲。合為長聲二字。在於短聲之前。准上而說也　糝索唅鶴(此是也餘效此)又總而論之。阿字是佛部。娑是字蓮華部。嚩字是金剛部。風火遍三部用也(更問)如蓮華部中。自有地水火風。若息災即須金剛方輪。若增益即須水輪。降伏即須水輪等。隨類用之。當知此阿娑訶囉嚩五門。即同上之五字輪。隨一輪中自有四輪也。如金剛部嚩字自有四輪。隨作息災增益降伏。各隨類用也。若讀餘真言。隨其部類有此等字者。即知彼所應用處。各有所應最為宗轄也。此一段未明了更問之。更有三道真言

![image][link1]![image][link2]![image][link3](此身真言也)![image][link4]![image][link5](此語真言也)![image][link2]![image][link3](此意真言也)

此三道真言。即攝如來身語意平等法門。然此三真言。若著娑訶字亦得。若不著亦得。行者得意時。自看方便也。

又復此真言。由最勝故。號之為王。如上說。雖各有四字。然此中相含。但名為十二字真言王也。此中四種輪。各隨彼地水火風輪。而加持阿闍梨身。即得自在之用。其身口意真言亦合。加持自身口意業也。此事未明了(更問之。又云前是布字法。今此中用別計合是隨五種事相應字。即攝彼中之用更問也)

時金剛手如是說大真言王竟。時一切如來十方世界住。舒右手摩執金剛菩薩頂而歎言。善哉善哉善男子。佛子汝已毘盧遮那身語意地越。遍一切真言道平等住。為欲作諸菩薩明故。說此真言王者。今此中摩頂。非是十方佛舒手就此土摩其頂也。然此祕密主。當於佛前說此真言王時。即以真言王故。普於十方一切世界一一如來前。以平等遍滿聲一時而說。是故一切如來。各各申手而摩其頂也。越者超入之義也。如毘盧遮那於阿迦尼吒天坐於道場。以此真言王故。得身口意畢竟平等自在之用。汝今亦得超入如是身口意平等法之地。等於毘盧遮那。即是一切如來歎其真實德也。言汝已得如是平等之地。為欲普門利益一切眾生故。為欲照明修真言行菩薩除其暗冥。是故說此真言王也。真言王能裂一切法界疑網。疑即是暗。能斷一切疑惑。即是為作照明也。

何以故。此毘盧遮那世尊應正等覺。坐菩提座。觀十二字真言。四魔降伏。此法界現生三處流出天魔降者。謂大日如來坐道場時。平等觀於法界。而說此十二句真言王。即以此力。能降四魔除其罪垢也。然四種魔中。三魔無色。是佛於阿迦尼吒天時。已降伏之。唯天魔有相。為欲令世界中知自在力故。復於此土而現伏天魔也。三處者。謂如上所說佛身上分出一切諸如來。中分從心至臍。出一切菩薩。下分從臍至足。出一切八部天神等。皆從如來平等三業。普門示現示大漫荼羅胎藏莊嚴之位。即是本尊真言及印也。當知佛從於內證之德。現如是事時。即於爾時。普伏四魔無有遺餘。今阿闍梨欲造漫荼羅時。亦須想於自身一同毘盧遮那。即得自在之力。亦同彼佛能伏四魔也。次世尊身語意平等。得量同虛空。得如是身語意。獲如是智。一切法得自在者。謂佛坐於金剛道場。纔念此三道真言。謂如所說身口意三真言也。當如是念時。即得身口意平等之地。身及語意皆是法界之體。無有邊際由如虛空。即以如是之力而伏四魔也。前所云三道者。有一釋云。此三道真言。身口意自在平等之力。即是從佛出也。由此身口意三道真言故。如來得超入三平等地。隨上中下類。普門示現種種本尊之身種種真言種種印法。等同虛空無有其分限。普周法界而度群生。究竟皆令同得超入如是三平等地也。身具無量功德。猶如虛空不可知其限量。語意亦爾。由觀此真言故。得如是功德同於如來也。由三業無盡故。若應以身度人。即普現種種色身。若應以語度人。即普門示現種種語言。隨宜導示令得入於佛之知見。若應以意度人。亦如是種種感通不可窮盡。非直身語意無有限量。具足一切功德由如虛空。當知智慧亦得如是無有限量猶如虛空也。若得如是無礙妙智。即是於一切法中。而得自在同於世尊也。所云自在者。謂於一切不自在事也。一切眾生之類。由未究竟清淨法界故。皆為業煩惱之所焚籠。繫屬生死。不能得自在之力。今如來於彼生死大海之中。以種種法門宣示如來深密之法要。為一大事因緣故。種種方便而成就之。皆令到於一切智地。即是於一切法中得自在義也。以證如是法。於是法自在。以自在故。即能無礙演說曲成眾機也。如來所以得如是自在之用。皆由觀此十二字輪法門。當知此十二字法門。即是法界之體性也。

時十方佛。見金剛手說此真言。同於古佛之道。我等一切如來。亦由觀此十二字門。而成究極妙身。未來諸世尊。亦復當如是。是故大歡喜。而摩菩薩頂而告之言。一切諸佛以於法自在故。為一大事因緣故。以身口意平等而說此法門。汝今亦復能說之。即是亦證此法同於如來也。然金剛藏。雖未即究竟一切種智。而同於妙覺世尊。但以十方諸佛神力共所加故。亦於大會中。亦如如來所證同等。若離神力加持。即亦未得究竟與如來等也。故善男子。毘盧遮那身語意平等證。一切佛如是知者。知是覺之別名。由知諸如來普門無盡之行。證於如來三種平等。謂知如來身密之藏。亦知語意微密之藏也。若證知此法者。即是同於如來也。

如是歎印竟。復令更請如來。所以者何。如是深密之藏。唯佛與佛乃能究了。故一切菩薩。莫有能發問者。今十方佛。同以神力加金剛手。為利益一切眾生故。今乘諸佛神力而問大日如來也。此中問何事。意為先所說之事所有深密之義。尚未周備故(更問其樞要也)

一切智成者。即是大日如來。薄伽梵義如六義中說。前亦已解。毘盧遮那者。如日出于世能除暗冥。能成就一切眾生所有事業。大地所生之類無不蒙益。此實相自然大慧之日。亦復如是。若有眾生了知自證如猛風吹雲日月出現。亦有如是功力。普於法界中而作大利。如日光而照世間也。主者。以於諸法得自在。故名為主。今諸佛。令金剛手。問此大日如來真言行句祕密之事也。殊勝說自教則廣者。由於一字法門達一切法。證得十方三世如來平等身口意。不可窮盡。故名為勝也。教則者。即是法則之別名。法是軌則之義也。

以是我往昔發菩提。無上菩提宣說我一切法涅槃至。現世界諸佛世尊證知者。言我等往昔行菩薩道時。亦由如是真言門故。成自然智。復為一切眾生如是演說。咸令得至大涅槃也。我今此語緣起甚深。一切有心者尚不能發問。何況能信解。唯有十方一切如來。同至此法。可以為證。終不虛也。汝今已得我等所行之迹故。宜更問如來也。

時執金剛具德者。猶手所持如來智印。即是具足一切諸佛種種功德。皆同一味。所謂如來解脫之味。以彼智印同於如來故。言具德者也。時彼菩薩。由諸如來共所加持。以大歡喜。即得深知如來之語。亦知如來之心。先所不逮而未能問者。今皆自在能問如來。無有疑難也。今欲問如來。先歎法界之德。而說偈言。

是法無盡。亦無自性者。盡謂有始有終有生有滅。以有生滅故。即是有起盡之法。而今平等法界之性。離如是過。無有始終也。無生滅故。即是不可盡義也。無盡者即是無相之別名。由無盡故。一切諸法皆無自性。無有動搖無有變易亦無住處也。阿賴耶。是房義是盛受義。今平等法界中。無有如是受藏之相。故無住處也。若一切法皆無自性。即是無作。無作故無有生滅果報等。本來寂然常自寂滅之相。即同不思議解脫也。諸佛同位者。如此甚深寂滅之法。一切名言之所不及。更無可以為喻者。唯是佛同所證知。可以為喻。故言同於正覺也。然一切法。若但究竟無生無作也。言究竟者。即是無有諸乘分別差降一切聖人等位。便墮斷滅中證於實證。不能利益一切故。

次復言。方便佛等。悲願轉無相教開發。覺悟如是相。由具方便故。能滿一切所願。此方便者即是大悲願也。由此大悲願故能轉也(更問)於此無相法中。無人能說無可表示。而能令一切得之也。亦自證得。當知是即大方便力也。此法無人能教授者。不由他悟而得證之。即是自覺無師之智自然成佛道。於道場現寂。覺如是法之實相也。此皆是偈語。後當飾之耳。

復次若言法界無盡無終始者。即是於斷滅。不能為眾生作諸利益。何以故。已於生死作分限故。然是塵勞之儔。是如來種。若一切無生無性亦無住處。何能普應世間。作諸佛事耶。然諸菩薩有二事故。不墮斷滅中。謂大悲及方便。由有此故。能自開發也。之中云開發者。謂菩提心自然開發也。若此言說表示。因他教悟。而能得如是自然無師之慧者。無有是處。所以者何。但因行者如實自覺。如實自觀無盡法界故。得如是實相之慧。非由他悟也。經意云。法相如是。故云如是相也。既得如是實相之法。即以此法大悲方便。而為眾生開示演說。然實不由他悟不從他傳得也。如盲人問乳色何似。乃至聞乳色如雪便生冷想。又聞如鶴便生動想。乃至以種種喻方便表示。終不能解。徒增心妄計而已。何以故。由彼自無明目故。第一義諦亦爾。若不如實自了知者。設他種種開導。終無得理也。若人自不開發如是內證之法。而為人說欲令他悟。亦無有是處。何以故。如有無足之人。呼召眾人作如是言。我當為汝而登妙高山上。當知此人。必為智者之所輕笑也。何以故。若自無足者。尚不能自登如是妙高山王少分高處。況能為一切而登彼頂耶。又如有人自未能渡大海波浪。而謂他言。我當渡汝令達彼岸。當知亦是無有得理也。行人亦如是。若自未覺無師之慧。而欲令他聞法得悟。必無此理也。

時金剛主以此。偈歎如來已。次說優陀那偈而以問佛。烏陀那是總攝義也。以一偈之義。而攝無盡法界離相之法無量法義。故言攝也。歎說偈已。念彼未來世眾生。修真言行者。於此大悲藏生漫荼羅有所闕故。不得疾成無上菩提故。次第問佛祕要方便也。斷一切疑者。若不能普斷眾生種種疑網。則不名一切智人。以於一切法中自離疑網。方能斷他疑網也。今佛既自斷一切疑網。是故我今請問。願為斷疑也。離熱惱者。言永斷三毒根也。今為一切眾生故。請問導師。以於一切法中。而能引導令至佛慧故。名大導師也

[link1]:data:image/png;base64,iVBORw0KGgoAAAANSUhEUgAAABwAAAAiCAIAAADDHy4eAAAAAXNSR0IArs4c6QAAAARnQU1BAACxjwv8YQUAAAAJcEhZcwAAEnQAABJ0Ad5mH3gAAAHjSURBVEhLtZQ7TsNAEIY5CUgcBDhFOEPoiUROQC4QDhD60LtP7ZrabVq35pP+ZbJZz/gl5dcocsa7385rfdfdQCPQpmlenp6/D4e2bZNrgoagEB/vH2RVVSXvBE2Ffu33eH6OR6I+n89aEMmB5nve1muIVIAD4OqA3ecuvQ7kQMlUoQHiL6ER4PZjK6IO0MpIfvpQhCiMk6Z0LKwpRajrGjoGC9u8bwhTdAIfqKwD/f0XOMpnoNyo9UDIDjTK3WyYiPz0Sc06U9iUixDWNB9SGcdQk/R6UD70dDotw0kONI+R8gnHrwqCZ8mNskapISCYAXlko98BB5rn/rpa2TNn6IFT09JADpTo2FZ0n2nFr+cld9+UZy2QguUALYgUQukMI2lQpaxvDUaJtMxVCaUtXPP+1eQ7wFsqoFeqhrb0dQVlp+HIlLJao/irNWRgnoh7gRKjiIDyUbcJs0kid62E687sBUrW2qxvMFFYICpunjIsGw82FugL1MaTSLXB4oWlOhTDBIvwcbKeqDlbAV3VtLjyeRHsVe6MdAVFHKXxJFl13KRg+U3/Y5XQAfU7FmkGlMqq6XnHXM2AIguWniSXp3lQCxZzJ1SaB0V0T1DGM7l6mg1FTBXEYmZzLYGO6gbQrvsDcjMiAqFvrpcAAAAASUVORK5CYII=
[link2]:data:image/png;base64,iVBORw0KGgoAAAANSUhEUgAAABgAAAAeCAIAAAC5TEmyAAAAAXNSR0IArs4c6QAAAARnQU1BAACxjwv8YQUAAAAJcEhZcwAAEnQAABJ0Ad5mH3gAAAHjSURBVEhLzZWxSwJxFMctWlxdBU8yl5yjQKgGh6jdAocccrClaEvPJTLyH7gQavOiSQ3JAl2VIhKF4EISNXRUcNHRXvd7d2T3+/3OhqAPou+94768+73vPWfG47GFTbfbtVqtNpsNcw4gxKLX6807hPXVtU6ngyU2s6hHA4Tg+6PVklMyqXDgCekMBgOMOGBnNIbDYbVazWYy0Bqp6IERnpAO3F8oFPbDYTgyCLA6CW9qMDJFUTLp9MNdHksqyatLn8+HiQZFqN/v3+fzuVzu+fEJS5PsBALxszgmGhShaCR6IzPH5HA6U9ey3W7HXIMiNBqNSqVS5aWSlCQsqSytLO+FQl6vFyyKpe+AEAvwIZwu+cDssMqA5yPoH7og8aLHQwIWJoZ0uRYwMmMqZ0/DnwnVarXbbLZYLIKbIG003kndlDn81Wg1m0cHhyTe2NpkedLItIZ8fVPo9tGgnJEYE8G+mKicxE/5Kl8QO/0AtoduxchxBKtcmM6+kCRdi7OGdJjj3w0G4bBJHBNFeAFJzAQFacCGhM1PmoKtBileoGGyIeG93fb7dS3O34mJEACNJM4TRAsaLJfLeGEScyFCvV7X5WAOxsfk7WwjcOTwdO12WxAEt9uNVZXfCXH4b2vEYvkEILn7bYjQqRIAAAAASUVORK5CYII=
[link3]:data:image/png;base64,iVBORw0KGgoAAAANSUhEUgAAABcAAAAbCAIAAAAYioOMAAAAAXNSR0IArs4c6QAAAARnQU1BAACxjwv8YQUAAAAJcEhZcwAAEnQAABJ0Ad5mH3gAAAIwSURBVEhLlZWxbxJxFMd/upEwMcgihWgYygKLJCzKH1AXSQoNkLJZWIoYwV63Rge7yETj3BJhKNChxjraADVdrkkTLQwQAiMDC4z4Lb93cHf87tBPjtx7744vv/d+7/1g01WMx+Natdrv98kX8QAfJmIwGPR6vRtZLpfKvW4XkXfvc9uJhMVi4S+o0ahMJhNZli9/Xn4pFCikZc3lOq1WbDYb+QoLFfz420zm+uoXd404+PghGouRo/CQ7oxhqcFgkBwRWAgkXoVC5KvQ1wVJ1ev1aqXy/fwbhRiLRKMbLzd8Pp+wKPdARYi0Jz1Zc+KCQaHpNJVMhjc3sWXkKywyMsLvf0YWY7F4HIXL7Kb3pX2smqLquujweNa5cXfX4gYIBALYbxilYhEdxIPAUMVqtXJjNBpxg7OTTJ6Uvr5OpdxuN4VMVEzAirK5LDkzFirtdvup0xUJh89qNeSsTmQ1VOUZR4UC35fg8xfc0O2REZqMMCZoLRh8cJbBerE7h58Om80mhWZoVNBU6TdpchTQb2Qxhoo6HI8xZbHIlkaI1qSAc0CdzsnxMT1QwAu8IYfDIYXQ/XRXgdacq6BSFDVFfL5gp+bDffvnt+H4KIj7ZU+SyGLsx8UFWcaIVbxeL7qT2/nPefXIiOGJLaMu8/IQ6zBUAZi3uZD56W2mAvBlHChQgZyJ0AoVgNTQNVDB1Wg0KKrF8J9EBwrcarW6nc4jux0zTVGFf1UxR7zT/wdjfwH5kLC+WhBXBQAAAABJRU5ErkJggg==
[link4]:data:image/png;base64,iVBORw0KGgoAAAANSUhEUgAAAB0AAAAiCAIAAAAs3UUgAAAAAXNSR0IArs4c6QAAAARnQU1BAACxjwv8YQUAAAAJcEhZcwAAEnQAABJ0Ad5mH3gAAALRSURBVEhL7Va/b1JRFH6FMMBUCYnpQG3aMDKIoTpYW4PaRhNoHKBq/wBxrUaldS/WgRoFE7soNnEp4CCaMKgDoMUoJFYNtEljYCEBm5QfI35yLlf6eA8aAptfbi7nnPv47uU75x7eQK1WE/oABfvsNf7zEg6bt2q1Go1Gg4HA4OCRpXtLarWaLcgBvO2RTqd9Xu/o8DE+XHddbE0esufFAZPJ5KrHk/j4iYWa8O3nj/ZHlubN5XLzV6/92t1l/kEMj4y8+/Ce7GKxqNVqyW6GdN7wqGPOwZyDAKnn4SpzBMF83PTE58tkMsznqKshDfeyu1lWDIfdns1m2XIdiNAS0sBCdcjyvvD7OR2NUDBYqVTYcgPIAV9loTqkefnTNFAAomM2A0uxWIw5DUjz8l+HwQ9SKBRQcNgDu1KkDSR4oRQnBREFoUDzZiI1W9HhHq8suxddi6lU6ubCQnMhf9/aYpYMFChAZjZgMBhQTMwRhJfr65ettrevw7BnLl2kYKlUIkMOytL+/oP7K/l8XqFU6HQ6lUqFqNVmnTw7dXpiYkCp2G7UJjZ75n/uffQY9tGhIYvFgjMFNjbK5bJer6dn/gFaIDNcOAgq0g6JoiVUHlyyeYuYOjNJ3yKX46++ttnZxNcvt+7chg1BZ86dh6b8Cu3sbJMxOjaG2XzqJLkEupb4lujKsbzh4l53Ojk7NCX2V6EQTxdUwmwyncC8t/e7HhPsDgf0wWYajYYiBIm+A9XehMNrT9dEfYd6WDwen5+7wl0Y6HyYxe2N5GgFCha36IbTSYKieNlCQ1PRxRVBlpeD+nokEmF+rQYbvGBvbRccnXklQUXCq6IVXfLipCRRa4URuuQFQE0NGnOrIN3zEpBbCI2sim5TD97P6B8Wt9FoNKKc2d8d0fcEaNAoFdKkB+eVRL/eo/rFeygd8JryOZHY3EzAHh83X5ie7vB+Jgh/AABtxHxYKW/TAAAAAElFTkSuQmCC
[link5]:data:image/png;base64,iVBORw0KGgoAAAANSUhEUgAAABkAAAAcCAIAAAAbRoOHAAAAAXNSR0IArs4c6QAAAARnQU1BAACxjwv8YQUAAAAJcEhZcwAAEnQAABJ0Ad5mH3gAAAJ7SURBVEhLrZbBb9JgGMarO8HFhXAj2ZjahC1eMGGKjWwmm1v0pCYrEf6BeXdT2AwxY47dhW1HKbqTY3IxwcwbEfBAMk8kM4uBG5AZEY74wPu1lI5uneGXpjzv269Pv6/v+zVcarVa3IC4zH4Hge68yuXy93w+l8tDT0667s/NmUwmuqRHj1ez2SyVSrlsNpVK5b9lWbbD/MMHb6NRFujQXWMwELzhGJ+fmX0VXNEYgWq1iidBbMVi10bt96amE5JEGYWhUChEyul0/qnXfxweUqhmxG7f3tmxWCzQV4aHpXfx3ycnXw8OrvO8w+GgMaA7LwwNr4ddt2+xWAYZ6X3CZrNRyPO8tPuBtH1sjAQD74vAKiIbkasjo+oj8DLQaDTYCBUYDFggw7xOu0x7ptLpNF01SNsL92iMYH36sefSfl9/63VaL8Br/vhpf2l5CV6bkU2UDAdKrClZX9pedz0eWFAMzGbzfjKJ5tiWG2o3kSgWi6TPgPUqutz/1Pfr+JiyBB5wRxBgBP35SxoVpLwerCdQchRePTuwvvEGu4cFMlhsrVZjQS/d/oJdcHWFBR3cbjdTKuDlct70iiL6XmPa9QKCIDDFcV6fD2elGyuVCgm09OvwGjYZttqTR4/xcigPerzUz5mYGMfZarVS+PPoiATw+f3PXyxDiF5R2Q9tqDUI9AFalFosk8lQkjLiwgKFCqgsUzI9XgDfHNyGm5WtE4tGyR2XKKOH1otQNz00ecGUpXTo76VBiseNTM2QF9b7bHERXjizVD8MeQHF7oyVGvUCip1SYg0X8CKSe3vokr6zu7AXwAThiE+uphT/46VQKBSY6jC4/wAc9w9eRwFh/lThrgAAAABJRU5ErkJggg==