## 中陰救度密法序(序五)

釋迦世尊，以一大事因緣，出現於世。大事者何？即救度眾生超出生死苦海是也！世人皆貪生畏死，獨不知畏生，不知有生即有死，生即死之根苗，所以生閉環，輪轉不已也。世尊憐之，以佛眼觀察眾生之死此生彼，前身後身，中間脫離屍體。再往投胎之陰形，特指名曰中陰身，俾世人懍然於中陰道之險窄，及早回頭。知投生之可畏，則了脫生死，自有其道，此誠無緣之大慈悲也。俱舍論雲：“欲界中陰之身量，如小兒五六歲，諸根明利，依於倒心。雖住遠方，然由業力所起之眼根，能見生處父母之交會，而起倒心。若為男，則緣母而起男欲；若為女，則緣父而起女欲。自然投入母胎而受生。”彼中陰本身，初不自知為投胎，所謂倒心也。各宗經教，教人返妄歸真，度脫生死，即令死後不受中陰，直超極樂國土耳。但吾人方死或死後，對於中陰身之救度法，則我國所譯經論中，尚未之詳，惟西藏密教中有之。此書已流傳于英國牛津大學，且有譯本。張蓮菩提金剛正居士，憐此大法，震旦未傳，亟為移譯。餘受而讀之，覺其曆敘中陰初期中期後期之情狀，歷歷如繪，令人警悚。而其救度方法，至詳至悉，又令人欣喜讚歎，知此中陰險窄之途，有可出之道，且可由金剛同志，他力救度之，此誠度世之慈航寶筏也。顧西藏密教，其甚深部，所觀佛像，每作雙身，此書中救度時所現之像亦然，淺學者每多懷疑，以為欲除生死，首在斷欲，何故反現雙身？甚至有加以譭謗者。而不知此正我佛之大慈大悲，成就眾生苦心也！圓覺經雲：“一切眾生，皆因淫欲而正性命。當知輪回，愛為根本。”眾生既念念不離男女之欲，中陰之投胎亦然。故佛亦現雙身，俾得舍凡間之父母，而投入佛之懷抱也。否則佛之法身，遍一切處，無像可見；即丈六金身，亦應眾生之心量而變現者，更何有雙身哉？！吾恐讀此書者，以凡情推測聖境，故附及之。

丙子季秋蔣維喬法名顯覺敘於因是齋