## 中陰救度密法序(序七)

舉世茫茫，誰知究竟；浮生夢夢難了業緣。以故生則憂疑震警，五性煩惱；死更張惶漂渺，六道沉淪，此皆未明中陰之故也。中陰者，依世俗解，可簡稱為精魄神魂靈識之作用；依佛法言，則如俱舍論瑜伽師地論等，有許多說明，均屬顯教理論，亦即玄微奧妙，不易透澈。其在密法，則有中陰成就之妙道，屬於無上瑜伽部。夫密法失傳中士久矣，東瀛雖曾間接求得吾國唐時印度大師善無畏金剛智不空諸三藏傳來之胎金餘緒，而其全部瑜伽及無上瑜伽諸密，由蓮花生燃燈智諸大士自印度整個傳入西藏者，直到最近數年，始漸發明於世。如此一部中陰根本教法，不圖竟先得流入西洋，西洋久以物質文明自負一時，而現亦竟有如溫慈博士其人，不惟能學大乘佛法，且更進而能求學無上醍醐之密乘；豈其賢哲亦漸省知形下之學，誠不足以求真實之安樂美善，於今日之世界人生乎？！然亦何幸得有如張妙定居士，既深研于藏密，又素諳習英文，一部醍醐妙法，賴其重譯之力，始光震旦。俾人人一讀而能瞭解中陰大事，明白生死原則，揭示妙諦，指點迷津。其最妙尤在無論已否入密之人，聞此妙法，皆有得度之機，居士之功不在達瓦喇嘛及溫慈博士下也。又所謂：“無上甚深微妙法，百千萬劫難遭遇”者，此書足以當之矣！

中華民國二十五年季秋之吉佛弟子漢陽李卓茂於沙市