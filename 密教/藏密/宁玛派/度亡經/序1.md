## 中陰救度密法序(序一)

佛法之在西藏，自我宗喀巴大士降生以來，重整法幢，中興顯密，若事若理，性相互融，信解行證，次第不紊。說者謂整個佛法，皆萃於西藏，非無故也。吾華為佛教先進國，顯法且不論;密法自唐時善無畏，金剛智，不空三藏諸大祖師，先後來中土，弘揚金胎二部，宗風極盛。七祖惠果知法運將衰，授日本沙門空海:五部灌頂大法，及金剛頂經等二百餘卷，載於俱東。嗣後更遭明季之禁制，智炬光沉，菩提道塞，而法統就湮矣！迨乎近頃，密乘稍稍崛起，復興有望，然而門戶主奴之見，或未盡泯也。夫如來一代時教，顯密並行，非可軒輊.顯重理解，密重事修.密非顯，無以探其旨趣;顯非密，無以得其究竟，如車兩輪，缺一且不舉，況行遠耶？！

衲嘗留學西藏，見彼都比丘修學之歷程，一取准於朗忍，朗忍即宗喀大士菩提道次第論也。論以三學為基礎，三士為攝行，次六度，次四攝，次止觀，最後為密乘。既通其業，然後博涉性相等學，故類能泊然於世間之利養，而成就者眾。及返觀內地，旁瞬東瀛，乃不禁有感于藏東兩密，皆後於我國，後來者竟居上，而先進者反多遜色焉。觀化廬張居士蓮菩提，夙具大心，悲智雙運者也。既不以衲為無似，而殷然有所問法，今更于業務餘晷，取達瓦桑杜格西英文本三種，譯成華文，曰中陰救度密法、曰涅槃道大手印瑜伽法要、曰明行道六成就法。之三者，皆藏中無上秘要，且中土未之前譯，而轉譯於佛法未弘之歐西，再轉譯以供獻於我邦人，寧非至可慶倖之事？！

試即此編而探討之，若事若理，即密即顯，圓融無疑，至於瑜伽心法，首重師承，直契本尊，當尋文自知，勿庸辭費雲爾。

中華民國二十五年之十月 釋超一序於無錫圓通寺