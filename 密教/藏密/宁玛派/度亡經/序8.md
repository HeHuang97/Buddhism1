## 中陰救度密法序 (序八)

夫器世間不能免離成住壞空之常途，有情世間不能免離生老病死之定例。故眾生無不欲生，而未能免死，蓋有生必有死也。我佛慈悲，開示八萬四千法蘊，以超越輪回、解脫生死為指歸，而于人中廣為宣說，勿求人天福報，吾國所譯經論中，已詳言之矣！惟於度亡之道，則尚未有專經。世俗以壽生血盆太陽太陰眼光灶神胎骨分珠妙沙等偽經報答死者，是以死者為已入地獄，或已為餓鬼，藥不對症，從有仁人孝子，無裨死者于萬一，是誠大可哀憐也！中陰救度，無上乘中，有多種密法。死者靈識，在此時期，昏迷複清醒，清醒又昏迷，救之之道，端在其清醒之際，如法指導，且在使其數數清醒，而勿令長久昏迷，俾多得指導之機會。菩提學會，現已從藏文譯述其法，只以密法限於戒律，須有師承，未經如法灌頂，不得妄授，雖付刊印，未敢流通。今閱張居士所重譯中陰救度法，我佛救濟群倫之醒醐妙寶，乃亦見於歐西文字之中，佛法不可思議，於斯益信也！張居士願有人能取藏文原本更校治之，使臻美善，此誠本會之責也，請以此為息壤。

丙子秋 臨海屈映光序於上海菩提學會

蓮菩提謹附贅白：

屈大開士此序文，為已排妥前面諸序後所收到，故雖為與本編極關切之一序，反而居殿。但可留餘地，便贅瑣談，祈以非侮為幸。按本書英文本中，正文之下附注極多。全書共有二百六十餘面，除纂述者伊文思博士自弁言一首圖像說明數頁，及另一巫綽夫約翰博士，取此書與印度教之瑜伽等比論、一篇長序文外，伊博士于正文以前，尚有一極長之緒論。正文以後，更有極長之餘論。其緒論內容目次如下：(一)巴多脫卓法之重要，(二)表法原文作符號說，(三)中陰七七之奧義，(四)五大地水火風空根本五大之密教義，(五)正智略解，(六)西藏葬送儀，(七)中陰境界略說，(八)陰現相之心理說，(九)冥判說，(十)轉生說，(十一)宇宙觀，(十二)根本教義之提綱，(十三)本書手鈔原本述要，(十四)巴多脫卓法之源流，(十五)本書之英譯及纂集。其餘論內容目如下：(一) 瑜伽學說，(二) 丹特羅學略論，(三)曼特羅即真言學略論，(四)上師與弟子及灌頂攝受略說，(五)實相說，(六)南北兩傳之佛教及與基督教之比較，(七)中世紀基督教之冥判說。

以上緒論餘論及其開首弁序等文，占本書大半之篇幅，極具精采，且十九皆為學密乘尤其學藏密者必讀之文字。雖其用意在極力介紹正知見於西洋學者，然敢謂其中亦甚多為吾東洋佛非佛徒尚未及知或不免誤解之處。即以文藝論，亦斐然一偉大著作品。蓮菩提牽於俗緣，且須修學有定課，世出世學，根底又極劣，今惟勉譯是法之正文而已，然甚盼國中大德，如菩提學會中不乏通習藏英文之學者，對於本法，或即取此原書英文本，全部譯出，或取他種藏文刻本，譯成巨帙，使無上醍醐之中陰妙法，放大光明於中土，且不致令吾華對於彼早應與吾人連體之密教典乘，反落他人之後，似亦當務之急者。又此書譯英之達瓦喇嘛，先為英國駐藏政治官覓聘作譯人，後為英政府招致任印度喀耳克塔大學之藏文總教授，英藏賴以多所溝通，已有年所。反觀吾國，絕未聞有設藏文科目于何者之大學，此而如再不疾起直追，迎頭趕上，區區之愚，誠恐藏方之向我，障礙滋多，而大好邊陲，前途黯淡，在此不在彼，則又豈非吾國朝野上下所當共同注意者耶！