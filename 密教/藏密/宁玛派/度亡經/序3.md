## 中陰救度密法序 (序三)

原夫一真法界，二儀未彰。清淨本然，固無生佛之別；光明藏海，何有依正之分。此心不覺，三細之見相以立；能所對待，六粗之境界斯成。由是因果連綿，善惡昭揭，致陰陽有數，生滅無停。為萬象之元造，作四生之先機，三界雜還，七趣紛紜。從此是非憎愛，人我冤親。既失平等之念，焉知清淨之心，業海茫茫，相續流轉不息，幽關隱隱，究竟解脫何依？

唯我釋伽世尊、能仁正覺，大慈大悲，救世救人，為此大事因緣以出現於世。權示相好嚴身而設化允宜，觀眾生根有利純，示大教義有頓漸。普令有情，同歸正覺，初中後善，方便無礙多門。有顯有密，歸元總是一路。然而返妄歸真，轉識成智，究竟了脫生死，離苦得樂，求免隔陰之迷，不失本來之面，則藏密中、中陰救度一法，洵徑中徑又徑歟？！梵言補特伽羅，此雲數取諸趣；中陰者，由趣之趣於其中間，某一期之意生幻執有情，亦有列之六趣外者。依密法言，成就菩提，有其三等：上焉者，克期取證；中焉者，命終升登；下焉者，中陰成就。因器利使，各由上師之得悉地者，察知根器，付以相當之修持對治法門。謹依師教如理思修，唯有成功，決無退縮，此之謂即身成佛。淺顯言之，即一生成就之義也。夫在迷有情，輪轉六道者，無非從緣進退，隨業升沉，有感斯應。三彌底部論中所引佛所說偈有雲：“生世樂歡喜、異世樂欣然；作福二處歡，自見其業淨。此世業報盡，來世複應受；陰壞隨業往，更受異陰身”又有雲：“善惡二種業，是業人世造；是業是其物，自捉自隨去。粗陰是惡業，細陰是善行；善惡二俱造，隨捉逐業往。”又有雲：“護根往善道，不護墮惡道。棄舍此人形，受天身具足。”凡此皆勉人於生世舍惡修善，俾獲異生福樂之果道而言。又有雲：“如是正解脫，渡欲淤泥流，智者莫能測，得至無動樂。”此則教人，超凡入聖之道。正解脫者，菩提般若也；無動樂者，摩訶涅槃也。凡夫久滯生死，惟以背覺合塵，所以背覺合塵者，舍離菩提般若，有以致之。而菩提般若，亦豈他人物哉？

懷寶行貧，自失自耳。一旦識心達本，當體知歸，轉識神為妙智，化靈性成光明，則又生死即涅槃，煩惱即菩提，固亦何有待于中陰境者乎？！

孔子雲：“朝聞道夕死可矣！”味哉言也。如其不然，本性未明，業識無主，自不免積月累年，起惑造業，死王驟至，臨終顛倒驚惶，隨妄境以牽流，依罪福而受報。一落中陰，昏迷冥暗，恐怖賓士，如斯苦境，莫可言狀。念念不忘，數定七七，形形相續，質比小兒。震旦度亡，有如繫念幽戒等法，然尚未若此法，可互七七勿輟行之。種種導示，步步提撕，理擅般若，事盡業果，法良意美，利益存亡之能事畢矣。

張蓮菩提居士者，好學深思，尤喜探求秘藏。其能得此藏密法寶流入西洋之英文佳譯，固非彼個人慶倖，實為國中一般佛徒共同之福緣也。惟賴其諳習英文且嫻佛學，由是乃得重譯公佈，法流普及，居士之功，懿歟偉矣！

雖然，得是篇者，須當精勤體認，深刻研究其第一義諦之容有言下未盡者，必如是，方可豁然貫通，打破牢關，不特當下跳出中陰，即聖諦亦不為矣！

圓覺經雲：“幻身滅故，幻心亦滅；幻心滅故，幻塵亦滅；幻塵滅故，幻滅亦滅；幻滅滅故，非幻不滅。”於此不滅之道，離四句，絕百非，亡能所，無對待，正好安身立命。傳雲：“學問之道無他，求其放心而已。”其然，豈其然乎？合掌偈頌雲：

&nbsp;&nbsp;&nbsp;&nbsp;中陰之道，&nbsp;&nbsp;&nbsp;&nbsp;顯密要關，

&nbsp;&nbsp;&nbsp;&nbsp;凝冰溶水，&nbsp;&nbsp;&nbsp;&nbsp;體無兩般。

&nbsp;&nbsp;&nbsp;&nbsp;澈悟本源，&nbsp;&nbsp;&nbsp;&nbsp;此心而安；

&nbsp;&nbsp;&nbsp;&nbsp;隨緣自在，&nbsp;&nbsp;&nbsp;&nbsp;前三後三。

章華本一幻談 丙子晚秋