## 中陰救度密法序 (序四)

中陰救度，吾國無其名而行其實，不知若干年矣！無論貴賤，無論貧富，每遇親屬逝世，例有超度之舉。或者狃于習慣，虛應故事；或者發於真誠，實耗鉅款。不明切要之方，遂渺救度之效，可憐哉！間有因作法者加持，追薦者精誠，兼以逝者業識清淨，或能感應，然亦僅矣！觀化廬主人張君新譯中陰救度密法一書，系美國伊文思溫慈博士受法西藏達瓦喇嘛。翻為英文，據其原書緒論，藏方成就喇嘛，以定力驗得七七中陰境界，乃愈努力宏揚此法。張君翻為華文，以惠中土，功德之廣，無量無邊，大德緇素，同聲讚歎！或問中陰境界，既系自識所變，何故幻出不可思議之現象？則應之曰：無量劫來，自識所集不可思議之妄想，不知凡幾？！除昏迷而受生者不計外，若欲超出輪回，此等業識，安有不生障作祟之理？！不有修持，識何由清？不有懺悔，識何由淨？由戒定慧，去貪嗔癡，因果不虛，勿墮惡趣，瑜伽行人，應共勉之！

民國二十五年丙子季秋江陵鄧繼詮謹序