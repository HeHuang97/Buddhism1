## 中陰救度密法序 (序二)

夫中陰者，正是已離此處，未至彼處，中間所受陰形。又曰中有；中間所有，故名中有。小乘或曰有中陰，或曰無中陰，大乘說不定，何也？

謂極善極惡之人，直至所至，則無中陰，餘皆有之。總之，意識落謝之影子耳！

所謂意成身，或意生身也。據本分而言，離心意識者，蓋離此也。學者果能一念不生，前後際斷，視而不見，聽而不聞，仰之彌高，鑽之彌堅。塵塵爾，刹刹爾，三心不可測。巍巍乎，蕩蕩乎，五眼豈能窺。到這裏，有無不住，聖凡不立，名不得，狀不得，不得不得。諸佛因之而圓證，菩薩因之而起修，祖師因之而悟入，眾生因之而迷倒。妄想幽微，而為正報；妄想堅固，而成國土，沉沒業海，漂流生死，無有了日，籲可憫也！

蓮菩提居士，悲佛道之垂秋，惜大法之陵夷，發菩提心，將此中陰救度密法一書，由西藏流入西洋者，重譯以歸震旦。其書中，從一七、二七，乃至七七，不斷導示，提醒亡者識神，使得著落。究竟不離實相，處處呼令識自本心。離開有喜樂忿怒等觀境，已指示其未在心識以外。時時囑念觀世音，尤相應於無緣大慈悲主，誠哉度亡妙法也！

普願法界有情，發起正信，依而行之，從性起修，全修在性，轉識成智，返妄歸真，同入般若波羅密多門，共證無上正等正覺道，而後可。

中華民國二十五年丙子秋 沙市章華寺淨月謹識