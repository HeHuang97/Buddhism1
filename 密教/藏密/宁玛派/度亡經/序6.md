## 中陰救度密法序(序六)

觀無量壽佛經雲：“諸佛如來是法界身，入一切眾生心想中。是故汝等心想佛時，是心即是三十二相、八十隨形好，是心作佛，是心是佛。”由今思之，此即瑜伽法也。瑜伽者，相應義，相應有五：一與境相應，二與行相應，三與理相應，四與果相應，五與機相應。此中顯宗多取理相應，密宗多取行相應。行者以身口意三密，繫念本尊，與本尊之三密相應，謂之瑜伽三密。夫三界唯心，萬法唯識，本佛法之總綱。所以者何？以一切世出世間，但唯有識，無別界。今依於第六意識之抉擇，舍染歸淨，而起觀行，熏習賴耶。淨薰增一分，即染薰減一分，此為佛法修持轉識之定例，而無或移也。妙定居士，近由英文轉譯藏密三種：一中陰救度法，二涅槃道大手印瑜伽法，三明行道六成就法。洵屬彼中無上翻譯典，其名則未之前聞，其法則至奇至正，其理則一準諸唯識。生佛不一異，自他不一異，乃至心境不一異，一多不一異，一真法界，即於中現。如取衣珠，絕非高談理論，說食數寶。而如理如量，真實受用，惟在人之自為耳，不寧唯是。第一種七七中陰境界，現種種相，歷歷如繪，語語蹈實。吾人於此最後一息告終之頃，倘不幸而修習未成，進退失據，遂覺茫茫泉路，長劫沉淪。一向無確切救濟之策，殊不知藏中早有此巴多脫卓之大法在也。按其實際，仍屬唯識上事，三界唯心之理，豈非益足徵信矣乎！樹銘根鈍障深，對於此編，不克發其深切之知見，只覺以前所知者，大類盲人摸象，今此則坐窗所見，一隙微明。下劣者若此，上根當何如耶？！又複應知：密嚴於顯，首在師承，一一法均須上師教授，行某法須有某種證驗，以及儀軌等等，皆有定程，非可漫為，為亦無益，或且得咎。譬之牛乳養生，固無疑義，用違其宜，可變毒藥，此非牛乳過，不善用之過也；密不如法，亦複如是。惟願有緣善信遇斯法寶，幸毋忽諸。

錫山皈依三寶弟子張樹銘和南敬序