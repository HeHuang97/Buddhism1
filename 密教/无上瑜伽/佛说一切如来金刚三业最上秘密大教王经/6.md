## 佛说一切如来金刚三业最上秘密大教王经卷第六

### 诸佛大集会一切曼拏罗成就金刚现证菩提分第十六之余

尔时世尊大执金刚者大金刚无畏大毗卢遮那如来。即入金刚大无畏无垢三摩地。从定出已。以自三业说是明句。

尾(引)

说此明句已。复说伽陀曰。

&nbsp;&nbsp;&nbsp;&nbsp;想虚空金刚&nbsp;&nbsp;&nbsp;&nbsp;佛光曼拏罗

&nbsp;&nbsp;&nbsp;&nbsp;现黄色金刚&nbsp;&nbsp;&nbsp;&nbsp;尾日林毗多

&nbsp;&nbsp;&nbsp;&nbsp;诸相皆圆满&nbsp;&nbsp;&nbsp;&nbsp;一切所庄严

&nbsp;&nbsp;&nbsp;&nbsp;顶戴诸佛冠&nbsp;&nbsp;&nbsp;&nbsp;住一切平等

&nbsp;&nbsp;&nbsp;&nbsp;三金刚相应&nbsp;&nbsp;&nbsp;&nbsp;出生诸成就


是时世尊。复入普音金刚三摩地。从定出已。以大金刚观想句身语心业。说是明句。

综(引)

说此明句已。又复说是伽陀曰。

&nbsp;&nbsp;&nbsp;&nbsp;想虚空金刚&nbsp;&nbsp;&nbsp;&nbsp;日轮曼拏罗

&nbsp;&nbsp;&nbsp;&nbsp;遍满诸佛云&nbsp;&nbsp;&nbsp;&nbsp;三金刚自在

&nbsp;&nbsp;&nbsp;&nbsp;于曼拏罗中&nbsp;&nbsp;&nbsp;&nbsp;想尊那菩萨

&nbsp;&nbsp;&nbsp;&nbsp;身现白色相&nbsp;&nbsp;&nbsp;&nbsp;一切所严饰

&nbsp;&nbsp;&nbsp;&nbsp;从金刚三业&nbsp;&nbsp;&nbsp;&nbsp;坚固而出生

&nbsp;&nbsp;&nbsp;&nbsp;安住金刚手&nbsp;&nbsp;&nbsp;&nbsp;大士持明句


此名金刚三昧智光明三摩地。

是时世尊。复入一切愿金刚大乐三摩地。从定出已。以等持金刚三昧身语心说是明句。

欀(引)

说此明句已。又复说是伽陀曰。

&nbsp;&nbsp;&nbsp;&nbsp;想虚空金刚&nbsp;&nbsp;&nbsp;&nbsp;金刚曼拏罗

&nbsp;&nbsp;&nbsp;&nbsp;想金刚出生&nbsp;&nbsp;&nbsp;&nbsp;一切佛如来

&nbsp;&nbsp;&nbsp;&nbsp;中想宝藏神&nbsp;&nbsp;&nbsp;&nbsp;现大药叉相

&nbsp;&nbsp;&nbsp;&nbsp;顶戴宝髻冠&nbsp;&nbsp;&nbsp;&nbsp;色相而善寂

&nbsp;&nbsp;&nbsp;&nbsp;住五佛相应&nbsp;&nbsp;&nbsp;&nbsp;观想于五处

&nbsp;&nbsp;&nbsp;&nbsp;得金刚甘露&nbsp;&nbsp;&nbsp;&nbsp;而现禅坐相

&nbsp;&nbsp;&nbsp;&nbsp;复与金刚手&nbsp;&nbsp;&nbsp;&nbsp;欢喜而相应

&nbsp;&nbsp;&nbsp;&nbsp;如是药叉主&nbsp;&nbsp;&nbsp;&nbsp;大力宝藏神


此名金刚三昧大富成就吉祥幢三摩地。

是时世尊。复入金刚欲自在吉祥三摩地。从定出已。以一切药叱尼三昧句身语心业。说是明句。

称(引)

说此明句已。又复说是伽陀曰。

&nbsp;&nbsp;&nbsp;&nbsp;想虚空金刚&nbsp;&nbsp;&nbsp;&nbsp;四方曼拏罗

&nbsp;&nbsp;&nbsp;&nbsp;四宝所严饰&nbsp;&nbsp;&nbsp;&nbsp;香华等具足

&nbsp;&nbsp;&nbsp;&nbsp;遍满虚空界&nbsp;&nbsp;&nbsp;&nbsp;现诸药叱尼

&nbsp;&nbsp;&nbsp;&nbsp;三金刚出生&nbsp;&nbsp;&nbsp;&nbsp;想同一影像

&nbsp;&nbsp;&nbsp;&nbsp;三金刚不坏&nbsp;&nbsp;&nbsp;&nbsp;安住禅定想

&nbsp;&nbsp;&nbsp;&nbsp;妙金刚等持&nbsp;&nbsp;&nbsp;&nbsp;观想忿怒顶

&nbsp;&nbsp;&nbsp;&nbsp;安住心明句&nbsp;&nbsp;&nbsp;&nbsp;金刚相应行


此名一切药叱尼平等行观想金刚三摩地。

是时世尊。复入一切金刚大明尾日林毗多金刚三摩地。从定出已。以自三业说如是法。

&nbsp;&nbsp;&nbsp;&nbsp;身语心清净&nbsp;&nbsp;&nbsp;&nbsp;持诸佛色相

&nbsp;&nbsp;&nbsp;&nbsp;如紫金色光&nbsp;&nbsp;&nbsp;&nbsp;作一切成就

&nbsp;&nbsp;&nbsp;&nbsp;安怛陀那等&nbsp;&nbsp;&nbsp;&nbsp;平等妙光明

&nbsp;&nbsp;&nbsp;&nbsp;药叉主成就&nbsp;&nbsp;&nbsp;&nbsp;持明天大尊

&nbsp;&nbsp;&nbsp;&nbsp;诸金刚成就&nbsp;&nbsp;&nbsp;&nbsp;诸妙色成就

&nbsp;&nbsp;&nbsp;&nbsp;诸大明成就&nbsp;&nbsp;&nbsp;&nbsp;普遍而出现

&nbsp;&nbsp;&nbsp;&nbsp;佛顶诸成就&nbsp;&nbsp;&nbsp;&nbsp;如意宝妙光

&nbsp;&nbsp;&nbsp;&nbsp;最胜佛菩提&nbsp;&nbsp;&nbsp;&nbsp;诸佛金刚光


此名诸佛圆满一切愿金刚三昧。

尔时执金刚者一切如来大秘密主。成就一切如来身语心金刚大明行。大毗卢遮那金刚如来。又复以自三业说如是法。

&nbsp;&nbsp;&nbsp;&nbsp;身语心金刚&nbsp;&nbsp;&nbsp;&nbsp;身语心自性

&nbsp;&nbsp;&nbsp;&nbsp;自相自所作&nbsp;&nbsp;&nbsp;&nbsp;如是皆成就

&nbsp;&nbsp;&nbsp;&nbsp;佛眼句相应&nbsp;&nbsp;&nbsp;&nbsp;想金刚标帜

&nbsp;&nbsp;&nbsp;&nbsp;大明印相等&nbsp;&nbsp;&nbsp;&nbsp;依教而善学

&nbsp;&nbsp;&nbsp;&nbsp;诸如来秘密&nbsp;&nbsp;&nbsp;&nbsp;安住佛菩提

&nbsp;&nbsp;&nbsp;&nbsp;当于四时中&nbsp;&nbsp;&nbsp;&nbsp;作秘密供养

&nbsp;&nbsp;&nbsp;&nbsp;华果等诸物&nbsp;&nbsp;&nbsp;&nbsp;随所得随食

&nbsp;&nbsp;&nbsp;&nbsp;此速得诸佛&nbsp;&nbsp;&nbsp;&nbsp;最上大智海

&nbsp;&nbsp;&nbsp;&nbsp;期满六月数&nbsp;&nbsp;&nbsp;&nbsp;作法当成就

&nbsp;&nbsp;&nbsp;&nbsp;一切部多众&nbsp;&nbsp;&nbsp;&nbsp;自他不能娆

&nbsp;&nbsp;&nbsp;&nbsp;贪金刚自性&nbsp;&nbsp;&nbsp;&nbsp;依法而了知

&nbsp;&nbsp;&nbsp;&nbsp;贪金刚大钩&nbsp;&nbsp;&nbsp;&nbsp;摩摩枳功德

&nbsp;&nbsp;&nbsp;&nbsp;观想语金刚&nbsp;&nbsp;&nbsp;&nbsp;一切处成就

&nbsp;&nbsp;&nbsp;&nbsp;自印相禅定&nbsp;&nbsp;&nbsp;&nbsp;三文字金刚

&nbsp;&nbsp;&nbsp;&nbsp;此诸佛大智&nbsp;&nbsp;&nbsp;&nbsp;违越者破坏

&nbsp;&nbsp;&nbsp;&nbsp;金刚大主宰&nbsp;&nbsp;&nbsp;&nbsp;金刚文字生

&nbsp;&nbsp;&nbsp;&nbsp;所有阿苏哩&nbsp;&nbsp;&nbsp;&nbsp;那儗药叱尼

&nbsp;&nbsp;&nbsp;&nbsp;乃至摩耨尸&nbsp;&nbsp;&nbsp;&nbsp;住三金刚智

&nbsp;&nbsp;&nbsp;&nbsp;各依本部法&nbsp;&nbsp;&nbsp;&nbsp;作诸持明事

&nbsp;&nbsp;&nbsp;&nbsp;如是诸大明&nbsp;&nbsp;&nbsp;&nbsp;秘密真实教

&nbsp;&nbsp;&nbsp;&nbsp;三金刚出生&nbsp;&nbsp;&nbsp;&nbsp;入诸佛菩提


此名一切如来真实金刚持明三昧。

### 诸佛大集会一切如来三昧法金刚加持王分第十七

尔时一切如来又复云集。时诸如来又复各各以自三业。劝请世尊大毗卢遮那金刚如来说秘密法。作是赞言。

&nbsp;&nbsp;&nbsp;&nbsp;阿閦如来广大智&nbsp;&nbsp;&nbsp;&nbsp;金刚法界大希有

&nbsp;&nbsp;&nbsp;&nbsp;三曼拏罗三坚固&nbsp;&nbsp;&nbsp;&nbsp;归命秘密妙法音

&nbsp;&nbsp;&nbsp;&nbsp;毗卢遮那佛清净&nbsp;&nbsp;&nbsp;&nbsp;最上大乐金刚寂

&nbsp;&nbsp;&nbsp;&nbsp;诸法自性净光明&nbsp;&nbsp;&nbsp;&nbsp;归命宣说金刚法

&nbsp;&nbsp;&nbsp;&nbsp;宝生如来甚深妙&nbsp;&nbsp;&nbsp;&nbsp;如虚空界离诸垢

&nbsp;&nbsp;&nbsp;&nbsp;自性清净本非相&nbsp;&nbsp;&nbsp;&nbsp;归命善说诸秘密

&nbsp;&nbsp;&nbsp;&nbsp;无量寿佛大自在&nbsp;&nbsp;&nbsp;&nbsp;离诸疑惑金刚住

&nbsp;&nbsp;&nbsp;&nbsp;了贪自性到彼岸&nbsp;&nbsp;&nbsp;&nbsp;归命莲华部所说

&nbsp;&nbsp;&nbsp;&nbsp;不空成就佛正智&nbsp;&nbsp;&nbsp;&nbsp;能满一切众生愿

&nbsp;&nbsp;&nbsp;&nbsp;自性清净住实际&nbsp;&nbsp;&nbsp;&nbsp;归命金刚最上士

&nbsp;&nbsp;&nbsp;&nbsp;如是称赞寂静句&nbsp;&nbsp;&nbsp;&nbsp;一切如来共所宣

&nbsp;&nbsp;&nbsp;&nbsp;诸修法者若称扬&nbsp;&nbsp;&nbsp;&nbsp;即与诸佛而同等


&nbsp;&nbsp;&nbsp;&nbsp;尔时金刚手&nbsp;&nbsp;&nbsp;&nbsp;诸佛悲愍者

&nbsp;&nbsp;&nbsp;&nbsp;复从语金刚&nbsp;&nbsp;&nbsp;&nbsp;说是秘密句

&nbsp;&nbsp;&nbsp;&nbsp;大哉一切佛&nbsp;&nbsp;&nbsp;&nbsp;法界离文字

&nbsp;&nbsp;&nbsp;&nbsp;自性本清净&nbsp;&nbsp;&nbsp;&nbsp;如虚空无垢


尔时诸佛大秘密主金刚手菩萨。安住一切如来身金刚三昧。从自身语心业说如是言。

&nbsp;&nbsp;&nbsp;&nbsp;彼四种三昧&nbsp;&nbsp;&nbsp;&nbsp;从佛智海生

&nbsp;&nbsp;&nbsp;&nbsp;了饮食无碍&nbsp;&nbsp;&nbsp;&nbsp;此三昧最上


又复安住一切如来语金刚三昧。从自身语心业说如是言。

&nbsp;&nbsp;&nbsp;&nbsp;彼四种三昧&nbsp;&nbsp;&nbsp;&nbsp;语金刚大字

&nbsp;&nbsp;&nbsp;&nbsp;了五种甘露&nbsp;&nbsp;&nbsp;&nbsp;此秘密出生


又复安住一切执金刚三昧。从自身语心业说如是言。

&nbsp;&nbsp;&nbsp;&nbsp;彼四种三昧&nbsp;&nbsp;&nbsp;&nbsp;亦即甘露法

&nbsp;&nbsp;&nbsp;&nbsp;从金刚萨埵&nbsp;&nbsp;&nbsp;&nbsp;大威力所生

&nbsp;&nbsp;&nbsp;&nbsp;身语心金刚&nbsp;&nbsp;&nbsp;&nbsp;大三昧出生

&nbsp;&nbsp;&nbsp;&nbsp;住诸佛究竟&nbsp;&nbsp;&nbsp;&nbsp;金刚所摄持

&nbsp;&nbsp;&nbsp;&nbsp;金刚手三昧&nbsp;&nbsp;&nbsp;&nbsp;金刚手大光

&nbsp;&nbsp;&nbsp;&nbsp;于一刹那间&nbsp;&nbsp;&nbsp;&nbsp;得诸佛三业


又复安住一切缘觉三昧。从自身语心业说如是言。

&nbsp;&nbsp;&nbsp;&nbsp;善说于身法&nbsp;&nbsp;&nbsp;&nbsp;彼身金刚住

&nbsp;&nbsp;&nbsp;&nbsp;说众生戒相&nbsp;&nbsp;&nbsp;&nbsp;住究竟平等


又复安住一切声闻学三昧。从自身语心业说如是言。

&nbsp;&nbsp;&nbsp;&nbsp;彼十善业道&nbsp;&nbsp;&nbsp;&nbsp;所作智金刚

&nbsp;&nbsp;&nbsp;&nbsp;此诸三昧生&nbsp;&nbsp;&nbsp;&nbsp;而名劣解脱


又复安住一切梵王三昧。从自身语心业说如是言。

&nbsp;&nbsp;&nbsp;&nbsp;痴为诸业道&nbsp;&nbsp;&nbsp;&nbsp;作大怖畏相

&nbsp;&nbsp;&nbsp;&nbsp;随顺佛菩提&nbsp;&nbsp;&nbsp;&nbsp;即得金刚身


又复安住噜捺啰天三昧。从自身语心业说如是言。

&nbsp;&nbsp;&nbsp;&nbsp;三界一切住&nbsp;&nbsp;&nbsp;&nbsp;三金刚所求

&nbsp;&nbsp;&nbsp;&nbsp;欲性有三种&nbsp;&nbsp;&nbsp;&nbsp;最上三昧生


又复安住尾瑟努天三昧。从自身语心业说如是言。

&nbsp;&nbsp;&nbsp;&nbsp;众生住实际&nbsp;&nbsp;&nbsp;&nbsp;三金刚不坏

&nbsp;&nbsp;&nbsp;&nbsp;入禅定金刚&nbsp;&nbsp;&nbsp;&nbsp;虚空金刚界


又复安住三金刚三昧。从自身语心业说如是言。

&nbsp;&nbsp;&nbsp;&nbsp;所有身金刚&nbsp;&nbsp;&nbsp;&nbsp;是即大梵天

&nbsp;&nbsp;&nbsp;&nbsp;而彼语金刚&nbsp;&nbsp;&nbsp;&nbsp;即大自在天

&nbsp;&nbsp;&nbsp;&nbsp;彼心金刚王&nbsp;&nbsp;&nbsp;&nbsp;即尾瑟努天

&nbsp;&nbsp;&nbsp;&nbsp;如是等三天&nbsp;&nbsp;&nbsp;&nbsp;三金刚所住


又复安住一切药叉药叱尼三昧。从自身语心业说如是言。

&nbsp;&nbsp;&nbsp;&nbsp;常住贪欲法&nbsp;&nbsp;&nbsp;&nbsp;恣一切食啖

&nbsp;&nbsp;&nbsp;&nbsp;不舍三金刚&nbsp;&nbsp;&nbsp;&nbsp;作极难三昧


又复安住一切龙王三昧。从自身语心业说如是言。

&nbsp;&nbsp;&nbsp;&nbsp;常乐辈戍[寧*也]&nbsp;&nbsp;&nbsp;&nbsp;嗤啰为饮食

&nbsp;&nbsp;&nbsp;&nbsp;随所欲香境&nbsp;&nbsp;&nbsp;&nbsp;即所作三昧

&nbsp;&nbsp;&nbsp;&nbsp;彼一切烦恼&nbsp;&nbsp;&nbsp;&nbsp;决定而随转


又复安住一切阿苏啰干[寧*也]三昧。从自身语心业说如是言。

&nbsp;&nbsp;&nbsp;&nbsp;现忿怒恶者&nbsp;&nbsp;&nbsp;&nbsp;华果为所乐

&nbsp;&nbsp;&nbsp;&nbsp;安住金刚地&nbsp;&nbsp;&nbsp;&nbsp;难调大可怖


又复安住一切啰叉娑悉帝哩三昧。从自身语心业说如是言。

&nbsp;&nbsp;&nbsp;&nbsp;葛波罗盛香&nbsp;&nbsp;&nbsp;&nbsp;带罗及嚩舍

&nbsp;&nbsp;&nbsp;&nbsp;此即部多众&nbsp;&nbsp;&nbsp;&nbsp;名广大三昧

&nbsp;&nbsp;&nbsp;&nbsp;又复为吉祥&nbsp;&nbsp;&nbsp;&nbsp;所作大义利


又复安住一切拏吉儞三昧。从自身语心业说如是言。

&nbsp;&nbsp;&nbsp;&nbsp;彼噜地啰等&nbsp;&nbsp;&nbsp;&nbsp;而常为饮食

&nbsp;&nbsp;&nbsp;&nbsp;拏吉儞三昧&nbsp;&nbsp;&nbsp;&nbsp;相应出生相

&nbsp;&nbsp;&nbsp;&nbsp;自性无所生&nbsp;&nbsp;&nbsp;&nbsp;三界无所行

&nbsp;&nbsp;&nbsp;&nbsp;住无行三昧&nbsp;&nbsp;&nbsp;&nbsp;得一切成就


此名三界一切金刚三昧平等三摩地。又复安住身业成就金刚三昧。从自身语心业说如是言。

&nbsp;&nbsp;&nbsp;&nbsp;身三种所作&nbsp;&nbsp;&nbsp;&nbsp;一切金刚生

&nbsp;&nbsp;&nbsp;&nbsp;普遍众生界&nbsp;&nbsp;&nbsp;&nbsp;佛身常所作


又复安住语业或就金刚三昧。从自身语心业说如是言。

&nbsp;&nbsp;&nbsp;&nbsp;语业句无染&nbsp;&nbsp;&nbsp;&nbsp;三界净圆满

&nbsp;&nbsp;&nbsp;&nbsp;是即语成就&nbsp;&nbsp;&nbsp;&nbsp;难行三昧行


又复安住心业成就金刚三昧。从自身语心业说如是言。

&nbsp;&nbsp;&nbsp;&nbsp;诸金刚意地&nbsp;&nbsp;&nbsp;&nbsp;金刚坚固想

&nbsp;&nbsp;&nbsp;&nbsp;如所说三昧&nbsp;&nbsp;&nbsp;&nbsp;三金刚不坏


又复安住一切大明金刚真实三昧。从自身语心业说如是言。

&nbsp;&nbsp;&nbsp;&nbsp;所有佛菩萨&nbsp;&nbsp;&nbsp;&nbsp;缘觉声闻众

&nbsp;&nbsp;&nbsp;&nbsp;身语心相应&nbsp;&nbsp;&nbsp;&nbsp;得最上成就


又复安住一切如来身语心金刚禅定三昧。从自身语心业说如是言。

&nbsp;&nbsp;&nbsp;&nbsp;彼金刚萨埵&nbsp;&nbsp;&nbsp;&nbsp;所有一切处

&nbsp;&nbsp;&nbsp;&nbsp;安住身语心&nbsp;&nbsp;&nbsp;&nbsp;坚固曼拏罗

&nbsp;&nbsp;&nbsp;&nbsp;三金刚禅定&nbsp;&nbsp;&nbsp;&nbsp;如理而相应

&nbsp;&nbsp;&nbsp;&nbsp;安住诸大明&nbsp;&nbsp;&nbsp;&nbsp;真实持诵法


又复安住金刚大明成就三昧。从自身语心业说如是言。

&nbsp;&nbsp;&nbsp;&nbsp;众生界平等&nbsp;&nbsp;&nbsp;&nbsp;住金刚禅定

&nbsp;&nbsp;&nbsp;&nbsp;三金刚最上&nbsp;&nbsp;&nbsp;&nbsp;金刚三昧生


又复安住近成就最上成就大成就金刚三昧。从自身语心业说如是言。

&nbsp;&nbsp;&nbsp;&nbsp;想金刚甘露&nbsp;&nbsp;&nbsp;&nbsp;遍满虚空界

&nbsp;&nbsp;&nbsp;&nbsp;三金刚所授&nbsp;&nbsp;&nbsp;&nbsp;胜三昧常住


又复安住一切金刚安怛陀那三昧。从自身语心业说如是言。

&nbsp;&nbsp;&nbsp;&nbsp;所有秘密法&nbsp;&nbsp;&nbsp;&nbsp;四时作最上

&nbsp;&nbsp;&nbsp;&nbsp;随顺彼三昧&nbsp;&nbsp;&nbsp;&nbsp;即金刚圆满


又复安住虚空持明三昧。从自身语心业说如是言。

&nbsp;&nbsp;&nbsp;&nbsp;身语心金刚&nbsp;&nbsp;&nbsp;&nbsp;观想禅定冠

&nbsp;&nbsp;&nbsp;&nbsp;三金刚三昧&nbsp;&nbsp;&nbsp;&nbsp;不能生忿怒


又复安住一切持大明等羯磨三昧。从自身语心业说如是言。

&nbsp;&nbsp;&nbsp;&nbsp;身金刚坚固&nbsp;&nbsp;&nbsp;&nbsp;外金刚执持

&nbsp;&nbsp;&nbsp;&nbsp;法金刚事业&nbsp;&nbsp;&nbsp;&nbsp;如仪轨所作


此名诸佛自性大金刚三昧。

是时诸佛大秘密主金刚手菩萨。说如是等三昧法已。即于一切大执金刚身语心业金刚平等不思议界。默然而住。尔时会中有不可计不可数佛刹。须弥山量等微尘数菩萨摩诃萨。咸各顶礼一切如来已作是白言。云何诸佛大秘密主金刚手菩萨。于此一切佛菩萨大众会中默然而住。

是时一切如来告诸菩萨言。诸善男子当知金刚身语心无所得诸文字。句自性亦无所得。所有一切如来身语心文字句。亦无自性亦非行相。以是义故默然而住。诸善男子此如来心亦如是住。彼身语心离文字。无所生无有相。如虚空无有实。一切皆是虚妄所摄。

尔时妙吉祥菩萨等诸大菩萨。向诸如来作是白言。如是如是。世尊一切如来法界自性。无行无作非来非去。以是义故。语金刚所生诸文字句皆虚妄摄。

是时会中有大菩萨。其名梵初。虽复已得大神通智。而于一切法相自性未能了知。闻是说已作是问言。云何金刚大我法等。金刚真实秘密文字。有所宣说。

尔时诸如来告彼菩萨言。如所得法当如实住。梵初菩萨又复白言。诸佛世尊。我于身语心金刚秘密文字。虽如实所得。于彼金刚菩提尚未了知。愿诸如来为我开示。诸佛答言。善男子文字无自性真实无所生彼金刚菩提乃至众生界尽所摄受。普令一切安住诸佛金刚菩提。何以故。彼诸众生所得身语心金刚智。皆即三身金刚法性所作。

尔时诸佛大秘密主金刚手菩萨摩诃萨。又复向诸如来及诸菩萨作如是言。法界无住诸法无我。自性清净从无住中金刚出生诸法仪轨。虽有所行而非所行。时诸如来咸各称赞金刚手菩萨作如是言。大士。所有一切如来身语心金刚一切成就。乃至三界一切法。依何语言而住。金刚手菩萨言。一切如来。金刚成就一切智智。乃至三界一切法。皆依金刚身语心住。诸如来言。身语心当依何住。金刚手菩萨言。如虚空住。诸如来言。虚空何所住。金刚手菩萨言。虚空无所住。空无住故诸法亦然。时诸如来生希有心作如是言。大哉大哉。金刚萨埵能善宣说。如是如是。若身语心无所有。而彼色相亦不可得。

&nbsp;&nbsp;&nbsp;&nbsp;尔时金刚手&nbsp;&nbsp;&nbsp;&nbsp;三界所尊敬

&nbsp;&nbsp;&nbsp;&nbsp;一切佛称赞&nbsp;&nbsp;&nbsp;&nbsp;广大秘密主

&nbsp;&nbsp;&nbsp;&nbsp;住三密坚固&nbsp;&nbsp;&nbsp;&nbsp;三金刚自在

&nbsp;&nbsp;&nbsp;&nbsp;想持明大士&nbsp;&nbsp;&nbsp;&nbsp;说一切成就

&nbsp;&nbsp;&nbsp;&nbsp;住空金刚界&nbsp;&nbsp;&nbsp;&nbsp;想佛曼拏罗

&nbsp;&nbsp;&nbsp;&nbsp;中现身金刚&nbsp;&nbsp;&nbsp;&nbsp;观想金刚顶

&nbsp;&nbsp;&nbsp;&nbsp;三面三身生&nbsp;&nbsp;&nbsp;&nbsp;不思议变化

&nbsp;&nbsp;&nbsp;&nbsp;持金刚大轮&nbsp;&nbsp;&nbsp;&nbsp;速得大菩提

&nbsp;&nbsp;&nbsp;&nbsp;诸部所有法&nbsp;&nbsp;&nbsp;&nbsp;观想此秘密

&nbsp;&nbsp;&nbsp;&nbsp;若别法观想&nbsp;&nbsp;&nbsp;&nbsp;彼不得成就


此名持明大士金刚秘密法。

&nbsp;&nbsp;&nbsp;&nbsp;住空界观想&nbsp;&nbsp;&nbsp;&nbsp;部多啰倪众

&nbsp;&nbsp;&nbsp;&nbsp;作如是欢喜&nbsp;&nbsp;&nbsp;&nbsp;现金刚三相

&nbsp;&nbsp;&nbsp;&nbsp;若如是观想&nbsp;&nbsp;&nbsp;&nbsp;菩萨大敬爱

&nbsp;&nbsp;&nbsp;&nbsp;而于七日中&nbsp;&nbsp;&nbsp;&nbsp;得三身成就


尔时诸佛大秘密主金刚手菩萨。复以自身语心业。宣说一切行人金刚秘密法。

&nbsp;&nbsp;&nbsp;&nbsp;自金刚三业&nbsp;&nbsp;&nbsp;&nbsp;三昧大印义

&nbsp;&nbsp;&nbsp;&nbsp;想诸仪轨相&nbsp;&nbsp;&nbsp;&nbsp;得成就佛性


又复以自身语心业。宣说一切行人金刚秘密法。

&nbsp;&nbsp;&nbsp;&nbsp;设不结印相&nbsp;&nbsp;&nbsp;&nbsp;持诵诸大明

&nbsp;&nbsp;&nbsp;&nbsp;此不越三昧&nbsp;&nbsp;&nbsp;&nbsp;得菩提成就


又复以自身语心业。宣说诸佛三昧秘密法。

&nbsp;&nbsp;&nbsp;&nbsp;彼五种甘露&nbsp;&nbsp;&nbsp;&nbsp;见勿生疑谤

&nbsp;&nbsp;&nbsp;&nbsp;此三密金刚&nbsp;&nbsp;&nbsp;&nbsp;依法而所用


又复以自身语心业。宣说语金刚三昧秘密法。

&nbsp;&nbsp;&nbsp;&nbsp;所有三界中&nbsp;&nbsp;&nbsp;&nbsp;一切踰室多

&nbsp;&nbsp;&nbsp;&nbsp;彼诸秘密法&nbsp;&nbsp;&nbsp;&nbsp;语金刚无谤


又复以自身语心业。宣说心金刚三昧秘密法。

&nbsp;&nbsp;&nbsp;&nbsp;所有诸三昧&nbsp;&nbsp;&nbsp;&nbsp;住三身金刚

&nbsp;&nbsp;&nbsp;&nbsp;必利拏三昧&nbsp;&nbsp;&nbsp;&nbsp;心金刚无谤


此名诸佛三密金刚三昧。

又复以自身语心业。宣说一切如来金刚秘密法。

&nbsp;&nbsp;&nbsp;&nbsp;五如来所转&nbsp;&nbsp;&nbsp;&nbsp;五蕴义平等

&nbsp;&nbsp;&nbsp;&nbsp;彼金刚处法&nbsp;&nbsp;&nbsp;&nbsp;菩萨曼拏罗


又复以自身语心业。宣说三界三昧轮秘密法。

&nbsp;&nbsp;&nbsp;&nbsp;地大佛眼尊&nbsp;&nbsp;&nbsp;&nbsp;水大摩摩枳

&nbsp;&nbsp;&nbsp;&nbsp;火大白衣尊&nbsp;&nbsp;&nbsp;&nbsp;风大多罗等

&nbsp;&nbsp;&nbsp;&nbsp;虚空金刚界&nbsp;&nbsp;&nbsp;&nbsp;即金刚萨埵

&nbsp;&nbsp;&nbsp;&nbsp;当知此诸大&nbsp;&nbsp;&nbsp;&nbsp;即现诸菩萨


此名一切如来宫广大自在金刚大士三昧。

尔时世尊。住一切如来身语心业。大毗卢遮那金刚如来。即入一切如来平等行三摩地。从定出已。普观一切如来及众会已。默然而住。

尔时慈氏菩萨摩诃萨。即起恭敬顶礼世尊大毗卢遮那及诸如来作如是言。所有一切如来身语心金刚秘密集会一切灌顶义。一切如来一切菩萨乃至金刚阿阇梨。当云何见。佛言善男子所有诸佛菩萨乃至金刚阿阇梨等。皆住金刚菩提心。当如是见。何以故。彼菩提心与阿阇梨无二无二相。善男子我今略说。所有十方世界诸佛如来及诸菩萨。现住说法教化众生者。而彼一切于三时中来诣阿阇梨所。诸佛菩萨变化供养云而为供养。作供养已还诸佛刹。时阿阇梨从语金刚亦出是言。一切如来是我父。一切如来是我母。一切如来是我师。慈氏当知所有十方一切诸佛如来及诸佛所行。乃至诸佛如来身语心。金刚所生一切福蕴。而彼福蕴皆从阿阇梨毛孔所生。何以故善男子。从彼菩提心出生诸佛智。真实所生真实而住。乃至一切智智相亦复如是。

尔时慈氏菩萨摩诃萨。闻是说已生惊怖心。默然而住。

尔时世尊阿閦如来宝生如来无量寿如来不空成就如来等。即时俱入一切执金刚成就勤求三昧金刚三摩地。从是出已咸作是言。汝诸菩萨今当谛听。所有十方一切如来三世智所出生秘密集会。而来供养金刚灌顶阿阇梨。又复恭敬称赞。何以故。诸善男子。金刚阿阇梨是大执金刚者。是即诸佛大智主。

是时彼诸大菩萨。向诸如来发是问言。诸佛世尊所有一切如来身语心三密金刚成就。当依何住。诸佛答言。如来三密当依阿阇梨金刚身语心住。又问即此身语心复云何住。答言此即无所有无所著。时诸菩萨闻是说已。默然而住。

尔时世尊大毗卢遮那金刚如来。又复告诸如来及诸菩萨言。谛听谛听诸佛菩萨。我今宣说一切佛菩萨金刚三摩地出生大曼拏罗法。

是时诸佛及诸菩萨。皆悉恭敬作如是言。善哉大执金刚者。善说世尊善说善逝。大曼拏罗。

尔时世尊大毗卢遮那金刚如来。说是伽陀曰。

&nbsp;&nbsp;&nbsp;&nbsp;如空净法界&nbsp;&nbsp;&nbsp;&nbsp;想佛曼拏罗

&nbsp;&nbsp;&nbsp;&nbsp;四方净妙相&nbsp;&nbsp;&nbsp;&nbsp;观想定金刚

&nbsp;&nbsp;&nbsp;&nbsp;金刚曼拏罗&nbsp;&nbsp;&nbsp;&nbsp;阿娑那轮等

&nbsp;&nbsp;&nbsp;&nbsp;及种种供养&nbsp;&nbsp;&nbsp;&nbsp;依法常所作

&nbsp;&nbsp;&nbsp;&nbsp;住阿阇梨心&nbsp;&nbsp;&nbsp;&nbsp;平等灌顶法

&nbsp;&nbsp;&nbsp;&nbsp;想虚空界中&nbsp;&nbsp;&nbsp;&nbsp;诸佛皆遍满

&nbsp;&nbsp;&nbsp;&nbsp;诸仪轨出生&nbsp;&nbsp;&nbsp;&nbsp;三种灌顶句

&nbsp;&nbsp;&nbsp;&nbsp;得成就菩提&nbsp;&nbsp;&nbsp;&nbsp;为众生利益

&nbsp;&nbsp;&nbsp;&nbsp;身语心成就&nbsp;&nbsp;&nbsp;&nbsp;诸成就中胜

&nbsp;&nbsp;&nbsp;&nbsp;一切如来心&nbsp;&nbsp;&nbsp;&nbsp;即无上菩提


此名一切佛菩萨大轮三昧三摩地出生大曼拏罗。

尔时诸佛大秘密主金刚手菩萨。复以自身语心业。宣说一切如来金刚相应金刚三业秘密大明曰。

唵(引一句)吽(引)(二)怛囕(二合)(三)纥哩(二合引)(四)亢(五)

&nbsp;&nbsp;&nbsp;&nbsp;当想虚空界&nbsp;&nbsp;&nbsp;&nbsp;秘密曼拏罗

&nbsp;&nbsp;&nbsp;&nbsp;三密心出生&nbsp;&nbsp;&nbsp;&nbsp;想金刚萨埵

&nbsp;&nbsp;&nbsp;&nbsp;现大忿怒相&nbsp;&nbsp;&nbsp;&nbsp;如青莲华色

&nbsp;&nbsp;&nbsp;&nbsp;依法想四臂&nbsp;&nbsp;&nbsp;&nbsp;执持葛波罗

&nbsp;&nbsp;&nbsp;&nbsp;现五种光明&nbsp;&nbsp;&nbsp;&nbsp;复观想自舌

&nbsp;&nbsp;&nbsp;&nbsp;金刚定相应&nbsp;&nbsp;&nbsp;&nbsp;甘露法句召

&nbsp;&nbsp;&nbsp;&nbsp;三叉金刚杵&nbsp;&nbsp;&nbsp;&nbsp;及金刚钩等

&nbsp;&nbsp;&nbsp;&nbsp;与金刚相应&nbsp;&nbsp;&nbsp;&nbsp;成就诸佛身


又复以自身语心业。宣说金刚饮食三昧法。

&nbsp;&nbsp;&nbsp;&nbsp;若于饮食等&nbsp;&nbsp;&nbsp;&nbsp;依法而当食

&nbsp;&nbsp;&nbsp;&nbsp;与甘露相应&nbsp;&nbsp;&nbsp;&nbsp;不越诸仪轨


又复以自身语心业。宣说一切如来最上三业供养法。

&nbsp;&nbsp;&nbsp;&nbsp;五种供养法&nbsp;&nbsp;&nbsp;&nbsp;作最胜供养

&nbsp;&nbsp;&nbsp;&nbsp;此一切金刚&nbsp;&nbsp;&nbsp;&nbsp;难行三昧行


又复以自身语心业。宣说三业秘密供养法。

&nbsp;&nbsp;&nbsp;&nbsp;于二处相应&nbsp;&nbsp;&nbsp;&nbsp;当受彼甘露

&nbsp;&nbsp;&nbsp;&nbsp;如仪轨供养&nbsp;&nbsp;&nbsp;&nbsp;得成佛菩提


又复以自身语心业。宣说一切如来三业行法。

&nbsp;&nbsp;&nbsp;&nbsp;众生界无边&nbsp;&nbsp;&nbsp;&nbsp;普遍平等持

&nbsp;&nbsp;&nbsp;&nbsp;三金刚三昧&nbsp;&nbsp;&nbsp;&nbsp;令住大希有


又复以自身语心业。宣说一切行人最上三业行法。

&nbsp;&nbsp;&nbsp;&nbsp;身语心自在&nbsp;&nbsp;&nbsp;&nbsp;三密无住生

&nbsp;&nbsp;&nbsp;&nbsp;诸所求成就&nbsp;&nbsp;&nbsp;&nbsp;违越者不成


又复以自身语心业。宣说一切行人金刚萨埵最上法。

&nbsp;&nbsp;&nbsp;&nbsp;当可一肘量&nbsp;&nbsp;&nbsp;&nbsp;作顶曼拏罗

&nbsp;&nbsp;&nbsp;&nbsp;中现于唵字&nbsp;&nbsp;&nbsp;&nbsp;五甘露所出

&nbsp;&nbsp;&nbsp;&nbsp;胜金刚相应&nbsp;&nbsp;&nbsp;&nbsp;刹那现光明

&nbsp;&nbsp;&nbsp;&nbsp;身语心善住&nbsp;&nbsp;&nbsp;&nbsp;所作皆成就


又复以自身语心业。宣说一切持明秘密三业法。

&nbsp;&nbsp;&nbsp;&nbsp;诸有持明人&nbsp;&nbsp;&nbsp;&nbsp;远离诸有相

&nbsp;&nbsp;&nbsp;&nbsp;勿生取着心&nbsp;&nbsp;&nbsp;&nbsp;造立塔庙等

&nbsp;&nbsp;&nbsp;&nbsp;勿读诵经典&nbsp;&nbsp;&nbsp;&nbsp;勿建曼拏罗

&nbsp;&nbsp;&nbsp;&nbsp;若自性相应&nbsp;&nbsp;&nbsp;&nbsp;斯即为最上


又复以自身语心业。宣说销除一切毒禁伏句召秘密法。

&nbsp;&nbsp;&nbsp;&nbsp;安住大轮中&nbsp;&nbsp;&nbsp;&nbsp;想白色焰光

&nbsp;&nbsp;&nbsp;&nbsp;炽盛而周遍&nbsp;&nbsp;&nbsp;&nbsp;及黄色光等

&nbsp;&nbsp;&nbsp;&nbsp;此即三金刚&nbsp;&nbsp;&nbsp;&nbsp;三昧大光明

&nbsp;&nbsp;&nbsp;&nbsp;从彼三秘密&nbsp;&nbsp;&nbsp;&nbsp;种子所出生


又复以自身语心业。宣说一切如来身语心轮金刚和合作拥护大明曰。

唵(引一句)虎鲁虎鲁(二)底瑟吒(二合)底瑟吒(二合)(三)满驮满驮(四)贺那贺那(五)捺贺捺贺(六)阿密哩(二合)帝吽(引)发吒(半音七)

&nbsp;&nbsp;&nbsp;&nbsp;此大明安住&nbsp;&nbsp;&nbsp;&nbsp;金刚羯磨轮

&nbsp;&nbsp;&nbsp;&nbsp;轮中现吽字&nbsp;&nbsp;&nbsp;&nbsp;中复书其名

&nbsp;&nbsp;&nbsp;&nbsp;大明字正句&nbsp;&nbsp;&nbsp;&nbsp;依法常安住

&nbsp;&nbsp;&nbsp;&nbsp;此即一切明&nbsp;&nbsp;&nbsp;&nbsp;三秘密无住


又复以自身语心业。宣说金刚安膳那法。

&nbsp;&nbsp;&nbsp;&nbsp;行人当往诣&nbsp;&nbsp;&nbsp;&nbsp;四衢或树下

&nbsp;&nbsp;&nbsp;&nbsp;乃至天庙等&nbsp;&nbsp;&nbsp;&nbsp;作安膳那法

&nbsp;&nbsp;&nbsp;&nbsp;当用葛波罗&nbsp;&nbsp;&nbsp;&nbsp;置噜地啰等

&nbsp;&nbsp;&nbsp;&nbsp;黑月十四日&nbsp;&nbsp;&nbsp;&nbsp;于其中夜时

&nbsp;&nbsp;&nbsp;&nbsp;诵本部大明&nbsp;&nbsp;&nbsp;&nbsp;加持八百遍

&nbsp;&nbsp;&nbsp;&nbsp;得三种成就&nbsp;&nbsp;&nbsp;&nbsp;及安膳那法

&nbsp;&nbsp;&nbsp;&nbsp;此即名诸佛&nbsp;&nbsp;&nbsp;&nbsp;普贤秘密行


尔时一切如来问金刚手菩萨言。诸菩萨摩诃萨。云何于诸秘密文字句当得具足。能于一切如来秘密三昧行。坚固信解如实观想。

是时金刚手菩萨言。诸佛世尊若诸菩萨摩诃萨。于其三种秘密文字句得具足者。即能于彼一切如来秘密三昧行。坚固信解如实观想。诸如来言。何等为三。金刚手菩萨言。所谓一切如来身金刚。一切如来语金刚。一切如来心金刚。此等名为三种秘密文字句。若能如是得具足者。彼诸菩萨摩诃萨。乃能于彼一切如来三昧行。坚固信解如实观想。是时诸佛咸各称赞金刚手菩萨已。默然而住。

尔时金刚手菩萨。告彼一切如来及诸菩萨言。诸大士当知此法甚深秘密希有。过去过不可较不可计微尘数等劫。从燃灯如来应供正等正觉出世已后。乃至迦葉如来出现世间。是等诸佛皆不宣说此秘密法。何以故。彼时众生无信解故。于此秘密功德句义不能了知。以是义故。于彼时中诸佛如来皆不宣说最上大乘秘密集会诸佛菩提法。乃至刹那罗嚩谟呼栗多。不得暂闻此秘密法。设于无数殑伽沙等劫中。勤劳苦切求佛菩提而不能得。由是于此大秘密法不得闻故。是故诸佛当知此秘密法甚为难得。

尔时会中诸大菩萨闻是语已。即时各各涕泪悲泣。时诸如来告彼菩萨言。止善男子。汝等不应涕泪悲泣起三苦恼想。时诸菩萨白诸佛言。诸佛世尊我今云何能止悲泣。何能不生三苦恼想。我念众生无智所障。于三密句不生信解。乃至名字尚不得闻。诸如来言。诸善男子如所得文字句皆悉平等。非知可知非闻可闻。所有一切如来一切菩萨。于其秘密文字句。悉无所得皆无所觉。何以故。三密文字句自性清净故。

是时诸菩萨摩诃萨闻是语已。默然而住。