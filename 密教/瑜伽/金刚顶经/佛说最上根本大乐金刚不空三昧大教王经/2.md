## 佛说最上根本大乐金刚不空三昧大教王经卷第二

### 降伏三界金刚三昧大仪轨分第三

尔时释迦牟尼佛。说一切法平等最胜摄般若波罗蜜多法门。谓贪无性故。嗔亦无性。嗔无性故。痴亦无性。痴无性故。诸法亦无性。诸法无性故。般若波罗蜜多亦无性。若人于如是般若波罗蜜多法门。听闻受持读诵记念者。是人设造杀害三界一切众生。所有之业亦不复受。不堕诸恶趣。速证阿耨多罗三藐三菩提。

尔时金刚手菩萨。闻佛说此真实理法门已。即现颦眉利牙喜怒之相。于莲花上立。如张弩势。结降三界印而说心明曰。

吽(引)

说此心明时。三界诸天主及三界主乃至大自在天。悉皆钩召入于曼拏罗中。以调伏法皆令调伏。与作安慰令住三昧复现大忿怒相。于是大自在天及三界天主并诸眷属。见金刚手菩萨作大忿怒相降伏三界。皆悉惊怖发声告言。金刚手菩萨救护我等。我等归依于佛受佛圣旨安住三昧。所有诸摩怛哩等。见菩萨现忿怒相。皆大惊怖苦恼迷闷。彼邪明邪印咸皆破坏。乃至宿曜执持及诸病苦。一切毒药皆令销除。是时诸摩怛哩等。亦发声告言。金刚手菩萨救护我等。从今已后归依于佛愿赐加被。

尔时金刚手菩萨现微笑相。引诸天等入曼拏罗令住三昧。以宝部法授与灌顶。复以金刚部法授其灌顶。令尽众生界作大饶益事。安外金刚部中。是时金刚手菩萨。化一明王作忿怒降三界相。具种种庄严作大威猛。利牙咬唇须发赤竖。执金刚杵钩剑刀杖刍哩迦等。是大明王依金刚手曼拏罗仪法而住。彼诸天等安置于外曼拏罗。此曼拏罗外安诸宿曜。

尔时金刚手菩萨。即入一切如来大悲方便金刚三摩地。从定出已。说此降三界最胜安想金刚大曼拏罗仪法颂曰。

&nbsp;&nbsp;&nbsp;&nbsp;我今略说此&nbsp;&nbsp;&nbsp;&nbsp;最胜曼拏罗

&nbsp;&nbsp;&nbsp;&nbsp;名降伏三界&nbsp;&nbsp;&nbsp;&nbsp;能调难调者

&nbsp;&nbsp;&nbsp;&nbsp;依前说法仪&nbsp;&nbsp;&nbsp;&nbsp;画外曼拏罗

&nbsp;&nbsp;&nbsp;&nbsp;而于内轮中&nbsp;&nbsp;&nbsp;&nbsp;分列八尊位

&nbsp;&nbsp;&nbsp;&nbsp;中安忿怒尊&nbsp;&nbsp;&nbsp;&nbsp;身如青莲色

&nbsp;&nbsp;&nbsp;&nbsp;具种种庄严&nbsp;&nbsp;&nbsp;&nbsp;颦眉出利牙

&nbsp;&nbsp;&nbsp;&nbsp;作忿怒微笑&nbsp;&nbsp;&nbsp;&nbsp;立如张弩势

&nbsp;&nbsp;&nbsp;&nbsp;是降三界相&nbsp;&nbsp;&nbsp;&nbsp;而于两足下

&nbsp;&nbsp;&nbsp;&nbsp;左蹋自在天&nbsp;&nbsp;&nbsp;&nbsp;右蹋于天后

&nbsp;&nbsp;&nbsp;&nbsp;炽盛光普照&nbsp;&nbsp;&nbsp;&nbsp;内画八辐轮

&nbsp;&nbsp;&nbsp;&nbsp;光明普照耀&nbsp;&nbsp;&nbsp;&nbsp;依前外坛仪

&nbsp;&nbsp;&nbsp;&nbsp;画外曼拏罗&nbsp;&nbsp;&nbsp;&nbsp;四门各安置

&nbsp;&nbsp;&nbsp;&nbsp;大忿怒之相&nbsp;&nbsp;&nbsp;&nbsp;弓箭与剑轮

&nbsp;&nbsp;&nbsp;&nbsp;是为四幖帜&nbsp;&nbsp;&nbsp;&nbsp;于外曼拏罗

&nbsp;&nbsp;&nbsp;&nbsp;安诸曜幖帜&nbsp;&nbsp;&nbsp;&nbsp;种种上味食

&nbsp;&nbsp;&nbsp;&nbsp;满钵为出生&nbsp;&nbsp;&nbsp;&nbsp;安置青色铃

&nbsp;&nbsp;&nbsp;&nbsp;并众色幢旛&nbsp;&nbsp;&nbsp;&nbsp;是时阿阇梨

&nbsp;&nbsp;&nbsp;&nbsp;当着青色衣&nbsp;&nbsp;&nbsp;&nbsp;而现忿怒相

&nbsp;&nbsp;&nbsp;&nbsp;即结三昧印&nbsp;&nbsp;&nbsp;&nbsp;入于曼拏罗

&nbsp;&nbsp;&nbsp;&nbsp;阿阇梨当须&nbsp;&nbsp;&nbsp;&nbsp;依法作佛事

&nbsp;&nbsp;&nbsp;&nbsp;从是日已后&nbsp;&nbsp;&nbsp;&nbsp;诸天不能见

&nbsp;&nbsp;&nbsp;&nbsp;能成坏一切&nbsp;&nbsp;&nbsp;&nbsp;得其诸最胜

&nbsp;&nbsp;&nbsp;&nbsp;所有成就法&nbsp;&nbsp;&nbsp;&nbsp;皆令得成就

&nbsp;&nbsp;&nbsp;&nbsp;是时引弟子&nbsp;&nbsp;&nbsp;&nbsp;入于曼拏罗

&nbsp;&nbsp;&nbsp;&nbsp;当结金刚印&nbsp;&nbsp;&nbsp;&nbsp;授金刚灌顶

&nbsp;&nbsp;&nbsp;&nbsp;即授金刚杵&nbsp;&nbsp;&nbsp;&nbsp;而施与誓愿

&nbsp;&nbsp;&nbsp;&nbsp;此金刚手杵&nbsp;&nbsp;&nbsp;&nbsp;能调难调者

&nbsp;&nbsp;&nbsp;&nbsp;汝当常受持&nbsp;&nbsp;&nbsp;&nbsp;成就最上法

&nbsp;&nbsp;&nbsp;&nbsp;施其誓愿已&nbsp;&nbsp;&nbsp;&nbsp;出于曼拏罗


说是颂已复说拏像法。当依金刚曼拏罗仪。画金刚忿怒尊。及画大菩萨诸天与摩怛哩众等。是为最上成就[巾\*((ㄇ@人)/登)]像法。然后于[巾\*((ㄇ@人)/登)]前依法供养。敷座而坐结根本印持诵百千遍。如是持诵所有世间出世间一切之法皆悉成就。设复于法未得精熟。但常持诵者是人能作敬爱钩召入寤禁缚解除等种种之法。复说诸成就法若欲破坏诸恶者。当依金刚忿怒明王法。若欲破诸邪印者。当现忿怒顾视而持诵之。

若欲灭坏诸魔者。当持金刚杵现大忿怒相持诵。

若欲作禁制者。当现忿怒相持诵。复以金刚杵打其方位。

若欲作诸离散者。当依微妙金刚尾提[寧\*也]尊法。

若欲钩召诸恶宿曜者。当现忿怒调伏相旋转金刚杵。

若欲令他憎恚者。当以铁末作护摩法。

若欲发遣诸药刹者。当依大笑尊法持诵。

若欲降诸龙者。当以金刚杵打于地面持诵。

若欲调伏诸天者。当依金刚儞波多尊法持诵。

若欲钩召诸天及降伏破坏者。当依降三界尊法持诵。

若欲求毗沙门天王成就法者。当以手按毗沙门天像。而作忿怒相持诵。

若欲求增长天王成就法者。当依金刚补噜沙法持诵。

若欲成就欲天者。当于欲天像前作忿怒相持诵。

若欲成就大梵天者。当用妙乐金刚印。

若欲成就那罗延天者。当用金刚轮锁印。

若欲成就大自在天者。当用金刚戍罗锁印。

若欲成就诸魔怛哩众者。当依金刚众啰刹法。

若欲破坏诸外道邪坛咒法等者。当依金刚大忿怒畔惹那尊法。

若欲摧折一切山林乃至天祠者。当现忿怒明王而顾视之。若欲令复如故者。当依金刚忿怒明王法。

若欲坏灭诸魔者。当依金刚忿怒明王拳法若欲令生诸怖畏者。当依金刚忿怒明王法现大恶相。

若欲坏灭他军者。当依金刚忿怒药刹法。

若欲破散他军者。当依金刚忿怒啰刹法。

若欲破坏诸天者。当用钉诸天像。若成就天主者亦依此法。

若欲令三界惊怖者。当用金刚钵啰罗印。

若欲三界中胜者。当依金刚忿怒明王法。

若欲令三界作入寤禁缚敬爱者。当用金刚忿怒明王印。

若欲令三界作钩召敬爱成就者。当依大乐金刚忿怒明王法。

### 清净诸烦恼三昧大仪轨分第四

尔时世尊释迦牟尼佛。复说一切法平等观自在智印般若波罗蜜多法门。谓烦恼清净故。诸垢亦清净。一切垢清净故。一切罪亦清净。诸法清净故。一切众生亦清净。一切智清净故。般若波罗蜜多亦清净。若人于此清净法门。受持读诵记念思惟。是人虽常处贪欲法中。离诸烦恼譬如清净莲花不染诸垢。当速得证阿耨多罗三藐三菩提。

尔时观自在菩萨。闻释迦牟尼佛说此真实理清净法门已。即现微笑。说此观照诸法无染一切清净法门众色莲花心明曰。

纥哩(二合引)

说此心明时出现一切如来。皆如观自在相手持莲花。咸依观自在菩萨本曼拏罗仪安住。是时观自在菩萨。即入观照诸法智自在印三摩地。从定出已。说此调伏一切世间曼拏罗法。若人作此大曼拏罗成就法者。当于外曼拏罗中画内曼拏罗。四方四隅列八尊位。依法具足。于其中间画红色莲花。其花八叶。于其花上画观自在菩萨。于菩萨前画大莲色天。如天魔相其色红赤。手持莲花俱稣摩花并持弓箭。右侧画大莲忿怒自在天。色相如大自在天。于其后面画大莲黑天。如那罗延天色相。于左侧画大莲娑婆主。如梵天王色相。东南隅画大莲持世天。如持世天色相。西南隅画大莲水天。如大海龙王色相。西北隅画大莲日天。如大日天色相。东北隅画大莲风天。如风天色相。又复外曼拏罗四隅。画四天像谓。纥哩(二合)室哩(二合)儗(引)提(引)如是诸天。皆以左手持莲花。右手持本幖帜。于其四门各安幖帜。一者悉帝哩尾屹啰贺。二者萨哩嚩尾屹啰贺。三者稣葛啰尾屹啰贺。四者钵讷摩尾屹啰贺。如是画曼拏罗已。阿阇梨当令弟子着白衣。以净帛覆面。即持妙花而结莲花印。引入于曼拏罗中。令其弟子当至心郑重以花散掷。花所堕处即是本尊。得本尊已。依莲花部灌顶之法当作灌顶。然后诫其弟子曰。汝观诸法当如莲花。诸染烦恼清净如此。即说伽陀曰。

&nbsp;&nbsp;&nbsp;&nbsp;譬如妙色莲&nbsp;&nbsp;&nbsp;&nbsp;处泥常清净

&nbsp;&nbsp;&nbsp;&nbsp;贪嗔痴本性&nbsp;&nbsp;&nbsp;&nbsp;无染亦如是

&nbsp;&nbsp;&nbsp;&nbsp;所有一切法&nbsp;&nbsp;&nbsp;&nbsp;应如是观察

&nbsp;&nbsp;&nbsp;&nbsp;诸法本清净&nbsp;&nbsp;&nbsp;&nbsp;当灭诸烦恼

&nbsp;&nbsp;&nbsp;&nbsp;常在诸三昧&nbsp;&nbsp;&nbsp;&nbsp;成佛一切智

&nbsp;&nbsp;&nbsp;&nbsp;证如是法已&nbsp;&nbsp;&nbsp;&nbsp;是名观自在


说是伽陀已又复告言。从是已后汝身清净。所求成就皆随意愿乃至成佛。如是弟子欲成就智曼拏罗者。亦依[巾\*((ㄇ@人)/登)]像法皆得成就。

复说未精熟求成就法者。若欲令悦乐一切人者。当加持莲花八千遍。

若欲灭散诸恶者。当用大忿怒王莲花印。

若欲令魔魅迷乱者。当用大莲花嚩啰贺印。

若欲净诸烦恼者。当用大莲花观想印。

若欲降雨者。当画龙形。行人坐其龙上持诵一洛叉数。

若欲去除冥暗者。当用大莲花日光印。

若欲起风及止息者。当用莲花摩噜多印。

### 一切宝灌顶大三昧仪轨分第五

尔时世尊释迦牟尼佛。复说一切如来灌顶出生智藏般若波罗蜜多教。若施灌顶者。获证三界法王位。若施珍财者。获满一切愿。若施妙法者。得诸法平等。若施饮膳者。得一切身口意快乐。

尔时虚空藏菩萨。闻佛说此真理法门已。现大笑容。于自顶上结宝金刚灌顶鬘印。结是印已。说此一切灌顶三昧宝心明曰。

怛囕(二合引)

说此心明时。出现一切灌顶义句等相。如是出已。依宝部曼拏罗仪。现于菩萨像各处本位。

尔时虚空藏菩萨。入一切灌顶宝金刚三摩地。从定出已。说圆满一切愿大摩尼宝三昧大曼拏罗。若人成就此曼拏罗者。当依外曼拏罗法画内曼拏罗。于其中间画八角宝柱。如八曼拏罗相。宝鬘为严饰宝金刚作围。置种种庄严幢幡伞盖等。然后于曼拏罗中画虚空藏菩萨。乘车驾马现大笑容。身深红色二手结灌顶印。于菩萨前安诸如来及宝灌顶菩萨。顶戴宝冠。右侧安持诸宝藏菩萨。于后面复安持法宝藏菩萨。左侧安持诸饮膳菩萨。于其四隅安供养菩萨。宝盖幢幡种种妙乐等。于外曼拏罗四门四隅。依法安置阏伽瓶及灌顶幖帜供养等。如是画曼拏罗已。阿阇梨当结宝印。依法引弟子入曼拏罗。以宝灌顶法。授与灌顶及印相幖帜等。从是已后所求成就皆得圆满。如上所说引弟子入曼拏罗法仪。其宝金刚部中所作成就法亦应如是若未精熟法欲受诸灌顶者。当授宝金刚灌顶印。

若欲圆满意愿者。当于日出时持诵。

若欲了诸法义智者。当观诸法清净皆如虚空而持诵之。

若欲求种种上味者。当想本身如虚空日诵千遍。

若欲圆满大愿者。当执宝盖持诵百千遍。

若欲求最胜者。当用宝幢金刚印。

若欲求大名称者。日常持诵。

### 一切拳印三昧大仪轨分第六

尔时释迦牟尼佛。得诸佛智印持诸佛智拳。是诸佛究竟者。复说一切如来智印安想金刚般若波罗蜜多教。谓摄一切如来身印故。即是一切如来身。摄一切如来语印故。即得一切法自在。摄一切如来心印故。即得一切三摩地。摄一切如来金刚印故。即得金刚三业最上成就。

若人于此法门。听闻受持记念思惟。及为他宣说者。是人得成就一切法。通达一切智。圆满一切事。乃至金刚三业得最上成就。速证阿耨多罗三藐三菩提。

尔时金刚拳菩萨。闻佛说此摄大三昧金刚印真实法已。即现欢喜相。即说一切坚固金刚印成就三昧心明曰。

恶。

说此心明时。一切如来及诸众会。化如金刚萨埵。皆结金刚萨埵印。以诸佛如来最上成就印印之。依金刚拳菩萨金刚三业及大印三昧等。依此曼拏罗安住。尔时金刚拳菩萨。入一切如来智印三摩地。从定出已。说此一切印金刚三昧大曼拏罗法。若人建此曼拏罗者。依前曼拏罗仪法。画外曼拏罗。于此中间画八辐轮。于其轮中分列八位。于中位安金刚拳菩萨。现欢喜相结三昧拳印。于此菩萨前。安最上金刚身菩萨。手持金刚杵。于金刚拳菩萨右。安金刚舌菩萨。于金刚拳菩萨后面。安金刚定菩萨。手持金刚杵。于金刚拳菩萨左。安最上金刚菩萨。持金刚杵。复于曼拏罗东南隅。安印拳菩萨。西南隅安义拳菩萨。西北隅安智拳菩萨。东北隅安羯磨拳菩萨。如是菩萨皆结本印及持自幖帜。复于四门安金刚香等四菩萨。如是画曼拏罗已。设复有人未成就此法者。入此中已得具一切印成就阿阇梨。从是已后决定得一切法成就。速证阿耨多罗三藐三菩提。若阿阇梨当传授弟子者。即结金刚拳印。引弟子入曼拏罗中。以金刚灌顶法当授灌顶。授灌顶已。为说伽陀曰。

&nbsp;&nbsp;&nbsp;&nbsp;金刚身口意&nbsp;&nbsp;&nbsp;&nbsp;当观如影像

&nbsp;&nbsp;&nbsp;&nbsp;诸印亦如是&nbsp;&nbsp;&nbsp;&nbsp;此名三昧誓


如上所说弟子入曼拏罗仪。所有此部印相及成就曼拏罗法。皆亦如是。复为未精熟者说成就法。若欲成就诸印相者。当结金刚拳安心持诵。

又复欲成一切印者。当结大金刚拳印。

若欲得一切众生爱敬者。当结金刚大乐拳印。

若欲降诸众生者。当结金刚大拳印。

若欲成就一切三昧者。当结金刚吒枳印。

若欲禁缚诸恶者。当结金刚缚印。

若欲禁缚一切者当结金刚索印。

若欲令昝婆那者。当结金刚隶波拳印。

若欲令卑拏那者。当结金刚缚拳印。

若欲灭坏诸恶者。当结金刚忿怒拳印。

若欲跋叉那者。当结金刚药刹拳印。

若欲破坏诸魔者。当结金刚[寧\*吉]卑拏那拳印。

若欲开通一切者。当用金刚锁拳印。

若欲令一切入寤者。当结金刚阿吠舍拳印。

若欲令作[寧\*吉]哩爹者。当结金刚[寧\*吉]哩爹拳印。

若欲令一切语言者。当结金刚语拳印。

若欲禁伏一切者。当结金刚定拳印。

若欲令他军母枳羯啰那者。当结大金刚语拳印。

若欲解诸邪印者。当结金刚解脱拳印。

若欲解诸拏吉儞印者。当结降三界金刚拳印。

若欲破诸恶印者。亦结降三界金刚拳印。

若欲禁制诸印者。当结金刚散提拳印。

若欲令一切印坚固如金刚者。当结金刚拳印。

若欲令印一切者。当结金刚摩怛哩拳印。

若欲摧破诸魔者。当结妙金刚拳印。

若欲破诸恶者。当结大恶忿怒金刚拳印。

若欲入水行住者。当结金刚禁拳印。

若欲现种种色像者。当结众羯磨金刚拳印。

若欲求隐身法者。当结不可见金刚拳印。

若欲成一切行住所作事者。当结虚空金刚拳印。

若欲腾空自在者。当结金刚缚拳印。

若欲成就持明天者。当结金刚剑拳印。

若欲成就诸如来供养者。当结金刚羯磨拳印。

若欲通达一切智者。当结金刚智拳印。

若欲成一切义者。当结金刚义拳印。

若欲求成一切印主者。当结金刚拳印。

若欲成就一切事者。当结诸金刚拳印。

若欲成就一切曼拏罗者。当结金刚手拳印。

若欲令说三世事者。当结金刚舌拳印。

若欲成就金刚手者。当结金刚高举印。

若欲求成就佛者。当结诸佛金刚拳印。

### 金刚字轮三昧大仪轨分第七

尔时释迦牟尼佛。复说诸法无性转字轮般若波罗蜜多教。所谓诸法空无自性故。诸法无相。以无相故生一切法。诸法无愿故。从无愿生一切法。诸法自性清净故。般若波罗蜜多清净。

尔时妙吉祥菩萨。闻佛说此真理法门已。即现笑容。以智慧剑表示诸佛。说此最上般若波罗蜜多心明曰。

阿。

说此心明时。一切如来皆悉云集。依前曼拏罗仪安住。尔时妙吉祥菩萨。入一切法自性无性剑三摩地。从定出已。说转字轮三昧曼拏罗法。若建此曼拏罗者。当于外曼拏罗中。依法画八辐轮。于此轮围中。次第书心明。后四方四隅分列八位。于其中位安妙吉祥菩萨。如童子相。身色莹净犹如虚空。有其四臂。以智慧剑作表示法。光明普照。于菩萨外安诸佛如来。四隅依法安四般若波罗蜜多经。四门安四幖帜。谓剑烁吉帝宝钵经。然后阿阇梨结剑印或经印。依法引弟子入曼拏罗中。授与智剑而作灌顶。作灌顶已。为说法誓颂曰。

&nbsp;&nbsp;&nbsp;&nbsp;汝当受智剑&nbsp;&nbsp;&nbsp;&nbsp;等般若真理

&nbsp;&nbsp;&nbsp;&nbsp;观佛如虚空&nbsp;&nbsp;&nbsp;&nbsp;所表示速成

&nbsp;&nbsp;&nbsp;&nbsp;护持于佛法&nbsp;&nbsp;&nbsp;&nbsp;广度诸众生

&nbsp;&nbsp;&nbsp;&nbsp;以剑断业障&nbsp;&nbsp;&nbsp;&nbsp;令永尽无余


说此颂已又复告言。由是妙法令汝成就般若波罗蜜多。速证阿耨多罗三藐三菩提若欲成就法曼拏罗者。亦如前仪。

复说成就法。若欲证空三摩地者。当观诸法如虚空故。

若欲证无相三摩地者。当观诸法皆无相故。

若欲证无愿三摩地者。当观诸法皆无愿故。

若欲证自性清净智法者。当观想般若波罗蜜多理趣故。

若欲断一切烦恼者。当观想正法故。

若欲得一切文字真实智者。当观想无性法故。

若欲于一切处不著文字观法身者。当依摩字等自性。观想于空故。

若欲证诸佛菩提者。当结金刚剑印。

### 一切曼拏罗金刚轮三昧大仪轨分第八

尔时释迦牟尼佛。复说摄一切如来轮入大轮中般若波罗蜜多教。所谓入金刚平等故。是即入一切如来轮。入义平等故。是即入大菩萨轮。入法平等故。是即入妙法轮。入一切平等故。是即入一切轮。

尔时同心生转法轮菩萨摩诃萨。闻佛说此真理法门已。即现笑容。而说转金刚轮入一切金刚三昧心明曰。

吽(引)

说此心明时。所有一切如来。及三界一切有情。皆悉云集曼拏罗中。复从菩萨心。出生一切曼拏罗三昧。是时诸佛菩萨依法安住。

尔时同心生转法轮菩萨。入一切轮印三摩地。从定出已。说此入一切三昧轮大曼拏罗法。建是曼拏罗者。当于外曼拏罗中画金刚轮。于其轮中画同心生转法轮菩萨。所有诸佛如来及金刚手等菩萨众。亦依前曼拏罗仪画。其曼拏罗四隅。画金刚部四大菩萨。谓金刚萨埵菩萨。金刚忿怒明王菩萨。观自在菩萨。虚空藏菩萨。于四门画四幖帜。如是画曼拏罗已。然后阿阇梨依法结金刚轮印。引弟子入曼拏罗。授以金刚轮令受灌顶。传与四种曼拏罗及本部所有三昧等法。弟子仪法既尔。金刚轮曼拏罗所作成就亦应如是。

复说成就法。欲入一切曼拏罗者。当结金刚轮印安于面门。

若欲入大曼拏罗者。当结大轮印。

若欲入诸印曼拏罗者。当结一切如来金刚印。

若欲入三昧曼拏罗者。当结大三昧轮印。

若欲入羯磨曼拏罗者。当结诸金刚轮印。

又复作敬爱法降伏法印法破坏法入一切处法供养法调伏诸恶法等。皆结八大菩萨印。或结轮印。

### 众金刚三昧大仪轨分第九

尔时释迦牟尼佛。复说最上供养般若波罗蜜多教。所谓发生菩提心故。是即一切如来广大供养。救度一切众生界故。是即一切如来广大供养。摄一切法故。是即一切如来广大供养。若人于般若波罗蜜多教。书持读诵记念思惟者。是即一切如来广大供养。

尔时誐誐那巘惹菩萨。闻佛说此真实法门已。即现微笑。说此一切羯磨不空三昧心明曰。

唵(引)

说此心明时。所有一切供养遍满虚空界。复从空中化菩萨相。还于誐誐那巘惹菩萨前。依曼拏罗而住。

尔时誐誐那巘惹菩萨。入一切供养安想三摩地。从定出已。即说最上羯磨金刚不空三昧曼拏罗。作是法者。当于外曼拏罗中间画八角宝柱。于此中间画誐誐那巘惹菩萨。身如月色现微笑容手持器仗。

又复依法画诸菩萨。谓金刚手菩萨观自在菩萨等八大菩萨。各具本相印法具足。复于四隅画四供养菩萨。四门画四幖帜及种种宝具。如是画已。阿阇梨当结羯磨金刚印。依法引弟子入曼拏罗中。以众羯磨金刚灌顶法。当授灌顶。授灌顶已作四种供养。一者身业礼拜。二者语业称赞真实妙理。三者意业观想法界之内皆成供养。四者手结金刚印。是名弟子入羯磨曼拏罗仪轨。

复说成就法。若欲以菩提心供养者。当观想心金刚故。

若欲以三摩地供养者。当观想诸法清净故。

若欲以灌顶供养者。当观想众羯磨金刚故。

若欲以印供养者。当观想众金刚故。

若欲以虚空供养者。当以阿字观想故。

若欲供养一切曼拏罗者。当以众金刚轮观想故。

若欲以一切具供养者。当以众金刚观想故。

若欲调伏诸恶成供养者。当现忿怒相加持。以花掷之。

### 金刚忿怒三昧大仪轨分第十

尔时释迦牟尼佛能调难调者。作大智拳印。复说调伏一切有情藏般若波罗蜜多教。所谓一切有情平等故。是即忿怒平等。一切有情调伏故。是即忿怒调伏。一切有情依法故。是即忿怒依法。一切有情自性坚固故。是即忿怒自性坚固。所以者何。如是一切调伏是即菩提故。

尔时降诸魔金刚药刹菩萨。闻佛说此调伏法门已。即现笑容。复现金刚药刹相。结金刚利牙印。即说金刚忿怒大欢喜心明曰。

郝。

说此心明时。所有诸恶皆悉调伏。一切有情从菩萨心出。依曼拏罗仪住。

尔时金刚药刹菩萨。入一切方便调伏忿怒金刚三摩地。从定出已。说此调伏诸恶安想金刚药刹曼拏罗法。若成就此法者。当依前外曼拏罗仪画曼拏罗。于其中间。以五色画四方曼拏罗。四门四隅画八宝柱。光炎炽盛。于曼拏罗中。依法画金刚药刹菩萨。身大青色作大怖畏复大笑相。利牙外出光明照耀。于菩萨周匝。画金刚药刹众。亦现大恶相。及画金刚部众幖帜。复于外曼拏罗隅。画金刚利牙印。于其四门各画金刚幖帜。如是画已。阿阇梨结金刚利牙印或大笑印。依法引弟子入曼拏罗。当以金刚利牙灌顶法授其灌顶授灌顶已。阿阇梨即作金刚药刹势。以金刚杵打之。即时金刚药刹画像作大笑声。若见此瑞相时。阿阇梨定知得成金刚手菩萨大药刹主。阿阇梨即作成就法。依法结印持诵。献种种供养。及读诵般若波罗蜜多教。如是依法作供养已。出于曼拏罗。

复说成就法。如金刚手菩萨曼拏罗仪。所作成就法亦应如是。

若欲调伏诸恶者。当结金刚利牙印。

若欲调伏一切有情者。当作忿怒势现大笑声持诵心明。

若欲印于一切者。当结金刚拳印。

若欲破坏诸恶者当作彼形加持已即能破坏。

若欲破诸邪坛者。当手持金刚杵入其坛中。

若欲坏彼供养者。当现忿怒势持诵。

若欲惊怖诸恶者。当以陪啰嚩目顾视之。