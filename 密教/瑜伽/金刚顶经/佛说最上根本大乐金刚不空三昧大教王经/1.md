## 佛说最上根本大乐金刚不空三昧大教王经卷第一

### 大三昧金刚真实理仪轨分第一

如是我闻。一时世尊大毗卢遮那佛。在他化自在天宫。而彼天宫众宝所成。悬铃璎珞幢幡珠珍种种宝盖。如是庄严遍满虚空。是佛世尊安住诸佛金刚三昧智众圣之尊。戴诸佛冠受三界法王灌顶。成就诸佛一切智智。是最相应自在无碍。具诸佛平等印。善作种种事业。尽诸众生界圆满一切愿。三界平等究竟法身。摄诸如来金刚三业诸佛称赞。是大慈悲大毗卢遮那如来。与八俱胝大菩萨俱。其名曰金刚手菩萨摩诃萨。观自在菩萨摩诃萨。虚空藏菩萨摩诃萨。金刚拳菩萨摩诃萨。妙吉祥菩萨摩诃萨。同心生转法轮菩萨摩诃萨。誐誐那巘惹菩萨摩诃萨。降诸魔菩萨摩诃萨。如是诸大菩萨众而共围绕。宣说一切清净法门。初中后善文义深远。纯一无杂具足圆满。所谓妙乐清净句是即菩提句。贪欲清净句是即菩提句。亲法清净句是即菩提句。一切富乐清净句是即菩提句。见清净句是即菩提句。爱乐清净句是即菩提句。染法清净句是即菩提句。庄严清净句是即菩提句。悦意清净句。是即菩提句。明照清净句是即菩提句。身清净句是即菩提句。色清净句是即菩提句。声清净句是即菩提句。香清净句是即菩提句。味清净句是即菩提句。触清净句是即菩提句。所以者何。诸法自性清净亦复如是。诸法自性清净故。般若波罗蜜多亦清净。佛告金刚手菩萨。若人得闻此一切清净法门般若波罗蜜多者。是人即得销除诸障。谓烦恼障法障业障。诸障道法悉皆销灭。设造地狱之业亦不复受。所有苦恼于刹那顷灭尽无余。速能至于菩提道场。若人受持读诵记念思惟。是人现世得一切法平等三摩地。得一切法自在。获一切爱乐适悦。历十六大菩萨生而成正觉。

尔时世尊大毗卢遮那佛。欲令宣说诸佛最上大乘三昧法。金刚界等一切曼拏罗最上之法。一切有情最胜法。尽无尽调伏法。一切义成就法。金刚手大三昧法。无量秘密众妙法。如是等法。是般若波罗蜜多清净法门。

尔时大毗卢遮那佛。先现微笑。左作高举势。戏掷金刚杵。复以金刚杵作钩召势。安于本心。说大乐不空金刚本心真理三昧明曰。

吽(引)

说此明时。所有三界一切佛刹。一切如来及诸菩萨悉皆悦乐。钩召入大毗卢遮那佛大曼拏罗中。住佛三昧皆悉敬爱。所有一切成就法皆令成就。

尔时世尊大毗卢遮那佛。结大乐金刚印已。即入一切如来秘密金刚三摩地。从定出已。告金刚手菩萨言。汝今宣说曼拏罗法。是时金刚手菩萨受佛旨已。即入大秘密金刚三昧出生曼拏罗安想智印三摩地。从定出已。说大三昧真实之理金刚安想大曼拏罗法。即说颂曰。

&nbsp;&nbsp;&nbsp;&nbsp;我今依佛旨&nbsp;&nbsp;&nbsp;&nbsp;略说曼拏罗

&nbsp;&nbsp;&nbsp;&nbsp;三昧真实理&nbsp;&nbsp;&nbsp;&nbsp;金刚安想法

&nbsp;&nbsp;&nbsp;&nbsp;四方与四隅&nbsp;&nbsp;&nbsp;&nbsp;宝装四门楼

&nbsp;&nbsp;&nbsp;&nbsp;尾提炽盛光&nbsp;&nbsp;&nbsp;&nbsp;曼拏罗周围

&nbsp;&nbsp;&nbsp;&nbsp;四隅门左右&nbsp;&nbsp;&nbsp;&nbsp;安置半月相

&nbsp;&nbsp;&nbsp;&nbsp;种种宝严饰&nbsp;&nbsp;&nbsp;&nbsp;悬铃珠璎珞

&nbsp;&nbsp;&nbsp;&nbsp;宝盖及幢幡&nbsp;&nbsp;&nbsp;&nbsp;明镜众花鬘

&nbsp;&nbsp;&nbsp;&nbsp;安外曼拏罗&nbsp;&nbsp;&nbsp;&nbsp;内置八辐轮

&nbsp;&nbsp;&nbsp;&nbsp;分列八尊位&nbsp;&nbsp;&nbsp;&nbsp;中位金刚手

&nbsp;&nbsp;&nbsp;&nbsp;是名金刚轮&nbsp;&nbsp;&nbsp;&nbsp;于此曼拏罗

&nbsp;&nbsp;&nbsp;&nbsp;依法安尊像&nbsp;&nbsp;&nbsp;&nbsp;月色及月相

&nbsp;&nbsp;&nbsp;&nbsp;炽盛光普照&nbsp;&nbsp;&nbsp;&nbsp;手持金刚杵

&nbsp;&nbsp;&nbsp;&nbsp;而现高举势&nbsp;&nbsp;&nbsp;&nbsp;处于莲华座

&nbsp;&nbsp;&nbsp;&nbsp;周匝金刚围&nbsp;&nbsp;&nbsp;&nbsp;炽盛光焰照

&nbsp;&nbsp;&nbsp;&nbsp;持本尊心明&nbsp;&nbsp;&nbsp;&nbsp;想起曼拏罗

&nbsp;&nbsp;&nbsp;&nbsp;乃至诸贤圣&nbsp;&nbsp;&nbsp;&nbsp;亦持本心明

&nbsp;&nbsp;&nbsp;&nbsp;依金刚出生&nbsp;&nbsp;&nbsp;&nbsp;宝像及画像

&nbsp;&nbsp;&nbsp;&nbsp;安本尊周匝&nbsp;&nbsp;&nbsp;&nbsp;先于中尊前

&nbsp;&nbsp;&nbsp;&nbsp;安金刚萨埵&nbsp;&nbsp;&nbsp;&nbsp;身相红白色

&nbsp;&nbsp;&nbsp;&nbsp;顶戴诸佛冠&nbsp;&nbsp;&nbsp;&nbsp;手执金刚杵

&nbsp;&nbsp;&nbsp;&nbsp;现大钩召势&nbsp;&nbsp;&nbsp;&nbsp;于右边安置

&nbsp;&nbsp;&nbsp;&nbsp;枳里枳罗尊&nbsp;&nbsp;&nbsp;&nbsp;身色如大日

&nbsp;&nbsp;&nbsp;&nbsp;众宝严身相&nbsp;&nbsp;&nbsp;&nbsp;于后复安置

&nbsp;&nbsp;&nbsp;&nbsp;念金刚大尊&nbsp;&nbsp;&nbsp;&nbsp;其身青白色

&nbsp;&nbsp;&nbsp;&nbsp;手持摩竭幢&nbsp;&nbsp;&nbsp;&nbsp;于左边安置

&nbsp;&nbsp;&nbsp;&nbsp;金刚拳大尊&nbsp;&nbsp;&nbsp;&nbsp;身如紫金色

&nbsp;&nbsp;&nbsp;&nbsp;二手金刚拳&nbsp;&nbsp;&nbsp;&nbsp;四隅安四尊

&nbsp;&nbsp;&nbsp;&nbsp;执持花幖帜&nbsp;&nbsp;&nbsp;&nbsp;莲钵与佛顶

&nbsp;&nbsp;&nbsp;&nbsp;外曼拏罗隅&nbsp;&nbsp;&nbsp;&nbsp;安祢嚩建拏

&nbsp;&nbsp;&nbsp;&nbsp;四门各中间&nbsp;&nbsp;&nbsp;&nbsp;或像或幖帜

&nbsp;&nbsp;&nbsp;&nbsp;内曼拏罗位&nbsp;&nbsp;&nbsp;&nbsp;安金刚手等

&nbsp;&nbsp;&nbsp;&nbsp;尽彼金刚轮&nbsp;&nbsp;&nbsp;&nbsp;遍满佛世尊

&nbsp;&nbsp;&nbsp;&nbsp;复外曼拏罗&nbsp;&nbsp;&nbsp;&nbsp;安欲界天众

&nbsp;&nbsp;&nbsp;&nbsp;前置三界主&nbsp;&nbsp;&nbsp;&nbsp;谓释梵自在

&nbsp;&nbsp;&nbsp;&nbsp;依如是等仪&nbsp;&nbsp;&nbsp;&nbsp;作曼拏罗法


复入曼拏罗仪轨。当依法选择。是大金刚阿阇梨入于道场。夫阿阇梨者。须善一切曼拏罗仪。知一切三昧法。于诸法相善能了知。于诸轨仪悉能成就。常自安想金刚手尊。备受一切灌顶法。通达一切智。了种种供养事。善知世出世间曼拏罗法已。成诸密印。结印皆成就。设误有过。常在三昧所作现前。不经师受而自了知一切供养。如上诸相今略说之。

若金刚阿阇梨心所愿求。最上成就法现世皆得。乃至菩萨及一切智智皆能成就。所以者何。是大阿阇梨。观想金刚手尊常在本心。复从于心钩召入曼拏罗。安住三昧欢喜悦乐。自圆满已召入曼拏罗。现身爱敬所作皆成。时阿阇梨结金刚印已。作金刚观视。常持诵心明。作大曼拏罗成就法。后结金刚嬉戏印。持诵心明作顶礼相。阿阇梨先须洁净。着红色衣种种庄严作金刚合掌金刚舞势。手持香花安心入曼拏罗中。又复作嬉戏相持诵心明。然后以金刚视。瞻仰于金刚手。敷座而坐。依法求金刚手成就。是时金刚手作大欢喜而现瑞相。眉间微动身遍红色。面门出大光明。复现种种神通。现神通已。方现本身施最上成就。从是已后日日得一切法成就。是人若坐若行。诸天不能见。不受诸禁制。具足诸成就。获一切富乐。通达无上智。如是等事。是金刚手皆令成就。然后自作供养。作供养已。以金刚灌顶法自受灌顶。次当观想求请。金刚手菩萨金刚杵。既求请已。金刚手菩萨即现本身亲授与之。是阿阇梨持此金刚杵。求诸最上成就。于一刹那中皆悉获得。若自持金刚杵。持诵作最上成就者。经其六月方得成就。然后亦受如前金刚灌顶。即作供养随意所求。当依此仪。应如是常持此大曼拏罗成就法。

又复宣说弟子入曼拏罗仪。金刚智阿阇梨。先须结妙乐金刚三昧印。引弟子入曼拏罗而作礼敬。有所愿求应当思念。求金刚手成就法。当结大印而作成就见其祥瑞。诸成就法皆令得成。如是弟子入曼拏罗已。所得成就与阿阇梨等无有异。然后如前持金刚杵。是名金刚弟子。当得受印法诸佛三昧法入诸贤圣法。是时持以种种供养出生诸天食等。入曼拏罗中。如是随力而献供养。及献戏鬘歌舞。依法昼夜绝于睡眠志心专注求法成就。起平等心发大誓愿。普为一切众生令证菩提。

又复宣说金刚手成就法。行人当从十五日起首。于金刚手菩萨前。结妙乐金刚印。随意结界。以金刚语持诵一月而得精熟。从是已后所作成就法。皆得成就。如金刚手真实之语。时行人依法造[巾\*((ㄇ@人)/登)]像。如曼拏罗仪。当画金刚手菩萨及八大菩萨。行人于[巾\*((ㄇ@人)/登)]像前。从十五日起首。先结大印持诵精熟。满十五昼夜不解其印。持诵相续心心不断。至明旦时金刚手菩萨现其本身。作大笑容身如月色。住行人前施所求愿。

复说成就法。当于[巾\*((ㄇ@人)/登)]内画佛世尊及金刚手菩萨与八大菩萨。周匝复画诸佛如来。还依前法持诵。即得一切成就。

又复[巾\*((ㄇ@人)/登)]内。以妙香画金刚手菩萨。行人于[巾\*((ㄇ@人)/登)]像前。结印持诵一洛叉数。得数满已。行人即成金刚萨埵。

又复如前仪式。唯画佛世尊持诵。即得佛成就。

又复行人入曼拏罗。持诵中间。一切意愿悉皆成就。

又复行人依法持诵本心明。天人皆爱敬。持诵数满一洛叉已。身得拥护。加持白芥子与他作拥护法。加持金刚杵而作旋转。即一切人皆得拥护。

又法作观想如前曼拏罗想法。结印现金刚视。亦用芥子。令一切魔众皆被禁缚。

若不出息持诵者。诸魔迷乱皆悉制伏。

若依金刚坚固法持诵者皆令钩召。

若闭目持诵一切魔众自然除灭。

若结金刚锁印持诵。一切魔众皆悉印之。

若结金刚拏吉儞印持诵。钩召诸魔之心。

若速疾持诵。魔众皆怖畏。

若结金刚陪啰嚩印持诵。即得一切义成。

若欲求大财宝者。当结金刚瑜儗儞印。

若欲一切有情皆适悦者。当作微妙音声持诵。即一切有情皆得适悦。

若求十方诸佛如来作忻乐爱敬者。当结金刚箭印持诵心明。

若欲亲爱坚固者。当作坚固拳安本心持诵。

若欲解诸恚怒者。当作高举势结印持诵。

若欲有情悦意者。当作金刚拳安心持诵。

若欲去除昏闇者。当面东以金刚轮旋转。

若欲身安乐者。当加持己身。

若欲现诸色像者。当结金刚色相印。

若欲闻诸声音者。当加持金刚琴。

若欲闻诸妙香者。当想于香加持。

若欲了最上味者。当加持金刚杵。

若欲作入寤法者。当用加持二手。或抚掌或弹指。

若欲解除诸执曜者当结金刚没讷誐啰印。

若欲令诸星曜作执持者。当于频那夜迦天像前。作忿怒相高声持诵。

若欲解诸虐病者。当现金刚视。

若欲解诸毒者。当用孔雀拂。

若欲解诸毒药者。当用甘露印。

若欲灭除诸恶魔者。当现忿怒势。持诵相续不令间断。

若欲解除诸鬼魅者。当用金刚戏掷印。

若欲破诸邪印者。当作忿怒势。

若欲召集一切拏吉儞者。当用金刚朅桩誐印若欲破母鬼及曼拏罗诸邪三昧咒法者。

当用金刚忿怒明王足下之尘。

若欲使诸鬼神作仆从者。当于神祠中现大忿怒相持诵。

若欲降诸魔军者。当作金刚大忿怒相复现大笑相。

若欲破他军者。当加持金刚杵掷之。

若欲入军阵求胜者。当用金刚计睹印。

若欲作禁缚者。当用加持衣服系之若要解除当称其名。

若欲破吠多拏鬼城者。当用金刚畔惹[寧\*也]印。

若欲解诸枷锁者。当用金刚卜羯娑印。

若欲出生火者。当加持金刚日精宝。

若欲枯涸处令出水者。当加持金刚月精宝。

若欲求种种饮食衣服等者。当观视虚空持诵一洛叉数。

若欲见诸佛如来遍虚空者。当须忆念诸佛一心持诵。

若欲空中现文字相见三世事者。当书阿字持诵一洛叉。即见三世之事。眼得见已。意法所知亦复如是若持一洛叉加持于眼。即能观于三世色像。若加持于耳。即闻三世之声。若加持于鼻。即能分别三世之香。若加持于舌。即善说三世之事。若加持于意。即能了别真实妙理。

若欲成就诸佛像及见希有事者。当加持一洛叉数。

若欲见幻化事者。当用孔雀拂。

若欲求一切受用之具者。当往大自在天祠中持诵一洛叉数。

若欲见诸圣迹处者。当用降三界之印。

若欲成就一切法者。当用金刚智印。

若欲见五通仙者。当用金刚定印。

若欲自身成就佛菩萨果位。及四威仪中现种种事者。当用金刚戏通印。

若欲觉悟诸天者。当用金刚力印。

若欲降诸龙者。当往龙潭中持诵。

若欲令诸夜叉无仆从者。当用金刚旨印。

若欲令诸部多调伏者。当以足蹋大自在天像。现大忿怒势持诵心明。

若欲止雷雹者。当用金刚他嚩拏印。

若欲息除灾火者。当用颦眉菩萨印。

若欲降雨者。当往龙潭中持诵。

若欲止雨者。当用萎花于水中作护摩。

若欲起风云者。当画龙形以香薰之。

若欲求晴者。当用金刚虚空佛眼印。

若欲令枯涸处出泉水者。当用究竟金刚龙印。

若欲出现伏藏者。当用金刚朅[寧\*吉]多印。

若欲求诸伏藏者。当用金刚义印。

若欲成就一切曼拏罗者。当用金刚轮印。

若欲成就诸印法者。当用大乐金刚三昧印。

若欲成就诸三昧法者当用妙乐金刚印。

若欲成就诸持明天者当用金刚印。

若欲成就金刚部菩萨者。当用最上根本金刚印。

若欲成就诸菩萨者。当用金刚心印。

若欲成就金刚菩萨者。当用金刚大印。

若欲求成就诸佛者。当用金刚智拳印。

如上诸法皆须以心明加持。

### 一切如来真实理金刚三昧仪轨分第二

尔时大毗卢遮那佛。复自说此般若波罗蜜多教诸佛菩提法门。所谓金刚平等菩提故。是即菩提。金刚坚固义平等菩提故。是即菩提。第一义平等菩提故。是即菩提。自性清净诸法平等菩提故。是即菩提。诸法无分别亦复如是。此四法门若人听闻受持读诵。所有诸障皆悉销灭。乃至道场证得阿耨多罗三藐三菩提。是时世尊大毗卢遮那佛。说此真理法门已。复作智拳现大笑容。说诸法平等心明曰。

阿(引)

说此心明中间。所有诸佛如来悉皆云集。围绕大毗卢遮那佛。依金刚萨埵曼拏罗位。次第而坐。复有八大菩萨。在外曼拏罗八方而坐现大笑容。

尔时大毗卢遮那佛。入一切如来曼拏罗安想三摩地。从定出已。即说诸佛如来金刚真实理大曼拏罗法。依前金刚萨埵曼拏罗仪。当作外曼拏罗。于此曼拏罗内。画金刚轮。于其轮内画众色莲。于彼莲上安佛世尊。于世尊周围复安八佛。各坐日轮持金刚杵。又复外曼拏罗四方四隅。依法安置八大菩萨。于其四门各安阏伽瓶。其瓶须依法选择满盛香水。以妙花果插于瓶内。及以五宝五谷五药等安于瓶中。以上色缯帛盖覆瓶上。然后结诸佛金刚印。献于诸佛已。方以其瓶置于四门。时阿阇梨依法观想。己身同诸佛之身。自谓我成金刚阿阇梨。从是已后于诸佛教中。得一切成就销除诸障。然后令其弟子入曼拏罗。依法以金刚杵灌顶五处。是名金刚灌顶。即说此三昧誓颂曰。

&nbsp;&nbsp;&nbsp;&nbsp;汝受灌顶已&nbsp;&nbsp;&nbsp;&nbsp;当普为众生

&nbsp;&nbsp;&nbsp;&nbsp;增长诸佛法&nbsp;&nbsp;&nbsp;&nbsp;住于平等心


然后随其根性与四种幖帜。当依法而作如是。说此三昧曼拏罗已。复说成就[巾\*((ㄇ@人)/登)]像法。于其[巾\*((ㄇ@人)/登)]内画大毗卢遮那佛。光明照曜二手结诸佛智拳印。余佛菩萨皆依前曼拏罗仪画。然后于此[巾\*((ㄇ@人)/登)]前。随意作成就法。悉得最上成就。

又说[巾\*((ㄇ@人)/登)]像法。于其[巾\*((ㄇ@人)/登)]内唯画大毗卢遮那佛。于此[巾\*((ㄇ@人)/登)]前随意持诵。然后以二手结智拳印尽夜持诵即得般若波罗蜜多成就。证菩萨位转生。即成正等正觉。如上皆为已成就曼拏罗者作如是说。若为未成就曼拏罗者。今复说之。

若欲求受佛供养者。当施一切乐。

若欲如菩萨受供养者。当以妙华供养三宝。并须持诵心明。

若欲求一切众生作供养者。当以慈心持诵。

若欲摄一切法者。当持诵般若波罗蜜多四句之偈。

若欲降魔者。当以坚固定心持诵。

若欲求诸佛灌顶者。当舍己身庄严之具。

若欲具足诸法者。当用金刚莲观视印。

若欲求诸佛羯磨成就法者。当用诸金刚羯磨印。

若欲求成就诸佛者。当用金刚智拳大印。

如上诸法皆须持诵心明。