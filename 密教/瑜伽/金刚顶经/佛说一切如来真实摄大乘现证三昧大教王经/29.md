## 佛说一切如来真实摄大乘现证三昧大教王经卷第二十九

### 一切如来真实摄一切仪轨胜上教理分第二十六之二

复次宣说金刚部作用成就仪轨。

所谓行人依法修习。先行成已。然后随其意乐所求成就。即当持诵满一洛叉。数满足已。竟夜持诵至明旦时。得法成就。于一切有情。所应摄受所应调伏。皆悉能作。

此佛所说执金刚法门。

又若欲作成就法者。依法画[巾\*(穴/登)]如教安置。作供养已。行人一切所欲如意受用。然后随其意乐所求成就。即当依法日日以金刚语持诵大明。期限一月满八千遍。过一月已。于[巾\*(穴/登)]像前复设供养。行人当结降三世大印。依法竟夜持诵大明。乃至彼印自然出于吽字之声。至明旦时。大自在等诸天主众。及彼眷属来现其前。时持明者白言。汝天来此。如我所言愿施我作。随我所求使令成就。天等告言。随汝所欲我悉施汝。从是已后。行人即成普尽三界主宰。随其所欲。于须臾顷能令普尽三界皆悉动摇。复为一聚悉能成坏。于三界中微妙乐具悉能受用。一切所作皆得自在。所有一切天主妙爱者等。诸妙爱者亦悉随意。是中无有作娆恼者。时持明者若称吽字。即彼一切极恶天等皆悉堕落。然后持明者寿满百千劫。

此佛所说执金刚法门。

复次若欲求印成就者。如教所说。依法持诵满一月。后行人当结金刚降三世三昧印。竟夜持诵至明旦时。得印成就。从是已后如教所说。随结印时同称吽字。行人即能虚空中行。现众色相及能隐身。起幻化事。能作一切警悟钩召敬爱事业。能令一切生大欢喜。现前能取一切珍宝。能现广大炽盛威光。雨大宝雨发大笑相。普能清净一切有情。能作一切若断若破。复能如应转易时分。随其所宜能启一切真实谈论。能转一切事能善作加护。能制能禁能怖能杀。又能印持一切有情能为戏乐。能作一切施灌顶者。能令诸身自起歌咏。能令旋舞呼召引入。能令一切锁缚而住。诸如是等一切事业皆悉能作。

此佛所说执金刚法门。

若欲求微妙智成就者。行人当依金刚降三世三摩地发起以为先行。次应依彼持诵法仪。持诵一月志求成就。过一月后。即依如是三摩地法。竟夜持诵至明旦时。得成五智通。于一切有情。所应摄受所应调伏。皆悉能作。

此佛所说执金刚法门。

若欲求羯磨成就者。亦然依法持诵一月。当求成就。过一月后。竟夜持诵至明旦时。即得一切羯磨成就。从是已后作羯磨时。持诵一遍。随其意愿彼加护等一切羯磨。皆悉能作。

此佛所说执金刚法门。

如上是为金刚部作用成就仪轨。

复次宣说莲华部作用成就仪轨。

所谓行人依法持诵满百千遍。先行成已。然后依法当求成就。次应如教安置[巾\*(穴/登)]像。当画具德谓伏一切世间大士圣相。于其四面。依四印曼拏罗法仪画四大士。四隅当画四贤圣相。于[巾\*(穴/登)]像前依法持诵。过一月后。竟夜持诵至明旦时。调伏一切世间大士来现其前。随行人所欲得诸愿成就。

此佛所说法金刚法门。

若欲求印成就者。行人当结法金刚印。如法金刚仪持诵八千遍。日日四时持诵满已。然后竟夜结印持诵至明旦时。得印成就。从是已后凡结印时。如其所说即能调伏一切世间。

此佛所说观自在法门。

若欲求三摩地成就者。行人应当依法持诵。满一月已。然后竟夜随所爱乐三摩地门。依彼法仪志心持诵至明旦时。即得一切三摩地现前成就。

此佛所说法金刚法门。

若欲求羯磨成就者。亦然依法持诵一月。过一月后竟夜持诵。即能成就一切羯磨。

此佛所说法金刚法门。

如上是为莲华部作用成就仪轨。

复次宣说宝部作用成就仪轨。

所谓行人先当敬礼四方一切如来。次应持诵满百千遍。然后依法安置[巾\*(穴/登)]像。依四印曼拏罗法用。画具德一切义成就大士圣相。设诸供养持诵一月。过一月后竟夜持诵。至明旦时。彼具德一切如来灌顶宝虚空藏菩萨摩诃萨。来现其前为施灌顶。行人得灌顶已。即成三千大千世界持明转轮主宰。

此佛所说金刚宝法门。

若欲求印成就者。行人当依羯磨金刚法用结金刚宝印。如教所说当求成就。即得一切意愿羯磨印成就。

若欲求宝智成就者。行人依法如其次第。于金刚宝生三摩地中。观想虚空本无自性。是中云何能生于宝。即此众宝。又复云何菩萨身生。日日四时。于此三摩地门如应观想持诵一月。过一月后即依如是三摩地法。竟夜持诵至明旦时。一切如来悉现其前。随所乐欲施妙灌顶。

此佛所说虚空藏法门。

若欲求羯磨成就者。亦然依法持诵一月。过一月后竟夜持诵至明旦时。具德虚空藏菩萨摩诃萨。施彼行人一切义成就。然后一切事业皆悉能作。

此佛所说执金刚法门。

如上是为宝部作用成就仪轨。

复次宣说诸部作用一切仪轨。

此中先说一切心明作用仪轨。

行人当作是言。随所意乐根本心明即一切成就。

如是言已。随其所乐持诵心明。依法当作彼成就事。然后随应即得成就。

一切印作用仪轨。

行人当作是言。一切印契我所爱乐成就。

如是言已即结三昧印。如所爱乐随其力能依法持诵。然后如教即得成就。

一切咒句作用仪轨。

行人当作是言。离戏论语当成悉地。我于一切如来成就法中。依法持诵如是言已。随所爱乐。持诵咒句。当得成就。

一切大明作用仪轨。

行人当作是言。此诸有情。具无明暗。愿得一切如来大明现证净戒所成。如是言已。随所爱乐持诵大明。依法所求当得成就。

此佛所说圣执金刚法门。

诸有行人。应当先以一切心明印契咒句及诸大明。随其所乐修习为因。然后依彼金刚持诵法仪。随应有情。即以心明印契咒句大明。依法持诵。若自若他。当求本尊一切成就。

此佛所说金刚萨埵法门。

如上是为诸部作用一切仪轨。

复次宣说诸部通用广大成就仪轨。如来部通用成就有其四种。所谓义利圆满成就。神通成就。持明成就。大成就等。

此中义利圆满成就者。行人若疑有伏藏处。即于是处依法结印。以自三摩地法。作金刚视观察彼处。若见金刚相动。应知是处即有伏藏。行人乃结金刚开发三昧印。依法启掘不久获得。随所乐取。

此佛所说金刚萨埵法门。

神通成就者。行人欲作法时当如是言。所有诸印。当求金刚神通成就。

如是言已依法所作。此神通成就有其四种。所谓水上行坐等神通。出现如来等色相神通。如其意乐随即隐身神通。于虚空中行千由旬上下出没去来自在神通。此能于诸方千由旬量。如其所乐随意而行。旋转还来。又能过千由旬。一切有情意愿悉知。一切身相眼悉能见。一切音声语言耳悉能闻。又于诸方过千由旬。随其意乐一切妙爱者身悉能举来。一切金宝摩尼真珠等悉能摄集。毕竟无有能为障者。行人于彼金刚杵中尚能隐身。况余万夫力不敌邪。又复行人常得无病。常受诸欲乐。常具少年殊妙色相。彼一切如来及金刚萨埵。见已乃作供养获得无上金刚成就。当得寿命满四千岁。

此佛所说一切如来金刚成就法门。

持明成就者。行人但求印契成就。依法所作当得金刚持明成就。由成金刚持明转轮王故。即得诸欲随意受用。一刹那间能于千佛刹中旋转还复。受诸快乐颜容少丽同十六岁。发髻如螺。绀青旋润。由得一切如来及金刚萨埵大金刚持明成就故。即得住寿大劫。

此佛所说一切如来持明法门。

大成就者。行人依法以自印契心明当求成就。由得自印大士色相成就故。一刹那间能于十方一切世界。现众色相作众事业。彼一切如来及金刚萨埵。见已乃作供养。即于普尽无余诸有情界作利益已。还复本处。又能于一切世界。所有一切适悦快乐。一切相具随意受用。得与金刚萨埵大菩萨等无有异。当得寿命满一大劫。

此佛所说一切如来大成就法门。

复次金刚部通用成就者。有其四种。所谓降三世成就。一切灌顶成就。一切悦乐法成就。最上成就等。

此中降三世成就者。行人当结降三世印。左足想踏大自在天。作成就事。乃至彼天出声号叫。然后行人当称吽字。称吽字时。所有大自在天等。一切三界增上主宰。并其眷属皆悉来集。住行人前作敬爱事。能与行人为其指使。从是已后。行人即成一切三界增上主宰金刚持明者。能起空。中及于三界自在游行旋转还复。所有极恶天等一切有情。以吽字法悉能调伏。如一切如来金刚降三世相。普尽三界一切悉依教令而转。彼一切如来及金刚萨埵。见已敬爱。寿命千岁。

此佛所说降三世法门。

一切灌顶成就者。当作印成就。谓结一切如来灌顶宝印。先作自身灌顶已。然后求彼四种灌顶成就。其四种者。所谓金刚灌顶。宝灌顶法灌顶。羯磨灌顶。若得金刚灌顶已。即成一切如来执金刚者。若得宝灌顶已。即成众宝增上主宰。若得法灌顶已。即成法王。若得羯磨灌顶已。当得世出世间一切羯磨成就。

此佛所说一切如来灌顶法门。

一切悦乐法成就者。谓以秘密供养常作供养一切如来。即得一切如来一切适悦快乐成就。

此佛所说一切如来悦乐法门。

最上成就者所谓得成就金刚尊。

此佛所说执金刚法门。

复次莲华部通用成就法者。有其四种。所谓随爱乐成就。敬爱成就。加护成就。莲华成就等。

此中随爱乐成就者。如教所说。应当观想莲华妙爱已。能令一切如来随生爱乐。又于本部观自在尊。随起思念已。亦然能令一切有情悉生敬爱。又若住三摩地广布慈心。即能普为一切世间密作加护。又若安住本尊莲华三摩地。手执莲华已。当求成就事。即得妙色如观自在尊。诸相具足寿命四千岁。

此佛所说一切如来莲华法门。

复次宝部通用成就法者。有其四种。所谓一切如来灌顶成就。大威光成就。满诸愿成就。宝成就等。

此中谓以自灌顶法奉献诸如来。施灯光明圆满布施波罗蜜多。随力作彼宝成就事。此等四种成就法用。悉应常时供养一切如来。不久当得所求成就。

此佛所说一切如来妙宝法门。

如上是为诸部通用广大成就仪轨。

复次宣说一切仪轨中方便成就教理。是即大士根本无性法门。

此中先说心明方便成就教理。颂曰。

&nbsp;&nbsp;&nbsp;&nbsp;如为调伏世间故&nbsp;&nbsp;&nbsp;&nbsp;随彼所应得成就

&nbsp;&nbsp;&nbsp;&nbsp;此中方便印为因&nbsp;&nbsp;&nbsp;&nbsp;能施广大诸成就


印契方便成就教理。

&nbsp;&nbsp;&nbsp;&nbsp;离贪调伏于世间&nbsp;&nbsp;&nbsp;&nbsp;印契成就从贪生

&nbsp;&nbsp;&nbsp;&nbsp;方便修习彼如应&nbsp;&nbsp;&nbsp;&nbsp;能作一切成就事


咒句方便成就教理。

&nbsp;&nbsp;&nbsp;&nbsp;世间若实有动乱&nbsp;&nbsp;&nbsp;&nbsp;咒句成就无所得

&nbsp;&nbsp;&nbsp;&nbsp;由离戏论方便成&nbsp;&nbsp;&nbsp;&nbsp;乃作最上诸成就


大明方便成就教理。

&nbsp;&nbsp;&nbsp;&nbsp;此中若着无明相&nbsp;&nbsp;&nbsp;&nbsp;大明成就无所有

&nbsp;&nbsp;&nbsp;&nbsp;由其方便广大门&nbsp;&nbsp;&nbsp;&nbsp;能施广大诸成就


如上是为一切仪轨中方便成就教理。

复次宣说一切仪轨中福成就教理。是即一切如来法门。

此中先说心明福成就教理。

&nbsp;&nbsp;&nbsp;&nbsp;四种供养依法作&nbsp;&nbsp;&nbsp;&nbsp;由是获得大福聚

&nbsp;&nbsp;&nbsp;&nbsp;供养诸佛胜福门&nbsp;&nbsp;&nbsp;&nbsp;此中成就无疑惑


印契福成就教理。

&nbsp;&nbsp;&nbsp;&nbsp;秘密三昧为加护&nbsp;&nbsp;&nbsp;&nbsp;由是获得大福聚

&nbsp;&nbsp;&nbsp;&nbsp;以此三昧加护因&nbsp;&nbsp;&nbsp;&nbsp;彼非福门亦成就


咒句福成就教理。

&nbsp;&nbsp;&nbsp;&nbsp;彼一切佛最初说&nbsp;&nbsp;&nbsp;&nbsp;如应获得大福聚

&nbsp;&nbsp;&nbsp;&nbsp;法施平等此为因&nbsp;&nbsp;&nbsp;&nbsp;彼非福门速成就


大明福成就教理。

&nbsp;&nbsp;&nbsp;&nbsp;布施诸福中最上&nbsp;&nbsp;&nbsp;&nbsp;由是获得大福聚

&nbsp;&nbsp;&nbsp;&nbsp;圆满施波罗蜜多&nbsp;&nbsp;&nbsp;&nbsp;速疾如应得成佛


如上是为一切仪轨中福成就教理。

复次宣说一切仪轨中慧成就教理。

此中先说心明慧成就教理。

&nbsp;&nbsp;&nbsp;&nbsp;法中无文字可入&nbsp;&nbsp;&nbsp;&nbsp;一切文字悉了知

&nbsp;&nbsp;&nbsp;&nbsp;自语门及他语门&nbsp;&nbsp;&nbsp;&nbsp;观想如应得成就


此佛所说妙吉祥大菩萨法门。

印契慧成就教理。

&nbsp;&nbsp;&nbsp;&nbsp;慧以决择立其名&nbsp;&nbsp;&nbsp;&nbsp;此即三摩地所说

&nbsp;&nbsp;&nbsp;&nbsp;彼中印契成就门&nbsp;&nbsp;&nbsp;&nbsp;观想刹那得成就


此佛所说胜慧法门。

咒句慧成就教理。

&nbsp;&nbsp;&nbsp;&nbsp;慧声随向立其名&nbsp;&nbsp;&nbsp;&nbsp;即三摩地戏论语

&nbsp;&nbsp;&nbsp;&nbsp;彼中观想成就门&nbsp;&nbsp;&nbsp;&nbsp;如应咒句得成就


此佛所说金刚慧法门。

大明慧成就教理。

&nbsp;&nbsp;&nbsp;&nbsp;大明咒句二差别&nbsp;&nbsp;&nbsp;&nbsp;是中差别无所有

&nbsp;&nbsp;&nbsp;&nbsp;正慧观想此相应&nbsp;&nbsp;&nbsp;&nbsp;决定速疾得成就


此佛所说一切如来智慧法门。

如上是为一切仪轨中慧成就教理。

复次宣说一切仪轨中行成就教理。

是即金刚手法门。

此中先说心明行成就教理。

&nbsp;&nbsp;&nbsp;&nbsp;若作一切供养事&nbsp;&nbsp;&nbsp;&nbsp;即能增长于胜行

&nbsp;&nbsp;&nbsp;&nbsp;彼众善法乃随增&nbsp;&nbsp;&nbsp;&nbsp;当得成就法圆满


印契行成就教理。

&nbsp;&nbsp;&nbsp;&nbsp;遍入多种秘密轮&nbsp;&nbsp;&nbsp;&nbsp;布设多种曼拏罗

&nbsp;&nbsp;&nbsp;&nbsp;诸印供养胜行门&nbsp;&nbsp;&nbsp;&nbsp;增长广大成就事


咒句行成就教理。

&nbsp;&nbsp;&nbsp;&nbsp;依随喜等胜法用&nbsp;&nbsp;&nbsp;&nbsp;诵念正法亦复然

&nbsp;&nbsp;&nbsp;&nbsp;广施多种供养门&nbsp;&nbsp;&nbsp;&nbsp;决定咒句得成就


大明行成就教理。

&nbsp;&nbsp;&nbsp;&nbsp;智明善断无明性&nbsp;&nbsp;&nbsp;&nbsp;布施波罗蜜多理

&nbsp;&nbsp;&nbsp;&nbsp;由此胜行圆满因&nbsp;&nbsp;&nbsp;&nbsp;速疾依法得成就


如上是为一切仪轨中行成就教理。

尔时金刚手菩萨摩诃萨。复说诸部标帜真实出生智成就教理。

此中云何金刚出生颂曰。

&nbsp;&nbsp;&nbsp;&nbsp;即此具德大士尊&nbsp;&nbsp;&nbsp;&nbsp;一切心从自心生

&nbsp;&nbsp;&nbsp;&nbsp;而彼身语心金刚&nbsp;&nbsp;&nbsp;&nbsp;坚固萨埵自然生

&nbsp;&nbsp;&nbsp;&nbsp;诸大士中胜大士&nbsp;&nbsp;&nbsp;&nbsp;金刚成就从心出

&nbsp;&nbsp;&nbsp;&nbsp;金刚萨埵此立名&nbsp;&nbsp;&nbsp;&nbsp;于彼金刚杵中住

&nbsp;&nbsp;&nbsp;&nbsp;即此如是智相应&nbsp;&nbsp;&nbsp;&nbsp;是为诸佛无二理

&nbsp;&nbsp;&nbsp;&nbsp;从自心出巧业门&nbsp;&nbsp;&nbsp;&nbsp;由斯众相皆成就

&nbsp;&nbsp;&nbsp;&nbsp;一切世界微尘数&nbsp;&nbsp;&nbsp;&nbsp;如是一切佛圣尊

&nbsp;&nbsp;&nbsp;&nbsp;彼等所有诸佛身&nbsp;&nbsp;&nbsp;&nbsp;皆从金刚萨埵出

&nbsp;&nbsp;&nbsp;&nbsp;即此复生诸大士&nbsp;&nbsp;&nbsp;&nbsp;及彼所有诸标帜

&nbsp;&nbsp;&nbsp;&nbsp;彼等大士标帜门&nbsp;&nbsp;&nbsp;&nbsp;一切同生此理趣

&nbsp;&nbsp;&nbsp;&nbsp;此法若有听闻者&nbsp;&nbsp;&nbsp;&nbsp;能生净信或受持

&nbsp;&nbsp;&nbsp;&nbsp;观想常生欢喜心&nbsp;&nbsp;&nbsp;&nbsp;速疾如应得成就


此佛所说金刚萨埵法门。

如上是为诸部标帜真实出生智成就教理。

复次金刚手菩萨摩诃萨。宣说诸部一切仪轨中出生大智成就教理。

此中先说一切如来仪轨中出生大智成就教理。

&nbsp;&nbsp;&nbsp;&nbsp;诸佛无分别大智&nbsp;&nbsp;&nbsp;&nbsp;是智所生法常住

&nbsp;&nbsp;&nbsp;&nbsp;无分别后起智门&nbsp;&nbsp;&nbsp;&nbsp;此分别说无分别


如来部仪轨中出生大智成就教理。

&nbsp;&nbsp;&nbsp;&nbsp;由无分别我分别&nbsp;&nbsp;&nbsp;&nbsp;此分别已分别生

&nbsp;&nbsp;&nbsp;&nbsp;金刚萨埵大士尊&nbsp;&nbsp;&nbsp;&nbsp;说彼分别为方便


金刚部仪轨中出生大智成就教理。

&nbsp;&nbsp;&nbsp;&nbsp;譬如布设诸画像&nbsp;&nbsp;&nbsp;&nbsp;依画法仪作成就

&nbsp;&nbsp;&nbsp;&nbsp;而彼所设作用门&nbsp;&nbsp;&nbsp;&nbsp;我此所说离分别


莲华部仪轨中出生大智成就教理。

&nbsp;&nbsp;&nbsp;&nbsp;贪性分别所出生&nbsp;&nbsp;&nbsp;&nbsp;是性莲华中安处

&nbsp;&nbsp;&nbsp;&nbsp;此即长时住亦然&nbsp;&nbsp;&nbsp;&nbsp;如理出生诸成就


宝部仪轨中出生大智成就教理。

&nbsp;&nbsp;&nbsp;&nbsp;此宝本无分别性&nbsp;&nbsp;&nbsp;&nbsp;而彼威光自高显

&nbsp;&nbsp;&nbsp;&nbsp;如是成就微妙门&nbsp;&nbsp;&nbsp;&nbsp;虽所出生无分别


此佛所说金刚宝法门。

如上是为诸部一切仪轨中出生大智成就教理。

复次宣说一切仪轨中心明出生智教理。

&nbsp;&nbsp;&nbsp;&nbsp;随意所乐诸法用&nbsp;&nbsp;&nbsp;&nbsp;即当随意求成就

&nbsp;&nbsp;&nbsp;&nbsp;等持成就住于心&nbsp;&nbsp;&nbsp;&nbsp;此说是为心明法


印契出生智教理。

&nbsp;&nbsp;&nbsp;&nbsp;不可违越及破坏&nbsp;&nbsp;&nbsp;&nbsp;谓王最上印教令

&nbsp;&nbsp;&nbsp;&nbsp;大士标帜众相门&nbsp;&nbsp;&nbsp;&nbsp;此说亦然如王印


咒句出生智教理。

&nbsp;&nbsp;&nbsp;&nbsp;不可违越及破坏&nbsp;&nbsp;&nbsp;&nbsp;如是秘密咒法门

&nbsp;&nbsp;&nbsp;&nbsp;咒已秘密法能成&nbsp;&nbsp;&nbsp;&nbsp;是故此说为咒句


大明出生智教理。

&nbsp;&nbsp;&nbsp;&nbsp;最上语明成就理&nbsp;&nbsp;&nbsp;&nbsp;彼能破坏于无明

&nbsp;&nbsp;&nbsp;&nbsp;明智解了法圆成&nbsp;&nbsp;&nbsp;&nbsp;大明由斯而建立


此佛所说执金刚法门。

如上是为一切仪轨中心明等出生智教理。

复次宣说一切仪轨中胜智出生教理。

此中先说心明胜智出生教理。

&nbsp;&nbsp;&nbsp;&nbsp;智者持诵心明已&nbsp;&nbsp;&nbsp;&nbsp;若自若他法如应

&nbsp;&nbsp;&nbsp;&nbsp;过未现在三世中&nbsp;&nbsp;&nbsp;&nbsp;一切得闻及得见


印契胜智出生教理。

&nbsp;&nbsp;&nbsp;&nbsp;谛意一结于印契&nbsp;&nbsp;&nbsp;&nbsp;如教所说依法作

&nbsp;&nbsp;&nbsp;&nbsp;作已观察于世间&nbsp;&nbsp;&nbsp;&nbsp;一切应知如上说


咒句胜智出生教理。

&nbsp;&nbsp;&nbsp;&nbsp;依法一诵于咒句&nbsp;&nbsp;&nbsp;&nbsp;从自舌中所宣说

&nbsp;&nbsp;&nbsp;&nbsp;过未现在三世中&nbsp;&nbsp;&nbsp;&nbsp;彼诸真实法成就


此佛所说观自在法门。

大明胜智出生教理。

&nbsp;&nbsp;&nbsp;&nbsp;依法一诵于大明&nbsp;&nbsp;&nbsp;&nbsp;谛意相应而解了

&nbsp;&nbsp;&nbsp;&nbsp;过未现在三世中&nbsp;&nbsp;&nbsp;&nbsp;彼金刚语如所得


如上是为一切仪轨中胜智出生教理。