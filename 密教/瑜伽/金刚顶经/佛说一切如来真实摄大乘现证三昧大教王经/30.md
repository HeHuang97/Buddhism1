## 佛说一切如来真实摄大乘现证三昧大教王经卷第三十

### 一切如来真实摄一切仪轨胜上教理分第二十六之三

复次宣说诸部通用秘密身语心金刚印成就教理。

此中先说如来部秘密身印成就教理。颂曰。

&nbsp;&nbsp;&nbsp;&nbsp;随处依法而安坐&nbsp;&nbsp;&nbsp;&nbsp;作加趺相求成就

&nbsp;&nbsp;&nbsp;&nbsp;如其所画顺修习&nbsp;&nbsp;&nbsp;&nbsp;即得大士法成就


此佛所说金刚萨埵法门。

金刚部秘密身印成就教理。

&nbsp;&nbsp;&nbsp;&nbsp;金刚步相依法作&nbsp;&nbsp;&nbsp;&nbsp;如其所画顺修习

&nbsp;&nbsp;&nbsp;&nbsp;求成就起忿怒时&nbsp;&nbsp;&nbsp;&nbsp;此中成就无疑惑


此佛所说金刚降三世法门。

莲华部秘密身印成就教理。

&nbsp;&nbsp;&nbsp;&nbsp;当作金刚加趺相&nbsp;&nbsp;&nbsp;&nbsp;二手结彼金刚缚

&nbsp;&nbsp;&nbsp;&nbsp;三摩地身依法成&nbsp;&nbsp;&nbsp;&nbsp;当作莲华出生法


此佛所说莲华萨埵法门。

宝部秘密身印成就教理。

&nbsp;&nbsp;&nbsp;&nbsp;行人或住或安坐&nbsp;&nbsp;&nbsp;&nbsp;或复随处而经行

&nbsp;&nbsp;&nbsp;&nbsp;以金刚宝灌顶门&nbsp;&nbsp;&nbsp;&nbsp;作成就事无疑惑


此佛所说金刚藏法门。

如来部秘密语印成就教理。

&nbsp;&nbsp;&nbsp;&nbsp;依法不动于舌端&nbsp;&nbsp;&nbsp;&nbsp;复以唇齿二相合

&nbsp;&nbsp;&nbsp;&nbsp;以金刚语微出声&nbsp;&nbsp;&nbsp;&nbsp;持诵能作诸成就


此佛所说金刚语法门。

金刚部秘密语印成就教理。

&nbsp;&nbsp;&nbsp;&nbsp;作云雷吼称吽字&nbsp;&nbsp;&nbsp;&nbsp;震发威怒甚深语

&nbsp;&nbsp;&nbsp;&nbsp;忿怒破坏大金刚&nbsp;&nbsp;&nbsp;&nbsp;此即忿怒语成就


此佛所说金刚降三世法门。

莲华部秘密语印成就教理。

&nbsp;&nbsp;&nbsp;&nbsp;当止微细出入息&nbsp;&nbsp;&nbsp;&nbsp;发微妙语极焕明

&nbsp;&nbsp;&nbsp;&nbsp;一切依此持诵时&nbsp;&nbsp;&nbsp;&nbsp;成就三摩地智藏


此佛所说一切如来三摩地智藏法门。

宝部秘密语印成就教理。

&nbsp;&nbsp;&nbsp;&nbsp;发彼极妙焕明语&nbsp;&nbsp;&nbsp;&nbsp;复常敬礼最上尊

&nbsp;&nbsp;&nbsp;&nbsp;如应持诵依法仪&nbsp;&nbsp;&nbsp;&nbsp;一切所作速成就


此佛所说一切如来供养广大羯磨法门。

如来部秘密心印成就教理。

&nbsp;&nbsp;&nbsp;&nbsp;世尊常以妙欲法&nbsp;&nbsp;&nbsp;&nbsp;普施一切有情乐

&nbsp;&nbsp;&nbsp;&nbsp;金刚萨埵广大身&nbsp;&nbsp;&nbsp;&nbsp;此中观想速成就


此佛所说妙欲法门。

金刚部秘密心印成就教理。

&nbsp;&nbsp;&nbsp;&nbsp;为利一切有情故&nbsp;&nbsp;&nbsp;&nbsp;设彼调伏诸恶法

&nbsp;&nbsp;&nbsp;&nbsp;令于佛教作护持&nbsp;&nbsp;&nbsp;&nbsp;乃说忿怒成就事


此佛所说一切如来金刚降三世法门。

莲华部秘密心印成就教理。

&nbsp;&nbsp;&nbsp;&nbsp;如其莲华本无染&nbsp;&nbsp;&nbsp;&nbsp;彼依止处即妙爱

&nbsp;&nbsp;&nbsp;&nbsp;我此妙爱净亦然&nbsp;&nbsp;&nbsp;&nbsp;即得妙爱法成就


此佛所说莲华妙爱法门。

宝部秘密心印成就教理。

&nbsp;&nbsp;&nbsp;&nbsp;何等随顺诸有情&nbsp;&nbsp;&nbsp;&nbsp;谓令成就一切事

&nbsp;&nbsp;&nbsp;&nbsp;雨众宝雨悉周圆&nbsp;&nbsp;&nbsp;&nbsp;如应一切速成就


此佛所说虚空藏法门。

如来部秘密金刚印成就教理。

&nbsp;&nbsp;&nbsp;&nbsp;行人或住或安坐&nbsp;&nbsp;&nbsp;&nbsp;或复随处而经行

&nbsp;&nbsp;&nbsp;&nbsp;左手结印依法仪&nbsp;&nbsp;&nbsp;&nbsp;一切所作皆成就


此佛所说一切如来秘密金刚手法门。

金刚部秘密金刚印成就教理。

&nbsp;&nbsp;&nbsp;&nbsp;行人随处依法住&nbsp;&nbsp;&nbsp;&nbsp;随处如应诸所作

&nbsp;&nbsp;&nbsp;&nbsp;金刚忿怒指印成&nbsp;&nbsp;&nbsp;&nbsp;以衣盖覆作成就


此佛所说一切如来金刚忿怒王法门。

莲华部秘密金刚印成就教理。

&nbsp;&nbsp;&nbsp;&nbsp;莲华拳印左手结&nbsp;&nbsp;&nbsp;&nbsp;复当盖覆其手印

&nbsp;&nbsp;&nbsp;&nbsp;随处成结法相应&nbsp;&nbsp;&nbsp;&nbsp;速得莲华法成就


此佛所说观自在法门。

宝部秘密金刚印成就教理。

&nbsp;&nbsp;&nbsp;&nbsp;左手当结宝雨印&nbsp;&nbsp;&nbsp;&nbsp;是印复当以盖覆

&nbsp;&nbsp;&nbsp;&nbsp;随处所作依本仪&nbsp;&nbsp;&nbsp;&nbsp;如应即得宝成就


此佛所说虚空藏法门。

如上是为诸部通用秘密身语心金刚印成就教理。

复次宣说诸部通用秘密金刚萨埵印。

&nbsp;&nbsp;&nbsp;&nbsp;依彼大印胜法用&nbsp;&nbsp;&nbsp;&nbsp;本尊萨埵三摩地

&nbsp;&nbsp;&nbsp;&nbsp;作金刚视金刚语&nbsp;&nbsp;&nbsp;&nbsp;速得最上成就法


此佛所说一切如来金刚萨埵法门。

尔时具德金刚手菩萨摩诃萨。白一切如来言。世尊如来我此法仪。唯愿如来加持所行。时一切如来即复云集。咸共称赞金刚手菩萨摩诃萨。颂曰。

&nbsp;&nbsp;&nbsp;&nbsp;金刚萨埵善哉者&nbsp;&nbsp;&nbsp;&nbsp;金刚大宝复善哉

&nbsp;&nbsp;&nbsp;&nbsp;善哉金刚妙法门&nbsp;&nbsp;&nbsp;&nbsp;善哉金刚胜羯磨

&nbsp;&nbsp;&nbsp;&nbsp;能善宣说此正法&nbsp;&nbsp;&nbsp;&nbsp;无上金刚秘密乘

&nbsp;&nbsp;&nbsp;&nbsp;一切如来秘密门&nbsp;&nbsp;&nbsp;&nbsp;大乘现证法中摄


尔时金刚手菩萨摩诃萨。即从座起。以一百八名称赞。劝请一切如来。颂曰。

&nbsp;&nbsp;&nbsp;&nbsp;大金刚界大萨埵&nbsp;&nbsp;&nbsp;&nbsp;利益有情最上主

&nbsp;&nbsp;&nbsp;&nbsp;具大智慧释迦王&nbsp;&nbsp;&nbsp;&nbsp;稽首归命金刚身

&nbsp;&nbsp;&nbsp;&nbsp;勇猛出生真实利&nbsp;&nbsp;&nbsp;&nbsp;作有情因大理趣

&nbsp;&nbsp;&nbsp;&nbsp;大士胜利胜业成&nbsp;&nbsp;&nbsp;&nbsp;归命萨埵中萨埵

&nbsp;&nbsp;&nbsp;&nbsp;具诸佛法广大法&nbsp;&nbsp;&nbsp;&nbsp;善转一切法轮者

&nbsp;&nbsp;&nbsp;&nbsp;大语最上极妙明&nbsp;&nbsp;&nbsp;&nbsp;稽首归命大真实

&nbsp;&nbsp;&nbsp;&nbsp;作大羯磨大加护&nbsp;&nbsp;&nbsp;&nbsp;一切羯磨成就者

&nbsp;&nbsp;&nbsp;&nbsp;大勇最上大行尊&nbsp;&nbsp;&nbsp;&nbsp;归命萨埵正因主

&nbsp;&nbsp;&nbsp;&nbsp;已得一切波罗蜜&nbsp;&nbsp;&nbsp;&nbsp;智一切智知觉者

&nbsp;&nbsp;&nbsp;&nbsp;一切有情大方便&nbsp;&nbsp;&nbsp;&nbsp;稽首归命大胜慧

&nbsp;&nbsp;&nbsp;&nbsp;具大悲心胜最上&nbsp;&nbsp;&nbsp;&nbsp;已运悲心悲主宰

&nbsp;&nbsp;&nbsp;&nbsp;广施一切大慈心&nbsp;&nbsp;&nbsp;&nbsp;稽首归命诸善作

&nbsp;&nbsp;&nbsp;&nbsp;释迦师子大能仁&nbsp;&nbsp;&nbsp;&nbsp;能中能者寂默尊

&nbsp;&nbsp;&nbsp;&nbsp;通达世俗大调伏&nbsp;&nbsp;&nbsp;&nbsp;稽首归命胜轨法

&nbsp;&nbsp;&nbsp;&nbsp;平等已达大法界&nbsp;&nbsp;&nbsp;&nbsp;清净法界大如来

&nbsp;&nbsp;&nbsp;&nbsp;金刚尊复广大尊&nbsp;&nbsp;&nbsp;&nbsp;稽首归命勇猛聚

&nbsp;&nbsp;&nbsp;&nbsp;为大光明大照曜&nbsp;&nbsp;&nbsp;&nbsp;广大精进大胜力

&nbsp;&nbsp;&nbsp;&nbsp;大勇最极胜勇猛&nbsp;&nbsp;&nbsp;&nbsp;归命威勇寂静生

&nbsp;&nbsp;&nbsp;&nbsp;大梵世尊自然生&nbsp;&nbsp;&nbsp;&nbsp;释迦无畏大寂默

&nbsp;&nbsp;&nbsp;&nbsp;具一切身净牟尼&nbsp;&nbsp;&nbsp;&nbsp;稽首归命法中王

&nbsp;&nbsp;&nbsp;&nbsp;无身现身最上身&nbsp;&nbsp;&nbsp;&nbsp;圆满三身修身者

&nbsp;&nbsp;&nbsp;&nbsp;具一切身广大身&nbsp;&nbsp;&nbsp;&nbsp;稽首归命金刚身

&nbsp;&nbsp;&nbsp;&nbsp;无语现语最上语&nbsp;&nbsp;&nbsp;&nbsp;圆满三语宣语者

&nbsp;&nbsp;&nbsp;&nbsp;具一切语妙大语&nbsp;&nbsp;&nbsp;&nbsp;稽首归命金刚语

&nbsp;&nbsp;&nbsp;&nbsp;无心现心最上心&nbsp;&nbsp;&nbsp;&nbsp;圆满三心心现者

&nbsp;&nbsp;&nbsp;&nbsp;具一切心大金刚&nbsp;&nbsp;&nbsp;&nbsp;稽首归命金刚心

&nbsp;&nbsp;&nbsp;&nbsp;无金刚现彼金刚&nbsp;&nbsp;&nbsp;&nbsp;最上金刚三金刚

&nbsp;&nbsp;&nbsp;&nbsp;清净广大众金刚&nbsp;&nbsp;&nbsp;&nbsp;归命金刚中金刚

&nbsp;&nbsp;&nbsp;&nbsp;胜出三有遍观察&nbsp;&nbsp;&nbsp;&nbsp;善逝主宰最胜者

&nbsp;&nbsp;&nbsp;&nbsp;为三界中大法王&nbsp;&nbsp;&nbsp;&nbsp;稽首归命大遍照

&nbsp;&nbsp;&nbsp;&nbsp;如来一百八名号&nbsp;&nbsp;&nbsp;&nbsp;若有闻者一称扬

&nbsp;&nbsp;&nbsp;&nbsp;或读或诵发志诚&nbsp;&nbsp;&nbsp;&nbsp;彼人当得成佛果

&nbsp;&nbsp;&nbsp;&nbsp;我今劝请佛圣尊&nbsp;&nbsp;&nbsp;&nbsp;为诸有情作利益

&nbsp;&nbsp;&nbsp;&nbsp;从大悲心所出生&nbsp;&nbsp;&nbsp;&nbsp;广大法轮此应转


尔时世尊大毗卢遮那如来。闻彼一切如来增上主宰金刚手菩萨摩诃萨劝请语已。即白一切如来言。唯愿如来摄受所行。时一切如来即复云集。说此颂曰。

&nbsp;&nbsp;&nbsp;&nbsp;为利一切有情故&nbsp;&nbsp;&nbsp;&nbsp;一切世界一切处

&nbsp;&nbsp;&nbsp;&nbsp;所应调伏众相门&nbsp;&nbsp;&nbsp;&nbsp;此大法轮随宜转


说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊释迦牟尼如来。各住其前转妙法轮。

尔时金刚手菩萨摩诃萨。即说颂曰。

&nbsp;&nbsp;&nbsp;&nbsp;为利一切有情故&nbsp;&nbsp;&nbsp;&nbsp;一切世界一切处

&nbsp;&nbsp;&nbsp;&nbsp;所应调伏众相门&nbsp;&nbsp;&nbsp;&nbsp;大金刚轮随宜转


说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊金刚界如来。各住其前转金刚界等一切金刚轮。

尔时降三世菩萨摩诃萨。说此颂曰。

&nbsp;&nbsp;&nbsp;&nbsp;为利一切有情故&nbsp;&nbsp;&nbsp;&nbsp;一切世界一切处

&nbsp;&nbsp;&nbsp;&nbsp;所应调伏众相门&nbsp;&nbsp;&nbsp;&nbsp;大忿怒轮随宜转


说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊降三世如来。各住其前转一切如来大忿怒轮。

尔时圣观自在菩萨摩诃萨。说此颂曰。

&nbsp;&nbsp;&nbsp;&nbsp;为利一切有情故&nbsp;&nbsp;&nbsp;&nbsp;一切世界一切处

&nbsp;&nbsp;&nbsp;&nbsp;所应调伏众相门&nbsp;&nbsp;&nbsp;&nbsp;净莲华轮随宜转


说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊法王如来。各住其前转莲华轮。

尔时圣虚空藏菩萨摩诃萨说。此颂曰。

&nbsp;&nbsp;&nbsp;&nbsp;为利一切有情故&nbsp;&nbsp;&nbsp;&nbsp;一切世界一切处

&nbsp;&nbsp;&nbsp;&nbsp;所应调伏众相门&nbsp;&nbsp;&nbsp;&nbsp;大妙宝轮随宜转


说是颂时。一切佛刹中所住一切有情。若细若大一切方面。皆悉见彼一切如来。在须弥山顶金刚摩尼宝峰大楼阁中。处于一切如来师子座上。转金刚界等一切法轮。

尔时金刚手菩萨摩诃萨。说此颂曰。

&nbsp;&nbsp;&nbsp;&nbsp;圣尊为利有情故&nbsp;&nbsp;&nbsp;&nbsp;自身所行大方便

&nbsp;&nbsp;&nbsp;&nbsp;最胜现降于人间&nbsp;&nbsp;&nbsp;&nbsp;大金刚轮随宜转


尔时世尊大毗卢遮那如来。复白一切如来言。世尊如来愿复云集摄受所行。是时一切如来等即复云集。从世尊大毗卢遮那如来心入。时世尊大毗卢遮那如来。以一切如来身语心金刚身。悉开觉已。告金刚手菩萨摩诃萨言。善男子我此心中一切如来。及彼一切金刚部曼拏罗。皆悉从我心中而入。汝今亦然从我心入。

尔时金刚手菩萨摩诃萨。如佛言教随了知已。说此颂曰。

&nbsp;&nbsp;&nbsp;&nbsp;为利一切有情故&nbsp;&nbsp;&nbsp;&nbsp;遍一切处我所行

&nbsp;&nbsp;&nbsp;&nbsp;一切诸佛入心中&nbsp;&nbsp;&nbsp;&nbsp;于身语心金刚住


说是颂时。普遍一切世界极微尘量等一切佛刹。彼彼现住一切如来。一一如来悉现充满一切世界极微尘量广大身相。皆从世尊大毗卢遮那如来心入。

时金刚手菩萨摩诃萨。同彼一切如来及世尊大毗卢遮那如来。混一切身转一切语摄一切心。种子相续。一切身分一切分位一切相好一切毛孔。出生极微尘量一切曼拏罗。乃至一切金刚教等。从心入已如理而住。

尔时世尊现成正觉。其未久间。以一切如来身语心金刚。于一切如来身自开觉已。从须弥山顶诣菩提场。到已。即于菩提树下随顺世间转其化事。执吉祥草说此颂曰。

&nbsp;&nbsp;&nbsp;&nbsp;大哉最上自利已&nbsp;&nbsp;&nbsp;&nbsp;广利有情一切教

&nbsp;&nbsp;&nbsp;&nbsp;所应调伏勤勇因&nbsp;&nbsp;&nbsp;&nbsp;破彼邪外非见者

&nbsp;&nbsp;&nbsp;&nbsp;世间所有不调伏&nbsp;&nbsp;&nbsp;&nbsp;一切暗冥诸恶见

&nbsp;&nbsp;&nbsp;&nbsp;智光清净大利圆&nbsp;&nbsp;&nbsp;&nbsp;此中如应得成佛


说是颂时。欲界诸天。不了世尊此真实语。即作是言。今此沙门何故乃能为求菩提作是难事。悍伏疲劳忍受诸苦。

尔时世尊即于是处敷草坐已。告彼天言。汝天圣者。依我所行宜应施我大菩提果。时欲界诸天亦复不能解佛所说。即时俱诣帝释天主所。到已于天主前具陈上事。是时帝释天主。即与欲界诸天主众。共诣色界天主大梵天王所。复陈上事相与言议。时大梵天王。与欲界色界诸天主众。并一切三界增上主宰大自在天共议斯事。是时大自在天即告普尽三界增上主宰那罗延天等一切天主言。汝天圣者。当知如来应供正等正觉。随顺世间转其化事。现成阿耨多罗三藐三菩提果。勿谓人趣及天趣摄。是故当知虽复生天天中所成毕竟不能证成佛果。彼善所行。我等宜应同往供养。时大自在天等诸天主众。寻即共诣大菩提场世尊如来所坐之处到已头面礼世尊足。前白佛言。世尊如佛教敕我等依行。唯愿世尊悲愍摄受。复请世尊起于草座。受我所献微妙胜座。于其座上证成阿耨多罗三藐三菩提果。

尔时世尊告诸天主言。汝天圣者。依我所行即当施我阿耨多罗三藐三菩提果。诸天主白佛言。世尊非我所能施佛菩提。若我有其力。能我等岂不自证佛菩提果。

尔时世尊为令了知如是义故。即说颂曰。

&nbsp;&nbsp;&nbsp;&nbsp;当知非色非无色&nbsp;&nbsp;&nbsp;&nbsp;非实非虚亦非净

&nbsp;&nbsp;&nbsp;&nbsp;此佛菩提大智门&nbsp;&nbsp;&nbsp;&nbsp;实开觉已得成佛


彼诸天主等。于须臾间默然而住。

是时世尊从草座起。复告诸天主言。诸天圣者汝能开晓此佛智不。诸天主等白佛言。世尊我等不能开晓佛智。

尔时世尊处于胜座复说颂曰。

&nbsp;&nbsp;&nbsp;&nbsp;净意如应所开觉&nbsp;&nbsp;&nbsp;&nbsp;大菩提心坚固生

&nbsp;&nbsp;&nbsp;&nbsp;如理观想于佛身&nbsp;&nbsp;&nbsp;&nbsp;金刚萨埵坚固作


时诸天主等。俱白佛言。如佛教敕我如是行。言已即时悉离佛会。

尔时世尊。于其昼夜随顺世间。转诸化事降伏魔军。成阿耨多罗三藐三菩提果已。于普尽无余诸有情界。广为利乐一切有情。诸所作成普摄皆于自心而住。即以一百八名赞叹金刚手菩萨摩诃萨。颂曰。

&nbsp;&nbsp;&nbsp;&nbsp;金刚萨埵大萨埵&nbsp;&nbsp;&nbsp;&nbsp;无上大乘大主宰

&nbsp;&nbsp;&nbsp;&nbsp;广大清净大光明&nbsp;&nbsp;&nbsp;&nbsp;稽首归命大尊胜

&nbsp;&nbsp;&nbsp;&nbsp;圣金刚王大金刚&nbsp;&nbsp;&nbsp;&nbsp;金刚一切诸如来

&nbsp;&nbsp;&nbsp;&nbsp;广大精进大勇尊&nbsp;&nbsp;&nbsp;&nbsp;稽首归命大方便

&nbsp;&nbsp;&nbsp;&nbsp;金刚妙爱大清净&nbsp;&nbsp;&nbsp;&nbsp;一切悦乐大妙乐

&nbsp;&nbsp;&nbsp;&nbsp;无始无终胜乐门&nbsp;&nbsp;&nbsp;&nbsp;稽首归命广大欲

&nbsp;&nbsp;&nbsp;&nbsp;金刚善哉大欢喜&nbsp;&nbsp;&nbsp;&nbsp;如理作善胜喜悦

&nbsp;&nbsp;&nbsp;&nbsp;广大欢喜大喜王&nbsp;&nbsp;&nbsp;&nbsp;稽首归命极胜喜

&nbsp;&nbsp;&nbsp;&nbsp;金刚妙宝大自在&nbsp;&nbsp;&nbsp;&nbsp;自部灌顶大主宰

&nbsp;&nbsp;&nbsp;&nbsp;具一切宝大善明&nbsp;&nbsp;&nbsp;&nbsp;稽首归命胜庄严

&nbsp;&nbsp;&nbsp;&nbsp;金刚威光大光曜&nbsp;&nbsp;&nbsp;&nbsp;广大光明大明照

&nbsp;&nbsp;&nbsp;&nbsp;具大炽盛胜光明&nbsp;&nbsp;&nbsp;&nbsp;稽首归命佛光相

&nbsp;&nbsp;&nbsp;&nbsp;金刚宝幢大高显&nbsp;&nbsp;&nbsp;&nbsp;为大胜幢施财者

&nbsp;&nbsp;&nbsp;&nbsp;具大宝杖虚空幢&nbsp;&nbsp;&nbsp;&nbsp;稽首归命施幢相

&nbsp;&nbsp;&nbsp;&nbsp;作金刚笑大笑相&nbsp;&nbsp;&nbsp;&nbsp;具大庆悦大喜者

&nbsp;&nbsp;&nbsp;&nbsp;最胜喜乐喜迅行&nbsp;&nbsp;&nbsp;&nbsp;稽首归命大法喜

&nbsp;&nbsp;&nbsp;&nbsp;金刚胜法大妙法&nbsp;&nbsp;&nbsp;&nbsp;具一切法善净者

&nbsp;&nbsp;&nbsp;&nbsp;为诸佛法胜法门&nbsp;&nbsp;&nbsp;&nbsp;稽首归命妙爱法

&nbsp;&nbsp;&nbsp;&nbsp;即大智剑金刚利&nbsp;&nbsp;&nbsp;&nbsp;大慧复为智慧者

&nbsp;&nbsp;&nbsp;&nbsp;为大利器断罪门&nbsp;&nbsp;&nbsp;&nbsp;稽首归命佛利剑

&nbsp;&nbsp;&nbsp;&nbsp;金刚表刹广大轮&nbsp;&nbsp;&nbsp;&nbsp;为诸佛轮大伏藏

&nbsp;&nbsp;&nbsp;&nbsp;一切吉祥胜法门&nbsp;&nbsp;&nbsp;&nbsp;稽首归命法轮因

&nbsp;&nbsp;&nbsp;&nbsp;金刚妙语大语聚&nbsp;&nbsp;&nbsp;&nbsp;离戏论语大文字

&nbsp;&nbsp;&nbsp;&nbsp;无文字中大诵持&nbsp;&nbsp;&nbsp;&nbsp;稽首归命佛真语

&nbsp;&nbsp;&nbsp;&nbsp;金刚羯磨妙胜业&nbsp;&nbsp;&nbsp;&nbsp;善作事业大羯磨

&nbsp;&nbsp;&nbsp;&nbsp;秘密供养大供养&nbsp;&nbsp;&nbsp;&nbsp;稽首归命佛供养

&nbsp;&nbsp;&nbsp;&nbsp;金刚加护大胜铠&nbsp;&nbsp;&nbsp;&nbsp;最上甲胄大坚固

&nbsp;&nbsp;&nbsp;&nbsp;广大真实大护门&nbsp;&nbsp;&nbsp;&nbsp;稽首归命觉精进

&nbsp;&nbsp;&nbsp;&nbsp;金刚吞伏大忿怒&nbsp;&nbsp;&nbsp;&nbsp;警怖一切邪恶者

&nbsp;&nbsp;&nbsp;&nbsp;一切佛大方便门&nbsp;&nbsp;&nbsp;&nbsp;稽首归命胜牙相

&nbsp;&nbsp;&nbsp;&nbsp;大金刚拳大印契&nbsp;&nbsp;&nbsp;&nbsp;大三昧缚胜缚者

&nbsp;&nbsp;&nbsp;&nbsp;胜妙印契大智拳&nbsp;&nbsp;&nbsp;&nbsp;归命金刚胜拳相

&nbsp;&nbsp;&nbsp;&nbsp;瞻礼恭敬及供养&nbsp;&nbsp;&nbsp;&nbsp;彼诸如来常所作

&nbsp;&nbsp;&nbsp;&nbsp;无始无终法门中&nbsp;&nbsp;&nbsp;&nbsp;大菩提心汝所说

&nbsp;&nbsp;&nbsp;&nbsp;汝为诸佛胜依止&nbsp;&nbsp;&nbsp;&nbsp;即诸菩萨大勇猛

&nbsp;&nbsp;&nbsp;&nbsp;于彼过去未来生&nbsp;&nbsp;&nbsp;&nbsp;为佛菩提最胜因

&nbsp;&nbsp;&nbsp;&nbsp;归命金刚大萨埵&nbsp;&nbsp;&nbsp;&nbsp;归命金刚大妙宝

&nbsp;&nbsp;&nbsp;&nbsp;归命金刚正法门&nbsp;&nbsp;&nbsp;&nbsp;归命金刚胜羯磨

&nbsp;&nbsp;&nbsp;&nbsp;我所称赞汝胜名&nbsp;&nbsp;&nbsp;&nbsp;金刚自性故顶礼

&nbsp;&nbsp;&nbsp;&nbsp;所生福聚施有情&nbsp;&nbsp;&nbsp;&nbsp;愿当得佛菩提果

&nbsp;&nbsp;&nbsp;&nbsp;若人正心而称念&nbsp;&nbsp;&nbsp;&nbsp;最上一百八名号

&nbsp;&nbsp;&nbsp;&nbsp;或但一称发志诚&nbsp;&nbsp;&nbsp;&nbsp;是人当得诸佛果

此佛所说觉智法门

尔时一切如来异口同音。赞叹金刚手菩萨摩诃萨。颂曰。

&nbsp;&nbsp;&nbsp;&nbsp;金刚萨埵善哉者&nbsp;&nbsp;&nbsp;&nbsp;金刚大宝复善哉

&nbsp;&nbsp;&nbsp;&nbsp;善哉金刚妙法门&nbsp;&nbsp;&nbsp;&nbsp;善哉金刚胜羯磨

&nbsp;&nbsp;&nbsp;&nbsp;能善宣说此正法&nbsp;&nbsp;&nbsp;&nbsp;无上金刚秘密乘

&nbsp;&nbsp;&nbsp;&nbsp;一切如来秘密门&nbsp;&nbsp;&nbsp;&nbsp;大乘现证法中摄


佛说此经已。一切如来并诸菩萨摩诃萨众。闻佛世尊及金刚手菩萨摩诃萨所说。皆大欢喜信受奉行。

此经一部。梵本四千颂。译成三十卷。总二十六分。自第一分至第五分。终并大乘现证三昧。摄第六分至第十四分终。并金刚三昧摄。第十五分至第十八分终。并法三昧摄。第十九分至第二十二分终。并羯磨三昧摄。自下四分。并诸部秘密教理所摄起。