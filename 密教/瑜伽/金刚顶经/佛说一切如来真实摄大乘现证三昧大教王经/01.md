## 佛说一切如来真实摄大乘现证三昧大教王经卷第一

### 金刚界大曼拏罗广大仪轨分第一之一

如是我闻。一时世尊大毗卢遮那如来。具足一切如来金刚加持种种最胜三昧邪智。获得一切如来殊胜宝冠三界法王最上灌顶。成就一切如来一切智智大相应主。能作一切如来一切智印平等增上种种事业。悉能圆满普尽无余诸有情界一切意愿。常住三世一切身语心金刚大慈悲者。为一切如来劝请称赞。在色究竟天王宫中。安处广大摩尼宝殿。彼有众色珠鬘璎珞。铃铎缯幡间错垂布。微风吹击出和雅音。半满月等众所庄严。与九十九俱胝大菩萨众俱。所谓金刚手菩萨摩诃萨。观自在菩萨摩诃萨。虚空藏菩萨摩诃萨。妙吉祥菩萨摩诃萨。起平等心转法轮菩萨摩诃萨。虚空库菩萨摩诃萨。摧诸魔力菩萨摩诃萨。如是等菩萨摩诃萨。而为上首。

复有殑伽沙数等诸如来示现彼天。乃至遍满阎浮提中。犹如胡麻。而彼无量无数诸如来身。一一身中悉现无量无数佛刹。一一佛刹还复说此秘密法门。

是时世尊大毗卢遮那如来。以一切如来互相涉入故。平等安住一切虚空身语心金刚。以一切如来无边故。为一切金刚界觉悟智大士。开发一切尽虚空界极微尘量金刚加持出生智藏。施设大金刚智大灌顶宝。尽一切虚空舒遍真如智。现成正等觉。以一切如来身自性清净故。即一切法自性清净。以一切如来不空事业胜所作故。遍一切虚空悉现诸色。普尽无余诸有情界。起善调伏一切胜行。广作一切无等无上种种事业。从是出生一切贤圣所谓。

一切如来大菩提坚固大士。一切如来钩召三昧。一切如来爱乐智自在。一切如来善所作。一切如来大灌顶宝。一切如来日轮光明。一切如来大摩尼宝幢。一切如来大笑。一切如来大清净法。一切如来大智慧。一切如来大轮。一切如来秘密语。一切如来不空种种事业。一切如来大精进妙坚固铠。一切如来遍持护金刚药叉。一切如来身语心金刚缚智印。是诸贤圣总摄颂曰。

&nbsp;&nbsp;&nbsp;&nbsp;金刚萨埵普贤尊&nbsp;&nbsp;&nbsp;&nbsp;妙不空王金刚王

&nbsp;&nbsp;&nbsp;&nbsp;摩啰谓即金刚爱&nbsp;&nbsp;&nbsp;&nbsp;金刚善哉极喜王

&nbsp;&nbsp;&nbsp;&nbsp;圣虚空藏金刚宝&nbsp;&nbsp;&nbsp;&nbsp;大妙光曰金刚光

&nbsp;&nbsp;&nbsp;&nbsp;妙宝幢即金刚幢&nbsp;&nbsp;&nbsp;&nbsp;大喜笑谓金刚笑

&nbsp;&nbsp;&nbsp;&nbsp;能观自在金刚法&nbsp;&nbsp;&nbsp;&nbsp;妙吉祥智金刚利

&nbsp;&nbsp;&nbsp;&nbsp;诸曼拏罗金刚因&nbsp;&nbsp;&nbsp;&nbsp;无言即是金刚语

&nbsp;&nbsp;&nbsp;&nbsp;种种事业金刚业&nbsp;&nbsp;&nbsp;&nbsp;精进甲胄金刚护

&nbsp;&nbsp;&nbsp;&nbsp;猛恶吞啖金刚牙&nbsp;&nbsp;&nbsp;&nbsp;坚固执持金刚拳

&nbsp;&nbsp;&nbsp;&nbsp;标帜金刚钩箭喜&nbsp;&nbsp;&nbsp;&nbsp;宝日幢幡及大笑

&nbsp;&nbsp;&nbsp;&nbsp;莲华剑并妙轮语&nbsp;&nbsp;&nbsp;&nbsp;羯磨甲胄怖坚持

&nbsp;&nbsp;&nbsp;&nbsp;无始无终常寂静&nbsp;&nbsp;&nbsp;&nbsp;暴恶忿怒大安忍

&nbsp;&nbsp;&nbsp;&nbsp;夜叉罗刹善无畏&nbsp;&nbsp;&nbsp;&nbsp;威势猛恶大富盛

&nbsp;&nbsp;&nbsp;&nbsp;乌摩天主并世主&nbsp;&nbsp;&nbsp;&nbsp;坚固胜根大寂默

&nbsp;&nbsp;&nbsp;&nbsp;护世空居与地居&nbsp;&nbsp;&nbsp;&nbsp;三世及彼三界等

&nbsp;&nbsp;&nbsp;&nbsp;大种善作众生益&nbsp;&nbsp;&nbsp;&nbsp;一切设嚩宗祖等

&nbsp;&nbsp;&nbsp;&nbsp;生死涅槃常如是&nbsp;&nbsp;&nbsp;&nbsp;正所流转大复大

&nbsp;&nbsp;&nbsp;&nbsp;觉性清净大乘法&nbsp;&nbsp;&nbsp;&nbsp;于三有中常利益

&nbsp;&nbsp;&nbsp;&nbsp;彼降三世寂静生&nbsp;&nbsp;&nbsp;&nbsp;寂静生主能调伏

&nbsp;&nbsp;&nbsp;&nbsp;坚固主宰妙胜地&nbsp;&nbsp;&nbsp;&nbsp;大智波罗蜜多法

&nbsp;&nbsp;&nbsp;&nbsp;一切菩萨解脱门&nbsp;&nbsp;&nbsp;&nbsp;一切如来诸胜行

&nbsp;&nbsp;&nbsp;&nbsp;正觉善利诸佛心&nbsp;&nbsp;&nbsp;&nbsp;一切菩提无有上

&nbsp;&nbsp;&nbsp;&nbsp;毗卢遮那最胜尊&nbsp;&nbsp;&nbsp;&nbsp;自然总持诸正念

&nbsp;&nbsp;&nbsp;&nbsp;摩诃萨埵大智印&nbsp;&nbsp;&nbsp;&nbsp;三摩地生佛事业

&nbsp;&nbsp;&nbsp;&nbsp;成就一切诸佛身&nbsp;&nbsp;&nbsp;&nbsp;觉悟众生常利益

&nbsp;&nbsp;&nbsp;&nbsp;彼大根本即大黑&nbsp;&nbsp;&nbsp;&nbsp;而大贪染为大乐

&nbsp;&nbsp;&nbsp;&nbsp;诸大方便大胜上&nbsp;&nbsp;&nbsp;&nbsp;一切胜宫大自在


尔时具德大菩提心普贤大菩萨。住一切如来心。时一切如来。示现遍满此佛刹中。犹如胡麻皆悉云集。诣一切义成菩萨坐菩提场所。即为示现受用身。告彼菩萨言。善男子若不能知一切如来真实智忍诸难行行。云何证得阿耨多罗三藐三菩提。是故汝今于此应起勇悍之意。成所作故。

尔时一切义成菩萨摩诃萨。由诸如来为警觉已。即从阿娑颇那迦三摩地起。顶礼一切如来已作是白言。世尊如来愿教示我。云何所行云何是真实智忍。

时诸如来异口同音。向彼菩萨咸作是言。大士汝应观察自心三摩地。如是所行是真实忍。当以自性成就大明。随所乐而诵大明曰。

唵(引)唧多钵啰(二合)底微(引)邓迦噜(引)弥(一句)

时彼菩萨白诸如来言。以世尊一切如来教示我故。我见自心净月轮相。诸如来言。善男子心自性光明犹如遍修功行。随作随成。亦如白衣易成染色。

尔时一切如来。以自性光明心智丰盛成所作故为彼菩萨。复说大明曰。

唵(引)冒(引)地唧多母怛波(二合引)捺夜(引)弥(一句)

即以如是自性成就大明。为令发起大菩提心。

时彼菩萨得诸如来教示发菩提心已。复白诸如来言。世尊如来如其所有净月轮相。我亦如是得见自心净月轮相。诸如来言。一切如来心从普贤心生。齐等坚固如善所行。以一切如来自普贤心。出生坚固成所作因。应于自心净月轮中思惟金刚相。说是大明曰。

唵(引)底瑟姹(二合)嚩日啰(二合一句)

时彼菩萨白诸如来言。世尊如来我已得见净月轮中妙金刚相。诸如来言。汝坚固此一切如来大普贤心真实金刚。说是大明曰。

唵(引)嚩日啰(二合引)怛摩(二合)酤(引)[亢\*欠](呼郎切下同一句)

是时遍一切虚空界。互相涉入一切如来身语心大金刚界。以一切如来加持力。混入萨埵金刚中。

时诸如来乃为具德一切义成大菩萨。立秘密名号金刚界。即以金刚大灌顶法而为灌顶。

尔时金刚界大菩萨白诸如来言。世尊如来我见一切如来身即是己身。诸如来言。大士萨埵金刚诸相具足。如理应观诸佛影像。当以如是自性成就大明。随所乐而诵大明曰。

唵(引)野他(引)萨哩嚩(二合)怛他(引)誐多(引一句)萨怛(二合)他(引)[亢\*欠](二句)

时诸如来如是说已。彼金刚界大菩萨。以一切如来身即是己身。将成正觉。向一切如来遍顶礼已。作是白言。唯愿世尊一切如来加持于我。我所现成正等正觉。令得坚固一切所作。时诸如来即入金刚界如来萨埵金刚中。

尔时具德金刚界大菩萨。于刹那中以一切如来平等智。现成正觉已。即入一切如来金刚平等最上智印秘密三昧。现证一切如来法平等智自性清净。成就一切如来一切平等自性光明智。是故成满如来应供正等正觉。

时诸如来即从一切如来萨埵金刚中出。持虚空藏大摩尼宝。为作灌顶。从观自在法智。发生一切如来种种事业。善安立已。咸诣须弥山顶金刚摩尼宝峰楼阁中。

是时金刚界如来。得一切如来所加持已。于一切如来师子座中。随诸方面如理安住。

尔时阿閦如来。宝生如来。观自在王如来。不空成就如来。是诸如来。以世尊释迦牟尼如来。成一切如来所加持身。一切平等善通达故。向一切方普遍观察。于其四方随方而坐。

尔时世尊大毗卢遮那如来。以一切如来普贤心证觉未久已。受一切如来虚空所生大摩尼宝最上灌顶已。待一切如来观自在法智最上波罗蜜多已。于一切如来种种事业不空无碍教中。圆满所作圆满意乐。为一切如来自身加持故。即入一切如来普贤大菩萨三昧。出生萨埵加持金刚三摩地。此名一切如来大乘现证三昧。即一切如来心。从自心出。说是大明曰。

嚩日啰(二合)萨埵(一句)

才出一切如来心时。即彼如是具德普贤大菩萨。成众多月轮同时出现。普净一切有情大菩提心已。于一切如来周匝而住。是诸月轮。从一切如来智金刚出。即入世尊大毗卢遮那如来心。以普贤性妙坚牢故。安住金刚萨埵三摩地。以一切如来所加持故。合为一体。成五峰光明鬘。尽虚空界周遍为量。是中出现一切如来身语心金刚所成金刚杵相。是相从一切如来心出已。住佛掌中。然后复从金刚杵中。现金刚相净妙光明。具有种种殊胜色相。普遍照耀一切世界。复从金刚光明门。出现一切世界极微尘量等如来像。遍满法界互相涉入。究竟一切尽虚空界。普遍一切世界云海。具足一切如来平等智通。发生一切如来大菩提心。成办普贤种种胜行。承事一切如来。往菩提场摧诸魔军。证成一切如来平等无上大菩提果。转正法轮。于普尽无余诸有情界。广作一切拔济利乐。成就一切如来三昧智通最上悉地。示现一切如来神通游戏。以普贤性于金刚萨埵三摩地妙坚牢故。合为一体。从是出生普贤大菩萨身。安住世尊大毗卢遮那如来。心说此颂曰。

&nbsp;&nbsp;&nbsp;&nbsp;大哉清净我普贤&nbsp;&nbsp;&nbsp;&nbsp;坚固萨埵自然生

&nbsp;&nbsp;&nbsp;&nbsp;由彼坚固本无身&nbsp;&nbsp;&nbsp;&nbsp;金刚萨埵身出现


尔时普贤大菩萨身。从世尊心下。于一切如来前月轮中。如理而住复请教示。

尔时世尊即入一切如来智三昧金刚三摩地。受用一切如来戒定慧解脱解脱知见。从大智方便大精进力。起大智三昧。转妙法轮。广为一切普尽无余诸有情界。拔济利益。为一切主宰普令获得适悦快乐。乃至得一切如来平等智通最上大乘现证三昧殊胜悉地等。即以一切如来成就金刚杵。授与一切如来大转轮王一切佛身宝冠缯帛所灌顶者普贤大菩萨双手掌中。然后一切如来。即为立名号金刚手。以金刚手灌顶法而为灌顶。

尔时金刚手菩萨摩诃萨现高举相。右手戏掷彼金刚杵。安自心间作勇进势。说此颂曰。

&nbsp;&nbsp;&nbsp;&nbsp;此是一切大觉尊&nbsp;&nbsp;&nbsp;&nbsp;成就无上金刚杵

&nbsp;&nbsp;&nbsp;&nbsp;今得授于我掌中&nbsp;&nbsp;&nbsp;&nbsp;金刚中住金刚相


尔时世尊。复入不空王大菩萨三昧。出生萨埵加待金刚三摩地。此名一切如来钩召三昧。即一切如来心。从自心出说是大明曰。

嚩日啰(二合)啰(引)惹(一句)

才出一切如来心时。即彼如是具德金刚手菩萨。乃成一切如来大金刚钩。为出现已。即入世尊大毗卢遮那如来心。合为一体。从是出现大金刚钩相。住佛掌中。然后从彼金刚钩相中。出现一切世界极微尘量等如来像。作一切如来请召等事。于一切世界。施设诸佛神通游戏已。彼不空王性。于金刚萨埵三摩地。妙坚牢故合为一体。出生不空王大菩萨身。住于世尊大毗卢遮那如来心说。此颂曰。

&nbsp;&nbsp;&nbsp;&nbsp;大哉我此不空王&nbsp;&nbsp;&nbsp;&nbsp;金刚出生金刚钩

&nbsp;&nbsp;&nbsp;&nbsp;普遍观察一切佛&nbsp;&nbsp;&nbsp;&nbsp;平等悉召作成就


是时不空王大菩萨身。从世尊心下。于一切如来右月轮中。如理而住复请教示。

尔时世尊。即入一切如来请召三昧金刚三摩地。以是一切如来请召三昧。于普尽无余诸有情界。普遍钩召为作利益。悉令获得适悦快乐。乃至令得一切如来集会加持最上悉地。然后以彼大金刚钩。授与不空王大菩萨双手掌中。时诸如来。即为立名号金刚钩。以金刚钩灌顶法而为灌顶。

尔时金刚钩菩萨摩诃萨。即以所授大金刚钩。普召一切如来。说此颂曰。

&nbsp;&nbsp;&nbsp;&nbsp;此是一切大觉尊&nbsp;&nbsp;&nbsp;&nbsp;最胜无上金刚智

&nbsp;&nbsp;&nbsp;&nbsp;所有诸佛成就事&nbsp;&nbsp;&nbsp;&nbsp;最上悉地皆能召