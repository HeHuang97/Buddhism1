## 金刚顶瑜伽中略出念诵经卷第四

论曰以一切如来所戏笑游玩最上喜乐云海。周遍供养。

结萨埵金刚契已。作是思惟。如诸劫树(西方国王长者以种种花香璎珞装挂树上布施一切此名劫树)能与种种衣服严身资具。彼等皆为供养一切如来作事业故。我今奉献。密语曰。

唵　萨婆怛他揭多　阿努怛啰(无上)婆曰噜(二合)跛摩三摩地婆钵那跛那部折那网(无可反)萨那布穰暝伽三慕达罗窣发啰拏三末曳吽。

论曰以一切如来无上金刚喻三摩地修习。上妙饮食衣服云海。普皆供养。

结羯磨金刚契已。作是思惟。虚空藏中一切如来。为承事故。即想一一佛前。皆有己身。亲近侍奉。诵密语曰。

唵　萨婆怛他揭多迦(去)耶祢(泥底反)耶怛那布穰暝伽　三慕达啰窣发啰拏三末曳吽。

论曰以自身。奉献一切如来云海。普皆供养结达摩金刚契已。作是思惟。我今此身。与一切菩萨身等同无异。复应观察。诸法实性平等无异。作是观已。诵密语曰。

唵　萨婆怛他揭多质多祢耶怛那布穰暝伽　三慕达啰窣发啰拏　三末曳吽。

论曰以一切如来心奉献云海。普皆供养。

结宝幢契已。复应观察。尽生死中一切众生。苦恼所缠。深生哀愍。我今为救护故。发阿耨多罗三藐三菩提心。是故若未度者。我当令度。未安慰者。当令安慰。未涅槃者。令得涅槃。及雨种种宝。随彼所求皆令满足。作是思惟已。诵此密语。

唵　萨婆怛他揭多摩诃跋折噜嗢婆摩但那波罗蜜多布穰暝伽　三慕达啰窣发啰拏　三末曳吽。

论曰以一切如来大金刚所生檀波罗蜜云海。普皆供养。结香身契已。作是思惟。愿一切众生身口意业一切不善。愿皆远离。一切善法。愿皆成就。作是念已。诵此密语。

唵　萨婆怛他揭多　阿耨多啰摩诃部驮(田夜反)贺啰俱舍啰波罗蜜多　布穰暝伽　三慕达啰　窣发啰拏。

三末曳吽。

论曰以一切如来无上菩提所生善戒波罗蜜多云海。普皆供养。结触地契已。复作是念。愿一切众生成就慈心无相恼害。离诸怖畏。彼此相视心生欢喜。以诸相好庄严其身。成就一切甚深法藏。作是思惟已。诵此密语。

唵　萨婆怛他揭多阿耨多罗摩诃达磨网(无可反)报陀　乞叉地波罗蜜多　布穰暝伽三慕达啰　窣发啰拏　三末曳吽。

论曰以一切如来无上法大觉悟忍辱波罗蜜多云海。普皆供养。结金刚斗胜精进契已。作是思惟。愿一切众生修菩萨行。被精进坚固甲胄。作是念已诵此密语。

唵　萨婆怛他揭多僧(去)娑啰诃钵哩哆(当迦反去)伽摩诃毗离耶波罗蜜多布穰暝伽三慕达啰窣发啰拏三末曳吽。

论曰以一切如来不舍生死大精进波罗蜜多云海。普皆供养。结三摩地胜上契。作是思惟。愿一切众生尽能调伏烦恼随烦恼怨仇。获得一切深禅定相。作是念已。诵此密语。

唵　萨婆怛他揭多阿耨多啰摩诃扫溪(企伽反)毗贺啰驮(田夜反)那婆啰蜜多　布穰暝伽三慕达啰窣发啰拏三末曳吽。

论曰以一切如来无上大安乐住禅定波罗蜜多云海。普皆供养。结一切如来能授与一切众生愿者宝生契已。作是思惟。愿一切众生成就五种明处智。一切世间出世间智慧。普皆成就。得真实见。获得尽除烦恼所知障智。以辩才无畏等一切佛法。严饰其心。作是念已。诵此密语。

唵　萨婆怛他揭多　阿耨多罗。戛(更辖反)囇(力揩反)沙(烦恼也)宁耶(所知也)嚩啰拏(障)婆萨那(习气也)弭奈耶那(能调伏也)摩诃钵[口\*栗](二合)穰(大慧也)波罗蜜多布穰暝伽　三慕达啰　窣发啰拏　三末曳吽。

论曰以一切如来无上调伏净烦恼习气大慧波罗蜜多云海。普皆供养。结胜上三摩地契已。应当思惟。诸法真实性相。皆空无相无作。一切诸法悉皆如是。作是观已。诵此密语。

唵　萨婆怛他揭多　悟呬耶(密)摩诃钵哩钵底(修行)布穰暝伽　三慕达啰　窣发啰拏三末曳吽。

论曰以一切秘密修行云海。普皆供养复应思惟。我今所出语言音声。令一切众生悉皆得闻。作是念已。诵此密语。

唵　萨婆怛他揭多婆袪(语言也)祢耶但那　布穰暝伽　三慕达啰　窣发啰拏三末曳吽。

然后以金刚言词。应作歌咏颂曰。

&nbsp;&nbsp;&nbsp;&nbsp;金刚萨埵摄受故&nbsp;&nbsp;&nbsp;&nbsp;得为无上金刚宝

&nbsp;&nbsp;&nbsp;&nbsp;金刚言词歌咏故&nbsp;&nbsp;&nbsp;&nbsp;愿成金刚胜事业


复以金刚语言。应以清美音赞之颂曰。

&nbsp;&nbsp;&nbsp;&nbsp;于诸世界种类中&nbsp;&nbsp;&nbsp;&nbsp;能作尘数诸佛事

&nbsp;&nbsp;&nbsp;&nbsp;如来示现大神变&nbsp;&nbsp;&nbsp;&nbsp;随应显现种种身

&nbsp;&nbsp;&nbsp;&nbsp;无比不动常坚法&nbsp;&nbsp;&nbsp;&nbsp;悲体能除世间苦

&nbsp;&nbsp;&nbsp;&nbsp;能授悉地诸功德&nbsp;&nbsp;&nbsp;&nbsp;无比等力胜上法

&nbsp;&nbsp;&nbsp;&nbsp;无有譬喻等虚空&nbsp;&nbsp;&nbsp;&nbsp;少分功德尚无际

&nbsp;&nbsp;&nbsp;&nbsp;遍众生界胜悉地&nbsp;&nbsp;&nbsp;&nbsp;无比无量尽能成

&nbsp;&nbsp;&nbsp;&nbsp;常法清净由悲起&nbsp;&nbsp;&nbsp;&nbsp;愿力成就住世间

&nbsp;&nbsp;&nbsp;&nbsp;能为利乐无边际&nbsp;&nbsp;&nbsp;&nbsp;大悲为体常遍照

&nbsp;&nbsp;&nbsp;&nbsp;悲行不动不取灭&nbsp;&nbsp;&nbsp;&nbsp;游化三界授悉地

&nbsp;&nbsp;&nbsp;&nbsp;诸不可量尽通达&nbsp;&nbsp;&nbsp;&nbsp;虽已善逝现希奇

&nbsp;&nbsp;&nbsp;&nbsp;常住三世力无碍&nbsp;&nbsp;&nbsp;&nbsp;最上依怙无能超

&nbsp;&nbsp;&nbsp;&nbsp;能授一切三摩耶&nbsp;&nbsp;&nbsp;&nbsp;愿我速成胜悉地


如是赞已。若更有余胜妙赞颂。随意赞之。其赞咏法。晨朝当以洒腊音韵。午时以中音。昏黄以破音。中夜以第五音韵赞之。如不解者。随以清好音声赞叹。常应每日四时念诵。谓晨朝日午黄昏夜半也。应持四种数珠。作四种念诵。作四种者。所谓音声念诵二金刚念诵(合口动舌默诵是也)三三摩地念诵。心念是也。四真实念诵如字义修行是也由此四种念诵力故。能灭一切罪障苦厄。成就一切功德。四种数珠者。如来部用菩提子。金刚部用金刚子。宝部用宝珠。莲花部用莲子。羯磨部用杂宝间错为之。行者若能随顺瑜伽。修行三摩地念诵者。则无有时分限数。于一切时。无间作之。

次明供养饮食法。应以香洁种种饮食供养。若不能办。随力作已。复当心念。世间所有一一上妙饮食。种种珍果。蒲桃石榴诸非时浆。而作供养。若己身不获修供养者。即令明解此法弟子。如上作之。又以涂香烧香种种妙花灯鬘末利等(末利者以诸食饮果子等和水置瓶盆中是以施鬼神也)而作供养。复以幢幡缯盖上妙天衣。及余殊胜诸供养具。各以本密语加之。或加本部尊密语已(五部佛语是也)随其力能而供养之。行者欲求如来功德者。于坛场中。至心如上作供养时。当得亲见金刚萨埵。若不见者。更当至诚祈请。随行者为业力所感。或见诸佛或萨埵等已。即以其鬘而奉献之。尔时行者应自庆幸。以所献鬘置己顶上。加本部密语已。系其头上。当知是人。便能获得殊胜福报。行者修供养讫。即从坛出。取豆果饼饭胡麻屑诸花等。和水安瓶盆中。以欢喜心四方散之。施诸天鬼神眷属等。各以本密语施之。自在天密语曰。

唵遏哩赊(始俄反)儞曳(平)萨婆诃。

天帝释密语曰。

唵遏移达啰耶萨婆诃。

火神密语曰。

唵遏姑娜曳(平)萨婆诃。

琰魔王密语曰。

唵琰摩曳(平)萨婆诃。

逻刹娑密语曰。

唵逻差(上)娑地婆哆曳(平)萨婆诃。

诸龙及水神密语曰。

唵婆啰那(平)萨婆诃。

诸风神密语曰。

唵缚夜微(亡子反)萨婆诃。

诸夜叉密语曰。

唵药乞叉苾陀(田迦反上)达犁萨婆诃。

又于此方施诸类鬼神密语曰。

密止密止毗舍遮南　萨婆诃　蛩蛩(愚勇反)部驮南　萨婆诃。

如上作法施已。当净洗手漱口。还入坛中。礼一切佛及诸菩萨。如常念诵。

次明与金刚弟子。入坛场灌顶法。

其阿阇梨先已从师。如法具足受灌顶法。明解三摩耶轨则(其阿阇梨法度如则也)有是得者。应如是请。当具修威仪。于其师所。生如来想。合掌恭敬头面顶礼。手按师足。作是白言。尊者即是如来。即是执金刚。我今归依尊者。求学正等菩提。为金刚性净故。求学净戒律仪。惟愿尊者哀愍摄受。如诸最胜子。见有菩提种子众生。皆不舍置。我今已发菩提心。为欲建立不退转位故。求入曼茶罗。惟愿尊者慈悲教示令我尽见。受一切诸佛所共灌顶。被金刚宝莲花羯磨。及大部所有。诸胜妙事。愿皆摄取。悉授与我。令我身心清净。智慧明了。于大小乘有所深义。自然开解。于诸梵天帝释毗纽路陀等天。及彼部属鬼神茶吉尼等。我今为欲利益成熟一切众生施安乐故。愿我尽能摧伏彼等势力。愿我及一切众生。得离生死至涅槃处。如诸圣者相好具足入如来位者。云何当得。愿阿阇梨哀愍示诲。其阿阇梨知弟子堪与胜法。应当告言。如汝所请。我今依佛所教。能授与汝。应当一心谛听。心莫散乱。若散乱者。一切如来及金刚萨埵。所不加持。

次教发露忏悔。令自称己名。我某甲从无始劫来。以身语意。广作众罪。无量无边。我今于诸佛前。悉皆至心发露忏悔。不敢覆藏。我今忏悔。誓不更作愿罪消灭(具如广文)彼一切如来及诸佛子。甚深难入二种资粮无量功德。利乐一切世间者。我皆随喜。次令归依三宝。

&nbsp;&nbsp;&nbsp;&nbsp;诸部莲座天人师&nbsp;&nbsp;&nbsp;&nbsp;得大解脱超三界

&nbsp;&nbsp;&nbsp;&nbsp;功德圆满大悲者&nbsp;&nbsp;&nbsp;&nbsp;我皆至心尽归依

&nbsp;&nbsp;&nbsp;&nbsp;最胜慧者所住处&nbsp;&nbsp;&nbsp;&nbsp;劣乘怖之比稠林

&nbsp;&nbsp;&nbsp;&nbsp;能速灭除生死有&nbsp;&nbsp;&nbsp;&nbsp;我今归依最胜法

&nbsp;&nbsp;&nbsp;&nbsp;能除贪恚痴蛇毒&nbsp;&nbsp;&nbsp;&nbsp;以慧得出生死宅

&nbsp;&nbsp;&nbsp;&nbsp;起大悲心觉悟者&nbsp;&nbsp;&nbsp;&nbsp;敬礼归命众中尊


次教发菩提心。汝一心听。菩提心者。从大悲起。为成佛正因智慧根本。能破无明业报。能摧破魔怨。汝既能发大菩提心。应以心口相应发大誓愿。随我语说。我某甲为救度一切众生故。发无上菩提心。于三十七品助道法门。乃至六波罗蜜。誓愿具足无间修行。我所积集善根。悉皆回施一切众生。愿我及一切众生。皆得证悟甚深法门。心净广大。犹如虚空。以无功用。自在能办无量佛事。以平等大悲。种种方便。调伏利乐一切众生。皆令得入无余涅槃。于佛十力无畏不共法等。愿我与一切众生。悉皆同得。如是教已。令诸弟子各随尊卑。依次而坐。以清净恭敬不乱散心。合掌而住。其师或以密语。加其线索。系其左臂。或以涂香。或以心念。以此密语而护持之。密语曰。

唵　摩诃跋折啰迦(上)嚩遮(日也)跋折哩句嚧(金刚作也)跋折啰跋折啰含(重引)

次以此密语。加涂香已。涂诸弟子掌中密语曰。

唵　跋折啰　健提(涂香也)虐(鱼伽反上)

涂香之时告弟子言。愿汝等具得一切如来戒定慧解脱解脱知见之香。

次以密语。加香白花。持以授。密语曰。

唵　跋折啰　补涩篦(花也)唵。

如是告言。愿汝得一切如来三十二大丈夫相。

次持香炉。以此密语加之。熏弟子双手。密语曰。

唵　跋折啰　杜鞞(烧香)　婀。

如是告言。愿汝获得一切如来大悲滋润妙色。次以此密语。加灯已。令弟子视之。密语曰。

唵　跋折啰噜伽儞(光明也)

如是告言。愿汝等获得一切如来智慧光明。

次以如上笑仪式密语。加乌昙阿说他等树枝。以为齿木。复以摧破一切众生烦恼随烦恼。诸佛甚深智慧金刚剑密语。加其齿木。复令弟子。以掌中所受得花。令供养一切如来部中尊上首者。次授齿木。师自私记。勿令差错。令面向东嚼之。净洗漱已。所嚼齿木。当面掷之。师应观其齿木头所向处。以所嚼处为头。随所向方。多是其部。若向四隅。多是毗卢遮那部。若有立者。当知是最吉祥相。师既观已。施诸弟子。各随所安。应告之言。汝各端心而念。礼诸佛已。系心睡眠。求境界相。汝所见者。晨来具说。作是教已。令随意去。彼所见梦。晨于师所。如实说之。若境界颠倒。多妄想者。是不清净相。应取牛五种味。所谓乳酪酥粪尿等。相和净滤漉已。加金刚密语二十一遍。与之令服。若身心净者。取白檀水。同用金刚密语二十一遍令服。密语曰。

唵　跋折啰　邬陀迦　咤。

如法服已。至其夜分。引至坛室门外。教令发露忏悔一切罪障。随喜回向一切功德。教作如上四种礼拜法已。

取赤色衣。与被。如着袈裟法。若出家人。合著乾陀色衣。以赤色帛。掩抹其眼。教与结金刚萨埵契。口授此心密语三遍。密语曰。

三摩耶　萨怛鑁。

即教竖忍愿二度为针。以诸白花鬘或种种香花鬘。挂其针上。次当引入坛场门中。三遍授此密语。

三摩耶　吽。

应告之言。汝今已入一切如来眷属部中。我今令汝生金刚智。汝等应知。由此智故。当得一切如来悉地事业。然汝亦不应与未入此等坛场人。说此法事。汝傥说者。非但违失汝三摩耶。自招殃咎耳。师应竖结萨埵金刚契。置弟子顶上告言。此是三摩耶金刚契。汝若辄向未入坛人说者。令汝头破裂。汝于我所。莫生疑慢。应当深生敬信。汝于我身。当如执金刚菩萨。我所教诲当尽奉行。若不尔者。自招其祸。或令中夭死堕地狱。汝应慎之。作是教已。汝今求请一切如来覆护。令金刚萨埵入其身心。其师又结金刚萨埵契。告言。此是三摩耶金刚。名为金刚萨埵。愿入汝身。以为无上金刚智。诵此密语。

跋折啰　薜舍　跋折啰　薜舍婀。

次结嗔金刚拳。以忍愿二度相钩。诵上大乘三摩耶百字密语。以金刚语言。唱已掣开上契。由此密语功能力故。令弟子入金刚智。证殊胜慧。由此智故。悉能获得觉了一切众生若干种心。能知世间三世事业。能坚固菩提心。能灭一切苦恼。离一切怖畏。一切众恶不能为害。一切如来同共加持。一切悉地皆得现前。诸未曾有安乐胜事。不求自得。汝当深自庆幸。我今为汝略说功德胜事。于一切地位三摩地。陀罗尼神通三昧。诸波罗蜜力无畏等。由此法故。悉皆当得。所有未曾见闻。百千契经甚深义理。自然能解。汝今不久。自当证得诸佛真实智慧。何况下劣诸余悉地。说是语已。问言。汝见何等境界。若彼见白相者。应教最上悉地智。见黄相者。教义理所生悉地智。见赤相者。教奉事供养悉地智。见黑相者。教阿鞞遮卢伽悉地智。见杂色者。教一切羯磨悉地智。若不见好色相者。即是罪障。应以钩罪障契。钩彼诸罪复以摧破诸罪契。而摧破之。钩罪契。经云。结金刚缚已。申忍愿为针。曲力进度于忍愿背作跋折啰股形。勿相柱着。又于进力度端。各想有穰(而伽反)宇。以钩曳彼身中所有罪障。诵此密语。

唵　萨婆婆波迦(去)利洒儜　毗输驮那　三摩耶　跋折啰　吽穰　(而伽反上)

诵此密语时。想彼罪形。如鬼形状。黑色发竖即以二羽。诸度各各相钩。头入掌内。想以进力二度。钩夹彼罪。令入掌中。余度面各相捻。即申忍愿二度为针。于愿度端。想怛啰字。忍度端。想卓(知可反)字。又于字上。想生火焰。夹取彼罪。诵此密语。

唵　跋折啰　跛宁(执也)蜜萨普吒耶(摧破)萨婆婀播耶(一切恶趣也)漫陀那宁(系缚也)钵啰(二合)慕乞沙耶(解脱)萨婆播波(一切罪障也)揭底弊(毗耶反趣中)萨婆萨埵缚(无可反)南(一切众生)萨婆怛他揭多跋折啰三摩曳(平)吽怛啰(二合)吒。

诵此密语已。用力捻之。如弹指法。右上左下。

论曰一切如来三摩耶。能解脱诸恶趣中一切众生。执金刚应摧破一切恶趣系缚。

如是次第。摧破彼诸罪已。复想以诸佛光明。净彼身心。四方阿閦鞞等。上方毗卢遮那。皆放清净光明。下方想金刚雄(上)字。放嗔怒光明而摧灭之。如是作法时。能令彼等。必定得见善境界相。当知彼等罪障皆得消灭。若彼罪障极重。不见好相。师应为说真实伽他。令其觉悟颂曰。

&nbsp;&nbsp;&nbsp;&nbsp;普贤法身遍一切&nbsp;&nbsp;&nbsp;&nbsp;能为世间自在主

&nbsp;&nbsp;&nbsp;&nbsp;无始无终无生灭&nbsp;&nbsp;&nbsp;&nbsp;性相常住等虚空

&nbsp;&nbsp;&nbsp;&nbsp;一切众生所有心&nbsp;&nbsp;&nbsp;&nbsp;坚固菩提名萨埵

&nbsp;&nbsp;&nbsp;&nbsp;心住不动三摩地&nbsp;&nbsp;&nbsp;&nbsp;精勤决定名金刚

&nbsp;&nbsp;&nbsp;&nbsp;我今说此诚实言&nbsp;&nbsp;&nbsp;&nbsp;惟愿世尊扶本愿

&nbsp;&nbsp;&nbsp;&nbsp;利众生事诸悉地&nbsp;&nbsp;&nbsp;&nbsp;慈悲哀愍为加持


说此偈已。复结金刚入契。诵婀字密语一百八遍契。经云。结金刚缚。以智定度。捻檀慧度本间。以进力度。少曲相拄是也如是作法已。又应问之。如无好相者。但可引入受三摩耶。不应与其灌顶　次当授此密语三遍。

唵　钵啰　底车(授也)跋折啰护(引)

诵此。教掷所挂鬘于坛中。随彼因业。鬘所著处。即令念诵其部密语当知速得成就。

次又授此密语三遍。令弟子所结三摩耶契。于其心上解之。密语曰。

唵　底瑟咤(愿住也)跋折啰涅哩掉(茶路反坚固)暝婆摩(为我常也)舍(式饿反)湿伐睹暝婆摩(为我恒常也)缬哩驮耶冥(为我心也)遏地底瑟咤(愿为加持也)萨婆悉地(一切成就也)者钵哩野车(及愿授与也)户含(二合)呵呵呵呵护(引)

论曰愿金刚常住坚固。加持我心。愿授与我一切悉地即取彼所掷花鬘。加此密语。

唵　钵啰底釳哩恨拏(摄授)怛嚩(无可反)缢摩含(二合)萨埵摩诃婆啰。

论曰愿大力菩萨。摄授汝。诵此密语时。即以其鬘系彼头上。由系鬘故。得摩诃萨埵摄授速疾成就诸胜悉地。

次诵此密语。解所掩眼物。密语曰。

唵　跋折啰萨埵　萨嚩(无可切)焰帝提(为汝亲开目)斫具数(平眼也)伽咤那(开也)怛钵啰(专也)嗢伽咤野(令开)萨婆婀具毹(一切眼即)跋折啰斫具毹(金刚眼也)阿耨怛啰(无上也)系跋折啰吠舍(呼彼令观坛场也)

论曰金刚萨埵亲自专为汝。开五眼及无上金刚眼。

次呼弟子。遍示坛中诸部事相。由此法故。为一切如来之所护念。金刚萨埵常住其心。随彼所求。乃至执金刚身。无不获得。渐当得入一切如来体性法中。

次弟子灌顶。其灌顶坛。应在大坛天方门外。下至二肘。画粉作。四方正等。面开一门。于四隅内。画执跋折啰像。自在天方。名住无戏论。火天方角。名虚空无垢。罗刹方。名清净眼。风天方。名持种种绮丽衣。中央画大莲花。其花八叶。台蕊具足。花外周围。画月轮相。光芒外出。正方四叶。画四菩萨。各乘昔愿殊胜力者。帝释方叶。名陀罗尼自在王。琰罗方。名发正念。龙方。名乐利众生。夜叉方。名大悲者。四隅叶上。画四使者。自在天方。名修转胜行。火天方。名能满愿者。罗刹方。名无染着。风天方。名胜解脱。于花台上。想有婀字(义如前列)于婀字上。想一圆点(真如圆寂法身涅槃义也)余供养旛花庄严。一如大坛法式。应作是念。我今为某甲善男子灌顶。惟愿诸佛菩萨降临道场。受我供养。谛想所请佛菩萨众。皆来集会。移大坛中宝瓶。随本方角置之。又于坛周围界外。想四轮使四净人。持上宝瓶。住月轮中。帝释方人。想如普贤。琰罗方人。想如弥勒。龙方人。想如灭诸障碍。夜叉方人。想如离诸恶趣。即引所灌顶者。入帝释方门。坐莲台上。以种种杂花涂香烧香油灯旛盖清妙音乐。而以供养。如不办者。随力作之。所以尔者。是人坐佛位处故。复以种种歌咏赞叹。令其殷重生欢喜心。说此颂曰。

&nbsp;&nbsp;&nbsp;&nbsp;诸佛睹史下生时&nbsp;&nbsp;&nbsp;&nbsp;释梵龙神随侍卫

&nbsp;&nbsp;&nbsp;&nbsp;种种胜妙吉祥事&nbsp;&nbsp;&nbsp;&nbsp;愿汝今时尽能获

&nbsp;&nbsp;&nbsp;&nbsp;迦毗罗卫诞释宫&nbsp;&nbsp;&nbsp;&nbsp;龙王澍沐甘露水

&nbsp;&nbsp;&nbsp;&nbsp;诸天供养吉祥事&nbsp;&nbsp;&nbsp;&nbsp;愿汝灌顶亦如是

&nbsp;&nbsp;&nbsp;&nbsp;金刚座上为群生&nbsp;&nbsp;&nbsp;&nbsp;后夜降魔成正觉

&nbsp;&nbsp;&nbsp;&nbsp;现诸希有吉祥事&nbsp;&nbsp;&nbsp;&nbsp;愿汝此座悉能成

&nbsp;&nbsp;&nbsp;&nbsp;波罗奈苑所庄严&nbsp;&nbsp;&nbsp;&nbsp;为五仙人开妙法

&nbsp;&nbsp;&nbsp;&nbsp;成就无量吉祥事&nbsp;&nbsp;&nbsp;&nbsp;愿汝今时咸证获


若更有余赞叹。随意作之。劝发胜心。令生利喜。

次应与其灌顶。先想弟子顶有婀字。上有圆点。义同前释。字放光焰炽然赫奕。又想弟子心中。有月轮相。内有八叶莲花。台上亦有婀字。若得金刚部。于婀字内想有跋折啰。得宝部者。有宝珠。莲花部。有莲花。羯磨部。有羯磨跋折啰。毗卢遮那部。想窣睹波。师应想己身如毗卢遮那像。执弟子所得部瓶(如来部瓶。若是画像坛。即随有空处。置之。若手印坛。即于坛上。置之)各想其部物体在瓶水内。如跋折啰宝珠等。各令结其所得部契。置其顶上。诵其部密语七遍。而用灌之。金刚部密语曰。

唵　跋折啰　萨埵阿毗诜者(灌顶也)吽。

宝部密语曰。

唵　跋折啰啰　怛那阿毗诜者　怛啰。

花部密语曰。

唵　跋折啰　达磨阿毗诜者　缬利。

业部密语曰。

唵　跋折啰　羯磨阿毗诜者　婀。

于彼额上。想有攞字。色相如金。想两目上各有啰(上)字。其色如火。上生光焰。其二足间。想种种色为法轮相。八福庄严。次诵萨埵金刚心密语。加涂香已。涂彼胸前。所以作法加持者。为令弟子。成金刚萨埵故。

次以如上所说。头上作五处置契法已。复结毗卢遮那契。诵本密语。置于彼心上。次喉次顶上已。即应谛想一切如来秘密胜上头加彼头上。即结如所说四种鬘。各随其部法。以系其额。若作阿阇梨灌顶法者。应次第如上法。遍用五瓶。以四种鬘。鳞次以系其额。如是作已。引出坛外。换去湿服。别着净衣。若是刹利居士。着本上衣。即于坛内。置下小床。以儭其湿。引入坐已师以观羽。执五股拔折啰。授其双手。应以种种方便言词。开诱安慰。为说颂曰。

&nbsp;&nbsp;&nbsp;&nbsp;诸佛金刚灌顶仪&nbsp;&nbsp;&nbsp;&nbsp;汝已如法灌顶竟

&nbsp;&nbsp;&nbsp;&nbsp;为成如来体性故&nbsp;&nbsp;&nbsp;&nbsp;汝应受此金刚杵


说此偈已诵密语曰。

唵　跋折啰　祢钵提(尊主)微(亡桂反体性也)怛鑁阿鞞诜者弭(我今灌顶)底瑟咤(住)跋折啰三摩曳萨怛鑁(汝为三摩耶也)

论曰汝已灌顶。获得金刚尊主竟。此跋折啰。常住汝所。为三摩耶。

复收取金刚杵。若是宝部者。又于跋折啰上。想有宝珠。余部仿此。诵前偈时。应改初句金刚字。为宝珠字。诸部准此改之。

次于弟子本名上。加金刚字。作名呼之。应诵此密语。

唵　跋折啰　萨怛鑁磨含(二合汝也)阿毗诜者冥(我灌顶也)跋折啰　娜莽(以名号也)毗晒迦多(灌顶)系(呼声)跋折啰　那莽(某甲)

论曰我与汝灌顶讫。以金刚名号。与汝作字。汝名金刚某甲。若是余部。式加宝珠莲花等。作字呼之。其人若受阿阇梨法者。但以本所得部。为名。若须改旧名者。随意所乐。任择诸波罗蜜胜名作之。

又以香花种种供具。供养所灌顶者。师应执小金杵子。如治眼法。拭其两目。而告之言。善男子世间医王。能治眼翳。诸佛如来。今日为汝开无明翳。亦复如是。为令汝等。生智慧眼见法实相故。

次复执镜。令其观照。为说诸法性相。说此偈言。

&nbsp;&nbsp;&nbsp;&nbsp;一切诸法性&nbsp;&nbsp;&nbsp;&nbsp;垢净不可得

&nbsp;&nbsp;&nbsp;&nbsp;非实亦非虚&nbsp;&nbsp;&nbsp;&nbsp;皆从因缘现

&nbsp;&nbsp;&nbsp;&nbsp;应当知诸法&nbsp;&nbsp;&nbsp;&nbsp;自性无所依

&nbsp;&nbsp;&nbsp;&nbsp;汝今真佛子&nbsp;&nbsp;&nbsp;&nbsp;应广利众生


次复收取金刚杵。师于弟子。当生恭敬。此人能绍诸佛种故。师应授以商佉。作是告言。自今已后。诸佛法轮。汝应转之。当吹无上法螺。令大法声遍一切处。不应于此法中而生疑怖。于诸密语究竟清净修行理趣。汝应广为众生方便开示。善男子谛听。若能如是作者。一切如来皆知此人能报佛恩。是故于一切时处。一切持金刚者之所卫护。令汝安乐。

次应引起。至大坛前。为说三摩耶。令其坚固。告言善男子汝应坚守正法。设遭逼迫恼害乃至断命。不应舍离修菩提心。于求法人不应悭吝。于诸众生有少不利益事。亦不应作。此是最上句义。圣所行处。我今具足为汝说竟。汝当随顺如说修行。弟子应自庆幸合掌顶受。

又执五股金刚杵。而授与之告言。此是诸佛体性。金刚萨埵手所执者。汝应坚护禁戒。常畜持之。弟子受已。授此决定要誓密语。令其诵之密语曰。

唵　萨婆怛他揭多悉地　跋折啰三摩耶底瑟咤(愿住)翳沙(今也)怛嚩(亡可反)含(尤甘反于我)驮啰野冥(我今持也)跋折啰　萨埵系(形以反)系系系吽。

论曰一切如来金刚萨埵成就三摩耶。愿住我所。我常守护。如是作法已。所有一切漫茶啰。秘密三摩耶智。师应教授。若弟子于三摩耶契。有退失者。师应遮制莫令毁坏。弟子于师。应恭敬尊重。莫见师短。于同学所。莫相嫌恨。应告之言。汝于一切众生。常生慈愍。哀矜示诲莫生厌离。为说偈言。

&nbsp;&nbsp;&nbsp;&nbsp;三界极重罪&nbsp;&nbsp;&nbsp;&nbsp;不过于厌离

&nbsp;&nbsp;&nbsp;&nbsp;汝于贪欲处&nbsp;&nbsp;&nbsp;&nbsp;应生厌离心


欲令弟子坚持欢喜故。为说偈言。

&nbsp;&nbsp;&nbsp;&nbsp;此等三摩耶&nbsp;&nbsp;&nbsp;&nbsp;诸佛为汝说

&nbsp;&nbsp;&nbsp;&nbsp;守持善爱护&nbsp;&nbsp;&nbsp;&nbsp;当如保身命


弟子受师教已。顶礼师足白言。如师教诲。我誓修行。

复应为诸已灌顶弟子。令其圆满寂静法故。为除其灾障故。应与作护摩法。于灌顶坛火天方。不应绝远。作四肘坛。高一磔手。中凿君茶。径圆一肘。深十二指。好净泥拭。两重作椽。内椽高阔各一指。外椽高阔各有四指。底须平正。即于其底。泥作轮像。式跋折啰像。柄向南出。如世丁字。柄长四指。阔亦四指。横头长八指。高阔各四指。次外作土台。形如莲叶。次外敷师坐位。君茶周围布吉祥草。为圣众坐位。洒净香水。敷草洒水。皆顺转作。应以酥酪乳蜜乳糜饼果五谷者谓稻谷菉豆油麻小麦等是。取吉祥树为柴。如无此树。取有白汁树代之。谓谷桑等是。齐整短截。别取小枝如拇指大。长十二指。一百八枚。酥谷及柴。并置台右。若不能凿作君茶即以赤色画其形状。中安火炉。余如上若。师北面坐。引诸弟子。左次列跪。取先净火。或新钻者。以香水二具。置其台上。一供养佛菩萨。一供火天洒水作净。置君茶内。已诵此密语。

南莫三漫多　跋折啰南怛[口\*賴]旃茶摩诃路洒那萨发啰耶　吽唅(引)摩含(二合)

诵此密语三遍。净水洒火。并洒茅草诸供具等。

次即然火。勿以口吹。当以物扇。取白檀香泥。遍涂君茶。以白香花。散台四面。于火焰中。想有啰(上)字。变为火天。白色发黄。三目四臂。右边二手。一执君持。一手执杖。左边二手。一作无畏相(直前舒掌竖掌向外)一捻数珠。想火天身遍生火焰。次执香炉。请佛菩萨。所请法式。如大坛中说。谛想诸佛菩萨。皆来赴会。坐吉祥草。其师观羽作无畏相。止羽握腕。如臂钏像。即召火天。诵此密语。

唵　婀揭娜多曳(平)儞卑(必迦反)儞跛耶　儞嚩(无可反)湿尾穰(而佉反上)系哩　使萨哆三摩釳哩呬(上)怛嚩(无可反)婀虎低摩贺嚂婀萨民　散儞系睹婆嚩　唵　阿揭娜曳贺卑(卑迦反)劫弊(毗迦反)婆呵那耶儞卑(必也反)儞跛耶　萨婆诃。

诵此密语时。想有火天。来依如上所想身中。即以香水。弹手洒火。次执祭杓。酌上酥油乳蜜等物。各三杓。以沃火中。以祭火天。或和杂一处。共酌三杓。亦得。祭时每杓诵此密语一遍。密语曰。

纳莫三漫多勃陀南　唵婀伽娜曳(平)萨婆呵。

师以止羽执金刚杵。以檀度。钩弟子观羽智度。别以小杓。如前沃火。人各各二十一杓。一一心念诸佛菩萨及火天。于五部中心密语。随喜诵之。一杓一遍。以用供养若须除灾者。诵此密语。

纳莫三漫多　勃驮南　婀摩诃扇地(平)伽多摩诃扇陀迦罗钵唎舍忙达摩涅哩若(人者反)多萨破婆窣睹婆达摩三漫多　钵啰多萨婆诃。

一一弟子准此作之。若阿阇梨法。加诵之至一百八遍。又以酥油乳蜜等。相拌和已。小杓酌之。数至一百八遍。沃火供养。每杓诵上大乘三摩耶百字密语一遍。若意欲别须供养诸菩萨等。即各随诵本心密语。或三七。七七。随意沃之。以上一百八枚小柴。一一两头。刺酥蜜中。时时投火。所作法已。次应供养给施如上所说座后外八方诸天神眷属等。准前诵密语法。酌沃火中。如是作已。师出洗手。还归本座。如前酌三杓。供养火天讫。告弟子言。汝已具足得灌顶法。假使以诸世间种种供养。不如己身奉施诸佛菩萨。汝应各发如是心。令诸弟子各自发愿已。师应手执香炉。遍供养佛菩萨及火天已。即诵密语。请归本处。即从座起。就大坛位。告弟子言。诸佛为利益一切众生故。说此殊胜福田妙法。汝应随力。各办香花。供养大众。能令汝得无量果报。复为供养一切如来及金刚部众。应以羯磨契。及三摩耶契如上供养。复以金刚赞叹密语。作四种密供养法已。诵此伽他曰。

&nbsp;&nbsp;&nbsp;&nbsp;金刚萨埵摄授故&nbsp;&nbsp;&nbsp;&nbsp;得成无上金刚宝

&nbsp;&nbsp;&nbsp;&nbsp;今以金刚法歌咏&nbsp;&nbsp;&nbsp;&nbsp;愿为我作金刚事


复以金刚舞合掌。及金刚戏笑等。作密供养法。

次应手执香花。供养外坛圣众已。告诸弟子言。汝等各随力能。供养诸佛。彼等修供养毕。为欲护诸弟子身故。应于诸佛菩萨所。请所献花香果饼等少分。各各分赐诸弟子。复令重作要誓。如上所说。不得辄说此法。作教诫已。令弟子各还本位。师即随力。如常念诵礼赞已。即请坛中佛菩萨。及眷属等。归本土。即竖结萨埵金刚契。诵此密语。

唵　讫哩睹嚩(已作胜上也)萨婆萨埵(一切众生也)遏他(利益)悉提(成就)捺多(授与也)曳(入)他努(随愿)伽[木\*奢]达凡(三合归还)勃陀蜜洒盐(佛国土)布那啰虐(鱼伽反上)么娜耶微(无桂反复垂降赴也)唵跋折啰　萨埵牟。

论曰已作胜上利益成就。授与一切众生竟。愿一切诸佛菩萨。归还本国。若重请召。惟愿降赴。

此契及密语。一切坛中。请佛菩萨诸部眷属还本处者。皆悉同用。