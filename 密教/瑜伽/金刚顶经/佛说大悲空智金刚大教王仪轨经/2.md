## 佛说大悲空智金刚大教王仪轨经卷第二

### 行品第六

尔时佛告金刚藏菩萨言。我今复说最上到彼岸行。于此先行毕竟成办。由是成就金刚空智。彼修观者当如是行。谓顶想宝轮耳带宝镮。手串宝钏腰垂宝带。足系宝铎及妙臂钏。颈严宝鬘衣虎皮衣尝五甘露。又修观者为于空智作相应故。此五色相平等和合亦无分别。以无量相即一色相。是故分别了不可得。于一树下或冢圹间。乃至夜分空寂舍中。清净安住而作观想。于佛智慧随有悟入。如是胜行乃可为说。又若乐求成就如是行故。应以广大庄严诣阿阇梨。为极悲愍求灌顶法。于如是行随其摄受。彼阿阇梨为作开悟。于金刚部观想本尊而作部主。设复于别部中出生菩提种智。亦令安住有为随其摄受。谓金刚歌舞事业。等令生欢喜。令生喜已。于金刚嬉戏因是解脱。由作舞故引金刚步而能随证三摩呬多。轮者表阿閦如来。镮者无量寿如来。颈上鬘者宝生如来。手宝钏者大毗卢遮那如来。腰宝带者不空成就如来。于是色相而生念住。金刚渴椿誐杖者表胜慧相。奎楼鼓者即善方便故。瑜伽行者嗔业清净。住金刚歌咏者真言清净。又复不应为求利养作是金刚歌舞事业。是故瑜伽者当如是行。饮食医药随乐服行。而常真实护持。不为老死之所逼恼。又瑜伽者作发髻冠。以吽字仪轨持五佛葛波罗。或五指量。作葛波罗器已。以双宝带系发冠中。即是胜惠方便自性。又瑜伽者灰涂发线作络腋衣以奎楼鼓声而作念诵。观想金刚渴椿誐杖而为胜惠。于金刚葛波罗观想念诵。知贪嗔痴极可畏故。於戏论事悉能远离。设复睡眠速应勤策。于所行行勿怀疑惑。舍是身已修平等观。于福非福如实寻伺。是故非施亦非受者。又诸饮食如其所得而自受用。于美不美无坚执取。亦无分别此应食者不应食者。如是伺察。又于同行阿阇梨所。不起分别是可往者不可往者。有学弟子为说正智令得成就。于自师尊常行礼敬。无令因是退失成就堕无间狱。及惭恧事亦复如是。诸有自性悉是大悲相应之行。护魔等事勿妄施设。真言静虑常修出离诸三昧门而求解脱于所作行悉妙相应而得现前。决定同彼胜天烁迦罗主如师子王。于彼处处不生怖畏。设于饮食而生爱乐。修瑜伽者不应迷乱。而常发悲愍心。因是利乐诸众生故。

### 说密印品第七

佛告金刚藏言。秘密印品我今当说。为修习瑜伽者恭敬问讯。得生胜解无复疑惑。谓示一指为印二指为印。或以左大拇指捻无名指为印。捻小拇指为印。捻中指为印。示方所为印。示无名指为印。示颈处为印。示所著衣为印。示三戟叉为印。示胸臆为印。示发际为印。示地为印。示轮为印。示颦眉为印。示解脱学处为印。示额为印。示颈后为印。示足心为印。示金刚嬉戏为印。我说修瑜伽者为对治时。印所印处而能善解大悲空智。示献华鬘手者。即延请义及住三昧耶戒。于余积集不应远离。而常依止最上境界。是故修瑜伽者一切所作应知密印。复次金刚藏白佛言。世尊于何等处而求成就。佛言当有一十二处。远离魔事。为所尊重余不复说。何等十二。一者惹蓝驮囕国。歌摩噜国。或酤罗山清净园林。二者摩罗鑁国。或信度河城。三者蒙牟尼国。俱摩罗钵吒国。及天后城。四者酤罗城。阿哩母城。虞那哩河。及呬末河。五者诃梨国。蓝婆国。韶国。金色城。或碱海中。六者迦陵誐国。洲子国。弥佉罗国。矜羯那国(七者八者梵本元阙)九者鼙罗嚩城广大聚落。十者善行城。憍萨罗城。泯陀城。俱摩罗布哩城。十一者众所乐处。或大海边。十二者华果园林清净池沼。佛告金刚藏言。我今为广利益诸众生故。为瑜伽者于金刚空智仪轨。日月时分我今当说。取黑月分于第八日或十四日。建曼拏罗。以诸幢旛庄严宝伎。于七日中施妙饮食。起大悲心恭敬供养设恶来者倍生怜愍。勿复于彼生下劣想。令魔得便不能成就。是故于此常勤悲念。诸有所作毕竟成就。应如是知于昼夜分。以慧决择无复余事。无非时食不起邪思。于他善恶勿乐宣传。观察他身如护已有。修瑜伽者应善筹量。乃至身分饮食不杂乱出。生语诚实。所有真言印契。皆住吉祥呬噜歌义。吉祥者谓不二智故。呬者空性本因故。噜者离染胜庄严故。歌者无所住故。如是修瑜伽者设复毁戒。然彼众生亦常信敬。以有智故。于金刚葛波罗悉相应故。

### 大相应轮品第八

&nbsp;&nbsp;&nbsp;&nbsp;复次相应轮&nbsp;&nbsp;&nbsp;&nbsp;我今当广说

&nbsp;&nbsp;&nbsp;&nbsp;最先空界中&nbsp;&nbsp;&nbsp;&nbsp;作如是观想

&nbsp;&nbsp;&nbsp;&nbsp;其次轮坛内&nbsp;&nbsp;&nbsp;&nbsp;出生诸圣众

&nbsp;&nbsp;&nbsp;&nbsp;又于轮围角&nbsp;&nbsp;&nbsp;&nbsp;观想大风轮

&nbsp;&nbsp;&nbsp;&nbsp;水轮如其次&nbsp;&nbsp;&nbsp;&nbsp;火大亦复尔

&nbsp;&nbsp;&nbsp;&nbsp;出生正法轮&nbsp;&nbsp;&nbsp;&nbsp;清凉无病恼

&nbsp;&nbsp;&nbsp;&nbsp;八叶具台蕊&nbsp;&nbsp;&nbsp;&nbsp;如三角坛相

&nbsp;&nbsp;&nbsp;&nbsp;旷寂一心中&nbsp;&nbsp;&nbsp;&nbsp;布诸贤圣位

&nbsp;&nbsp;&nbsp;&nbsp;如彼净月轮&nbsp;&nbsp;&nbsp;&nbsp;是中安种智

&nbsp;&nbsp;&nbsp;&nbsp;后以日覆之&nbsp;&nbsp;&nbsp;&nbsp;集二种大乐

&nbsp;&nbsp;&nbsp;&nbsp;住于月色相&nbsp;&nbsp;&nbsp;&nbsp;及与日时分

&nbsp;&nbsp;&nbsp;&nbsp;以二种相应&nbsp;&nbsp;&nbsp;&nbsp;遨哩善称赞

&nbsp;&nbsp;&nbsp;&nbsp;月大圆照智&nbsp;&nbsp;&nbsp;&nbsp;及余平等性

&nbsp;&nbsp;&nbsp;&nbsp;或幖帜本尊&nbsp;&nbsp;&nbsp;&nbsp;及种子法位

&nbsp;&nbsp;&nbsp;&nbsp;说名妙观察&nbsp;&nbsp;&nbsp;&nbsp;唯诸作用中

&nbsp;&nbsp;&nbsp;&nbsp;名成所作智&nbsp;&nbsp;&nbsp;&nbsp;及清净法性

&nbsp;&nbsp;&nbsp;&nbsp;彼五智次第&nbsp;&nbsp;&nbsp;&nbsp;观想如是说

&nbsp;&nbsp;&nbsp;&nbsp;又修瑜伽者&nbsp;&nbsp;&nbsp;&nbsp;于日月时分

&nbsp;&nbsp;&nbsp;&nbsp;及金刚萨埵&nbsp;&nbsp;&nbsp;&nbsp;系念悉平等

&nbsp;&nbsp;&nbsp;&nbsp;文字出生身&nbsp;&nbsp;&nbsp;&nbsp;住吽发吒义

&nbsp;&nbsp;&nbsp;&nbsp;彼萨埵影像&nbsp;&nbsp;&nbsp;&nbsp;等真实出生

&nbsp;&nbsp;&nbsp;&nbsp;作意而观想&nbsp;&nbsp;&nbsp;&nbsp;如前幖帜轮

&nbsp;&nbsp;&nbsp;&nbsp;以摩尼妙光&nbsp;&nbsp;&nbsp;&nbsp;惠方便自性

&nbsp;&nbsp;&nbsp;&nbsp;一切速成就

尔时佛告金刚藏菩萨言。彼日月时分者。谓以胜惠而能拣择。最初遨哩明妃者。分别色相而各有异。于中五位安五。明妃。即五蕴自性。修瑜伽者当如是观。初帝释方安金刚明妃。次焰魔方安最初遨哩明妃。于水天方安嚩哩明妃。酤尾罗方安金刚拏。吉尼明妃中方安无我明妃。于次外院安八明妃。所谓遨哩明妃。陬哩明妃。尾多哩明妃。渴三摩哩明妃。十葛西明妃。设嚩哩明妃。赞拏哩明妃。弩弭尼明妃。于上下方安空行明妃及地居明妃。住大悲空智轮者。悉于三有从自观想之所变现。此诸明妃皆以黑色大忿怒相。用前五印之所庄严。各有一面面安三目。左右二臂。执持宝刀及葛波罗器。前五印者即是轮镮宝钏宝鬘宝带。以五佛清净故即五印清净。此诸明妃已如上说。无我明妃。右执宝刀。左持葛波罗器及金刚渴桩誐杖。衣虎皮衣立莲华上足如舞势。智光炽盛如大火聚。发髻金色微忿怒相。执宝刀者为断一切慢过慢等。葛波罗器者为破四魔令善成就。金刚渴桩誐杖者即空智性及诸方便。于此仪轨观想轮法成就者。最初观想黑色。第二赤色。第三黄色。第四绿色。第五青色。第六白色。然于六分观想相应亦复厌离。谓出生次第非出生次第。于此二种平等依止。是金刚部随其生灭所说法故。诸佛世尊说是空界莲华种智观想。三摩钵底及妙乐轮。如是次第为自领纳从菩提心。如是观想出生圣贤。是二种轮悉俱生故。所说胜惠出生义故。所说方便士夫用故。后于胜义世俗二种分别。彼二种轮者说胜惠轮。如妙乐故。是中于无量义分别有四。是四种者即俱生分出生次第。一者喜谓于此先行。少分妙乐有进求故。二者胜喜于此相应。渐令增胜说妙乐故。三者离喜于此妙乐。厌离诸根息除贪染。无众生可喜爱故。四者俱生喜。一切平等真实观想故。又此妙乐具诸方便。唯胜喜中如实远离余不复说。于非有中无可得故。于他了知身所有福。尊重称叹。方便附近诸薄德人。彼少睡眠若饮若食。为境思念及余一切。如其所见于上中下。平等一味真实观想。勿应于下劣品少略句义。于最上品而作观想。于中品者离此二种。如是六根诸有动息。净尽无余共所修作。等彼一味彼妙乐轮。等同开示真实观想。如是所说出生三有及诸世间。如我所见一切观照。是故于三摩呬多毕竟修习。于此成就无复疑惑。设于大印毕竟进求。观想世间诸所作意悉非观想。观诸法智亦非观想。诸所动植枝叶蔓草。及自他身一切色相。是大妙乐悉非有性。于自所得成就观想。所生业用如王者尊。随自取舍一切无碍。贪嗔嫉妒及我慢等。诸所爱乐乃至十六分中不及其一。以智慧方便自性出生诸法。及彼三世犹若虚空。如来所说彼妙乐轮。于一刹那而得降伏。于自境界悉能弃舍。诸了悟智及语言道。加持次第唯用趣向。一切智智自他了知。地水火风及余空等。于刹那顷悉能破坏。天上人间乃至地际。于刹那顷皆同一相。离诸分别不为自他之所侵挠。成就持明诸业用等。设复于生死中而常清净。譬如河流亦如灯炷。于昼夜中真实不断。彼无智者于是仪轨徒设疲劳。此世他世无能成就。

### 清净品第九

佛告金刚藏言清净品我今当说。

&nbsp;&nbsp;&nbsp;&nbsp;由说是清净&nbsp;&nbsp;&nbsp;&nbsp;一切无疑惑

&nbsp;&nbsp;&nbsp;&nbsp;一一贤圣位&nbsp;&nbsp;&nbsp;&nbsp;后当分别说

&nbsp;&nbsp;&nbsp;&nbsp;五蕴五大种&nbsp;&nbsp;&nbsp;&nbsp;六根及六处

&nbsp;&nbsp;&nbsp;&nbsp;无知烦恼闇&nbsp;&nbsp;&nbsp;&nbsp;自性悉清净

&nbsp;&nbsp;&nbsp;&nbsp;谓自身领纳&nbsp;&nbsp;&nbsp;&nbsp;及余他所作

&nbsp;&nbsp;&nbsp;&nbsp;说妙乐相应&nbsp;&nbsp;&nbsp;&nbsp;境界等清净

&nbsp;&nbsp;&nbsp;&nbsp;故佛善巧说&nbsp;&nbsp;&nbsp;&nbsp;一切性清净


时金刚藏菩萨白佛言。世尊为何等清净。佛言于色等境观想远离能取所取。所谓眼取色耳取声。鼻取香舌取味。身取触意取妙乐。应知是等无余亲近是即清净。说金刚明妃即色蕴清净。遨哩明妃即受蕴清净。嚩哩明妃即想蕴清净。金刚拏吉尼明妃即行蕴清净。无我明妃即识蕴清净。外第二重四方上下成就清净者。谓帝释方遨哩明妃即色境清净。焰魔方陬哩明妃即声境清净。水天方尾多梨明妃即香境清净。酤尾罗天方渴三摩哩明妃即味境清净。下方地行明妃即触境清净。上方空行明妃即法境清净。又地行空行二种明妃。从是轮回涅槃自性之所出生。外第二重四隅成就清净者。谓伊舍那方十葛西明妃即地大清净。火天方设嚩哩明妃即水大清净。乃哩底方赞拏哩明妃即火大清净。风天方弩弥尼明。妃即风大清净。一十六臂者即一十六空清净。四足即四魔清净。八面即八解脱清净。三目即三金刚清净。说金刚空智者即嗔清净。嚩哩明妃即贪清净。金刚拏吉尼明妃即嫉妒清净。遨哩明妃即两舌清净。金刚明妃即痴清净。如是蕴等清净出生次第。彼于是法弃舍真实无能成就。则为蕴等之所缠缚。若于世间痴闇真实了知。即于是缚而得解脱。是故非色非声非香非味非触非法亦非世间。心清净故即一切清净。

### 灌顶品第十

佛告金刚藏言。复次弟子灌顶曼拏罗法。如其次第我今当说。修瑜伽者先清净地。或殊妙园林菩萨圣贤得道之处。以吽字仪轨作警觉已。然后于殿阁中。以五宝末或米粉末。粉画最上大曼拏罗。其坛作三肘三指量。或增四指量指。明者入已于五部出生。乃至童子亦应亲近是轮坛中。先令弟子以帛覆面。及为说此难得亲近希有之相。如是平等作用境界。自他领纳悉能弃舍。于有无性远离尘染等若虚空。以智慧方便染无染等。众生缘力最上文字。诸所安住一切观照。又彼世间有性无性之所建立。及余所有我人众生。色者受者命者士夫补特伽罗。如是诸有自性悉幻化相。时会听者于金刚藏及一切如来前。欢喜踊跃作是唱言。我于喜最上喜离喜。如是三种世间色相悉无所得。及俱生喜无复疑惑。时金刚藏赞言。善哉善哉是中非贪非离。及彼中间皆。不可得。如是俱生喜远离三种说名正觉。佛言金刚藏而知喜等三种远离。如现浮云犹成幻化。于俱生喜如睡梦觉。破一切相得无分别。瑜伽印契悉能成就。以我四方曼荼罗放炽盛光明。而调御之四门楼阁。珠缨半缨杂色交映。无量间错庄严八柱。以金刚线平等相应。种种妙华烧香涂香及妙灯明。八大贤瓶殊妙庄严于。彼瓶中插波罗叶吉祥树枝。入五宝末。上妙缯氎系覆瓶项。随自本尊作第九贤瓶。殊妙相应如前严饰。线及智线应善抨量。于轮坛所诵一洛叉及阿庾多数。所诵真言如前已说。又瑜伽者先择净地。施诸饮食作护已身。如其所见观想处所。于自坛中示灌顶法。供养祈请皆如上说。内外两重善巧安布。遨哩明妃如次纷画。先于东方粉画宝刀。南西北方四维上下亦复如是。时金刚萨埵清净澡浴身涂妙香。华鬘珠宝极胜庄严。勇猛决定引离茶步。入阿阇梨大曼拏罗。两称吽字作勇猛势。复诵呬呬字辟除怖毕。与二臂空智金刚相应。然后为说真实平等清净智相。不坏他教息除轮转。于无所观无能观者。无取无不取离二相故。

又瑜伽者诸有饮食无复净秽。不生痴厌无有三毒。两舌嫉妒慢过慢等。若冤若亲心无所动。何意于中得生我相。自性清净本然故尔。彼金刚拏吉尼等与是妙乐。身诸色相悉无所动。金刚藏白佛言。世尊云何五大种。佛言是菩提心之所容受。触坚硬法即是地大。彼湿润性即是水大。彼温热性即是火大。彼动转性即是风大。说妙乐性即是空大。此五大种能为系缚。若于妙乐发俱生喜说是自性。一切所作是即持戒。以大悲方便之所相应。设不护魔粉布轮坛。犹于色相心心平等。