## 佛说大悲空智金刚大教王仪轨经卷第三

### 金刚藏菩萨现证仪轨王品第十一

佛告金刚藏言。颦眉顾视名忿怒眼。二目向左顾视名信爱眼。向右顾视或二目仰视并钩召眼。二目平视或视鼻准上。观出息或屏气并信爱用。观入息钩召用。说鬼宿日观乳木树名信爱用。以金刚杵止草木动。并息灾钩召用。于六月分修习相应成就无碍。以佛神力不思议故。得成就已。令诸众生入佛知见。不应降伏作损恼事。又此三昧不应分别。得大罪咎诸所作事。乃至语言毕竟利益。若于众生少分损害。如是法印不能成就。服三昧药者。住歌咏舞戏三摩呬多是所对治。自他饮食如五甘露。又说是相于七日中。应知成就离喜过失。或有殊妙言音眼目修净身出妙香。影长七步大身人来。见是相已即知圣贤。修瑜伽者触彼少分。得刹那顷作持明仙。我今于十二广大仪轨中。略说酤罗菩萨于诸众生。速疾成就信爱之法。从纥哩字观想本尊。红色四臂手执弓箭。持优钵罗华及莲华钩。如是观想于三界中而为信爱。于刹帝利诵真言十万遍。宰官诵一百遍。于世间众生诵一万遍。诸天诵二十万遍。阿修罗七十万遍。药叉傍生诵一俱胝。如其所说住清净相。诸佛世尊金刚坚固之身。普能摄受。作曼拏罗及护摩时。于彼晨朝承事佛像。作加持已。观想诸佛遍满虚空。随属本尊入已心内。于真言行应当善解。种种供养皆从吽字出生。彼彼真言曰。

唵(引)嚩日啰(二合)补瑟闭(二合)阿(引)吽(引)萨嚩(二合)诃。

唵(引)嚩日啰(二合)度闭(引)阿(引)吽(引)萨嚩(二合)诃。

唵(引)嚩日啰(二合)祢(引)闭(引)阿吽(引)萨嚩(二合)诃。

唵(引)嚩日啰(二合)喭提阿(引)吽(引)萨嚩(二合)诃。

唵(引)嚩日啰(二合)乃尾儞(引)阿(引)吽(引)萨嚩(二合)诃。

献阿伽水仪轨次第如前已说。我今复说成就护魔法。息灾圆炉白色广一肘半深等半。增益四方黄色广二肘深一肘。降伏三角黑色广十指深五指。信爱红色。钩召如信爱同。忿怒与降伏同。息灾用脂麻。增益用酪。降伏用羯诺迦木。忿怒用棘木。信爱钩召并用红优钵罗华。火天欢喜真言曰。

唵(引)阿枿那(二合)曳摩诃(引)帝惹萨哩嚩(二合)歌(引)摩钵啰(二合)娑(引)驮各歌(引)噜拏也(二合)讫哩(二合)多萨埵(引)啰他(二合)遏悉铭(二合)散儞呬都婆嚩阿枿那也(三合)嚩(引)喝那怛鑁(二合)儞尾索(引)叱部(引)多(引)枲呬嚩日啰(二合)酤(引)驮布(引)[口\*爾]底那(引)那(引)啰怛那(二合)驮哩(引)驮(引)底哩(二合引)阿母酤(引)[亢\*欠]曼拏朗栗契多莎哩覃(二合)拶嚩钵啰(二合)哩覃(二合)拶娑(引)提耽枿[打-丁+荼]贺咩部葛阿(引)枿弭奢悉野他(引)歌(引)梨萨哩嚩(二合)悉提酤噜萨嚩(二合)弥。

献阏伽水真言曰。

唵(引)[口\*弱]吽(引)鑁斛龛囕。

净水真言曰。

唵(引)梨(引)梨(引)吽(引)恪。

献食真言曰。

唵(引)探探。

### 炽盛拏吉尼所说成就品第十二

复次金刚藏言。世尊于诸法海。云何为求成就者。略说如是本尊色相。佛言为于无我明妃。或吉祥呬噜迦。一刹那顷知彼安住。及于广大清净仪轨。若时若处最初修习是故略说。复次持真言者。一心成就三摩呬多。于已住舍或夜时分。发勤勇心以胜慧相。应观想吉祥呬噜迦像。澡浴尘秽着新净衣。以旃檀香涂莹手足。嚼豆蔻齿木及妙香果无非时食。如佛世尊求出离想。亲近智者观想行人。于刹那顷忽起异相。于所持明心难调柔。尔时行者不应止息。决定精勤趣求成就。

佛告金刚藏言。我说禅定心能坏烦恼毒。求成就者极善筹量。于一月分心存圣像离诸攀缘。或一日中相续观想。随其所办得大果利。所有轮转自他二利。非余方便速能修习。于所持明而常现前。求成就者如是烦恼迷醉。忧悲病苦炽然三毒。说刹那顷如实相应。而得不堕五无间处。设有屠脍卑贱丑陋身不具足。造恶业者思求成就。应修十善尊重爱乐密护根门。是人决定离嗔慢习。而得成就三摩呬多。设此时分于秘密行。乃至法印未得成就自然得是。持明智者或瑜儗尼。而来为说摄受某印。执金刚杵利益众生。或得广大庄严具相童子。以悉啰诃香和合龙脑。以菩提心加持散之。应当一心观彼圣像。彼或为说十善等法知实明了。得彼成就无复疑惑。或胜那哩及自眷属亦应观想。若天若人阿修罗紧那罗夜叉女等。彼亦领解自所行行当生信敬。勿起邪思嗔怒色相。复次金刚藏言。世尊于无我理已具足说。复何印所印处二种成就。佛言如来大悲。随所应现具相明妃。住莲华族舍幻化相。而能照解胜惠方便二种生灭。是二边际非生非灭即真实性。又此灭处处无有性灭无尽故。瑜伽生灭次第如是。又修观者从戏论生。如梦所作了如幻觉实无戏论。是中所说如曼拏罗现诸色相。和合出生灌顶大印及大妙乐。如是了知唯大威力。青黄赤绿及黑白色。行非行等胜惠方便二种相因。说金刚萨埵有妙乐性。于曼拏罗余无作用。时金刚藏白佛言。世尊是大妙乐自所相应出生次第。若非有性复何所用。佛言快哉大士以信除疑。我说世间身所妙乐。能观所观如华有香。华性若无香不可得。身相妙乐亦复如是。于性无性如佛知觉。痴暗无知及余怯弱悉能破坏。彼金刚喻沙三摩地极妙乐行。唯一体相为佛实藏。我所说法闻自功德信顺。世出世间为调御者。离喜俱生喜等即我自性。如以灯明破诸黑暗。三十二相八十种好。皆乐轮之所安住。彼相若无是义非有。于诸圣天不应弃舍。是故觉非有性色亦无性。诸相非相皆胜妙乐。又诸世间自他色相悉俱生故。心相清净即名还灭。若于本尊相应出生。威仪色相及安住处。如弹指顷而执著者。譬少毒药能害多命。知彼毒已还能坏毒。又于分别而强分别。以清净有破烦恼有。如风病人食摩沙豆。发病愈风名颠倒药。于相决定而常寻伺。而为分别一切法性。譬如有人少水入耳还以水取。又诸众生贪火所烧。为诸恶业之所缠缚。我以方便为说贪火而令解脱。如若有人为火烧烙。还炙以火。即以是贪令断贪缚。而不能知是颠倒观想者。是人名为佛法中外道。又莲华部相应分别此五大种。触坚硬性而生执着。对治痴法是即地界毗卢遮那如来。为菩提心之所容受。色身业用是即水界阿閦如来。水地相摇热触生火。对治贪炽是即火界无量寿如来。思惟余部有动转相。对治嫉妒是即风界不空成就如来。于此妙乐而生爱乐。即虚空相对治两舌。是即空界宝生如来。此五大种于刹那顷。心能了知等同一味。是故于胜喜中分别贪等五火。与大妙乐同一本性。有十殑伽沙数如来众同是一部。于是一部复有百万无数大俱胝部。是胜喜中得如是部。

### 说方便品第十三

复次宣说一切金刚仪轨瑜儗尼方便灌顶戒。谓分别刹那饮食喜等。诸佛如来安住鑁字。正等一相得灌顶成就。复次金刚萨埵白佛言。世尊如是鑁字云何说为拏吉尼戒。如来为调御师愿为我说如其次第。佛言是中鑁字唯一体性最上庄严。为阿赖耶诸佛宝藏。于初喜等分别刹那住妙乐智。谓庄严果报作观离相。修瑜伽者于四刹那正行当如是知。庄严者。即初喜中方便为说种种理事。果报者。谓即胜喜知妙乐触。作观者。谓即离喜我所受用为说寻伺。离相者。即俱生喜远离三种贪与无贪及彼中间。复次灌顶阿阇梨。以四种秘密观想次第。发清净心熙怡顾视。知具福慧灭除烦恼。于诸众生因缘成熟。为说四种澡沐灌顶。以二手执金刚铃杵。其灌顶者面目熙怡庄严色相。以大拇指无名指。施设种种供养已。为说摄受大印。知彼弟子是大种族。远离嗔恚及我慢习。调御教诲执金刚杵。随其本尊说灌顶作用相应契印。见自师尊恭敬供养。如佛世尊具大寂静。于此金刚瑜伽出生成就印法不应分别。又应如我以大威力。于生死泥拔济沉溺作大归救。尔时弟子执金刚杵。以尽世甘美广大饮食。烧香涂香幢幡宝铎。及妙华鬘是等供养。于种种胜喜妙乐刹那远离。乃至菩提最后边际。持金刚杵利诸含识。又为弟子说大悲智安住一切。是身非身无有二相。观动植等皆幻化相。轮坛方便毕竟无疑。诸同学者如己眷属。时金刚藏白佛言。世尊云何名诸佛身最上轮坛。如其次第为我除疑。佛言是曼拏罗者。坚固菩提心作大施会。如虚空轮清净境界。应知是名金刚瑜伽莲华部义。

时金刚藏复白佛言。世尊持何等戒住何三昧。佛言一者不应杀害众生。当共一心如护己有。二者无不与故取他人玩好。三者无欲邪行知本性空故。四者无虚妄语世出世间发最上愿。时诸瑜伽者于佛世尊作如是言。

&nbsp;&nbsp;&nbsp;&nbsp;云何名根境&nbsp;&nbsp;&nbsp;&nbsp;云何十二处

&nbsp;&nbsp;&nbsp;&nbsp;何等名蕴界&nbsp;&nbsp;&nbsp;&nbsp;复何为自性

&nbsp;&nbsp;&nbsp;&nbsp;佛言根有六&nbsp;&nbsp;&nbsp;&nbsp;谓眼耳鼻根

&nbsp;&nbsp;&nbsp;&nbsp;与身舌意等&nbsp;&nbsp;&nbsp;&nbsp;内外根痴俱

&nbsp;&nbsp;&nbsp;&nbsp;以金刚解脱&nbsp;&nbsp;&nbsp;&nbsp;又境有六尘

&nbsp;&nbsp;&nbsp;&nbsp;谓色声香味&nbsp;&nbsp;&nbsp;&nbsp;及与触境界

&nbsp;&nbsp;&nbsp;&nbsp;并法界自性&nbsp;&nbsp;&nbsp;&nbsp;是名为六境

&nbsp;&nbsp;&nbsp;&nbsp;即前根境二&nbsp;&nbsp;&nbsp;&nbsp;翻名十二处

&nbsp;&nbsp;&nbsp;&nbsp;五蕴谓色等&nbsp;&nbsp;&nbsp;&nbsp;及大悲行性

&nbsp;&nbsp;&nbsp;&nbsp;如是根境识&nbsp;&nbsp;&nbsp;&nbsp;说名十八界

&nbsp;&nbsp;&nbsp;&nbsp;是故瑜伽者&nbsp;&nbsp;&nbsp;&nbsp;于此能悟了

&nbsp;&nbsp;&nbsp;&nbsp;彼自性不生&nbsp;&nbsp;&nbsp;&nbsp;真实无妄失

&nbsp;&nbsp;&nbsp;&nbsp;一切尽知解&nbsp;&nbsp;&nbsp;&nbsp;犹如水中月

&nbsp;&nbsp;&nbsp;&nbsp;又如捻箭手&nbsp;&nbsp;&nbsp;&nbsp;云何生火相

&nbsp;&nbsp;&nbsp;&nbsp;是火非箭出&nbsp;&nbsp;&nbsp;&nbsp;亦非捻人手

&nbsp;&nbsp;&nbsp;&nbsp;诸相尽度量&nbsp;&nbsp;&nbsp;&nbsp;俱时无所得

&nbsp;&nbsp;&nbsp;&nbsp;又此所生火&nbsp;&nbsp;&nbsp;&nbsp;非假亦非实

&nbsp;&nbsp;&nbsp;&nbsp;是故诸法中&nbsp;&nbsp;&nbsp;&nbsp;应如是作意