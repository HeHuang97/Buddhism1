## 佛说大悲空智金刚大教王仪轨经卷第五

### 金刚王出现品第十五之余

复次金刚藏菩萨。是诸明妃右半跏趺立如舞势。二臂三目竖忿怒髻。皆用如前五印庄严。遨哩明妃黑色陬哩明妃红色。尾多哩明妃黄赤色。渴三摩哩明妃绿色。卜葛西明妃帝青珠色。设嚩哩明妃珂月色。赞拏哩明妃虚空青色。努弥尼明妃具种种色。又诸明妃足履八魔。谓梵释那罗延大自在。吠湿嚩多尾怛那。乃哩底毗摩质多罗天等。各以最上供具。于金刚部生适悦心尊重供养。

复次无我菩萨问言。是大秘密及信爱法。钩召诸龙天阿苏罗。以何等真言期克摧伏诸难调者。时金刚王答如是言。汝听我说是妙乐轮。诸佛菩萨我及余处不妄开示。若有如实金刚萨埵等。于是真言无少吝惜。如是殷勤当为汝说。先以炽盛华鬘周遍间错。粉布曼拏罗已。于金刚藏为授灌顶。用上妙黑色脂麻。厉声加持念发吒一万遍。于空智金刚相应即得钩召一切。念十万遍是人诸有所作。于瑜伽相应离诸疑惑。即说真言曰。

唵(引)尾捺(引)喃(引)阿(引)[寧\*頁]载嚩(引)哩驮(二合)赞涅哩(二合)讷普始耽钵室左(二合引)捺瑟吒(二合引)那那(引)曳底冰(卑孕切)吴哩驮(二合)计设末哩多(二合)摩泥拶睹哩吻(二合下尾颖切)设底泥怛啰(二合引)野怛捺弩数痆(尼辖切)设普惹(引)野讫哩(二合)瑟拏(二合)荠(仁际切)牟怛嚩补炽(引)葛播(引)罗摩(引)赖(引)歌驮(引)哩尼阿驮摩(二合)怛骨噜(二合引)啰唧多(引)野阿哩提(二合引)耨能瑟致哩(二合)尼摩(引)啰野摩(引)啰野歌(引)啰野歌(引)啰野怛哩惹(二合)野怛哩惹(二合)野戌(引)沙野戌(引)沙野萨钵多(二合)娑(引)誐啰(引)那满驮满驮那(引)誐(引)瑟吒(二合)歌那屹哩(二合)恨拏(二合)屹哩(二合)恨拏(二合)设咄噜(二合)那喝诃(引)呬醯(引)虎呼(引)奚(引)孩胡[咢\*(每-母+(厂@巾))](引)憾(引)憾郝发吒(半音)萨嚩(二合)诃(引)

复次无我菩萨。闻是智所至处相应。起适悦意。问是最上坚固秘密妙曼拏罗。尔时大智调御师生大欢喜住三摩呬多。以金刚莲华大相应门。而自粉画其曼拏罗。一重四门四峰楼阁五色界道。金刚智线正等相应。周遍光明种种严饰。八大贤瓶如次粉画。以宝末或五粉末寒林塼炭末。中位画八叶莲。于台蕊中粉画白色三分葛波罗相。伊舍那方画师子。火天方苾刍像。乃哩底方画轮。风天方金刚杵。东门宝刀。南门奎楼鼓。西门画龟。北门画龙。明妃色相已如前说。是名八种幖帜。中位白色画善巧金刚杵。别置一瓶名曰最胜。颈系妙缯。插钵罗嚩吉祥树枝。入五宝末及五谷等。一切圆满广说如真实摄曼拏罗仪轨。当如是知。入是曼拏罗者。观想八种大明。如十二或十六童子相。璎珞妙缯殊胜严饰。谓惹那末仡哩讷呬多末仡尼摩摩写末哩耶摩睹末仡尼。是名八种大明。修瑜伽者先以龙脑水散洒供养已。于是八种速获成就。复次曼拏罗中。以上妙法食及妙衣服为解脱故。以金刚莲华歌咏舞戏。而供养之如实相应。然后于中夜分。引诸弟子入火坛中。除去面衣视曼拏。华所随处为作灌顶。

尔时灌顶阿阇梨。如其为说别别行相称赞供养。亦说是为牟尼如来清净学者。如是远离贪等边际显示真实。于诸仪轨少分开示。

复次无我菩萨问言。彼金刚相应作供养已一刹那顷云。何如是说名本尊。以偈答曰。

&nbsp;&nbsp;&nbsp;&nbsp;是法非三世&nbsp;&nbsp;&nbsp;&nbsp;非轮回涅槃

&nbsp;&nbsp;&nbsp;&nbsp;无自亦无他&nbsp;&nbsp;&nbsp;&nbsp;斯最上大乐

&nbsp;&nbsp;&nbsp;&nbsp;如人自举手&nbsp;&nbsp;&nbsp;&nbsp;拇指及无名

&nbsp;&nbsp;&nbsp;&nbsp;二指竖相捻&nbsp;&nbsp;&nbsp;&nbsp;二报斯决定

&nbsp;&nbsp;&nbsp;&nbsp;如本无是相&nbsp;&nbsp;&nbsp;&nbsp;云何生有想

&nbsp;&nbsp;&nbsp;&nbsp;设后智生时&nbsp;&nbsp;&nbsp;&nbsp;如哑所受梦

&nbsp;&nbsp;&nbsp;&nbsp;此最胜边际&nbsp;&nbsp;&nbsp;&nbsp;由远离贪故

&nbsp;&nbsp;&nbsp;&nbsp;依空实际中&nbsp;&nbsp;&nbsp;&nbsp;是即名空智


### 金刚空智炽盛拏吉尼画像仪式品第十六

复次五印我今当说。谓顶相宝轮者。唯常敬礼教授阿阇梨及自师尊。耳宝镮者不乐闻说。持金刚者及自师尊一切过失粗恶语故。颈宝鬘者唯常诵持大明咒故。手宝钏者乃至不杀蠕动诸众生故。腰宝带者远离一切欲邪行故。以五佛印常所印身是则清净。

复次空智。金刚画像仪式我当开示。求成就者受三昧耶戒。彼工画师亦受三昧。画像缯帛清净细密择去发毛。以莲华器成五彩色。于像[巾\*(穴/登)]下画自师尊。或先以丝线加持供养。如其大小织作[巾\*(穴/登)]样。复以广大三昧耶相应加持。于黑月分十四日。或空寂舍中日分时。起勇悍心以上味法食。服妙缯彩为解脱故。众宝严饰。住是三昧者。设饮食已不须漱涤尘秽故作净相。然后求一具相童子。性行调柔众所爱敬。住于左边。散妙香华为成就者。

### 饮食品第十七

复次书写爱持我今当说。用桦皮叶等长十二指。书此经者亦令受三昧耶戒。用最上香墨。或复刺血以骨为笔。又此经及前[巾\*(穴/登)]像。或不受三昧耶戒及余恶人。若令见者不能成就。乃至他世堕诸恶趣。又此经法而常顶戴。或置余部大乘经中密令护持。复次饮食我今当说。或眼目修广如是人来于曼拏罗。所以上味法食而供养者。于诸义利而获成就。或冢圹间清净山林。众所住处及大海岸如是饮食。布座九位以虎皮为座或寒林衣。中位分布空智金刚诸瑜儗尼等随知方隅。安虎皮座以三昧耶食。或供王者馔一心供养。于眷属曼拏罗广大成就。又复用一莲华器满中盛酪。作莲华印契手奉自师尊作大礼敬。取已自食获大福报。求成就者当如是恭敬。

### 教授品第十八

复次于世俗相择法弟子我今当说。身不狭长亦不矬陋不白不黑。如莲华敷具诸相好。或出入息如青莲香。身腋汗濡如出微妙栴檀沉水悉罗诃等及妙华香。智者如实应善观察。又复尊重不乐戏笑。出言慈爱意虑寂静。发绀殊妙诸相具足。于如是法器速获成就。时无我菩萨问言。于俱生喜及自本誓云何奉行。佛言谓常行三昧无诸过失。金刚空智及自师尊。大悲怜愍生胜族中。执金刚铃诵持深法。

复次无我菩萨重白佛言。是恶人辈多诸弊恶云何教授。佛言应先布萨净住律仪。教授经法瑜伽观行。大毗婆沙及中论等。一切真言理趣如实知已。然后为说吉祥金刚空智。

复次欲作降伏法者。向佛如来及自师尊。先作白已如其所见极恶众生。毁佛形像破灭圣教。令生意乐作彼观想顶踵颠倒。是人首饰速生颤动。行道路中思入火聚。心火种子应时现行。如是见已刹那降伏。是大仪轨不须护摩及印缚法。三昧咒句随念成就。又此所说清净最上最胜秘密。于其成就不应分别得大罪咎。犹如大宝光明鬘聚。于此通达或未通达。及不相应悉生爱乐。若于三宝功德。着世五欲是不清净。譬如得净甘露转成毒药。众生轮回及佛彼岸体无二故。复次听我所说。于秘密乘出生行相。谓信爱眼者即大悲所生。身黑色者慈心所现。四足者四摄事所生。八面者八解脱所生。一十六臂者一十六空所显。五印者即五如来所生。忿怒相者摧伏诸难调者所起。乃至皮骨脂肉血脉等相即四明妃。七等觉支及四真谛所生诸八部真言曰。

唵(引)阿吽(引)发吒(半音)萨嚩(二合引)贺。

### 持念品第十九

复次金刚萨埵。说诸法律仪持念境界。我今开示禁止法。用乳汁以水精为念珠。信爱法。用璨拏摩药。以赤栴檀为念珠。二种降伏法。并用悉罗诃香。以木患子或水牛角为念珠。忿怒法。用白米饭。以真珠为念珠。钩召法。用四种妙香。以末啰多木为念珠。发遣用麝香或自止出入息。以码瑙为念珠。又求雨法及忿怒法。并真珠为念珠。

### 俱生义品第二十

复次于此萨埵部中安住。是谓八辐轮。或般若波罗蜜多梵夹求成就者。无名指节如九钴杵。黑色相者于阿閦如来部而为本尊。手如轮相。大白色者毗卢遮那如来部而为本尊。如莲华文。红色相者无量寿如来部而为本尊。如宝剑相。大绿色者不空成就如来部而为本尊。如妙宝珠。金色相者宝生如来部而为本尊。淡黄色者金刚萨埵部而为本尊。修瑜伽者或无是相。具大知见慈心相应不生悔慢。即诸如来之所建立。时无我菩萨闻是说已。得大了悟作诸供养。于胜园林寂静方所而自安住。若诸求成就者。依如上说。饮食衣服及诸法具。清净庄严常修礼敬。悉获如来广大成就。尔时金刚藏菩萨。说灌顶四种伽陀曰。

&nbsp;&nbsp;&nbsp;&nbsp;善哉金刚阿阇梨&nbsp;&nbsp;&nbsp;&nbsp;普令摄受诸学者

&nbsp;&nbsp;&nbsp;&nbsp;执大金刚大妙铃&nbsp;&nbsp;&nbsp;&nbsp;安住金刚大坛界

&nbsp;&nbsp;&nbsp;&nbsp;以我秘密灌诸顶&nbsp;&nbsp;&nbsp;&nbsp;由灌顶故心所持

&nbsp;&nbsp;&nbsp;&nbsp;如佛菩提大导师&nbsp;&nbsp;&nbsp;&nbsp;成就无边真法子

&nbsp;&nbsp;&nbsp;&nbsp;哀愍哀愍大萨埵&nbsp;&nbsp;&nbsp;&nbsp;极哀愍故受供养

&nbsp;&nbsp;&nbsp;&nbsp;善巧无边色相中&nbsp;&nbsp;&nbsp;&nbsp;随其意乐皆圆满

&nbsp;&nbsp;&nbsp;&nbsp;金刚轮围若虚空&nbsp;&nbsp;&nbsp;&nbsp;离诸尘染体清净

&nbsp;&nbsp;&nbsp;&nbsp;是称慈父解脱门&nbsp;&nbsp;&nbsp;&nbsp;斯大智中希少分

加持金刚莲华真言曰。

唵(引)钵讷摩(二合)苏珂(引)驮(引)啰摩诃(引)啰(引)誐苏龛捺捺拶睹啰(引)喃捺婆(引)摩葛尾说吽(引)吽(引)歌哩也酤噜萨嚩(二合)弥唵(引)嚩惹啰(二合)摩诃(引)按(奴回切)沙拶睹啰(引)难捺拏(引)野各渴誐目铠葛啰素(引)那(引)他吽(引)吽(引)歌(引)哩阎(二合)酤啰萨嚩(二合)弥尸啰细唵(引)歌(引)囕紧拶梨计(二合)阿(引)歌荦(力角切)

复说伽陀曰。

&nbsp;&nbsp;&nbsp;&nbsp;若不知空智&nbsp;&nbsp;&nbsp;&nbsp;超胜诸仪轨

&nbsp;&nbsp;&nbsp;&nbsp;希求染欲心&nbsp;&nbsp;&nbsp;&nbsp;顺世间轮转

&nbsp;&nbsp;&nbsp;&nbsp;彼彼部出生&nbsp;&nbsp;&nbsp;&nbsp;随现诸色相

&nbsp;&nbsp;&nbsp;&nbsp;是故瑜伽者&nbsp;&nbsp;&nbsp;&nbsp;供养悉明了

&nbsp;&nbsp;&nbsp;&nbsp;若亲近一切&nbsp;&nbsp;&nbsp;&nbsp;彼成就吉祥

&nbsp;&nbsp;&nbsp;&nbsp;回向大深心&nbsp;&nbsp;&nbsp;&nbsp;自他俱利乐