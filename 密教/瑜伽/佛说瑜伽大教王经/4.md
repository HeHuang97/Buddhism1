## 佛说瑜伽大教王经卷第四

### 印相大供养仪品第六

尔时世尊大遍照金刚如来。告金刚手菩萨言。汝今谛听当为汝说三金刚大智所生秘密印相法。若持诵者依法结印。能灭一切罪业。复能观想真理。即得证于无上菩提。何况别求成就之事。

复次作印相法。先以二手作拳。二拇指平竖立。此是大遍照如来安身印。不改前印。以左手拇指入掌内。右手拇指竖立。此是无量寿佛安语印。

不改前印。以右手拇指入于掌内。左手拇指竖立。此是阿閦佛安心印。

复以二手作拳。左手头指竖立入右拳内。此是大遍照金刚如来根本印。

复次半跏趺坐垂左足。左手安脐轮。垂右手触地。此是阿閦佛根本印。

不改前印。以右手作施愿相。此是宝生佛根本印。

不改前印。以二手安脐轮如禅定相。此是无量寿佛根本印。

不改前印。以右手作无畏相。此是不空成就佛根本印。

复次以二手作金刚缚。二中指竖立如针。此是萨埵金刚菩萨印。

不改前印。二中指微屈头节如宝形。此是宝金刚菩萨印。

不改前印。二中指作环如莲花形。此是法金刚菩萨印。

不改前印。二中指如羯磨杵。此是羯磨金刚菩萨印。

复次以二手作合掌。二头指捻二拇指头如目形。此是佛眼菩萨印。

复次以二手作金刚缚。二中指展舒。二头指捻中指第三节如金刚形。此是摩摩枳菩萨印。

复次以二手合掌令十指头各不相着。微屈如莲花形。此是白衣菩萨印。

复次以二手作合掌。二头指捻中指甲。二拇指入掌内如优钵罗花形。此是多罗菩萨印。

复次以二手作合掌。二头指捻于中指中节如环。二拇指安二边。此是尊那菩萨印。

复次以二手作金刚缚。二头指与拇指。各头节微屈。此是宝光菩萨印。

复次以二手展舒。二拇指捏小指甲。余指不相着如金刚形。此是颦眉菩萨印。

复次以二手作金刚拳。小指与头指相交如锁。此是金刚锁菩萨印。

复次以二手作拳。二拇指与小指如针。二中指与无名指相背。二头指屈向拇指如环。拇指亦微屈如轮。此是焰鬘得迦明王印。

复次以左手作金刚拳安心。头指竖立。右手如掴势。此是钵啰研得迦明王印。

复次以二手作金刚拳。二小指相交如锁。二头指相背如针安于额上。此是钵纳鬘得迦明王印。

复次以二手拇指。捏小指甲。余指如金刚形。二手相交安于髆上。此是尾觐难得迦明王印。

复次以左手拇指无名指。与小指相捻指甲如剑鞘。右手如取剑势。此是不动尊明王印。

复次二手作金刚拳。右手在上二拳相背。二小指相交如锁。二头指竖立如降伏势。此是吒枳明王印。

复次以左手作金刚拳安心。头指竖立。右手展舒头指亦竖立如杖势。此是儞罗难拏明王印。

复次以左手安心。右手作拳如挥拳势。此是大力明王印。

复次以二手各作拳。头指拇指中指微展舒如开花势。此是慈氏菩萨印。

复次以二手作合掌。头指捻无名指甲如优钵罗花势。此是妙吉祥菩萨印。

复次以左手安脐轮。右手如象势。此是香象菩萨印。

复次以左手作拳竖立如幢。右手如幡势。此是智幢菩萨印。

复次处于贤座。二手合掌安心。此是贤护菩萨印。

复次以二手展舒如龟行势。指钩于掌内。此是海意菩萨印。

复次以左手作金刚拳安心。右手作施愿相。此是无尽意菩萨印。

复次以左手作拳安于脐轮。右手作弹指。此是辩积菩萨印。

复次以二手如圆满莲花形。此是得大势至菩萨印。

复次以二手作磔散势。此是除一切罪障菩萨印。

复次以二手作合掌如打掷势。此是破一切忧闇菩萨印。

复次以二手指展舒如炽焰势。此是炽盛光菩萨印。

复次以右手作施愿相。左手如月轮势。此是月光菩萨印。

复次以二手如持阏伽瓶作灌顶势。此是甘露光菩萨印。

复次以左手作金刚拳安脐轮。右手亦作拳。旋转扪摸虚空势。此是虚空藏菩萨印。

复次以左手展舒。右手头指拇指安左掌中。此是除盖障菩萨印。

复次以左手作金刚拳安心。竖立头指。右手亦作金刚拳。如挥拳势现忿怒相。此是钵兰那舍嚩哩菩萨印。

复次以左手拇指与头指。如持物势。右手如持针势。此是日前菩萨印。

复次以二手如蛇头形。安顶上如伞盖势。微现忿怒相。此是穰虞梨菩萨印能除一切毒。

复次如前吒枳明王印。以二头指竖立。此是降三界明王印。

不改前印。右头指如钩现忿怒相。此是金刚明王钩印。用此印法可请召一切如来。

复次以二手作金刚拳。小指屈如牙。二手相交安口门。如牙及出舌现忿怒顾视。此是金刚牙明王印。

不改前印。屈二小指二头指如钩势。现忿怒顾视。此是金刚拏吉儞印。

复次以二手作金刚拳。二头指展舒。二手相交于头上磔散。此是曼拏罗印。

不改前印。良久之间亦磔散手。此是开门印。

复次以二手作拳。二拳相交以胁挟之。现忿怒顾视右绕而行。此是破一切恶曜印。

复次以左手覆。舒右手覆安左手背。二拇指动摇。此是破阿修罗咒法。及降伏阿修罗女印。

复次以二手拇指与小指相交如锁。余指如幡势现大忿怒相此是嚩日啰(二合)播多罗明王印。

复次以左手作金刚拳头指展舒。此是金刚橛印。

复次以二手作金刚缚。二头指展舒如钉橛势。此亦是金刚橛印。

复次以右手作金刚拳如钉椎势。此是椎印亦成骨朵印。

复次以二手作金刚拳。二头指展舒复如金刚缚势。此是一切如来金刚缚印。

复次以二手作金刚拳。复作挥拳势。此是金刚讫啰(二合)哥左印。

复次以二手如持月势。扪摸于面。复展舒现忿怒顾视。此是闪电炽盛罗刹女印。

复次以二手相交如锁。头指与拇指竖立如持刀势。此是金刚刀印。此印能止风雨。

复次以二手作拳。二头指屈如环现大忿怒相。复展舒二手。此是破坏他咒法印。

复次以二手覆拇指入掌内。余指动摇如翅翼翘一足而立。出舌现忿怒顾视。连诵吽字依法行步。此是金翅鸟印。结此印时能解三界毒。

复次以二手作金刚拳。复如四方射箭势。此是金刚箭印。此印能破坏他军。

复次以二手作拳。二中指如针。复屈如宝形。二拇指展舒捻二头指甲如环。此是佛轮印。此印能救军阵之难。

复次以左手作拳中指如针。右手如开敷莲花。此是诃逻曷罗菩萨印。

复次以二手作拳。二小指相交。二头指如针。相背安于额上。此是呬噜哥明王印。此入尸陀林能破诸鬼神。

复次以左手如持髑髅势。右手如持三叉势。此是自在天印。

复次以左手展舒。指不相着如无畏势。拇指入掌内。右手作拳竖立。如持宝棒势。此是那罗延天印。

复次以二手作展舒。如莲花形。此是大梵天印。

复次以二手作花合掌。此是一切族母印。

如是萨埵金刚等四亲近菩萨所结印相。当与灌顶印同。如是阿阇梨随曼拏罗。诸贤圣印法一一了知已。复于曼拏罗秘密供养圆满了知。

所有戏鬘歌舞香花灯涂。随彼菩萨各各供养作献物势。如是种种装严。及种种殊妙衣服幢幡伞盖阏伽水等。悉皆各作献物势已。手持铃杵即振铃。而开曼拏罗门诵此真言曰。

唵(引)嚩日啰(二合)健致(引)罗拏(一)钵啰(二合)啰拏(二)三钵啰(二合)啰拏(三)没驮叱怛啰(二合)左(引)里儞(引)(四)钵啰(二合)倪也(二合引)播(引)啰弥多(引)(五)那(引)捺莎婆(引)吠(引)(六)嚩日啰(二合)达啰纥哩(二合)那野(七)散都杀尼(引)(八)吽(引)吽(引)吽(引)(九)

时阿阇梨诵此真言已。以右手掷金刚杵。左手振金刚铃即以歌赞供养贤圣。如是依金刚大乘。作最上真实供养已。诸佛贤圣悉皆欢喜。彼诸如来即说颂曰。

&nbsp;&nbsp;&nbsp;&nbsp;若人断除诸疑惑&nbsp;&nbsp;&nbsp;&nbsp;常作菩提观想行

&nbsp;&nbsp;&nbsp;&nbsp;恒以清净身口意&nbsp;&nbsp;&nbsp;&nbsp;供养圣贤为最上

&nbsp;&nbsp;&nbsp;&nbsp;若人不断诸疑惑&nbsp;&nbsp;&nbsp;&nbsp;而复信重缘觉乘

&nbsp;&nbsp;&nbsp;&nbsp;修习小乘声闻教&nbsp;&nbsp;&nbsp;&nbsp;彼人供养非最上

&nbsp;&nbsp;&nbsp;&nbsp;依法供养诸如来&nbsp;&nbsp;&nbsp;&nbsp;圣贤欢喜叹希有

尔时诸佛如来。赞遍照佛言。善哉善哉能为众生。分别显示瑜伽大教菩提之法。而说颂曰。

&nbsp;&nbsp;&nbsp;&nbsp;金刚遍照圆明智&nbsp;&nbsp;&nbsp;&nbsp;随机开演大乘门

&nbsp;&nbsp;&nbsp;&nbsp;能令除断贪嗔痴&nbsp;&nbsp;&nbsp;&nbsp;观想菩提微妙理

&nbsp;&nbsp;&nbsp;&nbsp;善哉无上大乘法&nbsp;&nbsp;&nbsp;&nbsp;甚深方广济群生

&nbsp;&nbsp;&nbsp;&nbsp;如是真实法宝藏&nbsp;&nbsp;&nbsp;&nbsp;彼佛大觉能宣演

尔时诸菩萨。闻诸如来出微妙音颂赞佛已。皆大欢喜。亦以伽陀赞遍照佛曰。

&nbsp;&nbsp;&nbsp;&nbsp;佛身无边无生灭&nbsp;&nbsp;&nbsp;&nbsp;无住无说无文字

&nbsp;&nbsp;&nbsp;&nbsp;寂灭离相如虚空&nbsp;&nbsp;&nbsp;&nbsp;有相是佛方便说

&nbsp;&nbsp;&nbsp;&nbsp;所说教相福含生&nbsp;&nbsp;&nbsp;&nbsp;引导令登菩萨位

&nbsp;&nbsp;&nbsp;&nbsp;菩萨获居佛刹中&nbsp;&nbsp;&nbsp;&nbsp;皆因秘密三摩地

时诸佛及大菩萨。各以伽陀赞叹佛已。

尔时大遍照金刚如来。说妙歌赞。

嚩惹虎惹(引)拏壹(一)稣诃乌钵帝(引二)婆(引)嚩尾婆(引)网(三)末虎乌钵帝(引)(四)惹馨吠(武母切)噜阿努(五)钵茶谟刚[口*(隸-木+士)](引)(六)戌驮尾戌提(引)(七)[寧*頁]弥阿没提(引)(八)末虎尾诃噜微孕(二合)(九)满驮呼摩(引)朗(十)钵那摩诃当当(十一)摩(引)野惹(引)朗(十二)嚩(引)仵钵半际(引)(十三)耻乌路伊萨噜(十四)萨哩微(引二合)遏朅哩(引)盘(引)妮乌输萨噜(十五)祢拏阿努捺弥遏乌(十六)萨呬乌摩(引)儞(引)微(引)(十七)末虎尾诃哩提(十八)伊拏呬阿酤(引)微(引)(十九)穰呬遏拏啰(引)阿努(二十)稣啰遏萨诃(引)吠(引)(二十一)入舞(二合引)尾壹遏萨体(引)(二十二)萨冒提遏乌婆(引)吠(引)(二十三)那(引)呬拏喝体(二十四)羯哩洗嚩儒(仁祖切二十五)嚩(引)弥(引)健吒(引)啰尼阿稣萨儒(上同)(二十六)萨阿逻儞(引)微(引)(二十七)弥里阿(引)嚩儒(引)三摩夜(引)播(引)微(引)(二十八)割哩阿(引)割儒(引)(二十九)伊哥(引)陵誐拏(三十)嚩(引)嚩拏喝他(引)(三十一)微(引)阿努啰(引)阿拏(三十二)稣啰阿萨末他(三十三)帝(引)阿(引)酤(引)吠(引)(三十四)泼罗虎摩(引)隶(引)(三十五)怛馨左乌提(引)吻(微引切)达壹(三十六)苏啰阿(引)嚩拏(引)(三十七)儒伊馨倪(引)(三十八)伊馨儒(引)婆(引)晚帝(引)(三十九)稣啰阿嚩惹(引)虎(四十)帝(引)窣虎播(引)晚帝(引)(四十一)

尔时大遍照金刚如来。说此妙歌赞已。复说供养真言曰。

唵(引)阿耨怛啰(一)萨哩嚩(二合)布(引)惹(引)弥(引)伽(二)乌讷誐(二合)帝(引)塞颇(二合)啰呬[牟\*含](引)(三)誐誐那刚吽(引)(四)发吒(半音)娑嚩(二合引)贺(引)(五)

时持诵者诵此真言三遍已。想此供养遍满虚空。即成一切供养。献于一切贤圣皆大欢喜。

### 观想菩提心大智品第七

尔时一切如来及诸菩萨。异口同音劝请世尊大遍照金刚如来。唯愿慈悲演说。甚深无上大觉菩提心法。

尔时世尊受彼请已而告众言。谛听谛听我今说之。

佛言此菩提心即是身相。身相性空即真菩提。身既无别语相亦然。尔时诸佛如来闻佛说已。住一切如来身口意三密相中。心离取舍而说颂曰。

&nbsp;&nbsp;&nbsp;&nbsp;希有普贤身语心&nbsp;&nbsp;&nbsp;&nbsp;本无生灭亦无著

&nbsp;&nbsp;&nbsp;&nbsp;体无文字及诸相&nbsp;&nbsp;&nbsp;&nbsp;远离戏论绝分别

尔时诸佛说此颂已。时世尊阿閦如来。入语相金刚三摩地。从定出已说菩提心。本离生灭湛然清净如虚空故。而说颂曰。

&nbsp;&nbsp;&nbsp;&nbsp;菩提心本无生灭&nbsp;&nbsp;&nbsp;&nbsp;性净无法无所受

&nbsp;&nbsp;&nbsp;&nbsp;无著无染如虚空&nbsp;&nbsp;&nbsp;&nbsp;是即坚固菩提心

如是阿閦如来说此颂已。

尔时宝生如来。入一切如来无相金刚三摩地。从定出已。说菩提心。颂曰。

&nbsp;&nbsp;&nbsp;&nbsp;此性本来无有性&nbsp;&nbsp;&nbsp;&nbsp;无相无为体凝寂

&nbsp;&nbsp;&nbsp;&nbsp;此法源从无我生&nbsp;&nbsp;&nbsp;&nbsp;是即坚固菩提心

如是宝生如来说此颂已。

尔时无量寿如来。入最胜炽盛金刚三摩地。从定出已说菩提心。颂曰。

&nbsp;&nbsp;&nbsp;&nbsp;法界本来无所生&nbsp;&nbsp;&nbsp;&nbsp;寂然无性亦无相

&nbsp;&nbsp;&nbsp;&nbsp;洞达空理无边际&nbsp;&nbsp;&nbsp;&nbsp;此即菩提真实心

如是无量寿如来说此颂已。

尔时不空成就如来。入无上智金刚三摩地。从定出已说菩提心。颂曰。

&nbsp;&nbsp;&nbsp;&nbsp;诸法自性皆清净&nbsp;&nbsp;&nbsp;&nbsp;本来寂静无所有

&nbsp;&nbsp;&nbsp;&nbsp;亦无菩提亦无佛&nbsp;&nbsp;&nbsp;&nbsp;及彼众生并寿者

&nbsp;&nbsp;&nbsp;&nbsp;有见如梦如幻化&nbsp;&nbsp;&nbsp;&nbsp;无见之见亦复然

&nbsp;&nbsp;&nbsp;&nbsp;离有离无取舍亡&nbsp;&nbsp;&nbsp;&nbsp;是即坚固菩提心

如是不空成就如来说此颂已。

尔时慈氏菩萨等诸大菩萨。闻诸如来以金刚身语心。说清净菩提心法。叹未曾有而说颂曰。

&nbsp;&nbsp;&nbsp;&nbsp;唯佛最上尊&nbsp;&nbsp;&nbsp;&nbsp;善说微妙法

&nbsp;&nbsp;&nbsp;&nbsp;法从无我生&nbsp;&nbsp;&nbsp;&nbsp;稽首菩提心

&nbsp;&nbsp;&nbsp;&nbsp;字从无字生&nbsp;&nbsp;&nbsp;&nbsp;佛从无相显

&nbsp;&nbsp;&nbsp;&nbsp;一切如幻梦&nbsp;&nbsp;&nbsp;&nbsp;稽首金刚心

如是慈氏菩萨等说此颂已。

尔时大遍照金刚如来。复说观想法。持诵者先跏趺坐。观想五趣处与非处。以净三业真言。普皆清净令住净。法然后想自本心为其吽字。吽字变成佛身。佛身即自身。现贡高势以金刚钩请召贤圣已。而现三昧作结界法。然后依法献座。及献阏伽等种种供养。令一切贤圣生大欢喜。然后自作相应法。此有三种。一祈求诸佛慈悲加护。想微妙字化成佛相。二起自本身清净菩提心成大智佛。三所成佛相及菩萨等。依法了知印相圆满。如是三种相应仪法具足。刹那之间神通变化成毕竟大智。

复次持诵者先安住三昧已。发大菩提心洗除心垢。诵净三业真言。一刹那中心垢清净。以真言威力开发菩提心。观一切法如幻如化。本自性空无有坚实。依此菩提心想为月轮。于月轮上想有唵字为身金刚。次想阿字成语金刚吽字成心金刚。如是三字成金刚身语心已。想。

钵字化成莲花。乘此莲花相好具足。想于佛身色相执捉仪法已。想自身作贡高势。我身即是金刚如来。一切装严圆光照曜。如是本身即是毕竟菩提大智。然后依五如来法。以真言印相为弟子甲胄器仗。即与授于灌顶。是时阿阇梨观想。诸佛遍满虚空作大神变。复想十方各有明王部领四兵一切诸佛及大明王。各结本印手持器仗。遍满十方作种种神变。此是五如来演畅瑜伽真理。四谛六度诸波罗蜜等如羯磨金刚。作大利乐救济众生。

时阿阇梨观想。诸佛遍满虚空各坐莲花。诸相圆满一切装严。复想诸佛及彼花座相合为一。此则佛身一多无二。理事无碍法界同体。然后依法仪则。献戏鬘歌舞香花灯涂等种种供养。或作于观想。心有疲倦当即持诵。须正定身心离诸散乱。不急不缓文句周正。或持诵疲倦即持铃杵。依法掷杵振铃。而作供养已发送贤圣。乃至作己身拥护随意行住。或复再欲请召贤圣当用百字真言。时阿阇梨如是依法观想持诵。如天满月无有亏盈。不久之间证大菩提。此人圆满金刚乘成就羯磨法。亦如宝生佛等五部如来。为一切明主。