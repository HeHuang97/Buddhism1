## 佛说大灌顶神咒经卷第十一

### 灌顶随愿往生十方净土经卷第十一

亦名普广所问经

闻如是。一时佛在鸠尸那竭国娑罗双树间。尔时世尊般涅槃时。十方国土无央数众。天龙八部悉皆悲号叹息。禽兽杂类悉皆如是。来到佛所稽首作礼毕讫却坐。世尊告曰若有疑者今皆当问。正觉灭度多所矜愍。设有问者为究竟说。

尔时他方国土有一菩萨名曰普广。从座而起稽首作礼。而白佛言四辈弟子。临终之日若已终者。愿欲往生十方国土。修何功德而得往生。

佛告普广菩萨摩诃萨。汝能愍念四辈弟子及未来世诸众生等。问此愿生因缘之福。汝今谛听吾当为汝而演说之。

佛告普广菩萨摩诃萨。若四辈弟子若临终时若未终者。愿生东方香林刹者。其佛号曰入精进。菩萨无央数国土庄严。若人临终之日。愿生彼者随愿往生。

佛告普广菩萨摩诃萨。若有善男子善女人等。临终之日。愿生东南方金林刹者。其佛号曰尽精进。菩萨无央数国土庄严。若人临终愿生彼者随愿往生。

佛告普广菩萨摩诃萨。若有善男子善女人等临终之日。愿生南方乐林刹者。其佛号曰不舍乐。菩萨无央数国土庄严。若人命终愿生彼者随愿往生。

佛告普广菩萨摩诃萨。若有善男子善女人等临终之日。愿生西南方宝林刹者。其佛号曰上精进。菩萨无央数国土庄严。若临终时愿生彼者随愿往生。

佛告普广菩萨摩诃萨。若有善男子善女人等临终之日。愿生西方华林刹者。其佛号曰习精进。菩萨无央数国土庄严。若人临终愿生彼者随愿往生。

佛告普广菩萨摩诃萨。若有善男子善女人等临终之日愿生西北方金刚刹者。其佛号曰一乘度。菩萨无央数国土庄严。若人临终愿生彼者随愿往生。

佛告普广菩萨摩诃萨。若有善男子善女人等临终之日。愿生北方道林刹者。其佛号曰行精进。菩萨无央数国土庄严。若人临终愿生彼者随愿往生。

佛告普广菩萨摩诃萨。若有善男子善女人等临终之日。愿生东北方青莲刹者。其佛号曰悲精进。菩萨无央数国土庄严。若人临终愿生彼者随愿往生。

佛告普广菩萨摩诃萨。若有善男子善女人等临终之日。愿生下方水精刹者。其佛号曰净命精进。菩萨无央数国土庄严。若人临终愿生彼者随愿往生。

佛告普广菩萨摩诃萨。若有善男子善女人等命终之日。愿生上方欲林刹者。其佛号曰至诚精进。菩萨无央数国土庄严。若人临终愿生彼者随愿往生。

佛告普广菩萨摩诃萨。若四辈男女临终之日。愿生十方佛刹土者。当洗除身体着鲜洁之衣。烧众名香悬缯旛盖。歌咏三宝读诵尊经。广为病者说因缘。譬喻言辞微妙经义。苦空非身四大假合。形如芭蕉中无有实。又如电光不得久停。故云色不久鲜当归败坏。精诚行道可得度苦。随心所愿无不获果。

佛又复告普广菩萨摩诃萨。十方妙土通洞无穷不可度量。诸佛如来所居净土。亦复无量不可称数。今我于此大众之中。为诸四辈未来之世像法众生。说是十方诸佛国土及佛名号。不可称说略演少耳。普广菩萨摩诃萨又白佛言。世尊十方佛刹净妙国土有差别不。佛言普广无差别也。普广又白佛言。世尊何故经中赞叹阿弥陀刹。七宝诸树宫殿楼阁。诸愿生者。皆悉随彼心中所欲应念而至。

佛告普广菩萨摩诃萨。汝不解我意。娑婆世界人多贪浊。信向者少习邪者多。不信正法不能专一。心乱无志实无差别。令诸众生专心有在。是故赞叹彼国土耳。诸往生者悉随彼愿无不获果。

普广菩萨复白佛言。若四众男女。若命未终若已终者。我今当劝修诸福业。得生十方诸佛刹也。佛言善哉普广菩萨摩诃萨。随意教导十方人也。普广菩萨语四辈言。若人临终未终之日。当为烧香然灯续明。于塔寺中表刹之上。悬命过幡转读尊经竟三七日。所以然者命终之人。在中阴中身如小儿。罪福未定应为修福。愿亡者神使生十方无量刹土。承此功德必得往生。亡者在世若有罪业应堕八难。幡灯功德必得解脱。若善愿应生父母在异方不得疾生。以幡灯功德。皆得疾生无复留难。若得生已。当为人作福德之子。不为邪鬼之所得便种族豪强。是故应修幡灯功德。诸过命者修行福业。至心恳恻应代亡者。悔过众罪罪垢即灭。为亡者修福。如饷远人无不获果。譬如世间犯罪之人。心中思惟望诸亲属。求诸大力救其危厄。今日烧香望得解脱。为亡者称其名号修诸功德。以福德之力缘是解脱亦复如是。径生十方无愿不得。

普广菩萨又白佛言。若人在世不归三宝不行法戒。若其命终应堕三涂受诸苦痛。其人临终方欲精诚归命三宝。受行法戒悔过罪衅。发露忏谢改更修善。临寿终时闻说经法。善师化导得闻法音。欲终之日生是善心得解脱不。佛言普广菩萨摩诃萨。若有男子善女人等。临终之时得生此心。无不解脱众苦者也。所以者何如人负债依附王者。债主便畏不从求财。此譬亦然天帝放赦阎罗除遣。及诸五官伺候之神。反更恭敬不生恶心。缘此福故不堕恶道解脱厄难。随心所愿皆得往生。

普广菩萨复白佛言。又有众生不信三宝不行法戒。或时生信或时诽谤。或时父母兄弟亲族。卒得病苦缘此命终。或堕在三涂八难之中。受诸苦恼无有休息。父母兄弟及诸亲族。为其修福为得福不。佛言普广。为此人修福七分之中为获一也。何故尔乎。缘其前世不信道德。故使福德七分获一。若以亡者严身之具。堂宇室宅园林浴池以施三宝。此福最多功德力强。可得拔彼地狱之殃。以是因缘便得解脱。忧苦之患长得度脱。往生十方诸佛净土。

普广菩萨复白佛言。若四辈男女善解法戒。知身如幻精勤修习行菩提道。未终之时逆修三七。然灯续明悬缯旛盖。请召众僧转读尊经。修诸福业得福多不。佛言普广其福无量不可度量。随心所愿获其果实。普广菩萨白佛言。世尊若四辈男女。若临终时若已过命。是其亡日我今亦劝。造作黄幡悬着刹上。使获福德离八难苦。得生十方诸佛净土。幡盖供养随心所愿至成菩提。幡随风转。破碎都尽至成微尘。风吹幡尘其福无量。幡一转时转轮王位。乃至吹尘小王之位。其报无量。灯四十九照诸幽冥苦痛众生蒙此光明皆得相见。缘此福德拔彼众生悉得休息。

佛告普广若四辈男女。若行斋戒心当存想。请十方僧。不择善恶持戒毁戒高下之行。到诸塔寺请僧之时。僧次供养无别异想。其福最多无量无边。若值罗汉四道果人及大心者。缘此功德受福无穷。一闻说法可得至道无上涅槃。

佛告普广及大众人民天龙八部诸鬼神等。各各谛听思惟吾言。我今欲于此大众之中。说那舍长者本昔因缘罪福之事。此大长者居罗阅只国。恒修仁义饥穷乏者。沙门婆罗门诸求索者。悉欲供养无所遗惜。父母大悭无供养心。长者有缘行至他方。晨朝澡洗着衣结束已毕。跪拜父母叉手白言。今有缘事往至他方。有少财物分为三分。一分供养供给父母。一分珍宝施诸沙门及贫之者。余有一分自欲持行。父母言受。于儿行后修诸福德。若有人来从求索者悉当施与。于是长者便辞父母远至他方。如是去后父母邪见无念子心。沙门婆罗门及贫乏者往从乞丐。悭贪邪见无施与心。子行去后。若干日数应还到舍。父母计其应还归家。往到市所。取猪羊骨头蹄膏血。果蓏杂谷持散家中。那舍长者从远方还。见其父母欢喜无量。接足礼拜问讯起居。父母亦复欢喜踊跃语那舍言。我于汝行后为汝设福。沙门婆罗门国中孤老贫穷乞者。以汝财物悉施与之。儿闻设福布施贫乏心大欢喜。又语儿言我亦复请诸沙门设福始竟。今日家中草秽狼藉犹未扫除。儿见狼藉相貌如是。信其父母为设福德。倍复欢喜踊跃无量。久后之间父母衰老。得诸病苦便即命终。那舍即便殡殓尸骸。安厝粗毕。从父母命终转读尊经。烧香礼拜歌咏赞叹无一时废。竟于三七经声不绝。作是思惟我父母在世。极忧念我多修福德。今我又复请诸圣众。想我父母缘此功德故。应往生十方刹土。供养恭敬面见诸佛。

于是那舍忽得重病。奄便欲死唯心上暖。家中大小未便殡敛。至七日后乃得苏解。家中问言那舍长者病苦如是。本死今苏从何而来。长者那舍语其家言。我数日来。善神将我。示以福堂无极之乐。又到地狱靡不经历。眼中所睹唯苦痛耳。今我又见饿鬼住处。所生父母在中受苦。见我来看悲号懊恼。欲求免脱不能得出。我思父母在世之时。大修福德意谓生天。而更堕在饿鬼狱中受诸苦恼。那舍长者说此语已。向其家中懊恼流泪。我今家中当作何方功德之力。拔我父母使得解脱。那舍长者又自思惟。我父母昔病苦之时。大修福德欲终未终。及命终已然灯续明。转经行道斋戒一心。乃至三七未曾懈废。而今父母而更生此罪苦地狱。必当有意便问亲族及诸耆宿。耆宿答言我不了此深妙之事。可往咨问佛世尊也。于是长者便往到佛所。头面作礼胡跪合掌。而白佛言欲有启请。唯愿世尊慈愍不怪。佛言便说。长者那舍说向因缘。父母在世常修福德。及命终后为供三七至安厝毕。谓言生天而更堕在地狱中。已问耆宿耆宿不了。今故问佛为我决疑。缘我重病奄便欲死。七日乃苏。善神将我经历地狱靡不周遍。以是因缘得见父母在苦剧地。修福如此而更堕罪。不解所以今故问佛。唯愿世尊解释我疑。修何福业令我父母。解脱厄难不遭苦患。悉得生天封受自然。快乐无极得涅槃道。

佛语长者汝一心谛听我之所说。汝前欲行往至他方。留财宝物与汝父母。令汝父母修诸福德。父母邪见欺诳于汝。实不修福妄言为作修诸福缘。以悭贪故堕彼地狱。长者闻佛神口所说。疑惑永除作如是言。是我之过非父母咎。即于佛前代其父母。悔过此罪悭贪之殃。长者父母于彼地狱小得休息。

佛语长者今我借汝天眼。使汝得见父母。休息长者于是承佛。威神见其父母皆得。休息那舍长者又白佛言今者又当作何福业使我父母解。脱彼苦。佛语长者今请诸圣众。安居三月行道欲竟。可还家中作百味饮食之具种种甘美。以好净器盛持供养。及好衣服种种华香。金银珍宝杂碎供具以施于僧。令汝得福使汝父母解脱此难。不复更受饿鬼形也。

长者那舍即如佛言。还家供办不违尊教作供养已。缘此生天封受自然无为快乐。汝今欲见汝父母所生宫殿处不。今更以威神。令汝得见不复受苦。长者承佛威神之力。见其父母生在天上。诸天娱乐自在随意无复挂碍。佛告那舍罪福如是不可不慎。如长者眼所见心所开。故言自作自得非天与人。如长者父母。虽在饿鬼其罪小轻。一切饿鬼受罪甚重不可具说。长者父母其罪轻者。有小福德扶接使尔。长者修福竟于三七日。于诸饿鬼受罪轻也。所以然者前章中言。若人在世不识三宝。不修斋戒无善师教。过命已后兄弟父母。亲属知识为其修福。七分之中为获一也。是故长者父母有罪。虽在地狱饿鬼之中。受罪轻者缘修福故七分获一。今修福德供养众僧。以是因缘解脱众难故得生天。

佛告普广菩萨摩诃萨。若人未终临终之日。若已终竟又是终日。父母亲族知识朋友。为命终者修诸福业。斋戒一心洗浴身体着鲜洁之衣。一心礼敬十方诸佛。又当称扬十方佛号。别以华香供养诸佛。可得解脱忧苦之患。得升天上证泥洹道。

佛告普广菩萨摩诃萨。若未终时礼拜十方诸佛。命终之人所生之处常得值佛。千劫万劫亿万劫数。重罪之殃无不得脱。亦复当为说是灌顶无上章句。三世诸佛天中之天各皆顺本。三世如来说是无上总持章句。普广菩萨摩诃萨。汝当谛听我今为汝。及一切众生诸病苦者。若其临终若已终竟复是终日。闻此章句。所生之处当得见佛。不堕八难远于恶道。于是世尊在大众中。宣说诸佛无上章句。即作偈颂而说之曰。

&nbsp;&nbsp;&nbsp;&nbsp;波利富楼那&nbsp;&nbsp;&nbsp;&nbsp;遮利三慢陀

&nbsp;&nbsp;&nbsp;&nbsp;达舍尼罗佉&nbsp;&nbsp;&nbsp;&nbsp;摩诃毗罗诃

&nbsp;&nbsp;&nbsp;&nbsp;伽帝三慢陀&nbsp;&nbsp;&nbsp;&nbsp;毗陀摩伽帝

&nbsp;&nbsp;&nbsp;&nbsp;摩诃伽利波&nbsp;&nbsp;&nbsp;&nbsp;波帝婆弥陀

&nbsp;&nbsp;&nbsp;&nbsp;娑婆娄伽提&nbsp;&nbsp;&nbsp;&nbsp;修钵利富那

&nbsp;&nbsp;&nbsp;&nbsp;阿利那达摩&nbsp;&nbsp;&nbsp;&nbsp;摩诃毗波提

&nbsp;&nbsp;&nbsp;&nbsp;帝利毗波伽&nbsp;&nbsp;&nbsp;&nbsp;修勒波僧祇

&nbsp;&nbsp;&nbsp;&nbsp;醯帝三博叉&nbsp;&nbsp;&nbsp;&nbsp;摩诃三慢陀

&nbsp;&nbsp;&nbsp;&nbsp;阿陀摩罗尼&nbsp;&nbsp;&nbsp;&nbsp;阿利摩罗多

&nbsp;&nbsp;&nbsp;&nbsp;毗鼓三慢陀&nbsp;&nbsp;&nbsp;&nbsp;达尼佉罗陀


佛语普广菩萨摩诃萨。是为灌顶无上章句。必定不二。解除亡者无量罪厄。令过命者得生天上。随心所愿往生十方。此大章句真实之言。在所生处常见十方微妙净土。若在世时应当受持如是章句。斋戒一心为过命者。七日七夜受持八禁长斋菜食。礼敬十方诸佛世尊。当发大誓愿我获得僧那僧涅。诸众生辈使向无上正真大道。

尔时世尊说是语已。告诸大众善男子善女人等。及天龙八部一切鬼神。汝等众辈。闻说十方净佛国土。复闻说是那舍长者因缘罪福。生信心不。

普广菩萨复从坐起。白世尊言。说是十方诸佛净土无量功德庄严快乐。复得闻是那舍因缘。世尊又说众事因缘。甚善心大欢喜踊跃无量。世尊说是多所利益。后世众生缘此解脱以为轨则。不复贪吝资生之物。闻此经言但生施心无所爱惜。随意施与贫乏使足。国土丰饶施心平等。如是渐渐积功累德悉成佛道。

普广菩萨摩诃萨又白佛言。若四辈男女欲修学是愿生净土灌顶经典。有几事行得此经法。佛言普广有十二事。可得修学是经典也。一者不信九十五种邪见之道。二者坚持禁戒至终不犯。三者勤学禅定教未学者。四者忍辱不嗔见恶不恼。五者常乐布施愍念孤老。六者常勤精进昼夜不懈。七者若行来出入朝拜塔像。及诸尊长然后舍去。八者合集众人为作唱导普得信心。九者不贪世荣衣服伎乐资生之物。常好苦行依四依法。十者行此法时无所悕望。但欲利益诸众生辈。不于其中悕人利养。十一者至终不谄邪命自活。十二者行此经时不择富贵豪乐之人。贫苦求者等心看之无有异想。是为十二正化之事。时普广闻此心大欢喜。我当奉行至终不犯。

佛说经竟。是诸大众无不欢喜。阿难因从坐起。演说法竟当何名之。佛语阿难此经名为普广所问十方净土随愿往生。亦名那舍罪福因缘。又名灌顶无上章句。佛说是经已。四众人民天龙八部。闻佛所说作礼奉行。