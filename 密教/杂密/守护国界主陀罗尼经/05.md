## 守护国界主陀罗尼经卷第五

### 入如来不思议甚深事业品第五之一

尔时世尊复告文殊师利童子言。善男子当云何知如来应正等觉现证事业。善男子如来有三十二种正觉事业。何等名为三十二种。善男子如来于处非处如实而知。善男子云何为处云何非处。言非处者谓诸众生无有方便。身口意业造不善行。若得可意爱乐随心。遂求果者无有是处。所言处者若诸众生具有方便。身口意业造诸善行。获得可意爱乐随心。遂求果者斯有是处。

复次善男子言非处者。若诸众生无有方便。心怀悭吝得大富贵。破于净戒得人天身。常有嗔恚获端正报。身心懈怠得于智慧。散乱之人能得解脱。恶慧众生能断习气诸烦恼者无有是处。若诸众生具有方便。修行布施得大富贵。护持净戒得生人天。常修忍辱得端正报。勤行精进获得智慧。心不散乱得正解脱。善修智慧能断习气诸烦恼者斯有是处。

复次作五逆罪得心安乐无有是处。净持禁戒得心安乐斯有是处。

复次若有众生。执著有见得顺忍者无有是处。爱乐修空得随顺忍斯有是处。

复次若诸众生。多住悔心得心安乐无有是处。若心无悔得心安乐斯有是处。

复次若令女人得转轮王王四天下。或得帝释大梵天王成佛出现无有是处。若舍女人得男子身。作转轮王王四天下。或作帝释大梵天王。及成佛者斯有是处。

复次若转轮王非法治化无有是处。若转轮王正法治化斯有是处。

复次若诸帝王贪猥骄奢能理国政无有是处。若诸帝王无贪简易能理国政斯有是处。若诸人王执断常见令国政理无有是处。若诸人王明信因果国政乃理斯有是处。若诸人王心不均平。能治国政无有是处。若诸人王无私平等。能治国政斯有是处。

复次北拘卢洲舍报身后。堕三恶道无有是处。若言北洲死后生天斯有是处。

复次若行杀害而得长寿。乃至邪见受行邪法。得圣道者无有是处。若不杀生得寿命长。乃至正见受行正法。得圣道者斯有是处。

复次阿罗汉向不定得果无有是处。若罗汉向定得果者斯有是处。

复次须陀洹人受第八生无有是处。若须陀洹无第八生斯有是处。

复次若斯陀含受第三生无有是处。若斯陀含无第三生。一生人天能尽苦际斯有是处。

复次若阿那含还生欲界无有是处。若阿那含不生欲界。能尽苦际得涅槃者斯有是处。

复次若阿罗汉受生死身无有是处。若阿罗汉不受生死入涅槃者斯有是处。

复次若有人言除佛大师。更有圣人超过佛者无有是处。若言唯佛是天人师。更无过者斯有是处。

复次若有人言得无生忍有退转者无有是处。若得无生不退转者斯有是处。

复次若有人言坐菩提场。不成正觉无有是处。若坐道场决成正觉斯有是处。

复次若有人言诸佛犹有烦恼习气无有是处。若言诸佛无烦恼习斯有是处。

复次若有人言一切如来智有障碍无有是处。若言如来智无障碍斯有是处。

复次若有人言如来顶相。有能见者无有是处。若言如来无能见顶斯有是处。

复次若有人言佛不加威。能知如来心之所生无有是处。若言佛加方知如来心所住处斯有是处。

复次若有人言如来亦有不住三昧三摩呬多无有是处。若言如来常在三昧等引功德斯有是处。

复次若有人言一切如来言有虚妄。及误失者无有是处。若言如来言无虚妄亦无误失斯有是处。

复次若有人言如来作业有错误者无有是处。若言如来诸所作业无错误者斯有是处。善男子以如是等说。于如来知处非处有无量门非言所及。如于实谛无有变异。此是如来第一正觉事业。尔时世尊欲重宣此义而说偈言。

&nbsp;&nbsp;&nbsp;&nbsp;大地可使行&nbsp;&nbsp;&nbsp;&nbsp;虚空可摇动

&nbsp;&nbsp;&nbsp;&nbsp;如来终不说&nbsp;&nbsp;&nbsp;&nbsp;非处以为处

&nbsp;&nbsp;&nbsp;&nbsp;虚空可为身&nbsp;&nbsp;&nbsp;&nbsp;同士夫五色

&nbsp;&nbsp;&nbsp;&nbsp;如来终不说&nbsp;&nbsp;&nbsp;&nbsp;非处以为处

&nbsp;&nbsp;&nbsp;&nbsp;一切处差别&nbsp;&nbsp;&nbsp;&nbsp;上中下不同

&nbsp;&nbsp;&nbsp;&nbsp;如来已宣说&nbsp;&nbsp;&nbsp;&nbsp;决定无别异

&nbsp;&nbsp;&nbsp;&nbsp;一切非处别&nbsp;&nbsp;&nbsp;&nbsp;上中下不同

&nbsp;&nbsp;&nbsp;&nbsp;如来已宣说&nbsp;&nbsp;&nbsp;&nbsp;决定为非处

&nbsp;&nbsp;&nbsp;&nbsp;若处若非处&nbsp;&nbsp;&nbsp;&nbsp;如来如实知

&nbsp;&nbsp;&nbsp;&nbsp;随众生乐欲&nbsp;&nbsp;&nbsp;&nbsp;具足而宣说

&nbsp;&nbsp;&nbsp;&nbsp;沙门婆罗门&nbsp;&nbsp;&nbsp;&nbsp;不知处非处

&nbsp;&nbsp;&nbsp;&nbsp;虚妄驰诸境&nbsp;&nbsp;&nbsp;&nbsp;佛智无不知

&nbsp;&nbsp;&nbsp;&nbsp;众生种种执&nbsp;&nbsp;&nbsp;&nbsp;非处求解脱

&nbsp;&nbsp;&nbsp;&nbsp;具得世所尊&nbsp;&nbsp;&nbsp;&nbsp;为说真实处

&nbsp;&nbsp;&nbsp;&nbsp;彼执非法器&nbsp;&nbsp;&nbsp;&nbsp;故佛舍众生

&nbsp;&nbsp;&nbsp;&nbsp;机熟解脱时&nbsp;&nbsp;&nbsp;&nbsp;复当为宣说

&nbsp;&nbsp;&nbsp;&nbsp;此为佛第一&nbsp;&nbsp;&nbsp;&nbsp;最胜事业门

&nbsp;&nbsp;&nbsp;&nbsp;远离诸过非&nbsp;&nbsp;&nbsp;&nbsp;能脱众生苦

&nbsp;&nbsp;&nbsp;&nbsp;是处非处法&nbsp;&nbsp;&nbsp;&nbsp;无量无有边

&nbsp;&nbsp;&nbsp;&nbsp;难屈无不摧&nbsp;&nbsp;&nbsp;&nbsp;斯名大仙力

复次善男子。如来于过去世现在未来。所作行业誓愿不同。种种处所种种因缘。种种事相种种异熟。无量差别皆如实知。云何而知。善男子此中过去行业誓愿。善根为因远离不善未来得果。若有过去行业誓愿。以不善根而为其因。远离善根未来得果。如是种种如来一一皆如实知。

复次若有行愿未来渐减。若有行愿未来渐增。若有行愿现在渐减未来渐增。若有行愿现在渐增未来渐减。若有行愿现在未来皆渐减少。若有行愿现在未来皆渐增长。如是种种皆如实知。

复次若有行愿现在小因来世广大。或现在广大未来微小。或初起微细后渐增胜。或初广大后渐微细。如是种种皆如实知。

复次若有行愿当得声闻。若有行愿当得缘觉。若有行愿当成佛因皆如实知。

复次或有行愿因苦果乐。或有行愿因乐果苦。或有行愿因果俱苦。或有行愿因果俱乐。皆如实知。善男子如是过去现在未来。种种行业所感异熟。因果相顺犹如影响。如来一一皆如实知。如是知已随其所应而为说法。是为如来第二正觉事业。尔时世尊欲重宣此义。而说偈言。

&nbsp;&nbsp;&nbsp;&nbsp;如来善巧智&nbsp;&nbsp;&nbsp;&nbsp;知众生业果

&nbsp;&nbsp;&nbsp;&nbsp;三世悉无遗&nbsp;&nbsp;&nbsp;&nbsp;智眼皆无著

&nbsp;&nbsp;&nbsp;&nbsp;善因当得乐&nbsp;&nbsp;&nbsp;&nbsp;异熟处人天

&nbsp;&nbsp;&nbsp;&nbsp;恶是感苦因&nbsp;&nbsp;&nbsp;&nbsp;如来悉知见

&nbsp;&nbsp;&nbsp;&nbsp;善业不善业&nbsp;&nbsp;&nbsp;&nbsp;各各果当成

&nbsp;&nbsp;&nbsp;&nbsp;善逝悉能知&nbsp;&nbsp;&nbsp;&nbsp;如摩尼在掌

&nbsp;&nbsp;&nbsp;&nbsp;有业甚微细&nbsp;&nbsp;&nbsp;&nbsp;当成广大因

&nbsp;&nbsp;&nbsp;&nbsp;初大后微细&nbsp;&nbsp;&nbsp;&nbsp;如来悉见知

&nbsp;&nbsp;&nbsp;&nbsp;有业声闻行&nbsp;&nbsp;&nbsp;&nbsp;有业缘觉因

&nbsp;&nbsp;&nbsp;&nbsp;有业成如来&nbsp;&nbsp;&nbsp;&nbsp;善逝悉知见

&nbsp;&nbsp;&nbsp;&nbsp;或因乐果苦&nbsp;&nbsp;&nbsp;&nbsp;因苦果乐殊

&nbsp;&nbsp;&nbsp;&nbsp;因果苦皆同&nbsp;&nbsp;&nbsp;&nbsp;因果俱安乐

&nbsp;&nbsp;&nbsp;&nbsp;业与于法性&nbsp;&nbsp;&nbsp;&nbsp;因果不相违

&nbsp;&nbsp;&nbsp;&nbsp;如来如实知&nbsp;&nbsp;&nbsp;&nbsp;性相皆穷究

&nbsp;&nbsp;&nbsp;&nbsp;一切众生界&nbsp;&nbsp;&nbsp;&nbsp;三世业轮回

&nbsp;&nbsp;&nbsp;&nbsp;一一无有差&nbsp;&nbsp;&nbsp;&nbsp;如来悉明了

复次善男子。一切众生无数乐欲种种差别。如来一一皆如实知。佛云何知。或有众生住贪欲行乐于嗔恚。或有众生安住嗔恚乐于淫欲。或有众生安住愚痴乐于淫欲及与嗔恚。如来一一皆如实知。或有众生住善法中乐欲不善皆如实知或有众生所作微小乐欲广大。或有众生所作广大乐欲微小。或有众生初于因中乐欲微小。至于果中乐欲广大。或有因中乐欲广大。至于果中乐欲微小。如是种种皆如实知。或有众生乐邪见等。因中不定当成决定。或有乐欲正中不定当成决定或有乐欲正因决定当得解脱。彼彼差别如来悉知。或有乐欲当超欲界。或有乐欲当超色界。或有乐欲当超三界。如是一一如来悉知。或有乐欲日日减少。后当渐得增胜广大。或有乐欲最胜广大。后渐减少得不可意。如是种种皆如实知。或有乐欲受种种生得种种色。受用种种资生之具。如是差别如来悉知。或有乐欲处人天上。或有乐欲当得解脱。如是差别如来一一皆如实知。如是知已随其所应而为说法。是为如来第三正觉事业。尔时世尊欲重宣此义。而说偈言。

&nbsp;&nbsp;&nbsp;&nbsp;众生种种欲&nbsp;&nbsp;&nbsp;&nbsp;意乐无数量

&nbsp;&nbsp;&nbsp;&nbsp;如来一切智&nbsp;&nbsp;&nbsp;&nbsp;如实悉能知

&nbsp;&nbsp;&nbsp;&nbsp;彼彼诸众生&nbsp;&nbsp;&nbsp;&nbsp;住贪乐嗔恚

&nbsp;&nbsp;&nbsp;&nbsp;住嗔乐痴冥&nbsp;&nbsp;&nbsp;&nbsp;一一如实知

&nbsp;&nbsp;&nbsp;&nbsp;住痴乐欲贪&nbsp;&nbsp;&nbsp;&nbsp;住善乐不善

&nbsp;&nbsp;&nbsp;&nbsp;其心种种变&nbsp;&nbsp;&nbsp;&nbsp;善逝悉能知

&nbsp;&nbsp;&nbsp;&nbsp;下劣因众生&nbsp;&nbsp;&nbsp;&nbsp;心恒乐广大

&nbsp;&nbsp;&nbsp;&nbsp;住广乐广大&nbsp;&nbsp;&nbsp;&nbsp;住胜劣中求

&nbsp;&nbsp;&nbsp;&nbsp;或复有众生&nbsp;&nbsp;&nbsp;&nbsp;因劣果超胜

&nbsp;&nbsp;&nbsp;&nbsp;因胜果中劣&nbsp;&nbsp;&nbsp;&nbsp;如来如实知

&nbsp;&nbsp;&nbsp;&nbsp;住邪不定中&nbsp;&nbsp;&nbsp;&nbsp;后时当决定

&nbsp;&nbsp;&nbsp;&nbsp;住正脱三界&nbsp;&nbsp;&nbsp;&nbsp;如来如实知

&nbsp;&nbsp;&nbsp;&nbsp;或乐种种生&nbsp;&nbsp;&nbsp;&nbsp;色相及资具

&nbsp;&nbsp;&nbsp;&nbsp;处于人天上&nbsp;&nbsp;&nbsp;&nbsp;解脱欲相应

&nbsp;&nbsp;&nbsp;&nbsp;三世诸众生&nbsp;&nbsp;&nbsp;&nbsp;乐欲佛皆了

&nbsp;&nbsp;&nbsp;&nbsp;随心为说法&nbsp;&nbsp;&nbsp;&nbsp;是第三业门

复次善男子。如来于无数世界。种种界别皆如实知。佛云何知。谓知此世界其中众生修诸功德。此界众生造诸恶业。此界众生修解脱业。此界众生当得出世。如是种种悉如实知。

复次善男子。如来知眼界色界眼识界。当云何知。有三因故。谓知内空外空内外空故。如是遍知。乃至知意界法界意识界。内空外空内外空故。

复次知于地界水火风界。皆如虚空。

复次知欲界色界无色界。从于妄想分别所起。

复次知有为界。行相现前有穷尽故知无为界。无行相故。知烦恼界。客尘相故。了烦恼流。可断绝故。达其本性。光明相故。知诸行界。妄念无明为其相故。知涅槃界。智慧相故。正念相故。善男子如是如是世界安立。初现在前世界转灭。至于他世生起因缘依住作业。如是差别如来一一皆如实知。知已随应而为说法。此是如来第四正觉事业。尔时世尊欲重宣此义。而说偈言。

&nbsp;&nbsp;&nbsp;&nbsp;佛于界善巧&nbsp;&nbsp;&nbsp;&nbsp;及住转减时

&nbsp;&nbsp;&nbsp;&nbsp;少善大果成&nbsp;&nbsp;&nbsp;&nbsp;人师子能了

&nbsp;&nbsp;&nbsp;&nbsp;有福无福界&nbsp;&nbsp;&nbsp;&nbsp;福开解脱门

&nbsp;&nbsp;&nbsp;&nbsp;解脱界不同&nbsp;&nbsp;&nbsp;&nbsp;一切智明见

&nbsp;&nbsp;&nbsp;&nbsp;如来知眼界&nbsp;&nbsp;&nbsp;&nbsp;色识界俱空

&nbsp;&nbsp;&nbsp;&nbsp;耳界鼻舌身&nbsp;&nbsp;&nbsp;&nbsp;意法空亦尔

&nbsp;&nbsp;&nbsp;&nbsp;地水火风界&nbsp;&nbsp;&nbsp;&nbsp;如实了皆空

&nbsp;&nbsp;&nbsp;&nbsp;三界妄念心&nbsp;&nbsp;&nbsp;&nbsp;人师子能了

&nbsp;&nbsp;&nbsp;&nbsp;烦恼空尘相&nbsp;&nbsp;&nbsp;&nbsp;诸法性皆无

&nbsp;&nbsp;&nbsp;&nbsp;行不行如空&nbsp;&nbsp;&nbsp;&nbsp;斯涅槃三相

&nbsp;&nbsp;&nbsp;&nbsp;世界不善起&nbsp;&nbsp;&nbsp;&nbsp;成已坏灭同

&nbsp;&nbsp;&nbsp;&nbsp;此界及他方&nbsp;&nbsp;&nbsp;&nbsp;无念皆知见

&nbsp;&nbsp;&nbsp;&nbsp;十方空无际&nbsp;&nbsp;&nbsp;&nbsp;有界佛能知

&nbsp;&nbsp;&nbsp;&nbsp;佛智胜无涯&nbsp;&nbsp;&nbsp;&nbsp;众生不能测

&nbsp;&nbsp;&nbsp;&nbsp;此是清净主&nbsp;&nbsp;&nbsp;&nbsp;第四调生门

&nbsp;&nbsp;&nbsp;&nbsp;修此不退还&nbsp;&nbsp;&nbsp;&nbsp;决证菩提果

复次善男子。如来于诸众生诸根胜劣精进懈怠。若利若钝皆如实知。云何能知。善男子钝根愚闇下劣众生中根胜根皆如实知。

复次随如是根分别生贪。随如是根分别生嗔。随如是根分别生痴。及托外境生贪嗔痴。如来悉知。

复次随根分别生贪嗔痴展转增广。或复随根分别所生。少贪嗔痴更不增长如来悉知。

复次此根是善根因。此根即是不善根因。此根即是解脱道因。此根是出生死道因。如是种种如来悉知。

复次善男子佛如实知眼耳鼻舌身意六根。男女命根苦根乐根。忧喜舍根信根进根念定慧根。未知当知根已知根具知根如是种种如来悉知。

复次因于眼根心住耳根。不住鼻舌身等三根。因于耳根心住鼻根不住余根。因于鼻根心住舌根。因于舌根心住身根。因于身根心住眼根。如是种种根如来悉知。

复次若有众生。有布施根现持净戒。如来知其从无始来诸根展转有多差别。是故为说檀波罗蜜。若有众生有净戒根现行布施。如来知其从无始来诸根展转有多差别。是故为说尸波罗蜜。或有众生有忍辱根现行精进。如来知其从无始来诸根展转有多差别。是故为说忍波罗蜜。或有众生有精进根现行忍辱。如来知其从无始来诸根展转有多差别。是故为说勤波罗蜜。或有众生有禅定根现修智慧。如来知其从无始来诸根展转有多差别。是故为说禅波罗蜜。或有众生有智慧根现住禅定。如来知其从无始来诸根展转有多差别。是故为说甚深般若波罗蜜多。令其修习一切广大菩提分法。

复次知此众生有声闻根。现修缘觉所行之行。如来知其从无始来诸根展转。有多差别堪任声闻。是故为说声闻乘法。若有众生有缘觉根修声闻行。如来知其从无始来诸根展转。有多差别堪闻缘觉。是故为说缘觉之法。或有众生有大乘根修二乘行。如来知其从无始来诸根展转。有多差别堪闻大法。为说大乘复有众生有下劣根现修大乘。如来知其从无始来诸根展转有多差别。而为说法令舍下劣修习大乘。复有众生不任法器。如来知其从无始来诸根展转。有多差别久未堪任。故且弃舍待根熟时。堪任法器发殷重心。如来当为殷勤说法。善男子如来如是知诸众生。若根已熟若根未熟。欲出三界或不欲出。如是种种如来悉知。当云何知。知其根本云何修习。云何性云何相。云何因云何缘。云何思云何果。云何报云何究意。如来一一皆如实知。此是如来第五正觉事业。尔时世尊欲重宣此义而说偈言。

&nbsp;&nbsp;&nbsp;&nbsp;佛知根智到彼岸&nbsp;&nbsp;&nbsp;&nbsp;随顺众生种种殊

&nbsp;&nbsp;&nbsp;&nbsp;上中下品悉了知&nbsp;&nbsp;&nbsp;&nbsp;胜业能招解脱果

&nbsp;&nbsp;&nbsp;&nbsp;了烦恼际唯虚假&nbsp;&nbsp;&nbsp;&nbsp;厚薄轻重悉皆知

&nbsp;&nbsp;&nbsp;&nbsp;善知诸惑对治门&nbsp;&nbsp;&nbsp;&nbsp;恶招生死善解脱

&nbsp;&nbsp;&nbsp;&nbsp;知眼至意男女命&nbsp;&nbsp;&nbsp;&nbsp;苦乐忧喜及舍根

&nbsp;&nbsp;&nbsp;&nbsp;信进念定慧当知&nbsp;&nbsp;&nbsp;&nbsp;已知具知根悉了

&nbsp;&nbsp;&nbsp;&nbsp;知因眼根唯住耳&nbsp;&nbsp;&nbsp;&nbsp;乃至因身住眼中

&nbsp;&nbsp;&nbsp;&nbsp;施根持戒为说檀&nbsp;&nbsp;&nbsp;&nbsp;戒根行施为说戒

&nbsp;&nbsp;&nbsp;&nbsp;忍根修勤为说忍&nbsp;&nbsp;&nbsp;&nbsp;进根修忍为说勤

&nbsp;&nbsp;&nbsp;&nbsp;定根修慧说诸禅&nbsp;&nbsp;&nbsp;&nbsp;慧根住定说般若

&nbsp;&nbsp;&nbsp;&nbsp;声闻根修缘觉行&nbsp;&nbsp;&nbsp;&nbsp;以知根故说声闻

&nbsp;&nbsp;&nbsp;&nbsp;缘觉根住声闻行&nbsp;&nbsp;&nbsp;&nbsp;知根为说于缘觉

&nbsp;&nbsp;&nbsp;&nbsp;下劣远离上乘法&nbsp;&nbsp;&nbsp;&nbsp;大悲为说诸度门

&nbsp;&nbsp;&nbsp;&nbsp;根熟未熟佛皆知&nbsp;&nbsp;&nbsp;&nbsp;是器为说舍非器

&nbsp;&nbsp;&nbsp;&nbsp;诸根行相修习性&nbsp;&nbsp;&nbsp;&nbsp;随其因缘及与思

&nbsp;&nbsp;&nbsp;&nbsp;果报究意如是知&nbsp;&nbsp;&nbsp;&nbsp;是佛第五真实业

复次善男子。如来于遍趣行皆如实知。当云何知。知正定众生界。知不定众生界。知邪定众生界。云何而知正定众生。谓此众生有大因力宿植多福。聪敏利根智慧将开。如来如实知昔善已。或为说法或不说法。称其法器皆令解脱。云何而知不定众生。谓彼众生有大缘力根将成熟。若随其心得闻正法即得解脱。若不闻法不得解脱。如来为此不定众生。说于因缘和合之法。彼诸众生随机闻法。心得清净各证道果。如来为此不定众生出兴于世。云何知于邪定众生。谓此众生愚痴覆心非是法器。更无方便可以化诱。譬如盲者对于日光。若为说法及不说法。俱无利益无解脱分。如来知其非是法器。便置舍之为彼众生。是故菩萨擐大悲甲。

复次善男子。如来善知众生三毒遍趣之行。知贪欲行有其三种。云何为三。谓或有贪欲从妙境生。或有贪欲从爱想生。或有贪欲从宿习生。知其嗔行亦有三种。云何为三。谓或有嗔毒从恚而生。或有嗔毒从违境生或有嗔毒从于过去随眠所生。知愚痴行亦有三种。云何为三。谓或有愚痴从无明生。或有愚痴从身见生。或有愚痴从疑心生。如是种种如来悉知。复次如来知其苦行速疾通达。知根利故。又知苦行迟缓通达。知根钝故。知安乐行速疾通达。知根利故。知安乐行迟缓通达。知根钝故。复知有行迟缓通达。远正念故。复知有行速疾通达。能坚持故。又复善知有速疾行迟钝通达。数息观故。有速疾行速疾通达。心不着故。又复善知择法之行。谓或复有行慧多定少。或复有行定多慧少。或有定慧俱不具足。或有定慧二俱圆满。如来悉知。或复有行心力具足身力不具。或复有行身力具足心力不具。或复有行二俱不具。或复有行二俱具足。如来一一皆如实知。或复有行令身业净口意不净。或复有行令口意净身业不净。或令三业俱得清净。或令三业俱不清净。如是诸行或是三界生死之因或解脱因。如来皆以无碍智眼一切随转。是为如来第六正觉事业。尔时世尊欲重宣此义。而说偈言。

&nbsp;&nbsp;&nbsp;&nbsp;一切处行佛尽知&nbsp;&nbsp;&nbsp;&nbsp;正定众生大因力

&nbsp;&nbsp;&nbsp;&nbsp;不定众生根熟相&nbsp;&nbsp;&nbsp;&nbsp;邪定非器空有悲

&nbsp;&nbsp;&nbsp;&nbsp;贪行众生三种因&nbsp;&nbsp;&nbsp;&nbsp;嗔恚愚痴亦三种

&nbsp;&nbsp;&nbsp;&nbsp;种种无边烦恼界&nbsp;&nbsp;&nbsp;&nbsp;遍行因起佛皆知

&nbsp;&nbsp;&nbsp;&nbsp;苦行疾得因利根&nbsp;&nbsp;&nbsp;&nbsp;钝根迟缓不能达

&nbsp;&nbsp;&nbsp;&nbsp;乐行速疾由根利&nbsp;&nbsp;&nbsp;&nbsp;钝根劣弱佛皆知

&nbsp;&nbsp;&nbsp;&nbsp;有行迟钝渐澄清&nbsp;&nbsp;&nbsp;&nbsp;复有迟钝顿清净

&nbsp;&nbsp;&nbsp;&nbsp;有速疾行得微劣&nbsp;&nbsp;&nbsp;&nbsp;超过速疾无著因

&nbsp;&nbsp;&nbsp;&nbsp;有行智增择法生&nbsp;&nbsp;&nbsp;&nbsp;有行定增成法器

&nbsp;&nbsp;&nbsp;&nbsp;有行俱少非法器&nbsp;&nbsp;&nbsp;&nbsp;定慧和合胜道生

&nbsp;&nbsp;&nbsp;&nbsp;有行心力具非身&nbsp;&nbsp;&nbsp;&nbsp;有身力具心不具

&nbsp;&nbsp;&nbsp;&nbsp;大威德故身心具&nbsp;&nbsp;&nbsp;&nbsp;一切见者悉皆知

&nbsp;&nbsp;&nbsp;&nbsp;有行不能净语心&nbsp;&nbsp;&nbsp;&nbsp;或有能令身语净

&nbsp;&nbsp;&nbsp;&nbsp;或有不能心永净&nbsp;&nbsp;&nbsp;&nbsp;有行但能清净心

&nbsp;&nbsp;&nbsp;&nbsp;或有不能净语言&nbsp;&nbsp;&nbsp;&nbsp;有行能令心语净

&nbsp;&nbsp;&nbsp;&nbsp;或有不能身永净&nbsp;&nbsp;&nbsp;&nbsp;有行三业净无瑕

&nbsp;&nbsp;&nbsp;&nbsp;有行建立生死因&nbsp;&nbsp;&nbsp;&nbsp;有行为因招解脱

&nbsp;&nbsp;&nbsp;&nbsp;如是遍行佛皆了&nbsp;&nbsp;&nbsp;&nbsp;是第六业最胜门

复次善男子。如来于一切静虑解脱等持等至伏灭烦恼生起因缘。皆如实知。佛云何知。谓知众生烦恼生起。以何因生以何缘生。灭惑清净何因能灭何缘能灭。此中烦恼生因缘者。谓不正思惟以为其因无明为缘。无明为因行为缘。行为因识为缘。识为因名色为缘。名色为因六处为缘。六处为因触为缘。触为因受为缘。受为因爱为缘。爱为因取为缘。取为因有为缘。有为因生为缘。生为因老死为缘。烦恼为因业为缘。见为因贪为缘。随眠烦恼为因现行烦恼为缘。此是烦恼生起因缘。云何众生灭诸烦恼所有因缘。有二种因有二种缘。云何为二。一从他闻随顺法声。二者内心起于正念。

复次有二种因有二种缘。能令众生清净解脱。谓奢摩他心一境故。毗钵舍那能善巧故。复次有二种因有二种缘。不来智故知来智故。复有二种因缘。微细观察无生理故近解脱故。复有二种因缘。具足行故智慧解脱现在前故。复有二种因缘。谓尽智故无生智故。复有二种因缘。随顺觉悟真谛理故。随顺获得真谛智故。此是众生除灭烦恼清净因缘。如来悉知。复次善男子烦恼因缘无有数量。解脱因缘亦无有量。或有烦恼能与解脱以为因缘。观实体故。或有解脱能与烦恼以为因缘。生执着故。如是广大无障碍行如来悉知。善男子如来禅定智慧皆悉具足。谓离欲恶及不善法。有寻有伺离生喜乐入初静虑。初静虑起灭寻伺等。随顺次第入八解脱三摩钵底。逆次入住诸三摩地。或复超间横竖无碍。住于等至显示三昧。如来了知三摩钵底与三昧门无少差别。如来三昧三摩钵底不从因缘。入一三昧一切三昧皆悉现前。一三昧起而能即入一切三昧。如来终不作如是念。我今能入如是三昧。而常三昧无不定心。一切无能测知如来所有三昧。缘觉三昧超过声闻。菩萨三昧超过缘觉。如来三昧超过菩萨。而佛三昧无能过者。如来智慧于一切处。无障碍转无能过者。随顺教化一切声闻生声闻定。缘觉菩萨亦复如是。如来如是种种知已。随其所应而为说法。此是如来第七正觉事业。尔时世尊欲重宣此义。而说偈言。

&nbsp;&nbsp;&nbsp;&nbsp;诸佛法王真实智&nbsp;&nbsp;&nbsp;&nbsp;知诸众生染净因

&nbsp;&nbsp;&nbsp;&nbsp;如是因缘烦恼生&nbsp;&nbsp;&nbsp;&nbsp;如是因缘得解脱

&nbsp;&nbsp;&nbsp;&nbsp;邪思为因无明缘&nbsp;&nbsp;&nbsp;&nbsp;无明为因行为缘

&nbsp;&nbsp;&nbsp;&nbsp;识与名色六处等&nbsp;&nbsp;&nbsp;&nbsp;有支因缘悉如是

&nbsp;&nbsp;&nbsp;&nbsp;烦恼为因业为缘&nbsp;&nbsp;&nbsp;&nbsp;诸见为因贪为缘

&nbsp;&nbsp;&nbsp;&nbsp;随眠结惑以为因&nbsp;&nbsp;&nbsp;&nbsp;现行烦恼以为缘

&nbsp;&nbsp;&nbsp;&nbsp;众生解脱二因缘&nbsp;&nbsp;&nbsp;&nbsp;从他闻声起随顺

&nbsp;&nbsp;&nbsp;&nbsp;内心正念观空法&nbsp;&nbsp;&nbsp;&nbsp;解脱有海得超升

&nbsp;&nbsp;&nbsp;&nbsp;止观和合互相资&nbsp;&nbsp;&nbsp;&nbsp;无少去来而可得

&nbsp;&nbsp;&nbsp;&nbsp;谛观无生亦无灭&nbsp;&nbsp;&nbsp;&nbsp;亲近解脱得清凉

&nbsp;&nbsp;&nbsp;&nbsp;住三种行长三明&nbsp;&nbsp;&nbsp;&nbsp;修习解脱不放逸

&nbsp;&nbsp;&nbsp;&nbsp;尽无生智得实谛&nbsp;&nbsp;&nbsp;&nbsp;由此因缘清净心

&nbsp;&nbsp;&nbsp;&nbsp;佛入正定三昧门&nbsp;&nbsp;&nbsp;&nbsp;出入灭定念具足

&nbsp;&nbsp;&nbsp;&nbsp;法王禅定无等等&nbsp;&nbsp;&nbsp;&nbsp;入八解脱多等持

&nbsp;&nbsp;&nbsp;&nbsp;逆顺次第超间游&nbsp;&nbsp;&nbsp;&nbsp;一定显示无边定

&nbsp;&nbsp;&nbsp;&nbsp;心无迫隘无分别&nbsp;&nbsp;&nbsp;&nbsp;虽常住定无定心

&nbsp;&nbsp;&nbsp;&nbsp;声闻缘觉三摩提&nbsp;&nbsp;&nbsp;&nbsp;菩萨亿千种种定

&nbsp;&nbsp;&nbsp;&nbsp;佛三摩地过诸定&nbsp;&nbsp;&nbsp;&nbsp;此善巧业智难量

复次善男子。如来以宿住智。知于自身及诸众生过去无数宿住生事。所谓一生二生十生百生。千生万生亿百千生。成劫坏劫成坏劫。无数成劫无数坏劫无数成坏劫。我及众生如是名字。如是种姓如是饮食。如是形相如是色类。如是苦乐如是处所。如是寿命如是生死。于某处殁而生某处。无数种种宿住之事皆悉忆念。复知彼彼众生。过去以如是因生此世界。如来知已随其所应而为说法。又如实知一切众生过去心行如是前念。次第因灭相续引起。如是后念。或复缘阙后念不生。如是种种如来悉知。如一众生如是心灭如是心生。轮转不断无量无边。恒河沙劫说不能尽。如一众生一切众生亦复如是。念念生灭心心相续说不可尽。如来一一皆如实知。假使尽于未来际劫。说于如来所知宿住不可穷尽。故说如来宿住智慧。不可思议不可称量。难知边际说不可尽。

尔时如来出大悲声。犹如牛王普告众生。汝等应当念念思惟。往世久近曾种善根。或于佛所曾种善根。或二乘所种诸善根。彼诸众生以佛威力皆念昔善。如来知已随应说法。彼诸众生得闻法已。如昔善根各于自乘得不退转。是为如来第八正觉事业。尔时世尊欲重宣此义。而说偈言。

&nbsp;&nbsp;&nbsp;&nbsp;佛世间灯念往劫&nbsp;&nbsp;&nbsp;&nbsp;无边亿数那由他

&nbsp;&nbsp;&nbsp;&nbsp;谛了自己及众生&nbsp;&nbsp;&nbsp;&nbsp;如掌观五阿摩勒

&nbsp;&nbsp;&nbsp;&nbsp;如是姓名色分别&nbsp;&nbsp;&nbsp;&nbsp;寿命住处生死殊

&nbsp;&nbsp;&nbsp;&nbsp;以是因缘此处生&nbsp;&nbsp;&nbsp;&nbsp;善知时故为说法

&nbsp;&nbsp;&nbsp;&nbsp;又知过去无边劫&nbsp;&nbsp;&nbsp;&nbsp;众生心心所不同

&nbsp;&nbsp;&nbsp;&nbsp;无量种类各生心&nbsp;&nbsp;&nbsp;&nbsp;如来大智皆明了

&nbsp;&nbsp;&nbsp;&nbsp;过去流注心不断&nbsp;&nbsp;&nbsp;&nbsp;一一众生佛悉知

&nbsp;&nbsp;&nbsp;&nbsp;劫数量等恒河沙&nbsp;&nbsp;&nbsp;&nbsp;说彼无边行无尽

&nbsp;&nbsp;&nbsp;&nbsp;尽未来际所有劫&nbsp;&nbsp;&nbsp;&nbsp;不能说佛宿住因

&nbsp;&nbsp;&nbsp;&nbsp;智慧无等无有边&nbsp;&nbsp;&nbsp;&nbsp;犹如大海无涯际

&nbsp;&nbsp;&nbsp;&nbsp;佛住利智胜通力&nbsp;&nbsp;&nbsp;&nbsp;念昔所修白净因

&nbsp;&nbsp;&nbsp;&nbsp;及彼众生种善根&nbsp;&nbsp;&nbsp;&nbsp;过去或曾供养佛

&nbsp;&nbsp;&nbsp;&nbsp;佛威神力令忆念&nbsp;&nbsp;&nbsp;&nbsp;如先所作白法因

&nbsp;&nbsp;&nbsp;&nbsp;念已示教住三乘&nbsp;&nbsp;&nbsp;&nbsp;清净解脱恒无退

&nbsp;&nbsp;&nbsp;&nbsp;善逝过去因无量&nbsp;&nbsp;&nbsp;&nbsp;一切众生难测量

&nbsp;&nbsp;&nbsp;&nbsp;以此第八业为因&nbsp;&nbsp;&nbsp;&nbsp;无数众生悉调伏

复次善男子。如来天眼清净过于人眼。见诸众生死此生彼。所谓下劣最胜善色恶色若好若丑。如是种种随业受生。或有众生具身恶行。或有众生具口恶行。或有众生具意恶行。或谤贤圣及邪见等业因缘故。舍此身已堕于地狱。复有众生具身善行。或有众生具口善行。或有众生具意善行。不谤贤圣及正见等业因缘故。舍是身已生于天上。如来天眼皆悉知见。如是十方尽于法界。极虚空界无量无边。超过数量所有世界。于其中间或有世界。劫火洞然空无所有。或有世界种种众生死此生彼。或诸菩萨游行诸刹。或诸如来趣于道树。证大菩提转正法轮。应尽晦迹示入涅槃。各各声闻现得解脱或入涅槃。彼彼缘觉现种种通。能令遇者功德增长。如是种种佛皆明见如对目前。复见世界无有身相诸众生等。非外五通天眼所见。亦非二乘及菩萨眼之所能见。唯有如来天眼明见。或有其地量如车轮。其无身相诸众生等充满其中。多于三千大千世界所有人天。佛皆明见。以净天眼微细观察一切世界所有众生堪调伏者。令其一一各见佛身而现其前。彼彼众生互不相知。是为如来第九正觉事业尔时。世尊欲重宣此义而说偈言。

&nbsp;&nbsp;&nbsp;&nbsp;如来光明净天眼&nbsp;&nbsp;&nbsp;&nbsp;威德照见劫无边

&nbsp;&nbsp;&nbsp;&nbsp;十方一切刹难思&nbsp;&nbsp;&nbsp;&nbsp;众生受生各何相

&nbsp;&nbsp;&nbsp;&nbsp;或有已现当生别&nbsp;&nbsp;&nbsp;&nbsp;有色无色种种殊

&nbsp;&nbsp;&nbsp;&nbsp;或人天趣或三涂&nbsp;&nbsp;&nbsp;&nbsp;下中上品生非一

&nbsp;&nbsp;&nbsp;&nbsp;垂殁将生种种异&nbsp;&nbsp;&nbsp;&nbsp;一切见者见无遗

&nbsp;&nbsp;&nbsp;&nbsp;造罪恶趣所沉沦&nbsp;&nbsp;&nbsp;&nbsp;修福超处人天上

&nbsp;&nbsp;&nbsp;&nbsp;或有修行菩萨行&nbsp;&nbsp;&nbsp;&nbsp;入出种植菩提根

&nbsp;&nbsp;&nbsp;&nbsp;或坐道树摧众魔&nbsp;&nbsp;&nbsp;&nbsp;觉悟最胜菩提道

&nbsp;&nbsp;&nbsp;&nbsp;转妙法轮皆自在&nbsp;&nbsp;&nbsp;&nbsp;人天解脱量难思

&nbsp;&nbsp;&nbsp;&nbsp;作佛事已示涅槃&nbsp;&nbsp;&nbsp;&nbsp;如来天眼皆明见

&nbsp;&nbsp;&nbsp;&nbsp;或从师闻获正念&nbsp;&nbsp;&nbsp;&nbsp;履践寂灭得清凉

&nbsp;&nbsp;&nbsp;&nbsp;或超有海不由师&nbsp;&nbsp;&nbsp;&nbsp;解脱安乐如来见

&nbsp;&nbsp;&nbsp;&nbsp;或有无数声闻众&nbsp;&nbsp;&nbsp;&nbsp;或复修行缘觉乘

&nbsp;&nbsp;&nbsp;&nbsp;彼众生界无有边&nbsp;&nbsp;&nbsp;&nbsp;佛净天眼皆明见

&nbsp;&nbsp;&nbsp;&nbsp;或有众生无色相&nbsp;&nbsp;&nbsp;&nbsp;等车轮量有众多

&nbsp;&nbsp;&nbsp;&nbsp;过三千界内人天&nbsp;&nbsp;&nbsp;&nbsp;如是微细如来见

&nbsp;&nbsp;&nbsp;&nbsp;佛见一一众生界&nbsp;&nbsp;&nbsp;&nbsp;流转五道无有边

&nbsp;&nbsp;&nbsp;&nbsp;一切智了无众生&nbsp;&nbsp;&nbsp;&nbsp;以大慈悲故调伏

&nbsp;&nbsp;&nbsp;&nbsp;或有利根应度者&nbsp;&nbsp;&nbsp;&nbsp;各见如来现在前

&nbsp;&nbsp;&nbsp;&nbsp;为说胜法惬其心&nbsp;&nbsp;&nbsp;&nbsp;此佛第九天眼业

复次善男子。如来一切诸漏已尽无复烦恼。心善解脱慧善解脱。自觉现前具足圆满。作师子吼发如是言。我生已尽梵行已立。所作已办不受后有。如来知此究尽烦恼。极无垢染清净光明。一切习气无不永灭。声闻断惑有尽有量习气不除。缘觉尽惑亦有分量。远离大悲阙无碍辩。唯有如来一刹那心平等相应。一切烦恼诸相烦恼根本烦恼习气烦恼永尽无余。大悲善摄辩才无畏皆悉圆满。一切世间无能过者。何以故诸佛如来。永灭一切诸业习气烦恼习气威仪误失诸习气故。譬如虚空本性清净一切烟尘无所依住。如来亦尔得于烦恼究尽之智。诸业烦恼一切习气无所依住。而如来心以无住相。烦恼尽处智平等中微妙安住。为断众生一切烦恼有漏五蕴。而说妙法作如是言。哀哉众生于无事中横生烦恼。汝等应当如实思惟拣择观察。复为众生种种善巧种种譬喻。说烦恼性本无所有。彼诸众生如实观已。不见少法而可执持。种种烦恼任运永灭入于涅槃。此是如来第十正觉事业。尔时世尊欲重宣此义。而说偈言。

&nbsp;&nbsp;&nbsp;&nbsp;十力世尊力圆满&nbsp;&nbsp;&nbsp;&nbsp;成就广大甚深门

&nbsp;&nbsp;&nbsp;&nbsp;烦恼障尽智相应&nbsp;&nbsp;&nbsp;&nbsp;得胜菩提最寂静

&nbsp;&nbsp;&nbsp;&nbsp;声闻灭惑得尽智&nbsp;&nbsp;&nbsp;&nbsp;有量习气犹未除

&nbsp;&nbsp;&nbsp;&nbsp;缘觉断惑得菩提&nbsp;&nbsp;&nbsp;&nbsp;大悲辩才皆不具

&nbsp;&nbsp;&nbsp;&nbsp;佛为世主人中胜&nbsp;&nbsp;&nbsp;&nbsp;惑习俱灭德皆圆

&nbsp;&nbsp;&nbsp;&nbsp;尽烦恼际大悲增&nbsp;&nbsp;&nbsp;&nbsp;辩才无量皆成就

&nbsp;&nbsp;&nbsp;&nbsp;佛住究尽烦恼智&nbsp;&nbsp;&nbsp;&nbsp;知众生惑妄非真

&nbsp;&nbsp;&nbsp;&nbsp;愍行邪道诸有情&nbsp;&nbsp;&nbsp;&nbsp;不履如来正法迹

&nbsp;&nbsp;&nbsp;&nbsp;大悲猛利为物说&nbsp;&nbsp;&nbsp;&nbsp;无常苦空无我门

&nbsp;&nbsp;&nbsp;&nbsp;汝等思惟本性空&nbsp;&nbsp;&nbsp;&nbsp;常得最胜妙寂静

&nbsp;&nbsp;&nbsp;&nbsp;不得众生数取趣&nbsp;&nbsp;&nbsp;&nbsp;作者及与摩纳婆

&nbsp;&nbsp;&nbsp;&nbsp;为着邪见诸众生&nbsp;&nbsp;&nbsp;&nbsp;大觉兴悲说解脱

&nbsp;&nbsp;&nbsp;&nbsp;于一切时无厌倦&nbsp;&nbsp;&nbsp;&nbsp;未曾一念舍众生

&nbsp;&nbsp;&nbsp;&nbsp;常住三昧无动摇&nbsp;&nbsp;&nbsp;&nbsp;为利众生演妙法

&nbsp;&nbsp;&nbsp;&nbsp;如是等相佛事业&nbsp;&nbsp;&nbsp;&nbsp;十力住于力地中

&nbsp;&nbsp;&nbsp;&nbsp;转无等等最胜轮&nbsp;&nbsp;&nbsp;&nbsp;能摧怨敌难倾动