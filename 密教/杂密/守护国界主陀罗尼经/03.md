## 守护国界主陀罗尼经卷第三

### 陀罗尼品第二之三

复次善男子。何等名为海印陀罗尼门。善男子如大海水印现一切。谓四天下所有色相。或众生色相或非众生色相。山泽原阜树木丛林。药草百谷。日月星辰摩尼云电。村营聚落城邑王都。及与诸天男女宫殿。一切资具香林池沼。渠河泉流绮丽严饰。如是等类上中下品一切色相。于大海中平等印现。故说大海为第一印。最胜妙印希奇殊特无等无过。菩萨摩诃萨亦复如是。住此海印甚深三昧。得与一切众生身平等印。得与众生语平等印。得与众生心平等印。十方世界诸佛语业转妙法轮。菩萨皆从海印所流。于口门中平等演说。随有所说皆与诸佛法印无违亦无疑惑。能令法界一切众生皆悉悟解故。说此印诸印中上。所谓婀(上短)字印者。以一切法性无生故。啰字印者。以一切法无染着故。跛字印者。胜义谛门不可得故。者字印者眼及诸行皆清净故。娜字印者。名色性相不可得故。攞字印者。爱支因缘连续不断皆不现故。拏(上声)字印者。悟入清净十力门故。摩字印者。力及菩提分皆清净故。拏(上重)字。印者离诸怨敌及忧恼故洒字。印者六通圆满无挂碍故嚩字印者。不二之道言语断故多(上声)字印者。悟一切法真实义故也字印者。称如实理而演说故瑟吒(二合)字印者。制伏任持不可得故迦(上)字印者。远离世论无作者故娑(上)字印者。悟四真谛皆平等故莽(轻呼)字印者。悟一切法清净道故誐字印者。入甚深法无行取故娑他(上二合)字印者。显云势力不可得故惹字印者。超过老死能所生故湿嚩(二合)字印者。烦恼所行皆远离故驮字印者。法界体性不杂乱故舍字印者。入深止观皆满足故佉字印者。悟如虚空无尽法故乞叉(二合)字印者。入于尽智无生智故娑(上)多也阿(四合)字印者。远离昏沉懈怠障故枳穰(二合)字印者。一切众生智慧体故贺字印者。摧恶进善体皆离故婆(上)字印者。惯习观察觉悟体故者车(上二合)字印者。远离贪嗔痴覆性故娑莽(二合)字印者。念不散动无忘失故诃婆(上二合)字印者。可以呼召请命体故。哆娑(二合)字印者。勇猛驱逐诸惑体故伽(上)字印者。散灭重云无明翳故姹字印者。积集诸行穷尽体故波罗(二合)字印者。随顺最胜寂照体故颇字印者。周遍圆满果报体故娑迦(上二合)字印者。悟解一切蕴聚体故也娑(上二合)字印者。能除老死一切病故室者(二合)字印者。现前觉悟未曾有故吒(上)字印者。断生死道得涅槃故瑟姹(二合)字印者。悟解无边无尽体故。善男子菩萨以如是等种种法相。分别演说诸字印门。善男子是名深入海印三昧陀罗尼门。

复次善男子。云何名为莲华庄严陀罗尼门。善男子菩萨住此陀罗尼门。随彼无量大会之中说妙法时。即有广大妙莲花座涌现其前。种种色相殊妙庄严。其有见者情无厌足。此座才现。身便安处。即于空中雨众宝花。种种花中出种种声。种种声中说种种法。所谓或甚深无量法。或说善巧名句法。或说种种诸譬喻门。如是或说修多罗祇夜。和伽罗那。伽他揾陀那。尼陀那本事。本生方广。希法优波提舍。说如是等十二分教及种种门。皆为断除一切众生诸烦恼故。而菩萨心安住大舍。寂然正受即能等引。如是音声说法不断。灭众生苦作诸佛事。又于菩萨遍身毛孔出种种光。一一光中出生种种妙宝莲华。一一花上有一菩萨。遍往十方无量无边诸世界中而作佛事。是为初入莲华庄严陀罗尼门。若广说者不可穷尽。复次善男子。云何名为能入无著陀罗尼门。善男子菩萨住此陀罗尼门。于一法门心无所著。如是若二若三。若十若百若千若百千若俱胝若那由他。乃至阿僧祇无量无边。无等不可数不可称不可思不可量不可说法门。皆心平等而无所著。或恒河沙法门。亦皆平等心无所著。如是阎浮提微尘数法门。四天下微尘数法门。三千大千世界微尘数法门亦无所著。若一佛刹若十佛刹。若百若千若恒河沙佛刹微尘数法门。乃至一切佛刹微尘数法门。亦皆平等心无所著。若说一门摄如上说一切佛刹尘数法门。皆入一门一时演说。如于一门。若二若三乃至无量无边法门亦皆如是。一一门中摄一切门一时演说。如是说时心无所著亦无所住。利益安乐一切众生。其义深远称如实理。次第无乱文义具足。善男子是名能入无著陀罗尼门。

复次善男子。云何名为渐渐深入四无碍智陀罗尼门。善男子若诸菩萨安住于此陀罗尼门。得微细差别法门无尽智。得微细甚深义门无尽智。得微细词门无尽智。得微细无边辩门无尽智。得是智故。东方所有一切众生同一道场。各随类音善巧方便而问其法。南方所有一切众生同一道场。各随类音善巧便而问其义。西方所有一切众生同一道场。各随类音善巧方便而问其词。北方所有一切众生同一道场。各随类音善巧方便而问其辩。如是四方一切众生。一时发问种种法门。菩萨一念悉能领受。心无错乱明记无失。于一语业出种种音。一一音声说一切法。随诸众生种类不同所乐各异。皆得领解踊跃欢喜心愿满足。善男子是为菩萨渐渐深入四无碍智陀罗尼门。

复次善男子。云何名为诸佛护持庄严陀罗尼门。善男子菩萨得此陀罗尼故。于大会中处大法座。于其肉髻最处中心顶骨交际。忽现如来身镕金色相好庄严。而以右手摩菩萨顶。即时菩萨便得色身相好庄严具足圆满与佛平等。又得如来语业庄严具足圆满。又得如来意业庄严具足圆满。得如是等种种佛法具足圆满。既得是已。随此大会一切众生心界不同欲乐差别。所疑有异说种种法。或一日夜或二或三。半月一月一年百年。或百千年。随其心乐久近多少。常说妙法无有穷尽。如是说时不饮不食。不羸不瘦身心无倦。以是如来威德护持难思力故。菩萨又得四种大智。云何为四。所谓微细了知众生心行各差别智。微细分别一切诸法无穷尽智。善能分别三乘修行诸次第智。具足圆满随顺堪任演说法智。善男子是名略说诸佛护持庄严陀罗尼门。若广说者无量无边等虚空界无有穷尽。与如来等皆为利益诸众生故。善男子是为八种陀罗尼门。若有菩萨安住此八陀罗尼门。则能总持一切如来及诸菩萨所说妙法。令诸菩萨辩才无尽。一切众生若有闻者。爱乐欢喜情无厌足。尔时一切法自在王菩萨。闻此法已心怀踊跃。以偈赞曰。

&nbsp;&nbsp;&nbsp;&nbsp;善逝说八总持法&nbsp;&nbsp;&nbsp;&nbsp;决定令得微妙乘

&nbsp;&nbsp;&nbsp;&nbsp;演百千亿修多罗&nbsp;&nbsp;&nbsp;&nbsp;于义及文无所著

&nbsp;&nbsp;&nbsp;&nbsp;大声清净无边际&nbsp;&nbsp;&nbsp;&nbsp;百千无量刹皆闻

&nbsp;&nbsp;&nbsp;&nbsp;能成众生寂静心&nbsp;&nbsp;&nbsp;&nbsp;是名大声清净义

&nbsp;&nbsp;&nbsp;&nbsp;一字演说一切法&nbsp;&nbsp;&nbsp;&nbsp;多劫无有穷尽时

&nbsp;&nbsp;&nbsp;&nbsp;一一字门亦复然&nbsp;&nbsp;&nbsp;&nbsp;此住宝箧真言地

&nbsp;&nbsp;&nbsp;&nbsp;远离诸边得清净&nbsp;&nbsp;&nbsp;&nbsp;平等无著同如来

&nbsp;&nbsp;&nbsp;&nbsp;刹那正念烦恼除&nbsp;&nbsp;&nbsp;&nbsp;是名法义漩澓处

&nbsp;&nbsp;&nbsp;&nbsp;四天下中诸色相&nbsp;&nbsp;&nbsp;&nbsp;大海印现并无遗

&nbsp;&nbsp;&nbsp;&nbsp;说此无思无尽门&nbsp;&nbsp;&nbsp;&nbsp;是名海印真言德

&nbsp;&nbsp;&nbsp;&nbsp;具大人相处大众&nbsp;&nbsp;&nbsp;&nbsp;坐莲华座雨天花

&nbsp;&nbsp;&nbsp;&nbsp;花演俱胝妙法门&nbsp;&nbsp;&nbsp;&nbsp;莲华庄严总持用

&nbsp;&nbsp;&nbsp;&nbsp;入一句法无所著&nbsp;&nbsp;&nbsp;&nbsp;亿刹微尘句亦然

&nbsp;&nbsp;&nbsp;&nbsp;句句演畅难思门&nbsp;&nbsp;&nbsp;&nbsp;无著总持皆自在

&nbsp;&nbsp;&nbsp;&nbsp;具足法义及词辩&nbsp;&nbsp;&nbsp;&nbsp;四方众生齐启疑

&nbsp;&nbsp;&nbsp;&nbsp;自他疑网皆断除&nbsp;&nbsp;&nbsp;&nbsp;此是四辩总持力

&nbsp;&nbsp;&nbsp;&nbsp;菩萨升于大法座&nbsp;&nbsp;&nbsp;&nbsp;顶上现佛如金山

&nbsp;&nbsp;&nbsp;&nbsp;即舒右手相端严&nbsp;&nbsp;&nbsp;&nbsp;殷重摩于菩萨顶

&nbsp;&nbsp;&nbsp;&nbsp;获微妙辩同于佛&nbsp;&nbsp;&nbsp;&nbsp;此名护念佛庄严

&nbsp;&nbsp;&nbsp;&nbsp;得入最胜总持门&nbsp;&nbsp;&nbsp;&nbsp;便获难思无尽德

&nbsp;&nbsp;&nbsp;&nbsp;如莲不染于三界&nbsp;&nbsp;&nbsp;&nbsp;五尘不动等须弥

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;无等智超三界转

&nbsp;&nbsp;&nbsp;&nbsp;能师子吼无所畏&nbsp;&nbsp;&nbsp;&nbsp;摧诸外道碎邪山

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;远离受生诸业果

&nbsp;&nbsp;&nbsp;&nbsp;如地生长诸善法&nbsp;&nbsp;&nbsp;&nbsp;如水涤垢净无余

&nbsp;&nbsp;&nbsp;&nbsp;如火焚烧不择薪&nbsp;&nbsp;&nbsp;&nbsp;如风飘鼓无所住

&nbsp;&nbsp;&nbsp;&nbsp;如医善知于法药&nbsp;&nbsp;&nbsp;&nbsp;除众生病得安宁

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;智演诸法无倾动

&nbsp;&nbsp;&nbsp;&nbsp;如月圆明净无点&nbsp;&nbsp;&nbsp;&nbsp;流光普照等无私

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;众会见者无厌足

&nbsp;&nbsp;&nbsp;&nbsp;如日光轮平等照&nbsp;&nbsp;&nbsp;&nbsp;破生死闇觉群迷

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;能除有情诸渴爱

&nbsp;&nbsp;&nbsp;&nbsp;如转轮王教十善&nbsp;&nbsp;&nbsp;&nbsp;如毗沙门富法财

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;慈念众生降法雨

&nbsp;&nbsp;&nbsp;&nbsp;如龙兴云现威德&nbsp;&nbsp;&nbsp;&nbsp;震雷曜电并无思

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;寂静无心无执着

&nbsp;&nbsp;&nbsp;&nbsp;庄严微妙如帝释&nbsp;&nbsp;&nbsp;&nbsp;大智随机演法门

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;犹如牛王处大众

&nbsp;&nbsp;&nbsp;&nbsp;如大梵王住慈定&nbsp;&nbsp;&nbsp;&nbsp;遍观世界尽超过

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;常得五通无退转

&nbsp;&nbsp;&nbsp;&nbsp;遍游法界难思刹&nbsp;&nbsp;&nbsp;&nbsp;如梵天王遍梵宫

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;供养十方诸佛海

&nbsp;&nbsp;&nbsp;&nbsp;诸佛共观如长子&nbsp;&nbsp;&nbsp;&nbsp;同时称赞德难思

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;不久获佛诸功德

&nbsp;&nbsp;&nbsp;&nbsp;辩才广博无穷尽&nbsp;&nbsp;&nbsp;&nbsp;演说深广修多罗

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;妙辩如鬘无断绝

&nbsp;&nbsp;&nbsp;&nbsp;智慧聪明无妄念&nbsp;&nbsp;&nbsp;&nbsp;无边方便同虚空

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;憍慢谄诈皆除断

&nbsp;&nbsp;&nbsp;&nbsp;定慧双流无断绝&nbsp;&nbsp;&nbsp;&nbsp;慈悲俱起不相离

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;永断世间诸过失

&nbsp;&nbsp;&nbsp;&nbsp;善知众生语言法&nbsp;&nbsp;&nbsp;&nbsp;心行根欲悉无余

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;说法纤毫无误失

&nbsp;&nbsp;&nbsp;&nbsp;念处正断及神足&nbsp;&nbsp;&nbsp;&nbsp;根力觉道定皆圆

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;便获殊妙净法智

&nbsp;&nbsp;&nbsp;&nbsp;随顺诸度到彼岸&nbsp;&nbsp;&nbsp;&nbsp;通达四摄无有余

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;能知善逝诸境界

&nbsp;&nbsp;&nbsp;&nbsp;自然近佛深寂静&nbsp;&nbsp;&nbsp;&nbsp;建立万行调众生

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;于一切时无错乱

&nbsp;&nbsp;&nbsp;&nbsp;获得无垢蕴界入&nbsp;&nbsp;&nbsp;&nbsp;处胎不染不无知

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;见佛如莲心不着

&nbsp;&nbsp;&nbsp;&nbsp;三业恒随智慧转&nbsp;&nbsp;&nbsp;&nbsp;动寂无碍利众生

&nbsp;&nbsp;&nbsp;&nbsp;得此最胜陀罗尼&nbsp;&nbsp;&nbsp;&nbsp;说法常蒙诸佛护

&nbsp;&nbsp;&nbsp;&nbsp;大智能作众生主&nbsp;&nbsp;&nbsp;&nbsp;多劫赞叹不能穷


尔时世尊称赞一切法自在王菩萨言。善哉善哉善男子。汝能赞说此陀罗尼。如诸佛说等无有异我今随喜。善男子今此会中。有六十亿那由他出家菩萨。及与无数百千万亿在家菩萨。闻此陀罗尼门皆得无生法忍。无量天龙夜叉乾闼婆阿修罗迦楼罗紧那罗摩睺罗伽人非人。比丘比丘尼优婆塞优婆夷等。皆于阿耨多罗三藐三菩提得不退转。

### 大悲胎藏出生品第三

尔时文殊师利菩萨摩诃萨。即从座起偏袒右肩。右膝着地为佛作礼。合掌恭敬而白佛言。世尊如佛所说心及虚空陀罗尼菩提无二无别。皆以大悲为其根者。而此大悲复以何法而为根本。

佛告文殊师利菩萨言。善哉善哉善男子快发斯问。为欲利乐多众生故。谛听谛听善思念之。吾当为汝分别解说。善男子此大悲根。复以众生受苦为本。

文殊师利复白佛言。世尊众生受苦复以何法而为其本。佛言从烦恼生。又问烦恼以何为本。佛言从于种种颠倒邪见而生。又问种种颠倒邪见以何为本。佛言从虚妄分别生。又问虚妄分别以何为本。佛言此妄分别无有根本。无有色相难知难断。善男子以是义故。菩萨摩诃萨为诸众生。起大悲心劳谦忘倦。譬如甘蔗及以胡麻。以物压之浆油便现。菩萨亦尔。大悲深重复起十六大悲之心作是念言。伤哉众生。常为身见之所系缚。种种邪见以为窟宅。我当为彼演说妙法悉令除断。伤哉众生。于断于常执着建立。文殊师利白佛言。世尊云何名为断见常见。佛言善男子。言断见者布施供养皆无果报。善行恶行此世后世皆无有果。父母变化皆悉断无。何以故譬知烧木已成其灰终无生理。是名断见。言常见者王常为王贵常为贵。贫富男女端正丑陋。象马等类常无改易。何以故譬如种子随其本类。各别生芽终无杂乱。善男子此等众生作如是见皆无果报。菩萨为彼起大悲心。开示演说缘起之门。令其信入因缘果报。菩萨复念伤哉众生起四颠倒。无常计常无乐计乐。无我计我无净计净。我当为彼说甚深法令除颠倒。伤哉众生于其无我无我所中计我我所。我当为说微妙之法。令其除断我我所见。伤哉众生。为诸盖障之所覆蔽贪箭中心。嗔火炽盛身心俱焚。昏沉睡眠之所迷醉。掉举恶作缠绕不舍。于甚深法常怀疑惑。我当为说微妙之法。令其隳裂诸盖之网。伤哉众生。恋着六处眼才见色。随色名相而生执着。耳闻音声鼻嗅香臭。舌尝滋味身触细滑意分别法。皆随名相而生执着。我当为说深妙之法。令不乐着六处空聚。伤哉众生。多起诸慢。为慢过慢及慢过慢。我慢增上慢卑慢邪慢。云何为慢。谓于下劣众生计我胜彼。言过慢者。于己等者言我过彼。慢过慢者。于他胜己计我胜彼。言我慢者。于色计我乃至于识亦计于我令心高举。言增上慢者。增上圣法曾未获得向他人说我得圣法。言卑慢者。于彼多分胜己之人言我少劣。言邪慢者。于己邪见无德之中谓己为正。翻诏他人以之为邪。如是等慢。我当为彼说甚深法。令其除断住于平等。伤哉众生。趣向邪道远离圣道。我当为说正道之法令远邪径。伤哉众生。为恩爱奴受其驱策。妻妾男女以为枷锁。杻械系缚染着耽味不能舍离。令身口意不得自在。我当为彼说离贪法。令其三业动止无羁。伤哉众生更相斗诤。嗔恚结恨互为怨仇。当为说法令其除断。伤哉众生。远善知识。随逐恶友不相舍离。如指与甲和合相依。造诸恶业无暂休息。当为说法令舍恶友近善知识。伤哉众生贪求名利无有厌足。如海吞流得之弥盛。如火益薪远离无垢实相智慧。我当为说真实之法。令断名利获清净智。伤哉众生无明黑闇。无我法中横起我见。众生寿命补特伽罗。当为说法断除如是种种邪见。令去翳膜开净智眼。伤哉众生生死牢狱轮回禁系。五蕴怨贼之所杀害。当为说法令出三界。伤哉众生为魔罥索之所系缚。五欲缠绕不得出离。我当为说超魔之法。令绝魔罥断五欲缠。伤哉众生。闭涅槃门开生死路。当为说法令闭三恶入涅槃门。善男子是为菩萨摩诃萨起十六种大悲之心。

尔时世尊复告文殊师利童子菩萨言。善男子此大悲门。即是一切菩萨之母。菩萨住是大悲之中。即能建立三十二种不共事业日夜勤修速得圆满。云何名为三十二种不共事业。所谓菩萨若见一切愚痴重闇长眠大夜无智众生。便以智慧先自觉察。复以智慧觉悟一切愚痴众生。是名菩萨第一不共事业。若见众生爱乐二乘其心狭劣。菩萨便起广大之心。令其安住大乘法中。是名菩萨第二不共事业。若见众生爱乐非法。纵恣三业无善法欲。菩萨自住正法园苑。复令众生住正法中。是名菩萨第三不共事业。若见众生邪命自活矫诈贪求。先以自身住于正命。复令众生安住正命清净法中。是名菩萨第四不共事业。若见众生拨无因果。及一切法起大邪见。自住正见。复令众生安住无垢正见法中。是名菩萨第五不共事业。若见众生无知恶念积集烦恼。自以智眼安心正念。复令众生住于正念。破无知闇开智慧明。是名菩萨第六不共事业。若见众生弃舍正法住不正法。先自安住正法之中。复令众生解了正法。是名菩萨第七不共事业。若见众生悭吝所覆。菩萨自身起无悭心一切皆舍。复令众生勤修舍行。是为菩萨第八不共事业。若见众生毁犯净戒。于表无表不能遵行。便以净戒庄严其身。复令众生坚持净戒。是名菩萨第九不共事业。若见众生嗔恨炽然蕴积诸恶。以慈忍力而自庄严。复令众生安住此法。是名菩萨第十不共事业。若见众生身心懈怠远离精进。自以精进甲胄严身。复令众生舍懈怠心勤勇不惰。是名菩萨第十一不共事业。若见众生散乱妄念。菩萨自住三摩呬多寂静观察。亦令众生舍乱住定。是名菩萨第十二不共事业。若见众生恶慧无智。便以智慧而自庄严。复令众生舍离恶慧。具足般若波罗蜜多。是名菩萨第十三不共事业。若见众生非理作意行于邪道。菩萨即以善巧方便如理思惟。亦令众生舍于非理安住正道。是名菩萨第十四不共事业。若见众生昏乱无知烦恼所害。菩萨自住随念分别种种分别微细分别。一切境界远离烦恼。复令众生断除烦恼住正法中。是名菩萨第十五不共事业。若见众生身见有见牢狱所系。而以智慧了达自身不为见缚。复令众生远离身见。不计于有住正智慧。是名菩萨第十六不共事业。若见众生诸根纵荡。驰流境界不能制伏。而自柔和心无放逸。复令众生安住律仪。善守根门三业调顺。是名菩萨第十七不共事业。若见众生无惭无愧不知恩报断灭善根。便以惭愧而自庄严。知恩知报修诸善根。复为众生说法开示。令具惭愧能知恩德圆满善根。是名菩萨第十八不共事业。若见众生为大瀑水波浪所没。随业漂溺不能勉出。菩萨自现越渡瀑流到于彼岸。复令众生断除恶业。越生死流到涅槃岸。是名菩萨第十九不共事业。若见众生刚强难化。而以自身谦卑仁让承顺师长。复令众生安住谦敬。是名菩萨第二十不共事业。若见众生心怀嫉妒。于修善者多生障碍。便以善根自严其身。复令众生舍离猜忌障碍之心安住正法。是名菩萨第二十一不共事业。若见众生贫穷困苦复无法财。菩萨示有资生无量具七圣财。复令众生无所乏少住圣财中。是名菩萨第二十二不共事业。若见众生长婴病苦四大毒蛇。互相违反伤害身心。菩萨即以无病功德而自庄严。复置众生无诸病恼安乐法中。是名菩萨第二十三不共事业。若见众生愚痴无智远智光明。菩萨便以智慧光明自严其身。复令众生安住无痴智慧法中。是名菩萨第二十四不共事业。若见众生乐着三界秽恶深坑轮回五道。菩萨巧能自出三界。复以善巧出三界道运诸众生。是名菩萨第二十五不共事业。若见众生违背正道行于邪径。自安正法。复令众生住正法中。是名菩萨第二十六不共事业。若见众生爱着身命。严饰资养冀其长存。不知此身无常不净。无有惭愧不知恩德。菩萨便现厌恶自身弃舍荣好。复令众生观察无常生厌离想。是名菩萨第二十七不共事业。若见众生远佛法僧。菩萨自身绍三宝种。复令众生绍佛法僧使不断绝。是为菩萨第二十八不共事业。若见众生退失善法。菩萨便以善法严身。复令众生住善法中。是名菩萨第二十九不共事业。若见众生远离师长不行六念。菩萨则以六念自严。复令众生常修六念如实观智。是名菩萨第三十不共事业。若见众生业烦恼网之所萦覆。菩萨便现裂业惑网。亦令众生绝生死因安住正法。是名菩萨第三十一不共事业。若见众生具诸不善远离善根。菩萨便自蠲除诸恶具诸庄严。复令众生具足善根远离不善。是名菩萨第三十二不共事业。善男子是为菩萨三十二种不共事业。若诸菩萨安住此业。一切善法恒自增长具足圆满。

复次善男子。菩萨复有无量事业。何以故谓众生无边。众生烦恼亦复如是无量无边。菩萨随彼一切众生烦恼差别。亦说无边解脱门故。善男子假使恒河沙数世界。满中众生所有之行。或声闻行或缘觉行所有事业。比此菩萨最初所发菩提之心所有事业。百分不及一千分不及一。如是百千分俱胝分。百俱胝分千俱胝分。算分歌罗分数分喻分。优波尼沙陀分皆不及一。何以故二乘自为断除烦恼。菩萨事业不为自身。普为除断一切众生诸烦恼故。是故菩萨所有事业。比于二乘最为殊胜。所得功德无量无边。何以故凡夫众生所修事业。皆与一切颠倒相应。二乘所作其心狭劣。菩萨事业远离颠倒无量无边。是故菩萨所得功德。亦复如是无量无边。以是义故超过一切凡夫二乘。

尔时文殊师利菩萨。闻是法已踊跃欢喜。遍身怡畅心得清凉。而作是言希有世尊希有世尊。善能分别甚深微妙菩萨种种陀罗尼门大悲之门。及与不共事业之门。我闻佛说欢喜顶受如法奉行。