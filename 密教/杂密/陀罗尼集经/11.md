## 佛说陀罗尼集经卷第十一(诸天卷上)

### 佛说摩利支天经一卷

如是我闻。一时佛在舍卫国祇树给孤独园。与大阿罗汉千二百五十人俱。复有无量大菩萨众。弥勒菩萨。曼殊室利菩萨。观世音菩萨。而为上首。及摩利子等诸天龙八部前后围绕。尔时舍利弗即从座起。偏袒右肩右膝着地。合掌向佛而白佛言。世尊于未来世末世众生。作何等法得脱诸难。佛告舍利弗谛听谛听。我今为汝说于此事。

尔时会众欢喜踊跃重劝请佛。

尔时世尊告诸比丘。日前有天名摩利支。有大神通自在之法。常行日前。日不见彼彼能见日。无人能见无人能知。无人能捉无人能害。无人能欺诳无人能缚。无人能责其财物。无人能罚。不畏怨家能得其便。

佛告诸比丘。若有人知彼摩利支天名者。彼人亦不可见亦不可知。亦不可捉亦不可害。亦不为人欺诳亦不为人缚。亦不为人责其财物。亦不为人责罚。亦不为怨家能得其便。

佛告诸比丘。若善男子善女人。知彼摩利支天名者。应作是言。我弟子某甲知彼摩利支天名故。无人能见我无人能知我。无人能捉我无人能害我。无人能欺诳我无人能缚我。无人能责我财物。无人能责罚我。亦不为怨家能得我便。此咒有大神力。所作成就破一切恶。若用结界。百由旬内一切诸恶无敢入者。尔时世尊即说咒曰。

南无佛陀耶(一)南无达摩耶(二)南无僧伽耶(三)怛侄他(四)遏啰迦末斯(五)摩啰迦末斯(六)苏途末斯(七)支钵啰末斯(八)摩诃支钵啰末斯(九)摩唎支夜末斯(十)安怛陀那夜末斯(十一)那谟粹都底(十二)莎诃(十三)

又别本云。

那谟佛陀耶(一)娜谟达摩耶(二)娜谟僧伽耶(三)哆侄他(四)遏啰迦摩斯(五)末迦摩斯(六)阿豆摩斯(七)至婆啰摩斯(八)安檀驮那夜摩斯(九)摩唎支婆啰摩斯(十)娜谟率都羝(十一)莎诃(十二)

(注云梵本多同前本。西国诸德诵前者多。古今受持相传得验。前后两咒无不有效。然则文句周悉前本周匝。决定是非非九境界。用前用后任自所便。以下佛言)

王难中护我。贼难中护我。行路中护我。失于道路旷野中护我。昼日护我。夜中护我。水难中护我。火难中护我。罗刹难中护我。茶枳儞鬼难中护我。毒药难中护我。佛实语护我。法实语护我。僧实语护我。天实语护我。仙人实语护我。

怛侄他(一)阿啰拘隶(二)阿啰拘隶(三)鸡栗底(丁以反四)萨婆迦啰醯蔽(蔽亚反下同五)萨蒲跛突瑟[齒*齊](二合)蔽(六)萨婆伊都波达啰鞞蔽(七)啰(上音)叉啰叉(自称名字八)莎诃(九)

又别本云。

哆侄他(一)阿啰躯唎(二)阿啰躯唎(三)吉唎的(知约反四)落叉落叉(五)我萨婆婆油(六)钵陀(上)啰菩娑伽夜栖(斯亚反)稗(七)莎诃(八)(注云梵本多同前本。论验相传两本无殊。其中委悉。准前可知)

#### 奉请摩利支天咒

一名摩利支天身咒咒曰。

娜谟啰跢那(二合)跢啰(二合)夜耶(一)摩唎支[口*梨]驮(去音)耶(二)摩婆(上)帝移沙(上音)弥(三)跢侄他(四)婆(上)啰(去音)梨(五)婆驮梨(六)婆啰呵目溪(七)萨婆(上)徒瑟誓(去二合)(八)槃(上)驮槃(上)驮(九)娑婆诃(十句)

佛告诸比丘。若有人识彼摩利支天菩萨者。除一切障难王难贼难猛兽毒虫之难水火等难。若人欲行此法者。一切法中此法最胜。持此咒者。面向百踰阇那。一切鬼神恶人无能得其便者。若于难中行时。晨起诵前身咒。咒一掬水四方散洒。及洒自身。若衣襟若衣袂若袈裟角一咒一结总作三结。即往难中行。连续诵咒(前二大咒)而行。所有一切事难军防主者。悉皆迷醉都无觉知之者。

若人欲得供养摩利支天者。应用金若银若赤铜若白檀若赤檀等。随力所办作摩利支天像。其作像法。似天女形。其像左手屈臂向上。手腕当左乳前作拳。拳中把天扇。扇如维摩诘前天女把扇。于扇当中作西国。卍字。字如佛胸上卍字。字四曲内。各作四个日形一一着之。其天扇上作焰光形。右手申臂并申五指。指头垂下。身长大小一寸二寸乃至一肘。其中最好者一二寸好。其作像人。遣最好手博士受八戒斋。日日洒浴。着白净衣作之。其价直者随博士语。不得违价。其像左右各作一侍者。其侍者亦作天女形。种种严饰。作此像已。若比丘欲行远道。于袈裟中裹着彼像。若是优婆塞。头髻中藏着于像。大小行时离身放着。不得共身上屏大小行。

次说印及坛法。

#### 身印第一

反叉二小指二无名指。在掌中右压左。二头指直竖头相拄。以二中指。各[打-丁+必]在二头指背上头相拄。二大指并竖。各博头指侧。大指来去。

#### 头印第二

准前身印。各屈二中指上节头。向大指垂。甲相背。即是头印。

#### 顶印第三

准前身印。唯改二大指。屈上节头入掌中。即是顶印。若比丘欲行远道。于袈裟中裹像。若俗人头髻中着像。即作此头顶印。以安像头上。二十一遍诵咒行道。所至之处无有怖畏。

#### 护身印第四

准前身印。惟改开二头指二分许。即是护身印。用之护身。

#### 欢喜印第五

左手大指头。压无名指第一节文。又以余四指把拳。即是欢喜印若作此印诵咒。罗阇及沱屈边者。即前人欢喜。

#### 摩奴印第六

左手屈臂。掌向于胸前。以头指已下四指把拳。以大指压头指甲上。少开掌中作孔。以右手甲掌。从左手节上向。手掌摩之。到于孔上。即以右手覆盖孔上。心想念之。左手掌是摩利支心。右手掌是摩利支身。于左手掌心中。我身藏隐在摩利支天心内。斯文藏我身着。摩利支在我顶上护我身(此是好知印)

#### 使者印第七

以左手四指屈。以大指捻二中指头。使作孔。以右手指。于左臂腋下。不覆手。五指并展。诵咒七遍。即以此手合左孔上咒曰。

那谟摩唎支曳(一)萨婆萨埵(二)阿咥唎沙哩(三)莎诃(四)

佛语诸持咒行者。若欲专求是摩利支天法。觅诸利益现神验者。依前诵咒满遍数已。腊月十五日作受法坛。若欲作坛。预于其月十一日旦。觅知好处修理其地。除去恶物一如上法。坚筑平正。即作护身结界法事。若作护身。预起是月。从十一日日别一遍。诵咒三遍。依前印法以护自身。三遍结界。其结界法。还用以前护身印法。作印诵咒。至五遍竟。以印右转即成结界。至十四日晨朝。更作一大结界。咒灰七遍。遣于四方。为结内界。又作泥团数满十枚。一一各咒一七遍已。掷着八方及上下方。是名大结界。如此结界护已。即取香水和土作泥。遍涂坛地。立道场已。悬诸幡盖种种宝物。以五色线绕坛四面已。次将少分香华。入道场中烧香作印。唤摩利支天供养行道。然后发遣。至十五日晨朝。更取净牛粪和香水泥。泥道场地更结界已。又用种种名香和水。兼少净土更涂坛地一遍。待干。取五色粉遍布坛地极令庄严。作四肘坛。其坛中心作莲华座。于其座上即安摩利支天之像。东面安置使者之座。名婆多罗室唎夜。南面安置使者之座。名摩利儞。北面复安使者座处。名计室儞。西门安置咒师坐处。至夜然灯二十五盏。将五水罐。中心一罐四角各一。安置罐竟。种种香华饼果饮食。而为供养。庄严水罐如余部说。安置种种诸供具竟。咒师坐青草上。然后作印唤摩利支天等。以作其印种种供养。及出坛外。将诸饮食散施一切诸鬼神等。散施竟已。咒师手把青草诵咒。以草从头向脚。摩之一百八遍作护身印。于其印中又把青草。向顶上着。遣一弟子将坛中心水罐。灌受法人头顶印上。与灌顶竟。着新净衣。将入道场与作护身。一心念佛礼拜摩利支天之像。作是法坛。咒师自身受法弟子。惟食粳米乳粥为食。事讫发遣。于后扫除坛处。泥涂摒当总竟。献残饮食。咒师自身受法弟子皆不得食。作是法已。然后行用一切大验。初欲受法证效验者。必须作坛及其手印。若不如是徒丧其功。且作水坛。净治一室牛粪涂地。方圆一肘或二肘或四肘。中心安摩利支像。行者日日洒浴。若不洒浴者。应当洒手漱口入道场。咒师在此坛西坐。正面向东。唤摩利支安置坛中。烧安悉香及诸好香种种供养。日日诵咒一坐一百八遍。或一千八遍若一万八千遍。咒师以手撮取胡麻粳米相和。于坛前着火炉中烧。一撮一咒烧。如是满一百八遍一千八遍。心心相续勿缘余事。从月一日至十五日。随力供养饮食酥蜜乳酪果华香灯明。惟除酒肉五辛。欲满十万遍倍加供养。如是乃至足十万遍竟。然后于好处所。撩理于地。拔却恶物瓦砾骨毛等已。坚筑于地使平坦之。作此坛日者。腊月十五日为胜。又法庚子日正月一日。余月取建日为始。以五色作坛坛之中心着摩利支座。上遗五色粉而作华座并形或印。东面着使者。名婆多罗室利夜。北面着使者。名计室儞。南面着使者。名摩利儞。然后咒师从摩利支至摩利儞。次第唤之。各随本座而安置之。安置既竟。当以香华饮食八盘十六盏灯。倍胜于前种种供养已。咒师在西门外。面向东坐。诵咒一千八遍。种种供养。如是满七日。然后发遣之。更有别法。日月蚀日作此坛法者。得大验。上来已说作坛供养受持法竟。

又更有法。如其作坛之日。及于余时。旦起。洒手面讫。诵除障难咒。咒水散洒四方上下及自身上。至诵咒处。以此一咒。咒牛粪涂坛。所献饮食及灯火华香。咒师浴水护净之衣。用此佛伽那钵帝一咒。咒上诸物咒曰。

那谟粹都底(一)羯吒羯吒(二)末吒末吒(三)讫柳(二合)嘘拏(二合)(四)讫柳(二合)嘘拏(二合)(五)畔阇畔阇(六)南无粹睹底(七)鹘嚧陀罗(八)婆遮尼曳(九)莎诃(十)阿步多毗头(十一)乞叉摩质多(十二)曷啰嚩娑摩伽掣都(十三)诃诃耶(十四)摩诃诃悉都(十五)达厕日襄(十六)波罗拘波耶寐(十七)句嚧句嚧(十八)主嚧主嚧(十九)慕嚧慕嚧(二十)曩慕那摩(二十一)莎诃(二十二)

诵此咒者。一切咒验悉皆速成。一切善事如意所营。一切愿事皆得如意。如其作上诸事不遂心者。咒者即知定有障难。即于白月若黑月或八日或十五日。牛粪涂地设饮食华果。烧安悉香。取白线咒之。一遍一结如是作四十九结。系之左臂。所有障难鬼神尽皆被缚。更不得作障难(以下本法)

若人欲行东西远行在路者。先作水坛。唤摩利支天安置。取稻谷华和酥蜜。火烧一千八遍。并诵咒。随欲趣处去者。大吉得大灵验又更有法。七日之中日日作水坛。唤摩利支天安置。复着火炉。然谷木火。于其火中烧粳米胡麻一百八遍。并诵咒日日三时。时别一百八遍。乃至七日作此法竟。向啰阇及臣边者。前人喜欢。

更有法。若欲论义。依前法火烧梨枝一百八段。段别一尺并咒。如是七日。作此法者得大聪明论师。

又法欲往山中。依前法火烧苏。一百八遍并咒去者。一切禽兽毒虫不得侵害。

又法若人欲得见摩利支者。依前法。以谷木柴然火。取天木香二十一段。以酥蜜酪涂之。火烧并咒二十一遍。日日惟吃粳米饭乳酪三种。不得食余物。七日之中日日倍胜种种供养。如是七日作此法时。于第七日。摩利支身现入道场。问行者言。某甲汝今欲求何愿。是时行者随意答之。时摩利支听许。与愿归去者。即知得验诸天欢喜。

又法七日之中。日日三时。火烧槐香草白菖蒲白芥子三种。并咒已。向啰阇边去。前人欢喜又法欲向官人边去者。依前法火烧白芥子。日日三时时别一百八遍并咒。七日惟食粳米乳酪三种。不得食余物。如是七日讫。向官人边者前人欢喜。

又欲依前法。火烧梨叶日日三时。时别一百八遍并咒。如是满七日者。治一切鬼病时大得验。

又法依前。取大麦好去皮。捣细筛为末。以蜜和作团。大如李子。一百八个。七日之中。行者初日全不吃食。其余六日任意食之。日日火烧所搏大麦。并咒一百八遍。作上欢喜印。如是尽烧一百八团讫。以水灭火。于其烟上熏两手掌。诵咒二十一遍。愿云使我之手作一切法。成种种得验者。一切得验前人欢喜。

又法依前。烧阿末罗叶一百八遍并诵咒者。疗一切鬼病咒即得差。

又法若人热病。取好青草拟口。诵咒二十一遍。以摩病者五十四遍。并咒者即差。

又法日日三时。诵咒一遍三遍作大护身。三遍作大结界。五遍诵咒者。所爱摩奴沙任意即得。六遍诵咒护身结界。夜入冢墓一切不畏。

又法若欲远行。先于私房。七遍火烧熏陆香并咒者。着道之时数数诵咒行者。路中若逢贼难鬼难等。皆不得近悉自离人。

又法依前。白月八日于净室中。取好香华与粳米饭少少。火烧诵咒一千八遍。行者一日不食着净洁衣。作此法去者。前人尊重恭敬供养。一切鬼神亦皆敬畏。

又法取牛粪。未落地时以器承取来。莫令着地。即用和水而作水坛。其坛中心着佛像或佛舍利。构取母犊并黄牛乳。作苏宬金钵中。以右手无名指。搅之于酥。并咒。其苏之上火若出者。即应自知得大聪明。一日诵千偈。若火不出唯烟与暖者。小小聪明。若不得烟暖者。自身伏地拟口于酥器边。以右手无名指。为箸吃酥。即得少少聪明。

又法于城东外。好撩理地。作四肘坛。取塼坏五个。中心着一四面各一。又以四水罐宬水。以柳枝塞口。于四面塼坏上着之。又取紫檀磨研水中。即以其水洒于坛上。复以赤华供养于坛。复以胡烟脂四枚。各着四水罐边。复以五色线绕坛四面。坛四面外以种种香华饮食祭。泼与诸鬼神。于坛西门敷青草座。咒师着好净衣。结加趺坐于青草上。唤摩利支及诸使者。安置种种供养。咒师手把青草诵咒。以草从自顶。向脚摩之一百八遍。咒师手作摩利支身印。印中把青草。向自顶着。遣一弟子将坛上以四水罐。一一灌于咒师顶上竟。然后咒师着好净衣。作护身印。念佛礼佛礼摩利支讫。取龙华与龙脑香及酥合香三种。七日之中。咒师惟食粳米牛乳粥。不得吃余物。日日咒于上三种药一百八遍。乃至第七日。将彼药按自顶上右肩左肩心上咽上额上者。得验此语不开。

又法依前。若人患痔病。取黑线作咒索。令其病者头东脚西卧于床上。以上咒索系病者腰。又以别咒索系其床脚。并咒。如是作此法并咒二十一遍者。痔病即差。

又法若人患颈。治法如上。惟改前系腰索。系其颈上为异。

又法人家鬼神暴乱疫病死亡不息。又求上善事不获所愿者。取江水两边泥土。以作一百鬼形像。其中鬼王名毗那夜迦。此鬼王头者。作白象头形。其余诸鬼头。各别作诸禽兽形。其身手脚总作人形。大小可长四指。或八指许作之。取紫檀木于水研之。用以其水和泥。涂于地作坛。以五色土。于坛之上作鬼坐处。中心一座。北面二座。南面二座。东面二座。西面一座。于中心座上。着于鬼王像。其余六座总分着九十九鬼像。以诸香华及灯七盏酥灯诸饮食等种种供养。并取安悉香和酥火烧。用以供养。咒师坐于西门面向东。诵摩利支咒七遍。以五种色线咒二十一遍。然后取坛中三面诸鬼像。聚于中心鬼王边。一处着之。以其五色线。总缚着彼百鬼像讫。取犊子粪一百八搏。一一火烧并咒。烧一一搏时一诵咒莎诃。于先唱云缚一切鬼。然后云莎诃。如是人人尽一百八搏竟。然后别掘地深至人腰作孔。将彼所缚诸鬼像并坛饮食。着于孔中。以诸香华种种饮食。供养彼鬼。然后以土塞于孔上。平地。后永不出。若咒师业病临死之时。心中作放彼鬼得脱。若作此法。即得摩利支来速疾大验。

复次于前水坛诵咒了。不共人语。即入房内卧。或于夜中得异境界。勿向人说。惟师弟子二人评论善恶。满十万遍后若无境界。取稻谷华和胡麻。烧如前法。亦无境界更不须饮食。惟散华诵咒。每至八日十五日二十三日。随咒师所食奉上。连续诵咒自责忏悔。必得如愿。从初三七日后。一七日一度试咒力。方知渐进。

又法一生之中。日日惟食粳米乳粥。数数诵咒。得大聪明。四姓之中婆罗门大爱念。若火烧酥酪乳者刹利爱念。若火烧大麦酪乳者毗舍爱念。若火烧胡麻滓者首陀爱念。

又法若人鬼病口合不语者。咒水二十一遍七遍。[打-丁+巿]入之即语。

又法鬼病口合不语者。以袈裟角诵咒二十一遍。打之即语。

又法右手以大指无名指捻灰。咒之七遍四方散之。即成结界。

又法以泥作丸。丸为十个。各掷一方作大结界。随掷远近即成界量。

又法若妇人难产。咒胡麻油七遍。以摩脐上即得生儿。

又法若共论义得胜时。被他相嗔。一候相言。又共他斗诤被他相言。枷锁官边问罪是非时。取白昌蒲咒二十一遍。右臂系之。以左手作欢喜印。并咒去之者。即得大胜之理。若数数诵咒种种得验。

又法若人被毒虫螫者。咒师取五色线。作咒索二十一结。并咒以系自右臂上讫。向被螫人边去。取柳枝咒之。数数以手摩彼人。即差。又法若人被恶毒蛇所螫。临欲死。时咒师以自手掬取水。拟口七遍。诵咒以其水。泼于病者二十一遍并咒即差。

又法若火烧苏一百八遍并咒。一切禽狩毒虫不得侵害。

又法若人身生恶疮者。黄土和泥。于疮上二十一遍并咒即差。

又法若畜生遇时气病者。于城村坊正中央。然谷木柴火。以牛乳火烧并咒即差(夜作此法)其明日午时还然谷木柴火。取白芥子油。与白芥子相和。火烧一千八遍并咒者。即大差。

又法取具嚧陀木一千八段(此木似菩提树)一各咒已。咒一遍火中烧尽。一切鸠盘荼药叉等鬼神皆悉欢喜。

又法若火烧冬瓜少少。一千八遍并咒者。一切魍魉皆悉欢喜。

又法若取冢墓之树木。一千八段与胡麻相和。火烧一千八遍并咒者。一切大恶鬼神欢喜。

又法若取菩提树枝一千八段。一一涂酥。火烧一千八遍并咒者。四大天王欢喜爱念又法若癫病者。咒师取一切五谷相和。以手掬取咒之火烧。如是一千八遍者。鬼神欢喜。即得治病。

又法若取安悉香。捣之为丸。涂酥火烧一千八遍并咒者。摩醯首罗及傍边天一切欢喜若依前法。作水坛种种供养。坛中心着佛像或佛舍利。取啰迦沙弥陀木(此是菩提树之别名)三千八段。与酪酥蜜中涂之。一一火烧。各一段一咒。如是尽三千八段。作此法者。灭除行者五逆四重罪。而得清净。亦得咒验。又法若行者。依前法作水坛等。从白月八日至十五日。日日取紫橿木一千八段。一一涂酥并咒火烧者。摩利支天即来入道场。遂其所愿。行者眼见摩利支身。得大灵验。若其不来。要心忏悔。渴仰于摩利支天。一日不食作种种供养者。必来现身。得摩利支种种大验。又法若欲得钱财者。黑月十四日至十五日两日之中。日别三时取胡麻粳米稻谷华三种。火烧并咒一百八遍者。即得钱财称心如意。

又法若欲得缚魔者。七日之中日日取苦楝树枝。一本云菩提树枝。一千八段。一一涂于白芥子油。咒一遍火中烧者。即得缚魔。

又法若咒师或俗人行此咒法时。被比止搦将去枷锁缚。数数诵此咒者。缚永不得。

又法若欲得阇啰迦者。七日之中。日日三时取名香捣之为丸。一千八个。一一涂酥。并咒烧去者。即得如意。

又法若人相嗔。取胡麻油滓。和粳米糠。火烧一千八遍并咒者。前人欢喜。

又法若取胡麻。火烧一千八遍并咒者。前人爱念欢喜。

又法若欲得钱财者。七日之中日日取古淄草(一本云固漏草)茎长六指。一千八段。一一火烧并咒者。即得钱财。

又法若欲向他索所爱物者。取白菖蒲咒之一千八遍。系自臂上去。从乞之无所不得。

又法三七二十一日。日日三时取安悉香捣之为丸。一千八个。用涂酪酥蜜中。一一火烧并咒者。向啰阇及官人边去之。前人欢喜爱念。

又法若欲得作立罗奴斯者梵音(此云纲维)七日之中日日三时。取众名香捣之为丸。一千八个。一一涂酥火烧并咒者。即得如愿。

又法若行者洒浴入道场。作水坛等。种种供养。唤摩利支天安置。日日诵咒。如是满十万遍。一七日中无有断绝。作此法讫。然后口云结界。一声即成。莫作手印及咒灰等。随行者愿皆得成就。一切难事不近其身。能破他人作法之事(他人恶人外道等也)由是天咒神力自在致令如是。

尔时摩利支天白佛言。世尊我有别法。今欲说之。用紫檀木广三指长三寸。其木一面刻作摩利支像。似天女形。其像左右各刻作摩利支侍者。亦似天女形。复以别紫檀木。作盖盖之于像。作此像已。欲行远道。将于此像不离自身。隐着藏之。莫令人知。数数诵咒。若有所愿。即作水坛。坛中心安像。唤摩利支安置。以种种供养。复取莲华一百八个以供养之。其供养法。手取一一莲华。一一咒之用以供养。复以胡麻粳米。火烧一千八遍并咒讫。把像行时种种得验。

(注云上件诸法皆作水坛等。种种供养如得验也。上来所言并咒者随其物数一一咒烧名并咒也。)

时摩利支说此法竟。世尊印可。善哉善哉汝今所说。我亦随喜。以能利益诸众生故。佛说是经已。告诸比丘比丘尼优婆塞优婆夷国王大臣及诸人民等。闻佛说是摩利支天陀罗尼。一心受持之者。是人不为一切诸恶所害。诸比丘若有人能书写读诵受持之者。若着髻中若着衣中。随身而行。一切诸恶悉皆退散无敢当者。是诸四众天龙八部。礼佛而退欢喜奉行。

摩利支天经一卷

### 功德天法一卷

(中天竺国菩提寺僧阿难律木叉师迦葉师等共瞿多法师于经行寺翻流行于唐国)

尔时功德天女白佛言。世尊学此法者。我当随其所须之物。衣服饮食卧具医药。及余资产。供给是人无所乏少。系念心住昼夜欢喜。正念思惟是咒章句。发菩提心。若众生于百千佛所。种诸善根。是说咒者。为是等故。于阎浮提。广宣流布是妙经典。令不断绝。是诸众生听是咒已。于未来世无量百千那由他劫。当在天上人中受乐。值是诸佛。速成阿耨多罗三藐三菩提。三恶道苦悉毕无余。世尊我已于过去宝华功德海琉璃金山照明如来应正遍知明行足善逝世间解无上士调御丈夫天人师佛世尊所。种诸善根。是故我今随所念方。随所至方悉。令无量百千众生受诸快乐。若衣服饮食资生之具。金银七宝真珠琉璃珊瑚琥珀璧玉珂贝悉无所乏。若有人能称金光明微妙神咒。为我供养诸佛世尊。三称我名。烧香供养。供养已。别以花香种种美味供施于我。洒散诸方。当知是人即能集聚资财宝物。以是因缘增长地味。能令诸天悉得欢喜。所种谷米牙茎枝叶果实滋茂。树神欢喜。出生无量种种诸物。我时慈念诸众生故。多与资生所须之物。世尊于此北方毗沙门王。有城名曰阿尼曼陀。其城有园。名功德华光。于是园中有最胜园。名曰金幢。七宝极妙。此即是我常止住处。若有欲得财宝增长。是人当于自所住处。应净扫洒洒浴其身。着鲜白衣。妙香涂身。为我至心三称彼佛宝华琉璃世尊名号。礼拜供养烧香散华。亦当三称金光明经。至诚发愿。别以香华。种种美味供施于我。散洒诸方尔时当说如是章句作功德天身印诵大身咒。二无名指左右相钩于掌中。二小指直竖。头相离一寸。二中指直竖头相柱。二头指于二中指背上第二节。二大指并直竖。头指来去咒曰。

波利富楼那(一)遮利三曼陀(二)达舍尼(三)摩诃毗诃罗伽帝(四)三曼陀(五)毗陀那伽帝(六)摩诃迦梨波帝(七)波婆弥萨婆诟(八)三曼陀(九)修钵梨富隶(十)阿夜那达摩帝(十一)摩诃毗鼓毕帝(十二)摩诃弥勒簸僧祇帝(十三)醯帝徙(十四)三博只希帝(十五)三曼陀阿陀(十六)阿[少/兔]纱罗尼(十七)(娑婆诃者云散去此咒求财物故无娑婆诃为是不着莎诃句也)

是名第一根本印是。

#### 功德天华身印第二

准前惟改二头指直竖。相离二寸许。二中指相叉入掌。右压左头少屈。二小指头相拄。二大指头相拄。开腕相离四寸许咒曰。

波置呼卢多(一)不梨帝那呼卢多(二)乌吒句呼卢多(三)那无呼卢多(四)不梨啼那呼卢多(五)呜奢副呼卢多(六)莎诃(七)

#### 功德天结界印第三

左右小指相叉入掌。二头指向外相叉。右压左。二中指直竖头相拄。二无名指。各捻二中指背上节。二大指头向身相拄。开腕三寸许(阙咒)

#### 功德天施珍宝印第四

左右中指无名指。相叉入掌。二小指向外相叉。右压左。右头指曲竖。左头指直竖。二大指屈入掌中。合腕(用诵大咒)

#### 功德天施一切鬼神种种饮食印第五

左右中指二无名指。相叉入掌。二小向外相叉。右压左。二头指直竖。向上相离二寸。二大指屈入掌中。合腕(用大咒)

#### 功德天花座印第六

右手头指以下三指。向上竖。似屈不屈。右小指向上直竖。头离无名指一寸半许。右大指屈在掌上。以左手把右手五指。左大指压右大指上。合腕掌(无咒)

#### 功德天下食印第七

右中指以下三指。仰竖向上。以右大指。捻头指上节侧。左中指以下三指把拳。左头指少曲向上。以左大指。捻中指中节侧。二手各仰磔开合腕(用大咒)

#### 功德天令疗病家闹印第八

右手大指。屈在掌上。头指以下四指。把拳拳头向上。以左手握右手腕上。大指案在腕背之上。若人每日以结此印。散华供养珍宝自至。

#### 功德天心印第九

左右无名指小指。反叉在掌。竖二中指头相拄。以二食指头。各捻中指上节背。并竖二大指。

#### 功德天供养印第十

左右小指相叉掌中。右压左。屈二无名指。握二小指。指头向身。竖二中指少曲。头离一分。二头指亦竖。指头离四寸。并竖二大指。各捻二无名中节背。

#### 功德天欢喜印第十一

准前华身印。惟改二头指。于二中指背后。压甲上少许。当胸前咒曰。

支不帝梨那(一)阿支不帝梨那(二)弥耆帝梨那(三)乌苏帝梨那(四)若副多帝梨那(五)[馬*斤]苏帝梨那(六)莎诃(七)

若有官事当结此印。

功德天令咒师家人闹印。每日结此印。散华供养珍宝自至。

#### 又功德天心印第十二

准前欢喜印。二头指于二大指甲上。二中指竖直。少屈头相拄咒曰。

那耆富嚧卢(一)忧多罗富卢(二)龙若呼娑富楼(三)忧稗叉富卢(四)阿罗耆富卢(五)毗梨帝那富卢(六)殊知富卢(七)莎诃(八)

是灌顶章句。必定吉祥真实不虚。等行众生及中善根。应当受持读诵通利。七日七夜受持八戒。朝暮净心。香华供养十方诸佛。当为己身及诸众生。回向具足阿耨多罗三藐三菩提。作是誓愿。令我所求皆得吉祥。自于所居房舍屋宅。净洁扫除。若自住处若阿兰若处。以香泥涂地。烧微妙香。敷净好座。以种种华香布散其地。以待于我。我于尔时。如一念顷入其室宅。即坐其座。从此日夜。令此居家若村邑若僧房若露处。无所乏少。若钱若金若珍宝若牛羊若谷米。一切所须即得具足。悉受快乐。若能以己所作善根最胜之分。回与我者。我当终身不违其人。于所住处。至心护念。随心所求。令得成就。并当至心礼如是等诸佛世尊。其名曰宝胜如来。无垢炽宝光明王相如来。金焰光明如来。金百光明照藏如来。金山宝盖如来。金焰光相如来。大炬如来。宝相如来。亦应敬礼信相菩萨。金光明菩萨。金藏菩萨。常悲菩萨。法上菩萨。亦应礼敬东方阿閦如来。南方宝相如来。西方无量寿佛。北方微妙声佛。

#### 功德天像法

取未嫁女年十五者。织绢一丈四尺。用功德天大身咒。咒黄牛尿一千八遍以尿洒其绢面上。从月八日至十四日。净好泥地。作四肘水坛。取释迦像一躯。安置坛中。供养种种香华饮食。然灯五盏。唤一画师上好手者。日日与受八戒斋。清净洒浴。亦与画师作护身印。先共画师断其功力。随所须者。咒师不得违价。其像身长一肘。一尺三寸五分。除其光座。更须高大亦弥精好。用薰陆香沉水香白檀香乳汁。和彩色。不得用诸皮胶。以功德天华身咒。咒其彩色。取五罐水着坛中心及四角。于坛门前作三七人斋。若无者七人乃至三人亦得。其功德天像。身端正赤白色二臂。画作种种缨络环钏耳珰天衣宝冠。天女左手持如意珠。右手施咒无畏。宣台上坐。左边画梵摩天。手执宝镜。右边画帝释天。如散华供养天女。背后各画一七宝山。于天像上作五色云。云上安六牙白象。象鼻绞马脑瓶。瓶中倾出种种宝物。罐于功德天顶上。天神背后画百宝华林。头上画作千叶宝盖。盖上作诸天伎乐散华供养。其像底下右边。复画作咒师形。着鲜白衣。手把香炉。胡跪供养。于白素紬上坐。以上功德天像法竟。

又一像法。劫宾木作一天女形。身长一寸。咒师从正月一日洗浴。当于像前设种种供养。日日更加上好供具。如是至十五日满足。所欲求者皆得称意。欲散坛时。于坛中心烧阿波末唎伽草(此云牛膝草是)若欲作法时。正月三月七月。当以此月入坛。天女欢喜。余月并不得。若欲伏大力鬼时。先烧阿唎瑟迦(二合)柴(此云木患子是)

又法咒君杜噜香(薰陆香是)尼俱陀树叶。种种香华。又以黄牛苏然灯。每恒如是。取前件花果。诵咒一百八遍。一遍一度掷着火中。一日三度十五日满足出道场讫。一切财宝种种衣裳。五谷丰盈无所乏少。

又法所有病人身上一切痛处。皆以乌羊毛绳。结作二十一结。系安痛处即得除愈。又法向病人床底。每夜烧摩那屎啰(此云雄黄)并白芥子盐等。鬼闻药气。而身劈裂退散驰走。

又法取瞿嚧者那(此云牛黄)须曼华(此云相思是)捣为末咒之一百八遍。涂着额上前。一切障难自然散灭。

又法取丁香叶龙脑。捣为末咒之一千八遍。用涂心上。又取一分以绯袋宬之安顶上。一切众生见者爱敬念。

若欲令怨家病时。当于功德天像前。立一肘水坛。坛门边烧却陀啰木(此云紫檀木是)又取市死人臂骨。野芥子。诃梨勒。烧作灰。乳汁和。画作彼怨人形像。咒师诵咒。以右手把刀。左手执持。作嗔心诵咒一百八遍。又以左脚蹋画人心上二十一遍咒时加吽[打-丁+巿]。

又法咒师若欲得一切众生自来供养者。当于功德天像前。立二肘水坛。当坛西门。穿一肘火坑。咒师于坛门南坐。右手把方盐一百八颗。一颗咒一遍。掷火炉中。如是十五日。一日三时一时一千八遍。并烧酥蜜白胶沉水苏合香等。百味饮食自来供养。咒师无所乏少。又法若欲得见功德天者。当诣一大莲花池可。以左手执香炉。入莲华池。于其池中摘取一华。咒之一遍还掷着水中。如是满一万遍讫。尔时功德天当于七宝座。以自相好水中出现。尔时行者以银钵。满中盛龙脑香水。于其出处以水泼之。于是功德天而作是言。子欲令我作何等物。尔时行者即答。功德天神减少分施我。作是语已。功德天即自还去。于后行者去处。皆值财宝。求者称意。种种随心终不乏少。

又法取贳弥木(此云狗杞是也)寸截一百八段。咒一遍掷着火中。每日三时。一时一百八遍。如是满足一百八日。于是行者。即得自悟三通智。又法或在寺中。若在房中。有舍利处。庄严道场。以功德天像。面向西着。寸截紫檀木。任婆木皮(此云苦栋)是二种物悉以酪酥蜜涂。涂一段木。咒之一遍。掷着火中。如是满一百八段乃止。一日三时如是二十一日。行者日得银钱五百文。

又法取优钵罗华。若无此华。取初出青莲华。舍利波尼。鞞沙多波尼。摩陀那香。摩卢伽香。摩那叱啰以上六种。等分捣作末。以雪水和作丸。丸如小枣大。于金银合子。重宬药丸依如前法日夜诵咒不息。乃至药自然动。动即以药掷着口中。行者含讫。一切见者皆大欢喜。日行三千里可无所畏。

又法欲得功德天每恒欢喜者。取那伽枳萨(此云龙华出昆仑山)须慰多。摩伽罗尼。三种等分捣为末。以雪水和药为丸。丸如小枣大。以金合子宬药。每日于功德天像前烧一丸。一切障难自然散灭。

又法以舍离沙(此云合欢)树。一肘粗如指大。以娑罗树汁。涂合欢枝上。咒师手执枝。于天像前。数数诵咒。满一百八日。天女欢喜。所有患处。以此咒杖拄之即愈。

又法须取谷麦小豆。咒之一遍掷着火中。令满一千八遍。一日三时。如是满足四十五日。一切家中谷麦豆。自然色别皆来聚集。又法欲除家内一切灾祸。取伽罗树枝。若无此木。取石榴枝。寸截。涂酥酪蜜咒之一遍。着火中烧满一千八遍。一切灾祸自然除灭。又法为除家内一切灾障。每月八日十五日。炭灰二物和酪。咒之一百八遍散宅四方。当宅中立诵咒一千八遍。一切恶鬼不敢前进。咒师欲得天女欢喜者。于像前作四肘水坛。坛中心穿一肘火坑。深七寸。画作十二叶莲华形。于中烧紫檀木桑木。柴长一肘。各一束。如是每日三度。于像前烧之。种种供养。并烧酥酪粳。米华荞麦华。诵大身咒至十万遍。依如此法。天女欢喜恒具大验。诵此咒不得行欲。诵此咒者得无所畏。若阿须轮鬼神龙神无能害者。说此咒已。阿难及诸比丘。皆前为佛作礼而退。此功德天女法竟。