## 佛说陀罗尼集经翻译序

西京长安慧日寺沙门释玄楷作

若夫陀罗尼印坛法门者。斯乃众经之心髓。引万行之导首。宗深秘密。非浅识之所知。义趣冲玄。匪思虑之能测。密中更密。无得称焉。有高德沙门厥号阿地瞿多(唐言无极高也)是中天竺人也。法师聪慧超群。德迈过人。弱冠慕道。历五竺而寻友。低心跃步而咨法要。故能精练五明。妙通诸部。意欲运西域之法水。润东夏之渴仰。判身许于险难。务存弘道之心。跋山岩而不疲。涉沙流而无倦。顶戴尊经。向斯汉地。永徽二年正月。屈于长安奉。

敕住慈门寺。但法师含珠未吐。人莫别于怀珍。雅辩既宣方知有宝(云云)。故能决众疑言皆当理。然则经律论业传者非一。唯此法门未兴斯土。所以丁宁三请方许坛法。三月上旬赴慧日寺浮图院内。法师自作普集会坛。大乘琮等一十六人。爰及英公鄂公等一十二人。助成坛供。同愿。

皇基永固。常临万国。庶类同沾。皆成大益。其中灵瑞。恐繁不述(别在传记)余庆逢此法。不胜忻跃。躬诣翻经所悕翻广本。屡值事闹。不及陈请。恐幻质迁谢。失于大利。便请法师于慧日寺。宣译梵本且翻要抄。一十二卷。竖兴国之洪基。存隆民之秘宝欤。从四年三月十四日起首。至永徽五年岁次甲寅四月十五日毕。以后频频。

敕追法师入内。邂逅之间。无暇复校。此经出金刚大道场经。大明咒藏分之少分也。今此略抄拟勘详定。奏请流通天下普闻焉。

## 佛说陀罗尼集经卷第一(佛部卷上)

大神力陀罗尼经释迦佛顶三昧陀罗尼品一卷(此卷印有三十二咒有二十二)

如是我闻。一时佛在舍卫国祇树给孤独园。与大阿罗汉五千人俱。摩诃迦葉。优噜毗罗迦葉。伽耶迦葉。那提迦葉。舍利弗。大目揵连。难陀阿尼噜驮。阿若憍陈如。阿难陀。罗睺罗等而为上首。

复有无量大菩萨众。普贤菩萨。曼殊室利菩萨。观自在菩萨。虚空藏菩萨。弥勒菩萨。金刚藏菩萨。而为上首。苾刍苾刍尼。优婆塞优婆夷。天龙药叉迦噜啰健达婆阿素罗紧那罗摩睺落伽等。复有无量诸大国王。输头檀王。波斯匿王。频婆娑罗王。梨车毗等而为上首。尔时六师外道谓。第一富兰那迦葉。第二摩斯迦利拏瞿舍梨子。第三散社伊倍罗胝子。第四阿质多鸡赊迦婆罗。第五迦俱多伽智那耶那。第六尼乾陀若提子等。来诣佛所。欲与世尊共相论议。时彼园中有一枯树。名庵末罗。尔时富兰那迦葉。问世尊言。儞瞿昙非一切智。若一切智。此庵末罗树。定死以不。时佛知而默然不答。时富兰那迦葉。手把白拂以水散之。[打-丁+巿]于枯树使树还生。枝叶华果悉令繁茂。时彼外道。手摘果子以行时众。尔时会中多有凡众。心各狐疑。凡夫外道有此神异。佛定不胜。时佛世尊知会众心。即入火光三摩地。从于顶上放无量光。照三千大千世界已。佛以自手作佛顶印。诵佛顶咒。于佛光中。化作无量阿僧祇殑伽沙那由他佛。其一一佛。于虚空中行住坐卧。各放无量光明。身出水火。现作种种佛威神事。尔时彼树如故枯干。彼富兰那。即时倒地闷绝而卧。其诸弟子互相啼哭。

尔时诸天住在空中。散华供养种种音乐。及四部众皆大欢喜退坐一面。时佛世尊为诸会众说佛顶法。广此法是十方三世一切诸佛所说。我今亦复广为一切说如是法。若欲行者。于净室中安置佛顶像。其作像法。于七宝华上结加趺坐。其华座底戴二师子。其二师子坐莲华上。其佛右手者。申臂仰掌当右脚膝上。指头垂下到于华上。其左手者。屈臂仰掌。向脐下横着。其佛左右两手臂上。各着三个七宝璎珞。其佛颈中亦着七宝璎珞。其佛头顶上作七宝天冠。其佛身形作真金色。被赤袈裟。其佛右边作观自在菩萨(一本云十一面观世音像)右手屈臂向上把白拂。左手申臂向下把澡罐。其罐口中置于莲华。其华端直。至菩萨顶。临于额前。其佛左边作金刚藏菩萨像。像右手屈臂向肩上。手执白佛。左手掌中立金刚杵。其一端者从臂上向外立着。咒师于佛前。在右边胡跪。手执香炉。其佛光上作首陀会天。散华形。作此像已。于清净处。好料理地庄严道场。于中安置此像已。然后咒师。作四方及上下方结界讫。建立道场悬诸幡盖。其道场四角。各作一水坛。坛上各安一水罐盛满净水。各以柏叶梨枝等。塞其罐口。复以种种华鬘及与绢片。系其罐口柏叶梨枝。如是白月十五个日。日别作此法。若水华叶不好恶者。数数换却更着新者。其佛左边安净箱子。盛金刚般若波罗蜜多经。日日读之。其作法人日日洒浴。于净草上而坐卧之。于白月十五个日。从初一日。日别请一比丘设斋。多亦无限。初日三时供养佛顶。各诵咒一千八遍竟。然后发遣已。复数数诵般若灭罪咒。如是日日倍增供养。乃至第十四日。于佛像前。结长二尺华鬘十六个。着之。复安十八瓦钵其十中盛满香水。八个瓦钵盛满牛乳。复安种种饮食。复安酥灯一百盏。复安沉香及与香炉讫。请唤佛。安置座已。种种供养。诵咒竟而发遣之。到第十五日正五更头。还如第十四日。种种供养讫。于道场中作水坛竟。唤帝殊罗施。安置。复安火炉。取沉水香一百八段。段别长一尺。两头涂苏合香。一一诵咒七遍讫。火炉中烧。如是烧尽一百八段。尔时帝殊罗施。来入道场现行者前。语行者云。汝为何事作如是法。是时行者。手擎上件种种香华等而供养讫。随意白佛。我欲某事法。时佛随行者愿。种种听许忽然不现。若佛不现者。观自在菩萨即现自身。与愿等事与上无异。若行者。眼不得见佛菩萨者。耳得闻声。若耳不闻其语声者。得种种佛顶验。若行者不依上法修行者。不得灵验。

### 释迦佛顶身印第一

反叉左右二无名指二小指。在于掌中。直竖二中指。头相拄。屈二食指头。压中指上节背。并竖二大指。捻中指中节侧。头指来去。即说佛顶心咒咒曰。

那(上音)谟(上音)萨婆若耶(一)唵(二)多他揭都乌瑟腻(二合)沙(三)阿那跋卢(轻音)枳跢(四)谟唎郁地(二合)(五)帝殊啰施(六)呜吽(二合)(七)什皤罗什皤罗(八)驮(去音)迦驮(去音)迦(九)毗驮(去音)迦毗驮(去音)迦(十)陀啰(上)陀啰(上)(十一)毗陀啰毗陀啰(上)(十二)嗔驮嗔驮(十三)频驮频驮(十四)呜[合*牛]呜[合*牛](二合去音)[打-丁+巿][打-丁+巿][打-丁+巿](泮吒反十五)莎(去音)诃(十六以下皆同更不重注)

佛告诸比丘。此咒能解一切诸咒。若外道若摩醯首罗咒。亦能除却诸恶鬼神。亦救众生五苦八难。若善男子。至心受持佛顶心三昧陀罗尼咒。应当护持三业清净。三业清净有二种护。何等为二。一外护二内护。言外护者。不得食我世尊残食。不得食一切贤圣残食。不得食一切鬼神残食。不得食师僧父母残食。不得食一切众人残食。又不得食国王官人残食。不共众人传器而食。亦不得食毗那夜迦鬼魔之食。毗那夜迦食者。若面裹物。蒸煮烧熟。欢喜团等。皆不得食。若食此食。于三昧力不得成就。若一切人畜生产处不得往到。亦不得食。诸死亡家十恶家。酤酒家。五辛家。埋死人家。卖凶具家。不净人家。淫女家。造经像家。皆不得往。亦不得食。诸不净人。看他产人。捉死尸人。截割众生身肉之人。如是等人。皆不得　近与身相触。亦勿交往。此名外护清净之法。内护清净者。身不得杀生偷盗邪淫。口不妄语恶口两舌绮语戏论。皆不应作。意不应作贪嗔痴等。唯起大慈大悲大喜大舍等心。是名菩萨四无量心三业清净。由三业净。乃能受持此三昧陀罗尼佛顶咒印。此三昧陀罗尼力。悉能解除一切天魔外道咒法。皆能降伏一切怨敌。及摩醯首罗诸天鬼神所说咒术。悉能除灭。

尔时世尊即说佛顶三昧曼荼罗法。善男子。若修行此陀罗尼法时。于十二月月生一日。净治一室。掘去恶土以好土填。坚筑令平。未填以前。先扫洒清净。烧安悉香。诵咒七遍。向前净地。立面向东。法师口云。我某甲今于此处。作佛顶三昧陀罗尼道场忏悔。今此地中。东西南北四维上下。一切非人毗那夜迦诸鬼神等。皆悉远去不得住此。若其善心护佛法者。任为住此。如是白竟。先从前地处中。量取。纵广四肘。从东北角。竖一竹竿。东南西南及西北角各竖一竿(若无竹时好木亦得)从东北角向上。最取八尺绳。系竿上。其余三角亦如是系。至东北角一匝系竟。还从东北角。庄严一切幡华铃带佩镜宝瓶。次第庄饰。到东北角一匝严讫。唯开西门。东及南北三门总闭。次庄上方。从东北角。以一幡系至西南角系。正东门上。以一幡系。至西门系。其东南角又系一幡。至西北角系。正南门上。又系一幡。至北门系。次庄上方讫。各分幡带系着四柱。又从东北角系。至西北角系。次取新净牛粪。不食糟豆特犊子粪最为第一。不得直用其生牛粪。取新瓦罐以汲净水。不用残水泻净盆中。以粪和水。搅去其滓。着檀香末。取一柳枝。以右手执。左手执金刚杵及其数珠。面向东坐。诵佛顶心咒。柳枝搅水。咒一百八遍。持咒水器。入道场中。从东北角[打-丁+巿]其香水。以右手摩地。随日转摩。随摩随干。忽令停水。道场内地一遍摩讫。乃至道场外四边。摩各一步地。四角竖标。结绳为界。此则名为佛顶三昧陀罗尼结界之地。如一遍摩。第二第三亦如是摩。摩地不得用残香水。日日别取新净牛粪。准前作用。作此水者。则名佛顶三昧陀罗尼八功德水。坛地干竟。取五宝瓶各受一升。如无宝瓶。新净瓦瓨未经用者。亦得中用。临时满盛净水。各安五谷。着七色香。又安雄黄。各如枣大。其五瓶中。各插柳枝柏枝竹枝杂华果枝。皆并叶用。以用彩帛各长四尺。系杂果枝上。将此五瓶各安四角。庄九盏灯置道场中。用佛顶心中心咒。咒一百八遍。先将此灯入道场中。从东北角。竿下安一灯。正当东门安一灯。东南角柱下安一灯。正南门安一盏灯。西南角竿下安一灯。正西门。门南颊安一灯。门北颊安一灯。西北角柱下安一灯。正北门安一灯。依前作法。将其华瓶。从东北角安一瓶。东南角安一瓶。西南角安一瓶。西北角安一瓶。正中心安一瓶。取苏合香龙脑香麝香。郁金香沉水香栴檀香。安息香。薰陆香白胶香。除苏合香。余八色香。以和少分五谷。各安瓶中。五谷者。大麦小麦小豆稻谷胡麻。取种种华叠种种香叠。西门内安置。取白芥子。石子十颗大如鸡子。净洒共芥子。一处安着。先烧安息香薰陆香。未烧香前。诵心中心咒。印印香炉。咒七遍竟。手执香炉而作是言。我某甲供养十方一切佛。一切般若波罗蜜。一切观世音菩萨。一切诸菩萨。一切金刚藏菩萨。天龙八部护塔护法诸善神等。证我比丘某甲。作佛顶三昧陀罗尼功德。如意成就请求加护。作是语已。则奉请释迦佛顶像。正当道场中心。悬着。则烧八种香供养。顶礼释迦牟尼佛。却坐合掌端身而住。瞻仰世尊以偈赞曰。

&nbsp;&nbsp;&nbsp;&nbsp;南无佛智慧精进&nbsp;&nbsp;&nbsp;&nbsp;那罗延力骨锁身

&nbsp;&nbsp;&nbsp;&nbsp;波罗蜜多六度行&nbsp;&nbsp;&nbsp;&nbsp;大慈悲父常为人

如是偈赞三说讫。顶礼捧足恭敬。即取种种香末。手中捧香。诵心咒咒七遍。散释迦牟尼佛。及十方一切佛。般若菩萨等上。普同供养。是名香三昧陀罗尼供养。复作华印捧种种华。如前香法咒七遍已。如前散供养者。此即名陀罗尼三昧华供养。次即左手执金刚杵。右手执数珠。口云。顶戴恭敬般若波罗蜜多法恒沙万德。今从诸佛受。说是语已。即举两手顶戴恭敬。是名顶戴恭敬之法。还放数珠及金刚杵于宝器上。顶礼世尊。右绕三匝辞佛而出。更以香汤净洒浴已。着新净衣。净衣三具。从旦至午着一具衣。从午至黄昏着一具衣。从黄昏至中夜时着一具衣。从中夜至平明时复着一具。如是替换终而复始。如无三具二具亦得。其衣上下俱用黄色。不宜杂色。着净衣已。即用破魔印咒护身。

### 佛顶破魔结界降伏印咒第二

准前身印。唯改二头指竖。头相捻。以二中指。各[打-丁+必]。头指上节背侧。过头相拄。并屈二大指入于掌内。先应顶戴恭敬印已。至心诵咒咒曰。

唵(一)室唎(二合)夜(二)婆醯(三)莎婆诃(四)

顶戴恭敬咒七遍已。印左右肩当心咽下眉间发际。及印顶后。如是三度。此印及咒。常用护身结界。释迦牟尼佛初成道时。坐菩提树下。先用此印诵陀罗尼。护身结界降伏诸魔。成等正觉。是陀罗尼印。能解一切种种毒虫。种种恶鬼。种种精魅。种种诸魔。鬼神咒术皆悉除遣。一切厌蛊咒诅口舌。皆悉消灭不能为害。若善男子于奢摩他毗钵舍那。速得成就禅定解脱。作观行时。先印床座咒三七遍。及身心竟。而上床座结加趺坐。衣服束带皆悉缓系。正坐端身。骨节相拄。项直平视。举舌向齶以右手压左手。作般若三昧禅印。先观四大色毕竟空无有真实。次观五蕴知其性空。不可得。即心寂灭三昧。观色性不可得。即色寂灭三昧。若证此三昧时。心生大欢喜。或见诸境界不得取着。灭除一切诸重罪障。若见他障。为彼作印诵陀罗尼。即得除灭一切罪障。护身结界讫。入道场中西门礼拜胡跪。即印香炉诵咒七遍。烧安悉香熏陆香已。口云。我某甲奉请作法。如意成就。右手掏数珠。左手执金刚杵。印白芥子宝器之上。诵前大心咒咒一百八遍。还放数珠及金刚杵香宝器上。作破魔印。印白芥子石子。各咒七遍。次作佛顶索印。印白芥子石。各咒七遍。次作佛金轮印咒。次作佛刀印咒。各咒七遍。即手执芥子宝器。从道场内东北角。散白芥子如是四方四维上下。散一遍讫。第二第三亦如是散。散已即出于道场外。准前散白芥子四方四维上下。散竟把其石子。从东北角。尽力[打-丁+勉]石。如是四方四维上下。各[打-丁+勉]一石。石所到处即为外界。芥子到处即为内界。还入道场作破魔印。印地诵咒七遍。即名地结界。四角四方。以手印空中转。咒七遍。即是结八方界。以手印顶上一尺高转咒七遍。即名上结界法。次用手印总结界竟。手执香炉烧种种香。口云。奉请结界各依本位。威仪具足如法而住。

### 奉请印第三

准前身印。唯改二头指直竖。相去四寸半。并二大指直竖。去中指八分。诵佛顶心咒。至第四遍。二头指渐渐屈入掌。咒满七遍。反手印即和南顶礼。向内散去奉请印。即作花光印诵咒咒曰。

唵吽迦摩罗　娑婆诃(咒七遍)

### 莲华捧足印咒第四(亦名花光印也)

二小指竖相捻。并竖二大指。自余六指。散开直竖。微曲指节。似开华势。咒满七遍。并屈二大指向掌内。即顶礼。向内散去莲华印。其座咒曰。

唵(上声一)迦摩啰(二)莎诃(三咒七遍)

### 坐印第五

右手五指竖相捻。以左手头指中指无名指。屈右手五指。大指压上。直申左小指。诵前坐咒满七遍已。散去坐印。

次请释迦佛。中心坐。次请东门释迦心佛。用佛顶印诵佛顶咒。请坐法用准前。奉请南门侍者金刚藏菩萨。

### 金刚藏菩萨印咒第六

左右无名指掌内相叉。右压左向虎口。直申二小指竖相捻。二中指竖相捻。直竖二头指。相去四寸半。并竖二大指。去中指一寸。诵金刚藏心咒咒曰。

唵(一)跋折啰(二)悉婆(二合)婆皤(去音)耶(三)莎婆诃(四诵七遍徐屈头指向掌内次顶礼)

其坐法用准前请坐法无异。

次请北门侍者十一面观世音菩萨。

### 十一面观世音菩萨印咒第七

二中指直竖头相捻。直竖二头指。相去四寸半。并二大指直竖。二无名指相去一寸八分。二小指直竖。相去五寸。头指来去。咒七遍已。渐屈头指入掌。礼拜奉请。作法亦如前说咒曰。

唵(一)阿嚧力(二)莎诃(三)

次请四角金刚。诵前金刚藏咒。作前金刚藏王印。从东北角请。东南角西南角西北角一请。四度屈指印竟。其咒诵声相续不断。口云。从东北角奉请金刚。东南西南及西北角奉请金刚。各住本位如法而坐。即作华座印随日三遍。转印诵咒。咒同前说坐印咒。无异。诵七遍已恭敬顶礼。礼已次作大三昧印。诵三昧咒。

### 大三昧敕语结界印咒第八

左右二无名指二小指。掌内相叉。右压左。直竖二中指头相捻。屈二头指。捻中指上节背。屈二大指附着头指屈一节。二手掌相去四寸。顶戴恭敬。空中四方随日右转。诵三昧大结界咒咒曰。

唵(一)商迦(上音)礼(二一本云羯唎)摩诃三昧焰(三上音)槃陀槃陀(四)文阇文阇(五)莎婆诃。

诵七遍已手印随日转。转三匝已。次应敕云。三昧结界。威仪具足如法而住(若结界时废文阇文阇解界之时用文阇文阇)此是十方三世诸佛大三昧陀罗尼咒印。若人至心受持读诵。满三十万遍乃至七十万遍。灭除四重十恶五逆一阐提罪。除去种种横障横恼。众人见者皆大欢喜。于一切三昧陀罗尼力。速得成就。善男子。手执香炉烧香供养。为其七世一切父母现存父母。着一丸香。普为六道一切四生着一丸香。又为一切病苦众生着一丸香。复为一切十方施主着一丸香。又为自身着一丸香。着香已竟。印其香炉。咒七遍已。名捧香炉。至心供养释迦文佛并佛眷属。供养观世音菩萨并其眷属。供养金刚藏菩萨并其眷属。即普运心。周遍十方一切净土。六道四生。一切地狱。一切病苦诸众生处。香云遍满。十方法界。作香宫殿楼阁。七宝池台微妙音声一切佛事。供养。香云遍至地狱。出和雅音称赞三宝。随闻随称离地狱苦。遍至六道满众生愿。病苦众生香云入体。除去一切种种病恼。此是佛顶三昧香云供养之法。一切宝物一切诸华。曼陀罗华。芬陀利华。俱物头华。瞻卜华等。一切末香种种涂香。诸香功德池水供养。如前无异。末香华云。皆悉遍满十方法界。供养种种宝。种种饮食。种种财宝。种种华鬘。璎珞华冠宝钏等物。一切供养。香池法者。用八种香。谓郁金。沉水。苏合。薰陆。海此岸栴檀。牛头栴檀。麝香。龙脑香。是八种香共捣为末。以净水和。宝器中盛。于道场内。从东北角。内院着一香水器。正东东南正南西南正西西北正北门下。如是八处各着一器八种香水。其尊像前着二器水。是名八种功德池水。亦名陀罗尼三昧水。复名佛顶三昧甘露妙药。亦名清净陀罗尼药。供养已竟。从佛请药。服之三度。日别一度。及洒散顶面身心上。内外清净。障难病苦皆悉消灭。次作和南。至心顶礼一切诸佛般若波罗蜜菩萨金刚一切贤圣。行者起立作礼拜印(十一面部礼拜印同)

### 那谟悉羯啰印咒第九(唐云礼拜下有赞叹咒)

两手掌相合。左右十指直竖。相叉右压左。十指头齐正。即诵那谟悉羯啰咒咒曰。

那谟(上音)陀舍南(上音下同一)蒲陀俱智南(二)唵(三)户嚧户嚧(四)悉陀嚧者儞(五)萨婆(去音)遏他(六)娑达儞(七)莎婆诃(八)

诵三遍已。顶礼一拜。如是三度。如是礼拜者。礼一切佛般若菩萨金刚贤圣。灭除一切十恶五逆四重等罪。一切障难皆悉消灭。若人礼拜十万亿佛。所得功德。不及诵此陀罗尼人。作印礼拜所得功德。礼讫胡跪。手执香炉烧香。供养一切三宝。第二更烧香。慰问诸天神王一切鬼神。起大慈悲悉与欢喜。归依三宝发菩提心。放香炉竟。却坐端身。作礼拜印。以印当胸。即诵赞叹三宝神力灭罪陀罗尼咒咒曰。

那(上音)谟(上音)娜婆娜婆羝那吽(二合下同一)三藐三菩陀俱智那吽(二)那(上音)谟娜婆娜婆羝那[合*牛](三)达摩俱智那[合*牛](四)那(上音)谟娜婆娜婆羝那[合*牛](五)僧伽俱智那[合*牛](六)跢侄他(七)唵(八)摩隶毗摩隶(九)昵(上音儞吉反)么[口*梨]黎(十)萨婆跛波迦生(二合)羯[口*梨](十一)莎婆诃(十二)

若善男子善女人。至心受持满三十万遍。能灭一切根本重罪。一切障难悉皆消灭。昼夜六时。时别诵咒一百八遍。或四十九遍或三七遍。相续受持。一切横病皆悉消灭。晨朝净洒手面漱口竟。正面向东。咒一掬水三遍。洒于头顶面身心上。如是三遍。一切众人见者欢喜。所往之处无有障碍。赞叹已讫。至心顶礼诸佛般若菩萨金刚等。请求加护。我某甲身。摄受护念哀愍覆护。赐与我某甲种种行愿。我某甲乘佛威神。受持佛顶三昧陀罗尼曼咥[口*梨]慕陀罗。曼荼罗功德顶戴受持。作是语已顶戴恭敬。即从世尊请般若波罗蜜数珠。即作数珠印。

### 数珠印第十

以左手大指。捻无名指甲上。小指中指直竖。屈头指捻中指上节背。右手亦同。用右中指捻数珠。结加趺坐端身而住。诵前大佛顶心咒。一千八十遍或五百四十遍。一一掏之。及受持释迦佛顶一切印法。每月月生一日。至月生七日。献八槃饮食一切杂果。从东北角安一盘食。正东门安一盘。东南角安一盘。正南门安一盘。西南角安一盘。正中心像前安一盘。西北角安一盘。正北门安一盘。从月八日至十五日。日日献食如果子法。如其不得日日献者。取月三日若月五日若月七日。应献果子。其月八日十三日十四日十五日。应献食供养。若能月一日至十五日。日日相续。供养果食种种诸物香华等者。最胜第一。十六日已去。直以香华供养诵咒。乃至月尽。月月如是。善男子作数珠者。用金银赤铜水精琉璃沉水檀香青莲子璎珞子。佛告诸比丘。如上所说诸数珠中水精第一

### 佛顶头印第十一

准前佛顶身印。唯改二头指。[打-丁+必]在中指后。头相拄。用破一切外道法及诸鬼神咒术等法。悉皆除破一切横障。一切难事悉皆消散。随所住处。有诸恶兽毒虫等难。咒白芥子和灰。一百八遍。向东北角咒三遍已。一散芥子。如是八方逐日转散。所有毒虫悉皆消灭。次作佛顶转法轮印。

### 佛顶转法轮印咒第十二

准前佛顶身印。唯改二头指直竖。捻二中指甲下咒曰。

唵(一)斫迦啰(二合)(二)余宕(大忘反)鸡(三)嗔驮尼(四)呜吽(二合)[打-丁+(姊-女)](五)莎诃(六)

若有受持此法轮印陀罗尼者。一切诸法三昧陀罗尼。法自在力速得成就。令佛正法久住世间。常行菩萨摩诃萨道。起大慈心教化众生。修一切善法断一切恶法。是名转法轮。灭除一切罪。一阐提等皆悉消灭。次作金轮印。

### 帝殊啰施金轮印咒第十三

二小指竖头相拄。二无名指屈中节。头侧相拄。并竖二大指。捻无名指头。二中指竖头侧相拄。屈二头指。曲捻中指上节背。头指来去。二肘头相着。即说咒曰。

唵(一)浮噜那(二)呜吽(三)莎诃(四上)

若能受持此印咒者。悉能灭除一切罪障。诵咒满四十万遍。所往之处皆悉欢喜。一切贼难皆悉退散。

### 又帝殊罗施金轮佛顶心法印咒第十四

准阿弥陀佛转法轮印。唯改两手头指中指。无名指皆曲竖二大指小指。印当心上(拟更勘)

咒曰。

唵吽(一)毗蓝毗蓝(二)呜[合*牛][打-丁+(姊-女)](三)莎诃(四)

金轮佛顶像法

欲画其像。取净白叠若净绢布。阔狭任意。不得截割。于其叠上画世尊像。身真金色着赤袈裟。戴七宝冠作通身光。手作母陀罗。结跏趺坐七宝庄严莲华座上。其华座下竖着金轮。其金轮下画作宝池。绕池四边作郁金华。及四天王各随方立。其下左边。画作文殊师利菩萨。身皆白色顶背有光。七宝璎珞宝冠天衣。种种庄严乘于师子。右边画作普贤菩萨。庄严如前。乘于白象于其师子。白象中间画大般若。菩萨之像。面有三目。庄严如前。手把经匣端身而坐。于佛顶上空中。画作五色云盖。其盖左右有净居天。雨七宝华。

尔时会中。复有无量诸大菩萨。四道果人。及诸缘觉。并诸天众一切鬼神诸仙外道。皆悉云集。各献神咒皆言。我曾过去诸佛所说神咒。我皆受持。或言我从十恒河沙佛。所说咒我皆受持。或言二十或言三十乃至或言。百恒河沙佛所说咒。我皆受持。是诸众等各白佛言。世尊我等今欲各诵神咒。惟愿世尊听我等说。尔时世尊默然听许。时诸菩萨诸天鬼神。诸龙王等。随其所应。各诵先世所习神咒。其所诵咒。各现咒神。侧塞虚空中无间隙。尔时观世音菩萨。起大慈悲。偏袒右肩顶礼佛足。白佛言世尊。我曾过去于诸佛所得陀罗尼。我今欲说。愿佛听许。尔时世尊赞叹观世音菩萨。善哉善哉。汝大慈悲欲说神咒。今正是时。

尔时观世音菩萨。即现何耶揭哩婆身(唐云马头)。说神咒时。即现咒神映蔽于前。一切菩萨诸天神等所现咒神。悉令不现。如以硙石盖于井上。唯观世音菩萨一切持咒。众圣中王独显自在。

尔时世尊起大慈悲。即于顶上肉髻相中。放五色光。遍照十方一切世界。于虚空中游旋如盖。其光明中有菩萨。名帝殊啰施。结加趺坐放大光明。身支节中各出火焰。口说神咒。多者名曰大佛顶咒。少者名为小佛顶咒。说如是等种种咒法。并作印法。帝殊啰施说此咒等。现威神时。映蔽于前何耶揭哩婆身。及咒神悉不复现。

尔时观世音菩萨。顶礼佛足白佛言世尊。奇哉希有。世尊威神。我于一切持咒中王。更无有上。世尊慈悲顶上放光。光明中出帝殊啰施菩萨。灭我所现身及咒神。一无遗余。更有何法。能灭世尊帝殊啰施。尔时世尊告观世音菩萨。我有心咒名曰金轮。最尊为极更无过者。惟佛与佛乃能知之。是咒能灭帝殊啰施并咒等法。汝等应当一心受持生希有想。

尔时世尊。即说金轮陀啰尼印。印如前所说诵者听者若能至心。随诵一遍一经于耳。尘沙众罪若轻若重悉皆消灭。无愿不果速当成佛。此陀罗尼悉能破坏一切诸法。更无有上(此结印咒有人安在此中本无)

### 放白光明佛顶印第十五(亦云放十方光印也)

合二小指。竖头相捻。二无名指相博直竖指头相去一分。二中指亦尔指头相去三分。二头指屈捻中指上节背侧。并竖二大指。去中指五分。头指来去。咒用金轮咒。

### 又有白光明佛顶印第十六

各竖二小指及二无名指。相博。二中指[打-丁+必]于无名指上。次曲二食指头。捻中指上节。并二大指。各捻无名指下节内。举印着自顶上。头指来去。咒同前金轮咒。

佛告诸比丘。若国界内滞雨不息。作白光明印。诵大心咒。奉请佛。安置坐华座上。即烧求罗香(唐云安悉香也)薰陆香。供养佛讫。白云。我某甲为某事奉请作法。施与众生种种安隐。愿大慈悲果我所愿。作是语已。取白芥子和盐。咒一百八遍。及作光明印咒三七遍。搅芥子盐。安一火炉。左手执金刚杵。并执数珠。右手捉白芥子。咒一遍一投火中。如是数满一千八遍。其雨即止。像面向北咒师向南。露地作法。如其不止即示现威仪。顶上着绯。以黄缯缠右绕剑一口。正当像前竖刀二口。两边亦竖。一边各二。如前所作白芥子法。一百八遍讫。右手执剑绕像三匝。行道诵咒相续不绝。还至本处。面向东北角。以剑随日。头上急转。转三匝已。向东北拟。四角四方皆亦如是。于夜分时咒五炬火。以白芥子打其炬火。满三七遍。以一炬火头上右转。转三匝竟向东掷之。南西北方皆亦如是。其后一炬头向地转。转三匝竟刺于地上。更转三匝向空上掷。作是法时相续诵咒。其雨即止。

复有作法。以种种华散佛像上。然后收华举着净处。若滞雨时取前举华。咒华一遍一投火中。如是数满一千八遍若一万遍。其雨即止。

和白芥子作法。

复有作法。取一新瓦瓨可受二升。瓨上画作一须菩提。出家形像头戴华冠。作怒神面怒眼大嗔。将此画瓨出着露地。如前所说白芥子法。其雨即止。

又有作法。舍露地。和香牛粪作一水坛。纵广四肘。于其坛中。牛粪和泥作一龙形。龙尾头向西。咒白芥子打其泥龙。一咒一打一百八遍。以紫檀橛钉龙项上。其雨即止如上一一作法之时。先作白光明印。头顶上着。诵咒七遍。右转手印咒三七遍。手印向右髆前着。翘左足立。面向左边作大嗔颜。高声杀(史卖反)喝。复转金刚。向四方拟打一切风雨。随打皆止。

### 若那斫迦罗印咒第十七(唐云智轮)

先竖二中指头相拄。屈二无名指。各[打-丁+必]中指中节背。头离一寸二分。以二头指。各压二无名指上节背。头离中指甲三分。屈二小指在掌中。以二大指。各捻中指上节内。合腕。陀罗尼曰。

唵(一)结知(二合)伽(去音)陀(二)吽(去声)泮(三破吒反此陀罗尼第二句内知字半声呼之)

此印陀罗尼。若说法时。预前礼拜一切三宝。请加被已。作印至心。诵陀罗尼一百八遍或千八遍。然后说法。即得无畏乐说无碍。若人恶心论议。难者自然屈伏。又以此印印佛轮座。咒一百八遍。然后请佛安置座上。一切魔军无不归伏。大坛会中皆用此印。

### 若奴瑟儞(二合)沙印咒第十八(唐云智顶)

准前唯改二头指头。各捻中指甲上。指头各与中指头齐。陀罗尼曰。

唵(一)摩摩摩摩(二)吽(去音)儞(三)

此印陀罗尼。能诵持者得最上智。生生不失。

### 迦黎沙舍尼印咒第十九(唐云灭罪)

准前唯改二头指。各侧博中指上节侧。头离一寸。离二大指头四分。陀罗尼曰。

唵(一)迦黎舍儞阇(二)

此印陀罗尼。若善男子善女人。至心作印诵陀罗尼。随诵一遍。百千万亿俱致那由他恒河沙劫。四重五逆一阐提罪一切罪障悉皆消灭。若能一生。日日常诵千遍万遍。能令行者。无始以来一切罪障悉皆消灭。

### 阿跋啰质多印咒第二十(唐云无能胜也)

准前唯改二头指。头离二大指头三分。陀罗尼曰。

唵(一)阿跋啰(二合)质提(二)吽(上)[打-丁+巿](三)

此印陀罗尼。若善男女能诵持者。王贼鬼神一切险难不能为害。若欲受持上四法者。于闲静处当作水坛。纵广四肘种种庄严。于道场中安置佛像。若佛舍利种种供养。像前胡跪至心诵咒。满千八遍若满万遍。日日如是满十万遍乃至百万。果愿不虚。

### 释迦牟尼佛忏悔法印咒第二十一

左右头指无名指小指等。并向下相叉。竖二中指头相拄。二大指相钩右压左。左右大指头附右头指侧。咒曰。

那(上音)无(上音)萨婆肾若耶(一)唵(二)三婆悉底(二合)稽(三)莎诃(四)

是法印咒。能除一切三业罪障。灭诸四重五逆等罪。皆悉除灭。

### 佛顶刀印咒第二十二

左右八指叉入掌内。右押左。直竖二中指头相拄。合腕咒曰。

唵(一)渴伽啰末拏(二)钵啰末陀那姿(次也反三)捣驮(去音)耶(四)莎诃(五)

诸比丘若作此印诵前大咒。若人身上患鬼神病。以印打头胸背。随其病处以印刺捺。复咒白芥子。打病者头面心胸。复以手捉白芥子。于头上心胸肩背上。右转摩之。日夜四时五时。烧安悉香。绕身右转及薰鼻孔。七日之中作法即差。若天魔鬼神难发遣者。如前作四肘坛。准如前法。献八盘食灯十六盏。四角各一。四门各二。中心佛坐四角各一。下灯之时。皆随日转不得逆行。结界奉请如前不异。教令病人。清净洒浴着净衣服。近坛西门。令于咒师左边坐竟。咒师与其香炉。烧香发愿礼拜。如前作芥子法一百八遍。即取一碗醋饭一碗甜浆水一碗冰水。取其饭碗。于病人头上心胸身上。右轮旋转咒三七遍。以碗暂着病人头上。令一人当前。擎一净器。以碗中饭。泻净器内。余二碗亦尔。咒师受取净器三物。搅令相和。头上绕身转三匝已。遣人急送泻西南上。勿令回顾。此送食法。初夜五更二度为之。七日作法。至第四日种种饮食果子供养。西门安净宝火炉。烧于净柴。至心奉请释迦文佛。于火炉中坐莲华上。当取乳酪酥蜜饮食果子胡麻人油等。咒三七遍。各取少许。咒一遍一掷火中。满一百八遍。昼夜三时旦午初夜供养。时时作法。咒师取白芥子。于自身上巡转。咒白芥子满一百八遍。一切鬼神悉皆远去不得其便。凡欲作法。皆须作法好自护身。若不尔者恐鬼神得便。

次作佛顶索印法。

### 佛顶索印咒第二十三

准前佛顶刀印。唯改二中指。上节屈头相拄。令指头平。若有鬼神难处。作印诵咒。诸恶鬼神皆悉散灭。即说索咒咒曰。

唵(一)睹噜噰(二合)(二)槃陀槃陀(三)莎诃(四)

若贼难处。诵咒作印。贼不能近人。若人患眼白云经年。取荜茇和井花水。石上研药。随研咒药。取器宬竟。于像前咒一千八十遍点着眼中其翳即差。

### 佛顶缚鬼印咒第二十四

反叉二小指二无名指。在于掌中。直竖二中指头相拄。并竖二大指。捻中指中节侧。屈二头指。压二大指指甲。相着合腕。即说咒曰。

唵(一)毗输提(二)莎诃(三)

诸比丘取东引桃枝无疮病者。以印印枝。咒二十一遍。打病人身其病即差。若狐魅病山精鬼魅压蛊病等。咒白芥子二十一遍。以打病人头面胸心。烧安悉香。绕身薰鼻及噏取香烟二十一咽。用桃枝打法。先打左臂肘内。次打右肘腰间曲[月*秋]。其病即差。用研雄黄。咒一百八遍。护身结界。顶上发际左腋右腋心上项下眉间。如是七处各点昼夜三时。如是作法。病人床下。以牛粪泥一肘小坛。净洒灯盏着一盏灯。结界作法。灯夜别着。其病即差。

### 释迦佛眼印咒第二十五

反叉二小指二无名指于掌中。直竖二中指头相拄。并竖二大指。屈二头指压二大指头头相拄。咒曰。

唵(一)毗嚧支(只伊反)儞(二)莎诃(三)

作佛眼印。诵前大咒。得身清净眼根清净。若至诚受持佛眼印咒。亦得具足五眼清净。一切众生见者欢喜。若人患眼眼赤痛者。作印印眼及印药咒。内眼中差。若印水咒噀眼并洒即得除差。

### 释迦佛印第二十六(此印无咒不得名号)

准前佛眼印。唯改二头指。屈捻中指上节背。右大指压左大指上。

### 释迦佛印第二十七(亦无咒名)

准前唯改。以左大。

指压右大指上。

### 释迦佛印第二十八(亦无咒名)

准前唯改。并屈二。

大指入掌中。

若能受持此三印者。及能日日恭敬供养。一切罪障皆悉消灭。一切功德念念增长。

### 斫迦啰跋啰(上音)底印咒第二十九(唐云轮转)

金轮印同咒曰。

唵(一)毗社曳(二)娑诃(上音三)

咒佛坐轮二十一遍。若咒水罐一百八遍。

### 佛斫迦罗法印第三十

以二手无名指相拄。与二大指头指。聚相拄。直并二中指。头指来去诵前顶咒。是印能降伏一切恶魔外道。坐禅时用。易得入定(已上元本竟已下二印咒后加之)

### 如来施众生无畏法印咒第三十一

以右手垂向下。大指捻无名指甲上左手头指压中指甲上。余指直竖向胸上。咒师作欢喜面。胡跪坐。膝头解如向前身亦向前。头向左少许。无畏咒曰。

唵(一)婆罗那帝梨(二)啰尸(三)步[口*路]沙(四)曼怛啰(二合)夜(五)莎诃(六)

### 一字佛顶法咒第三十二

准军荼利身印。上唯改开掌腕。以二大指。各侧捻二头指中节。咒曰。

苾凌(去音长呼梵本一字此土无字故二合呼)

是法印咒。作大坛处。召请以后用此印咒。咒七遍已坛法即成。每呼一遍。当诵大佛顶身咒一遍。等无差别。若诵满足十万遍时。即有光验。二十万遍即能广利一切众生。若诵诸咒。加此咒诵满十万遍。即具大验(已下还是元本)

佛告诸比丘。若能受持读诵三昧陀罗尼者。依前作坛相续诵咒。或三十万遍或七十万遍。作种种供养。于中示现种种境界。行者尔时好自安心。勿令怖惧。或见灯焰长一丈五尺。香烟亦尔。或道场幡带而自掉动。或所献散华多日不死。或杂果树枝多日不萎。或房内有声。勿生惊怖。或无云而有雷声。或无云雨落。勿生惊怖。当知行者。一切罪障皆悉消灭。得三昧陀罗尼力。以后即设五色坛法。灯食香华种种供养一准前法。或佛般若菩萨金刚天等。为行者现身。随其见时种种乞愿。

### 佛顶八肘坛法

治地如前。竖竿庄严。及埋七宝并五谷子。八种香等亦如前说。次调白粉。以香水和。共一解法比丘。入道场已。从东北角柱内。离柱六指。下一粉点点余三维法亦如是。点四维竟。取一绳子长四十尺细如钗股。粉汁中浸。浸已綟出。遣前解法人。捉其绳头捺。法师向南角点上捺。用左手拼绳。点东三指一拼绳。点西三指一拼绳。即收绳子。粉中綟出。前人执绳头向西出。使右手执绳一头。向头上逐日转。应语彼言。依点上捺绳子。师亦依东边点上捺。还左手一拼绳。点向南三指一拼绳。点北三指一拼绳收取绳子粉中綟出。向西门出绳子。前向南头立。师执绳头。准前依点捺。师用左手拼绳。点西三指一拼绳。点东三指一拼绳。又收绳子粉中綟出。前人持绳。东北角点上捺着。师还如前。西北角捺着。点上一拼绳。点北三指一拼绳。南点三指一拼绳。点南三指拼一匝竟。作一竹片二肘度子。从东北角外缘。放一竹度。向西量。更着一竹度。向南量下一点。取竹度依点上。向西量。向北竹度头。下点。依点上向南。两竹头相拄下一点。东南角西南角西北角亦如是。量各下粉点。从东畔綟绳出。还依前法当点。拼绳点东点西各三指地。依前法拼。南西北方亦如是拼。第一院竟。还取竹度。从东北角第一缘。从角向西量。度头下点。从点向南量。还从角下一竹。向南量。竹头下一点。从点向西量。两竹头相拄。下一点。量余三角法亦如是。量已下点。从西边。粉中将出绳子。从西门入。从东北角捺。师向西头准前。一拼绳。向西三指。一拼绳。复向西三指。一拼绳。南西北方亦如是拼。南向北取。西向东取。北向南取。内缘一匝竟。还取竹度。内缘西北外角。二竹度量三指。一刻为记。将竹度。从角向西量。刻头下一点。从点向南量。更取一度。从角向南量。刻头下点。从点向西量。两刻头相拄。下一点。东南角西南角西北角亦如是。依刻下点。还从西边粉中。出绳子。还从西门入。从西北角点上。捺绳头。师向头。依点捺拼绳。点东三指一拼绳。点西三指一拼绳。南西北方亦如是拼。第二绳竟。取二竹度。量六指作一刻。从第二外院西北角内缘角头。向西量六指。刻头下点。从点向南量。复以一竹从角向南量。刻头下一点。从点向西量。两刻头相拄下一点。东南西北角亦如是量。下点。从西边粉中。出绳子。还从西北角点上。捺绳头。师向南边。捺拼绳。向点三指一拼绳。南西北方亦如是拼。一依点拼。总三重竟。复将绳子。东北角捺绳头。师向西头。捺捻取量。齐中叠绳子。还从东北角。绳头所到处。作一点记。从记向南角。量取中心。下一粉点。南西北方亦如是量。中心下点。从东面中心。从点向北。量一竹度。度头下一点。从中点向南。量一度竹。头下一点。取一竹度。量四指。折屈头。内粉中。从北点向东印。从印头向北印。从印头向东印。从南边点。还向东印。从印头向南印。从印头向东印。粉内出绳子。从北印头捺绳子。师向南印头。捺绳子一拼绳。次作东门竟。南西北方亦如是作。乃至三重四门亦如是。作门法但从三重。西门体开。余三门拟闭。作四门竟。即取五色粉。用八色香热水。和五色粉。从外院东北角。安粉器咒一百八遍。师向第一院内道上坐。遣前人向院东坐。取二竹度。从第二竖三道北缘头。向南量一尺。此是东外缘。内缘亦如是量。两竹头一拼绳。向北三指一拼绳。复向北三指一拼绳。乃至向南量。分位作七位。南北亦尔。西面门南。分为三位。门北亦尔。分作三位。第二院东还如是量。拼作六位。南北亦尔。分为六位。西面门南。拼为两位。门北亦尔。分为两位。从东北角。作金刚地印。用黑白二色作。从北面。一肘地白粉界道处。重下白粉。次下赤色道。次下青色道。次下黄色道。次下黑色道。此五色道。从外畔一匝。下五色道。第二第三外缘。亦如是作。中心作千叶莲华。以五色作。三院四角例是。金刚地印之位。

金刚地印法第二院东面北头。第二是文殊师利菩萨。第三般若波罗蜜多菩萨。第四释迦金轮佛。第五释迦转法轮佛。第六阿弥陀佛。第七释迦牟尼佛眼。东面位竟。南面第二金刚母摩么鸡菩萨。第三商羯罗菩萨。第四央俱施菩萨。第五金刚藏菩萨。第六金刚君茶利菩萨。第七随心金刚。南面位讫。

西面南头第二第三位皆作金刚叉。西面门北第一第二亦作三股金刚杵。

北面东头第二观世音母。第三耶输陀罗菩萨。第四观世音妹。第五观世音王。第六十一面观世音菩萨。第七毗俱智观世音菩萨。北面西头第二不空罥索菩萨。第三马头观世音菩萨。东面外院北头第二提头赖吒天王。第三地藏菩萨。第四虚空藏菩萨。第五释迦佛盖。第六释迦佛刀。第七释迦佛槊。第八天帝释。

南面第二阿只儞地皤那。第三南方毗嚧勒叉。第四金刚叠。第五金刚杵。第六火头金刚。第七金刚童子。第八金刚儿。

西门南第二第三第四一槊二叉。门北第一。第二叉槊一。第三毗嚧博叉。北面西头第二多唎心观世音。第三一蹉三钵底迦啰观世音。第四随心观世音。第五三股叉。第六北方毗沙门。第七第八一叉一镞。中心帝殊罗施。铄鸡谟儞为道场主。灯一百盏。及约位作饮食。种种香华种种饮食种种香水碗。及十六水瓶。各各皆咒一百八遍。从东北角。下灯下食下瓶。瓶着四角四门中心。供养作法。一一如前。七日八日两夜不睡。十三十四十五夜不睡。月八日十三十四十五日不食。得食药及酥乳麨等。月别十五日五更头。取十六瓨水。西门行着。用金刚印。印瓨咒一百八遍。礼拜发愿弟子某甲今从佛。请三昧陀罗尼功德之水。灌顶身心。三业清净行愿具足。即将水瓶。上牛粪香水坛上。脱去衣裳。面正东立。擎水瓨头上淋。口云。十方一切佛。赐与我某甲一切菩萨行愿。先从中心帝殊罗施。灌身心。以次取瓨。灌尽着衣服。入道场行道作业。行者得行愿时。及种种相貌。不得向一人说。行道作业亦不得向一人说。又法欲令一切罗阇心欢喜者。煮粳米乳粥。于道场西门。先咒乳粥一千八十遍。从门南颊。取谷木柴。火炉上然。请释迦佛。坐火炉中莲华座上。取少许乳粥。咒一遍一掷火中烧。如是满一百八遍。旦起午时黄昏作法。满七日一切罗阇奉请迎唤。种种供养生大欢喜。

又法咒酥合香一千八十遍。于正西门宝火炉上。请释迦佛。坐于火中莲华座上。取前苏合香。咒一遍一掷火中烧供养。昼夜六时作法。五时亦得。时别诵一百八遍。一切诸佛一切菩萨金刚天等生大欢喜。七日作法。

又法咒薰陆香一千八十遍。准前作法。昼夜五时四时亦得。满七日已。一切梵王魔醯首罗。生大欢喜。

又法咒安悉香一千八十遍。昼夜四时三时亦得满七日。一切诸神王四大天王诸鬼王等生大欢喜。

又法咒白胶香一千八十遍。准前作法满七日已。一切诸鬼生大欢喜。

又法咒白芥子盐一千八十遍。摩自身心。咒一遍一掷火中。准前作法满七日已。一切横病一切横障。一切官事口舌等事。悉皆消灭。

又法先咒白芥子一千八十遍。即捻少许。咒一遍一掷火中。准前作法满七日。一切官人一切魔醯利。生大欢喜。

又法咒胡麻稻谷华一千八十遍。请释迦佛。坐于火中莲华座上。取少许。咒一遍一掷火中。供养满一百八遍。准前作法满七日已。心力身力皆悉具足。一切比丘比丘尼菩萨摩诃萨众。诸天善神常随卫护。

佛告诸比丘。未入三曼荼罗大道场者。不得说此三昧陀罗尼咒印。不得听闻。不得见法。若为说者。当堕地狱。其听法者。得愚痴报。辄见法者。鬼神嗔诃。虽自曾入三昧道场。若不用心护法。轻尔露处作印咒法者。为恶鬼神之所得便。若能至诚坚固受持者。一切诸天随身为护。是陀罗尼法。如日照霜。如火烧众物。一切山中须弥为胜。此经亦尔。诸经中胜。一切水中大海为最。此经亦尔诸经中最。一切星中月天为胜。此经亦尔诸经中胜。一切圣中诸佛第一。此经亦尔。一切经中最为第一

尔时诸比丘众菩萨摩诃萨。天龙八部诸鬼神等。闻佛所说。皆大欢喜作礼奉行。