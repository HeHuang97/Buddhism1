## 佛说陀罗尼集经卷第二(佛部卷下)

### 画一切佛顶像法。

一切佛顶像。通身黄色而有赤光。其光中央。长短演出五青焰子。着赤单裙。笼映脚胫。披黄袈裟。而作青里。垂两膝。坐百宝华。其莲华上。着单平方宝侧。其侧有二赤脚。状似此地礼蹲脚形。而在莲华上。其上敷青地。其青地两厢。各安赤宝台。庄以纷带华鬘宝锦。严饰间错。其台子上各着一师子。委挟两厢。顶戴宝华而承佛坐。其像右手头指大指相捻作孔。散竖三指。手掌向前。左手头指。附在右手大指孔边。大指如近。状似相捻。中指无名指屈在掌中。小指亦竖着右手掌。其像背倚宝庄绣枕。像左右厢。各有一菩萨。通身黄色。头冠璎珞而有青光。其像两厢侍者菩萨。及其金刚侍者。光相皆同青色。左厢侍菩萨。右手屈臂手执白拂。左手申下少曲。在髀上。手执莲华。以青色华褺。缦腰跨上。以宝绦系腰。着朝霞裙。以轻纱笼络。在左跨边复着一道赤色菊华庄褺。袜过右跨。垂下向外。而立紫莲华上。右厢侍菩萨。左手屈臂。手掌显前而把数珠。珠二十一。右手申臂当在髀上。炫拂以青色华褺。缦其两跨。宝绦系腰。着朝霞裙。以轻纱笼络裙上。左胯下有一道绿华褺。横袜过右跨。下垂。向外而立紫白色莲华上。于其两侍菩萨以上。各有须陀会天。通身白色。黄帔络髆着真绯裙。而各在于五色云上。各散杂华而为供养。又其两厢侍菩萨后。各有四菩萨。威严上下端身正坐。助佛神通。接引众生。其左厢上有二菩萨。共并而坐。前一菩萨。通身浅黄色。头有华冠。璎珞庄严项。耳无环珰。赤色圆光。回面向后。状如与后菩萨共语。以素白褺。从右膊上。向后　绞出于左肘上。向下而垂。左手屈臂在左膝上。臂手垂下。右手向上。以右手指承左臂腕。着朝霞裙。交竖左膝。坐白莲华上。后一菩萨。通身黄色头戴华鬘。圆光绿色。绯褺络膊。合掌恭敬。着朝霞裙。而交脚坐青莲华上。次下更画作一菩萨。通身黄色。头有华鬘。耳有绿环。圆光赤色。而无络髆。右手屈臂。向右髀上。以手头指大指相捻。其余三指散竖向身。左手屈臂。其臂临在左髀膝上。手执莲华而其华茎博臂肘间。华头向上。与项肩相当。着朝霞裙。交脚而坐浅紫莲华上。次下一菩萨。通身黄色。乳房大作。头无华鬘耳有白环。圆光青色。而无络髆。仍作侧身。右手屈臂。右手大指头指相捻。拄着胸上。其余三指散竖向上。左手申臂向下。手拓脚髀之间。着朝霞裙。两膝跪坐红莲华上。其右厢上有二菩萨。双并而坐。前一菩萨。通身以浅黄色作。其面回顾。状如与后菩萨共语。头有宝冠耳无珰环。圆光赤色。亦无络髆。左手屈臂。其肘临在左膝髀上。覆掌向下。五指皆垂。以右手臂向左腕上。头指大指状如相捻。而屈中指。其无名指少屈。竖小指向上。着朝霞裙。交脚而坐红莲华上。次后菩萨。通身黄色。头有华冠耳无珰环。圆光绿色。以赤色褺。用络髆上。右手屈臂手执荷叶。叶中盛着。一一别安五色莲华。左手屈臂在交胫上。其手掌中作一青华。状如一一掷华像前供养之形。着朝霞裙。交脚而坐白莲华上。次下一菩萨。通身黄色。头有宝冠耳有金环。圆光赤色。其左髆上贯着华鬘。垂右臂间。下至腰。左手屈臂。拄左髀上。手掌向身执白莲华。华与额齐。其菩萨面。如仰看华形。右手屈臂。以手博着右脚胫边。掌向外侧。着朝霞裙。交脚而坐浅紫莲华上。次下菩萨。通身黄色。头有华鬘圆光青色。耳有金环。乳房高大。左手屈臂直竖向上。肘着左膝。手擎经匣。右手屈臂着右膝上。屈无名指。余四指散如峻显掌。着朝霞裙。交脚而坐红莲华上。上来所说诸菩萨等臂腕之上。皆着宝钏。是等悉是诸佛眷属。其像背后画双树形。树上画作嚧醯陀迦布瑟波形(唐云陵宵华也)间错树叶。其像光上。更作一行宝侧。复重成。其宝侧上别作一隔。隔内画出三舍利塔。以砌塼成。白色宝庄五层浮图。其塔及浮图门中。皆作化佛之形。

### 萨婆菩陀乌瑟腻沙印咒第一(此云一切佛顶)

先仰二手。反钩二无名指。屈于掌中。各屈二小指二中指于掌中。直舒头指头。相去一寸余。开二大指。大指来去咒曰。

那(上音)谟萨婆跢他揭帝摽(毗要反一)阿啰诃(上音)蔽(毗可反下同二)三藐三菩提蔽(三)跢侄他(四)输达泥输达泥(五)萨婆达摩毗输萨婆跛波毗输达儞(六)输提毗输提(七)萨婆达摩毗输提(八)莎诃(九)

白月十五日香汤洒浴。而作水坛。烧香供养多少饮食。灭一切罪消恶蛊毒。又治诸病。当以此咒咒一切药。咒七遍服。腹内苦痛随服即止。恶毒消灭。

### 释迦佛心印咒第二

二大中小六指。各竖头相拄。以二食指向内相叉。右压左。无名亦尔。开腕四寸(此印与观世音心印同亦与火头金刚轮印同)咒曰。

唵(一)萨婆悉底(二合)鸡(二)毗输陀啰(上音)泥(三)莎诃(四)

咒师若欲得供养十方诸佛。欲避一切障难。除一切鬼病。治一切病痛者。应作此法。若知有鬼病者。作四肘水坛。中心着火炉。烧柏树枝。数数诵咒即差。若一日不差日日作到。七日即差。

### 又佛心印咒第三

以右手后四指。握大指成拳。即是其印。左手无用咒曰。

跢侄他(一)阿弥哩(二合)羝(二)阿湿波(二合)汤计(三)摩末罗摩末罗(四)奢摩波罗奢摩(五)乌波奢摩(六)都奴毗都奴(七)都例都谟例(八)莎诃(九)

若行远道。诵此咒者永不疲倦。若行道时。风吹失道不知东西。或有鬼来错教行处。或有人马致死之时。即于彼处竖于石柱。其石柱上抄此咒已。诵一百八遍。若无石柱即竖幡竿。其幡竿上还抄此咒。诵一百八遍者。诸恶鬼神闻是咒已。永不得住行无障难若二十年以还小儿病者以五色线。作咒索五十四结。以牛黄研之为墨。于绢片中抄此咒已。系咒索中。以系病儿项上即差。

### 又佛心印咒第四

右手大指捻小指甲上。余三指擿竖开之。左手反叉腰侧上。立坐任意得用咒曰。

唵(一)时那时那(二)迦罗迦啰(三)摩罗摩罗(四)娑罗娑罗(五)补罗补罗(六)嗔陀嗔陀(七)频陀频陀(八)呜吽泮(九)莎诃(十)

若牛马等诸畜生辈。有时气病者。取牛马馲驼驴骡等毛。相和着牛乳中。从日入时夜夜作水坛。坛中心着火炉。咒师面向北。取乳中毛少分。取已心念。十方诸佛为一切众生救苦。诵此咒一遍竟。即烧火中。如是一夜一百八遍。日日作法满七日已。国中所有一切畜生病者皆差。

### 又佛心印第五

右手大指屈向掌。余四指散向上竖(咒同前第二心印咒)若王病时。于七日中设斋。作四肘水坛。香华饮食百种供养着于坛中。其坛中心复安火炉。咒师日日香汤洒浴。着新净衣入于道场。唤佛菩萨四天王等。取菩提树。若无此树谷树亦得。一百八段。一段一尺。取一段两头涂牛乳。其涂法者。先涂其末后涂其本。咒师面向北。诵此咒至都谟例竟。即道王名病差。然后口道莎诃竟。烧于火中。其烧法者。木末向前木本向身。如是一夜尽一百八段。乃至七日王病即差。

若咒师病。依前法火烧胡麻。一百八遍即差。若人临欲远行。依前法日日烧紫橿木末。如是七日。作此法竟。远行者。一切障难即无所畏。若行道时。七人以来共行作此法者。一切盗贼鬼难不畏。

若人头痛。依前法咒师把香华。诵咒七遍。然后与病者。嗅竟。一咒一烧二十一遍。莎诃前道病者名字病差。其病不差。如是日日到七日即差。

### 一切佛心印咒第六

反叉后四指于掌中。右压左。并二大指当前直竖。两腕相着。以大指来去咒曰。

那(上音)谟萨婆菩提弊(毗可反一)萨啰萨啰(二)素啰素啰(三)补啰补啰(四)萨婆阿波唎多婆(上)曳(五)莎诃(六)

若人热风病。依前法。作咒索。一咒一结二十一结。系病人项。以白芥子打病人头。其病即差。若其不差三日诵咒。以白芥子打之即差。若其不差。取粳米饭咒二十一遍。一遍一烧诵咒。莎诃前道病者名。病者即差。

若人患眼。亦依前法七日之中。以安阇那(唐云银矿石也)一百八颗。各咒一遍投火中。烧满百八遍。其眼即差。

又法咒一切食及果药等。皆咒七遍。然后服之一切无病。

又法诵一切诸咒。作此印者。一切诸佛菩萨贤圣并皆欢喜。身中所犯四重五逆酒肉五辛邪淫之罪。并皆消灭。

若有怨家。泥作其形。大小任意。取佉陀罗木为杖(唐云紫橿木也)用打此人。打已即烧此杖。口恒诵咒。念其人名。以白芥子掷置火中。一百八遍。恶人远去治病亦验。

### 又一切佛心印咒第七(亦名大心印咒)

覆两手。反叉食指中指于掌中。二大指直申。向身头相拄。二无名指向前头相拄。二小指舒之。勿与无名指相着咒曰。

唵(一)苏萨婆悉底(二合)鸡(二)阿钵啰底呵羝(三)底唎(二合)圣(平音)俱(四)莎诃(五)

若咒师若王若臣。欲得身无病痛者。依前法用烧一切香。一百八遍。并诵咒即差。

若人欲得钱财者。亦依前法面向东坐。咒白芥子一咒一烧一百八遍。所求即得。

若欲共他论议。七日之中。日日烧青菖蒲。一咒一烧一百八遍。即得胜彼。

若人被毒蛇所螫者。咒石榴枝一百八遍。以枝摩向身下。日日作者蛇毒即差。

若欲得人相爱念者。烧白芥子。一咒一烧一百八遍。如是七日即得如意。

若鬼病不得语者。取白芥子咒二十一遍。以打病人。如是七日即能得语。

### 一切佛小心印第八(咒同前第二佛心咒)

准前惟改二小指。压二无名指上。相拄压之。若日日诵此咒者。前人欢喜恭敬尊重。若欲向啰阇大支弥边者。先于私房作护身竟。向啰阇门及支弥门首。咒自手掌七遍。以摩自面二十一遍。入者啰阇支弥见即欢喜。

若人鬼病大难治者。亦依前法取羊毛绳总。以系床四脚。烧白芥子。一咒一烧一百八遍。其病即差。三日不差七日定差。

如前所说诸佛心法。七日之中日日作法。作此法人心常怜愍一切众生。下至蚁子不得杀生。偷盗邪淫妄语。应修十善断十恶业。若作法时。七日之中初日不得吃食。以后六日得吃。法法皆言如前法者。皆作水坛种种供养。上下皆通依此法也。若作法时。深心发于无上菩提心。平等怜愍一切众生。发是心者随意得验。若不尔者不得验也。

### 一切佛眼印咒第九(亦名佛母印)

二无名二小指直竖合头。二中指竖小曲头相拄。二大指并竖曲。二头指以侧压二大指。背头相拄。咒曰。

唵(一)释鸡三么曳(二)骚咩(三)莎诃(四)

若人患眼。取荜[卄/(乏-之+友)]捣研为末。以蜜和研。以用铁头大如箸头。沾药涂眼中。复以印印咒眼中药。当中即差。

### 佛眉间白毫相印咒第十

反叉后二指于掌中。竖二中指头相拄。并竖二大指。以左食指平屈下节。捻左大指头。右食指曲开之。于右中指背上。离一分许咒曰。

唵(一)乌吽(二)污哷泥(三)尼唎(二合)磨(去音)礼(四)阿卢(轻音)计尼(五)呜[合*牛](六)莎诃(七)

此是大心亦名大咒。

又复咒曰。

唵(一)污哷泥(二)莎诃(二)

此是小咒亦名心咒。

若有人能日日供养。作印诵咒。临命终时。眉间光明。如阿弥陀佛毫光相似。

### 佛牙印咒第十一

准前佛顶刀印。惟改以右中指屈入掌内。左中指小曲竖咒曰。

唵(一)舍都嚧钵啰末驮儞曳(二)莎诃(三)

作四肘水坛。二三肘作亦得中用。以白芥子七宝等物及一切物。皆置坛中。次作咒索。一咒一结成三七结。系病人项。臂上亦得。其病即差。又以此印印水饮之。除牙齿痛。

### 又一切佛眼印咒第十二(释迦眼印同)

反叉后二指于掌中。曲竖二中指头相拄。并直竖二大指。平屈二头指下节。压二大指上。令头相拄两腕相着咒曰。

唵(一)释鸡三么曳(二)骚咩(三)莎诃(四)

若作此法日日供养。见佛菩萨。命终之后。生生之处常得天眼。

### 佛跋折啰止一切毒虫印咒第十三

反叉二小指于掌中。二无名亦相叉。指头于虎口出。二中指竖头相拄。竖二大指。小屈头指。于中外上节相当。去一分许咒曰。

唵(一)字婆罗字婆罗(二)浮陀跋折啰(三)阿钵啰底诃哆(四)呜吽[打-丁+巿](五)莎诃(六)

是法印咒。能止一切毒虫所啮。又疗诸病。若作法时。作一小坛。烧香散华饮食供养。作此印咒印病人身。其病即差。并印病人护身结界。

若人身上。有诸恶疮时气病者。以印印之。其疮热病无不除差。若印病者。脐已上病。随其病处皆合用印。若脐以下不得用印。但以柳杖打之无妨。

### 又佛跋折啰印咒第十四

准前帝殊罗施印。唯改开二头指。小曲头咒曰。

唵(一)俱嚧弭那(二)呜吽[打-丁+巿](三)莎诃(四)

作小水坛。种种香华饮食供养。烧安悉香及薰陆香。不用余香。先以干灰磨刀七遍。不用水磨。复作水坛纵广四肘。八岁十二十五岁儿。香汤洒浴。着新净衣。在坛东畔面向西坐咒师把刀当眉门上。在坛西畔面向东坐。数数诵咒。随欲作法于刀上现。咒师不见唯小儿见。

### 又一切佛跋折啰印咒第十五

以左大指捻小指甲上。以右大指内孔中过。以余四指握左大小指。其右大指头头向上。左食指中指无名指直竖散舒(是明德佛印也)惟改以右食中无名三指。散握右掌背并大指头咒曰。

唵(一)跋折啰脂醯(上)淼(二)莎诃(三)

治一切鬼病。白月五日三回诵咒。即得灭罪。一回诵咒。二十一遍一百八遍一千八遍任意得诵。悉能除却一切障恼。

### 一切佛棒印咒第十六

反叉后三指于掌中。并竖二大指。离头指少许。二食指头相拄曲。压大指头。头少许勿着大指咒曰。

唵(一)摩黎摩黎(二)摩唎尼(三)驮啰驮啰(四)呜吽[打-丁+巿](五)莎诃(六)

以此印打一切鬼病。其病即差作者皆验。

### 一切佛刀刺一切鬼印咒第十七

反叉后二指于掌中。直竖二中指。头相着。屈右大指于掌中。次以左大指压右大指。藏头次以右食指压左大指。自藏头。次以左食指压右食指。亦藏头。合腕咒曰。

唵(一)渴伽罗末拏(二)钵啰摩达那且(次也反三)捣驮(去音)耶(四)莎诃(五)

若欲坐禅结界三回。以印右转诵咒七遍。亦治一切鬼神之病。

### 净王佛顶印咒第十八(亦名阿閦佛顶印)

反叉后三指于掌中。曲双。头指头相拄。并二大指当前。去头指少许勿令相着。大指来去咒曰。

那谟萨婆突揭羝(一)钵唎输达那啰阇夜(二)跢他揭跢(去音)夜(三)阿啰诃(上音)羝(四)三藐三菩陀(去音)夜(五)跢侄他(六)输达泥输达泥(七)萨婆波跛毗输达泥(八)输提毗输提(九)萨婆达摩毗输提(十)莎诃(十一)

是法印咒。若有人能于白月十三日。香汤洒浴烧香供养。至心诵咒灭无量罪。若有人能日日诵者。一切恶神鬼不敢来近。又治一切病。若治病时。先以此咒咒白芥子。咒七遍已散于四方。即成结界。结界以后治病有验。

若妇人产难产不出者。以此印印麻油器上。咒三七遍将油摩脐诵咒。即出。白月十三日香汤洒浴烧香供养。诵咒灭罪。即能缚鬼恶人及贼。

### 钵头摩婆皤娑佛顶印咒第十九

其印与前金轮印同。唯改以二大指来去咒曰。

唵(一)钵头(二合)摩跋路(平轻)枳羝苾嚂(二)乌吽(三)

### 毗摩罗婆皤娑佛印咒第二十(唐云无忧德佛)

准月天印。惟改二食指。在中指中节文。指头向内出少许。大指来去咒曰。

唵(一)输噜达啰啰(上音)迦帝阇(二)婆塞羯罗(三)钵啰(二合)婆(四)[目*壹]醯[目*壹]醯(五)婆伽梵(六)莎诃(七)

### 啰(上音)怛那(二合)尸紧鸡佛印咒第二十一(唐云栴檀德佛)

准马头手印。惟改屈二大指入掌。以二中指屈压二大指。头指来去咒曰。

唵(一)毗卢枳尼(二)娑啰娑啰(三)徙离徙囄(四)素噜素噜(五)阿卢枳尼(六)毗卢枳尼(七)阿婆婆娑耶(八)莎诃(九)

### 毗婆尸佛印咒第二十二

两手合腕。两手头指及无名指小曲。相叉至甲际。两小指直竖头相拄。二大指并竖头相拄。开二中指直竖。二大指来去咒曰。

唵(一)驮罗驮罗(二)娑伽罗跢那(二合)(三)俱严(二合)鼻啰(四)羯吒羯吒(五)末吒末吒(六)阿毗舍阿毗舍(七)莎诃(八)

### 因陀啰达婆阇佛印咒第二十三(唐云相德佛也)

准金刚王印。惟改屈二食指。各压大指头。食指来去咒曰。

那谟肾若(若野反)夜(一)唵(二)社皤罗婆蒲悉(三)什皤罗什皤罗(四)末吒末吒(五)畔阇畔阇(六)阿毗(上音)舍阿毗(上音)舍(七)呜吽[打-丁+巿](八)莎诃(九)

### 北方相德佛顶印咒第二十四

以左大指捻小指头。以右大指。从下向上内孔中过。余四指握左大小指。其右大指头出虎口。左食指中指无名指。直竖散舒。左头指来去咒曰。

唵(一)跋折啰(二)盎(去二合)鸡(三)莎诃(四)

若人日日作此法者。能灭四重五逆等罪。

### 药师琉璃光佛印咒第二十五

以左右手头指以下八指。反叉入于掌中。右压左。两腕相去五寸许。以二大指来去咒曰。

唵(一)呼嚧呼嚧(二)战驮(去音)利(三)摩撜只(四)莎诃(五)

是法印咒。若有人等。多诸罪障。及诸妇女难月产厄。愿欲转祸求福。并患鬼神病难差者。以五色线而作咒索。用系病人项及手足腰腹等处。仍教令作药师佛像一躯。写药师经一卷。造幡一口。以五色成四十九尺。又复教然四十九灯。灯作七层形如车轮。安置像前。又教放生四十九头。然后与作五色咒索。作咒索法。得线未搓。即烧名香发愿已。咒四十九遍香烟熏竟。搓线作索咒声莫绝。搓作索已。以印拄之。更咒其索四十九遍。然后结作四十九结。一咒一结数足即止。应将此索系彼人身。又转药师经四十九遍。所有罪障皆得解脱。临产之时一无苦恼即得易生。所生孩子形貌端正。聪明智慧寿命延长。不遭横苦常得安隐。鬼神之病立即除断。

药师琉璃光佛大陀罗尼咒曰。

那谟啰怛那(二合)跢啰(二合)夜耶(一)那谟金毗罗(二)和耆啰(三)弥佉罗(四)安陀罗(五)摩尼罗(六)素蓝罗(七)因达罗(八)婆耶罗(九)摩休罗(十)真特罗(十一)照头罗(十二)毗伽罗(十三)那谟毗舍阇瞿留(十四)毗[口*留]囄耶(十五)钵啰颇啰阇(去音)耶(十六)跢侄他(十七)毗舍是毗舍是(十八)毗舍阇(十九)娑摩揭帝(二十)莎诃(二十一印用前印)

是法印咒。佛在维耶离音乐树下。与三万六千人。俱及十二神王并诸眷属。天龙八部大神王。在如是等大众会中。说是法已。大众皆闻无不欢喜。是即名为结愿神咒。若有受持。能拔身中过去生死一切重罪。不复经历三涂。免离九横超越众苦。十方世界随处安乐自在无碍。法应如是。若善男子善女人等。受持读诵是神咒者。日夜精勤香汤洒浴。着新净衣持诸禁戒。如法诵满十万遍已。就清净处如法治地。治地之法如余坛说。团圆掘去数丈之地。更以净土填筑令平。若高出基最为第一。平治地竟。以净牛粪和檀香汤。以手掌摩随日而转。摩地已竟。地上布置千灯。道场上方四方。皆以种种杂宝庄严。悬缯幡盖。宝网交络。其地面上以五色粉。周匝间布作七重院。各开四门。其七重院状。如此地水硙风轮。院院各有众多隔子。一一隔道。各作宝阶砌地之相。其地中央。作宝莲华轮座之相。是即名为下方庄严。一一隔道两头着灯重重隔隔各别着灯。数满千盏。布置灯竟。安置种种宝瓶宝树香华等物。布置毕已。中央座上着小床子。以锦绣等净物。敷之床上。安置药师佛像。仍用前印请为座主。结界辟除三摩耶法。如下金刚军茶利法。然后安心烧种种香。散种种华。供养种种饮食华果。又烧酥蜜胡麻人等而为供养。若一日夜。三日七日若七七日。以昼兼夜诵咒数满百千万遍。所求从心无量获果。除不至心。法应如是。所有利益说不可尽。其余功能具如经说。

### 续验灌顶印咒第二十六

二大指屈于掌中。捻二无名指甲。无名指中节相背。二小指头相拄。二中指直竖头相拄。二头指屈。各捻中指背上节咒曰。

唵(一)步三末罗(二)苏摩盐(三)莎(上音)诃(四)

若欲续验。每日平旦于水罐上结印。诵咒二十一遍自灌其顶。还复如旧。

### 阿弥陀佛大思惟经说序分第一

如是我闻。一时佛在补陀落伽山中(此云海岛也)与大阿罗汉众一千五百人俱。观世音菩萨。大势至菩萨摩诃萨等五千人俱。及诸天龙夜叉阿素罗迦鲁罗紧那罗摩睺罗伽人非人等。前后围绕。来诣佛所到佛所已。五体投地顶礼佛足。礼佛足已绕佛三匝。却坐一面。

尔时观世音菩萨白佛言。世尊若四部众。及苾刍苾刍尼优婆塞优婆夷一切众生。修行善法。得生阿弥陀佛国。并见彼佛云何而得。佛告观世音菩萨言。若四部众欲生彼国者。应当受持阿弥陀佛印并陀罗尼。及作坛法供养礼拜。方得往生彼佛国土。若四部众。以众华散阿弥陀佛。发愿诵咒者。得十种功德。何者为十。一者自发善心。二者令他发善心。三者诸天欢喜。四者自身端正。六根具足无有损坏。五者死生变成宝地。六者生生世世生于中国。及贵姓中生。值佛闻法。不生边地及下姓中。七者成转轮王王四天下。八者生生世世常得男身。九者得生弥陀佛国七宝华上。结加趺坐成阿毗跋致。十者成阿耨多罗三藐三菩提。坐于七宝师子座上。放大光明。与阿弥陀佛等无有异也。是名十种散华功德。若四部众将持七宝满世界中。布施十方一切诸佛。不如一钱一华一香。好心布施阿弥陀佛者。若作此功德。一切诸佛菩萨金刚诸天等皆悉欢喜。死生阿弥陀佛国。若人然灯供养。生阿弥陀佛国。即得天眼。见于一切十方世界诸佛。若人以香布施供养。死生阿弥陀佛国。即得香身。身上香云常出。若人五体投地。恭敬礼拜阿弥陀佛者。往生彼国。若人将以香华衣食水坛等。种种供养念彼佛者。往生彼国即得香华衣食。若人不以香华衣食等供养者。虽得生彼净土。而不得香华衣食等种种供养之报。若转轮王十万岁中。满四天下七宝。布施十方诸佛。不如苾刍苾刍尼优婆塞优婆夷等。一弹指顷坐禅。以平等心怜愍一切众生。念阿弥陀佛功德。若善男子善女人。诵持阿弥陀佛陀罗尼。并作印等日日供养者。即得灭除五逆四重恒河沙数生死重罪。若欲得奢摩他验。得生阿弥陀佛国。成男子身端正聪明。坐于七宝成就天眼天耳等通。及得天衣服。与佛无异者。当作阿弥陀佛像。其作像法。先以香水泥地作坛。唤一二三好巧画师。日日洒浴。与其画师受八戒斋。咒师身亦日日洒浴作印护身。亦与画师作印护身。咒师画师两俱不得犯戒破斋。不吃五辛酒肉之物。作坛中央着帐。四方着饮食果子种种音乐供养。阿弥陀佛。其画师着白净衣服。用种种彩色。以熏陆安悉等香汁和之。不得用皮胶。咒师坐于坛外面向西。画师面向东。咒师前着一香炉。烧种种香。及散诸华。夜即然灯。咒师作阿弥陀佛身印。诵陀罗尼咒曰。

那谟阿[口*梨]耶(一)阿弥陀婆耶(二)怛他揭跢夜(三)阿啰诃底(四)三藐三菩提耶(五)跢侄他(六)唵阿蜜哩(二合)羝(七)诃那诃那(八)萨婆波跛尼(九)陀诃陀诃(十)萨婆波跛尼(十一)呜吽[打-丁+巿](十二)莎(去音)诃(十三)

次画师画佛像法用。中央着阿弥陀佛。结加趺坐手作阿弥陀佛说法印。左右大指无名指。头各相捻。以右大指无名指头。压左大指无名指头。左右头指中指小指开竖。佛之右厢。作十一面观世音菩萨像。左厢作大势至菩萨像佛上作宝殿。皆以七宝所成。殿下作七宝帐。悉以七宝璎珞所成。其宝殿上。画作三个大宝珠王。一一宝上出五色光。于其光上化为宝殿楼阁。其宝殿中作佛菩萨。其阿弥陀佛坐七宝高座。其高座上作七实莲华。阿弥陀佛坐其华上。其内院四角。作四七宝树。其佛内院四边。作四七宝殿。其宝殿上各有七宝。一一宝上出五色光。一一光上有七宝殿。其宝殿中有佛菩萨。其佛外院有四七宝殿。其宝殿上各有七宝。一一宝上出五色光。一一光上有七宝殿。其宝殿中有佛菩萨。阿弥陀佛前左右。作二菩萨。各作音乐。其佛底下有甘露水。中生无量宝华。一一华上各有菩萨。左右各作五百华树。其佛形作金色。其袈裟作赤色。其佛圆光以五色成。其佛头上放五色光。其诸菩萨作黄白色。其菩萨身上作五色天衣。其佛左边。大势至菩萨结加趺坐。左手覆掌于左髀上。右手屈臂节拄右髀上。竖臂向上。以大指捻无名指甲上。头指中指小指。搩竖掌侧当前。其佛右边。画十一面观世音菩萨。结加趺坐。屈左臂向肩上。掌覆向背。手把莲华。右臂节拄右鞞上。手把白拂。拂尾向右出。其水四边有无量宝树。七宝所成。其水之岸。以七宝成。其诸佛上诸天散华。作此像已。安佛殿中。作结界印。以佉陀罗木作橛四枚。各长八指。其木各咒一百八遍。钉于四角。此橛毕竟更莫拔却。一橛如是余三亦然。又以白芥子。四方及中各穿作孔。深一搩许。埋着孔中。皆用军茶利大心咒。咒白芥子一百八遍。如前木法大心咒曰。

唵(一)[口*戶]卢[口*戶]卢(二)羝瑟吒(二合)羝瑟吒(二合)(三)槃陀槃陀(四)诃那诃那(五)阿蜜哩(二合)羝呜吽[打-丁+巿](六)

咒一百八遍。埋芥子竟。然后安置阿弥陀佛像已。请四人僧设斋。多亦无限。日日供养。诵大身咒咒曰。

那(上音)谟喝啰(上音)怛那(二合)跢啰(二合)夜耶(一)那(上音)谟阿[口*梨]耶(二)阿弥跢婆(去音)耶(三)跢他揭跢耶(四)阿啰诃(上音)帝(五)三藐三菩驮耶(六)跢侄他(七)阿蜜哩(二合)羝(八)阿蜜哩(二合)跢三婆(去音)髀(九)阿蜜哩(二合)都知婆(二合)髀(十)阿蜜哩(二合)跢毗迦烂(去音)跢(十一)伽弥(去音)泥伽伽那(十二)吉哩底羯嚟(十三二合)萨婆斯波迦生(二合)迦[口*梨]曳(十四)莎(去音)诃(十五)

### 阿弥陀佛身印第一

左右二小指。各[打-丁+必]在无名指背上。二无名指头相拄着。二中指直竖。开一寸许。二大指并直竖。屈二头指压二大指头。头相拄。头指来去。

### 阿弥陀佛大心印第二

准前身印。惟改屈二大指入掌。以二头指压二大指甲上。咒同前咒用。作四肘水坛。以酥灯八盏饼果食五槃。中心着火炉。咒师面向东。取牛乳蜜相和。更取颇具罗木(此云谷树)长一尺截。一百八段。以酥蜜柱涂两头。咒一遍已一掷火中。如是满足一百八遍烧之。数数诵咒。若作此法即得奢摩他。灭恒沙四重五逆之罪。每月十五日洒浴诵咒。作如前法。随意往生阿弥陀佛国。

### 阿弥陀护身结界印第三

准初身印。惟改二中指及掌相着。用护身结界讫然后坐禅。

### 阿弥陀坐禅印第四

合腕。左右中指无名指直竖。令节文相当着。左右小指各[打-丁+必]。在二无名指背上。头当上节。二大指并直竖。屈二头指中节。头压大指头。用治病。若身有病。作四肘水坛。先作身印。请唤阿弥陀佛及观世音大势至像咒。师坐咒。牛乳一百八遍火烧。七日为之。日日如是其病即差。从日入时即作此法。到初夜即休。至后夜更作。至天明即休。如是七日为之。

### 阿弥陀佛灭罪印第五

合腕。左右中指无名指直竖。令节文相当着。开二小指直竖。开二头指。当中指背上。勿着。头少曲。二大指并竖。头压中指第二节。行者坐禅时。作此印诵结界咒。总咒白芥子水火。于房里着。欲结界时。先以咒水。从东北角右绕散之。还到东北角休。其次以白芥子亦同前。后以手把火。绕之亦同前。如是结界三遍竟。次即坐禅。准禅定法。观察思惟众罪业垢。于禅定中心生惭愧。作印忏悔悔其无始乃至今生所造之过。然后咒一切药二十一遍。服之即差一切罪灭。学真如为识无生智慧观。助咒兼修回向菩提之道。

### 阿弥陀佛心印第六

右手中指已下三指。总屈入左手掌内把左手大指。还以右大指。压右三指甲上。二头指直竖搩开之。

作四肘坛。以五色作。其坛中央安阿弥陀佛华座东方安文殊师利华座。亦名曼殊室唎。

### 文殊师利印咒第七

准金刚王印。惟改二头指。各捻中指上节背。头指来去咒曰。

唵(一)婆鸡陀那么(二)莎诃(三)

北方安十一面观世音华座。

### 十一面观世音印咒第八

印同般若身。大指来去咒曰。

唵(一)阿嚧力(二)唵帝[口*禮]鹿计(计阿反三)毗阇耶(四)萨婆奢都噜(五)波啰末(平音)陀(去音)那(六)迦啰(去音)夜(七)莎诃(八)

南方安大势至菩萨华座。

### 大势至菩萨印咒第九

右无名指。[打-丁+必]左无名指中指背。向头指中指岐间入。左无名指。从右中指无名指岐间。出之。即入食指中指岐间。二头指各屈。钩二无名指头屈二中指。压二大指上。头向内。先以左小指。屈右无名指背。后以右小指。握左小指背。大指来去咒曰。

唵(一)嚧池啰末地(地阿反二)忘婆(三)菩(去音)阇那(四)嗔陀频陀(五)呜吽[打-丁+巿](六)莎诃(七)

### 又大势至菩萨印第十

准下阿弥陀佛顶印。惟改二食指。各捻二中指头。其食指少许屈。次以二大指并。掩右中指中节上。大指来去。

### 又一大势至印第十一

准阿弥陀佛身印。中惟改二中指竖相着。次以二食指。[打-丁+必]在中指背后。头相拄。次以二大指并。头屈。入中指下节边。大指来去咒曰。

唵(一)跋折啰(二)跋折哩(二合)尼(三)瞿吒瞿致尼(四)槃陀槃陀(五)诃那诃那(六)驮诃驮诃(七)钵遮钵遮(八)呜吽[打-丁+巿](九)莎诃(十)

每月十五日。洒浴作此法者。即得阿毗跋致地。当作四肘五色水坛。水罐五枚。四角各一。中央一枚。各以生绢长一二尺。系其罐项。饮食十盘。灯十六盏。烧沉水香供养。其作坛法同余坛法。共四人僧结伴行道。更不得多。四人并着黄屑袈裟。若是贤者。即着白衣方入作法。更不得着多杂色。其衣袈裟并不得上厕。惟食粳米乳糜果子。不得吃菜。日日三时作法供养。从十二月八日起首。至十五日供养法事竟。当取中心水罐。灌受法人顶。讫着净衣。引入道场作供养。事毕即休散去道场。若作此法。如日光照雪众罪消灭。命终之后生阿弥陀佛国。若是女人。作此法者。命终之后化成男子。往生彼国。此是心印法。忧婆唎驮夜法(此云小心法)。此是阿弥陀佛成道法门。作者证入不退之位。残食散施。受法人勿食之。

### 阿弥陀佛顶印第十二

准佛刀印。惟改以二中指相叉。于中节文直申。即是顶印。用治病时。作二肘水坛。置阿弥陀佛像。安火炉烧。沉檀熏陆相和烧。病人面向西坐合掌。咒师面向东坐。以香绕病人头上。咒掷火中。如是满足一百八遍。日三时作。其病人至心念佛。病即除差。此是阿弥陀佛顶法。

### 阿弥陀佛轮印第十三

左右手。以二大指各捻无名指头。右压左当心。若欲说法论义之时。日日作此法。一切欢喜。死生阿弥陀佛国。若欲求财货饮食等物者。作四肘水坛。中心安置阿弥陀佛像。设五盘食。坛中心一盘。四方各一盘。咒师面向东。五日。一日三回作此法。其咒师衣服并皆黄色。不得余色。所求如意。又若人热病。咒五色线二十一遍。作二十一结。系病者颈。病人念阿弥陀佛。咒师手把香炉。供养赞叹十方佛。即差。若欲令八部鬼神天及佛菩萨金刚欢喜者。作四肘水坛。咒师必须洁净。男子女人不得相触。其坛中心。安阿弥陀佛像。像面向西。饮食八盘。灯二十八盏。水罐一枚。中心于佛前。着火炉。咒苏曼那花。一遍一掷火中。如是满一百八遍。以平等慈悲心。为一切众生作此法者。即得神验皆生欢喜。若日日作种种供养阿弥陀佛。诵咒满十万遍。作印法者。即得灭罪命终生彼国。又若欲得生彼国者。亦更以泥作阿弥陀佛像十万躯。灭罪死生阿弥陀佛国。日日供养时。以金作数珠。若无用银。若无银者用赤铜。无赤铜者用水精。数一百八枚。无者五十四枚。更无者四十二枚。更无者二十一枚。如此等珠。掏之诵咒时。以珠为十波罗蜜多。以念佛诵咒为阿耨多罗三藐三菩提。若作阿弥陀佛供养时。应用上件物等作珠。余物不得。若作余杂物者。一切不得验。其中最好者。以水精作数珠诵咒者。众罪皆灭如珠映彻。自身亦然。此水精珠者。通用一切佛菩萨金刚天等法。

### 阿弥陀佛疗病法印第十四

先仰左手。四指仍屈。即以右手覆于左手。右手四指亦屈。与左手急相钩。令二拳节各拄掌心。其二大指各直竖之。是一法印。降伏一切诸恶鬼神。有人病者。当用印之其病即愈。此等诸印皆诵心咒。

### 佛说作数珠法相品

尔时佛告苾刍苾刍尼优婆塞迦优婆斯迦诸善男子善女人等。当发心诵阿弥陀经。念阿弥陀佛。及诵持我三昧陀罗尼秘密法藏神印咒者。欲得成就往生彼国。及共护念一切众生。复能苦行至心受持。日日供养。一心专在莫缘余境。若诵经念佛持咒行者。一一各须手执数珠。依阿弥陀佛三昧教说。复依如此一切陀罗尼诸佛菩萨金刚天等法中所出。其数皆须具诸相貌。其相貌者有其四种。何者为四。一者金二者银三者赤铜四者水精。其数皆满一百八珠。或五十四或四十二或二十一亦得中用。若以此等宝物数珠。掐之诵咒诵经念佛诸行者等。当得十种波罗蜜功德满足。现身即得阿耨多罗三藐三菩提果。其四种中水精第一。其水精者。光明无比净无瑕秽。妙色广大。犹若得佛菩提愿故。洞达彼国一如珠相。以是义故称之为上。把其珠掐。亦能除灭念诵行者四重五逆众罪业障所有报障。一切恶业不能染着。为珠光明不受色相。若人常行念佛法者。用木患子以为数珠。若欲诵咒受持人者。用前四色宝为数珠。若作菩萨咒法业者。用菩提子以为数珠。若无。可用莲华子充。若作火头金刚业者。用肉色珠以为数珠。此等数珠皆合法相。是故我以此法。护念世间持法行者。是众会中一切菩萨摩诃萨金刚天等。闻佛所说数珠法已。莫不欢喜同时称善。

佛言若人欲作法相数珠。先唤珠匠。莫论价直。务取精好。其宝物等皆须未曾经余用者。一一皆须内外明彻无有破缺。圆净皎洁。大小任意。与其珠匠先受八斋。香汤洒浴着新净衣。与作护身。严一道场悬诸幡花。以香水埿一小坛子日日各以香华供养。又着一两盘饼果供养。又复夜别各然七灯。作是相珠一百八颗。造成珠已。又作一金珠以为母珠。又更别作十颗银珠。以充记子。此即名为三宝法相悉充圆备。能令行者掐是珠时。常得三宝加被护念。言三宝者。所谓佛宝法宝僧宝。以此证验。何虑不生西方净土。作是珠已。于此坛中。更以种种香水洒珠。又着七盘食。然三七灯。请佛般若菩萨金刚及诸天等。仰启供养。称赞三宝威神力故。种种法事皆有效验。然后持行随身备用。一切诸恶不相染着。一切鬼神共相敬畏。是故福力具足成办功德满愿。是名数珠秘密功能。其阿弥陀佛陀罗尼印咒。有八万四千法门。于中略出此要。如如意宝。以上阿弥陀佛法竟。依法行之福无限也。

### 大轮金刚陀罗尼

南(上)无悉(半音)咥哩(二合)耶队迦(去)南(上一)跢他伽陀(去)南(上二)唵鞞啰(去)时鞞啰(去)时(三)摩诃斫迦啰(二合)跋折哩(四)萨多萨多(五)娑啰(上)帝娑啰(上)帝(六)怛啰曳怛啰(上)曳(七)毗陀么儞(八)三盘誓儞(九)怛啰么底(十)悉陀阿揭唎怛[口*厲]焰(二合)(十一)莎诃(十二)(注去上处依注去上音法读之注二合处其上一字必须半音与其下字合音读之注半音处必须片音)

诵此陀罗尼三七遍。即当入一切曼茶罗(此云坛也)所作皆成。诵咒有身印等种种印法。若作手印诵诸咒法。易得成验。若未曾入灌顶坛者。不得辄作一切手印。若人诵此陀罗尼者。即同入坛。作印行用。不成盗法也。

### 佛说跋折啰功能法相品(唐云金刚杵)

尔时佛在耆阇崛山大会。演说诸陀罗尼秘密法藏。时金刚藏菩萨。从座而起前白佛言。世尊如来今会说此微妙可贵之法。我等心中甚大欢喜得未曾有。是诸欲界天魔波旬及鬼神等。莫不战悚。我等思惟诸魔心意实难测量。或欺或叛。若不豫防恐彼轻慢我诸佛法。惟愿世尊。听我出一不可思议难测之法。当得护持如来正法。降伏诸魔。不令魔等于诸世间。为之暴乱。时佛叹言善哉善哉。

尔时金刚藏菩萨。忽从顶上涌出三股跋折啰形。如金光色。当出之时。大千世界六种震动。现坐鬼神一时崩倒。佛语鬼神汝等莫怕。我金刚藏。有如是等神通自在大威力故。涌出如此难测之相。以此当助护我正法。我今印可。仍以过去真佛舍利七粒。付嘱菩萨。令其舍利隐在其中。将为实信。识相护持。防诸外道欲界天魔心生轻慢。因即称名摩诃跋折啰。是故常能威侍我侧。拒诸魔事。既有利益。亦愿有人持我法者。及持菩萨金刚天等陀啰尼法。皆须具足如法之相。而常拟备。现座大众皆言称善。

### 作跋折啰并功德法

若人欲作跋折啰者。先取金等五色之物。皆未曾经作器用者。何名五色。一金二银三赤铜四镔铁五锡。合和为作跋折啰形。若无此五种。可用霹雳枣心。亦得。且未作其跋折啰前。先须豫咒金铜等物一百八遍咒曰。

唵(一)摩诃迦啰(二)那吒俱钵啰(三)莎诃(四)

咒讫。当取月欲蚀时。先于十四日。若候如此上日。不着宜取八月十三日。亦是上日。斯日晨朝。豫遣其匠。受持斋戒香汤洒浴着新净衣。其欲请作跋折啰主。亦复如是。俱洁净讫。豫净修理于一净所。安立而作护身结界法事。至十五日朝。更遣其匠香汤洒浴着新净衣。与作护身及自护身。结界法事。当道场中作一水坛。请佛般若诸大菩萨金刚天等。又请舍利一二七粒。置其坛中。其坛东边。以牛粪泥作一冶炉。次唤火天令其守炉。匠面向西。咒师自身在坛西边。正面向东。敷草为席胡跪而坐。其坛中着七盘饮食。于其炉边更一盘食。结护如常。请佛般若诸大菩萨金刚天等。又以种种香花印法。供养三宝三遍七遍。然后动作。一铸使成。莫令瑕缺。上下无欠。端直平正无有缺减。是名一宝。最为上首。若一铸不成。后虽覆作终是无用。其人亦不合行我之秘密三藏法门。设强行用。常有魔事无所成办。却被殃身。其跋折罗。可重八两。长十二指。横指为量。两头三股亦有五股。其五股者名为大跋折啰。必须终身持梵行者合用受持。若无戒行不得持用五股。损身。其跋折啰。皆须腰间圆作似槟榔形。中间可容一把许长。尽力雕镂。惟取端正不得粗恶。磨治了已真金涂饰。正当腰间开一方孔。拟下舍利。法用形势因缘。与今本样一种。行者示语。令好用心作之。拟备不轻。当作杵时咒声莫绝。香烟不断。其匠功价任索多少。不得酬还。仍须当日使作总了。跋折啰竟。其匠报咒师言。作杵已了。其咒师手把香炉及七宝函。右绕道场作赞叹云。十方诸佛法宝成就。梵音法事往迎看杵。至于炉边散诸香华。作赞叹法事殷勤礼请。其匠长跪两手捧。着行者手中七宝函内讫。其匠乃礼谢口云。种种多不如法。莹磨严饰皆不称意。布施欢喜愿灭诸罪。咒师答云。异常殊妙端严如法。分相具足最上无比。实生惭愧。愿除匠者三业宿障。生生世世与佛因缘。法会相值。语已匠更礼拜发愿(云云)。烧香合掌请取舍利。咒师即起绕坛三匝。至本坐处却住一面。启告十方一切诸佛般若菩萨金刚天等(云云)。还作香花供养法事。悲泣雨泪。取龙脑香可一捻许。内跋折啰腰间孔中。后取舍利。内跋忻啰腰孔中讫。更作香花法事供养。供养毕已。还将杵起。右绕道场至其匠所。跪地受与匠者。匠者至心。珍重烧香供养礼拜已。即以两手捧跋折啰。闭其孔。至到牢密。钉闭事讫。还以两手捧授咒师。咒师礼拜受取而起。匠者更礼三拜。捧舍利函心口发愿(云云)。行者手棒舍利宝函。右绕道场行道三匝。还至本处。以诸香华及作印法。更供养讫遣匠出去。于后复将舍利宝函。还至道场自候相貌至夜。坛中然三七灯。任意安置及着。饼果种种香花供养。事竟于坛西面结加趺坐。咒师右手把跋折啰。左手掏珠。惟须尽力至心诵咒。限至现于三种光相。何为三相。一者其跋折啰自然而暖。二者烟出。三者放大光明。若暖相现。持杵行者。自然感得一切药叉罗刹及诸人等皆悉同心恭敬如佛。若烟相现。持杵行者。自然感得所去之处一无障碍又无病苦。若放光相现。感得一切咒神自在拥护行者。行者常为一切天龙八部鬼神人非人等。皆悉恭敬。仍于一切诸众生类六分之中。称于无比。自佛已下但是诸咒。能诵得者皆悉成就最胜灵验。由是金刚跋折啰杵威神力故。于后若欲用跋折啰。如法捧杵。未用以前诵军茶利大心咒。满一七遍已。即以此杵如护身法。然后便作大结界法。一切时中加意护净以为常则。方行法事所作皆验。若疗病。用跋折啰时。不得越分。并须护净。如法用者。于咒师身常好安。隐已说跋折啰法功能竟。