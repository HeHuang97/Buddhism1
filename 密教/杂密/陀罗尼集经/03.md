## 佛说陀罗尼集经卷第三

### 般若波罗蜜多大心经(印有十三咒有九)

如是我闻。一时佛在舍卫国祇树给孤独园。与千二百五十阿罗汉无量阿僧祇诸大菩萨天龙八部人非人等俱。前后围绕。尔时梵天。与诸大众共相谓言。我今欲闻般若波罗蜜多功德。时诸大众皆大欢喜。赞梵王言善哉善哉。尔时梵王即从座起偏露右肩。右膝着地顶礼佛足礼佛足已而白佛言。世尊我今至心愿乐。欲闻般若波罗蜜多不可思议功德。惟愿世尊为我。说于般若波罗蜜多不可思议咒印功德。尔时佛告梵王。我于他化自在天中。略说咒印。谛听谛听我今为汝说此功德。如须弥山诸山中王。般若波罗蜜多亦复如是。一切奢摩他中王。如须弥山王。四方猛风不能吹动。般若波罗蜜多亦复如是。若依般若波罗蜜多。即得坚住于奢摩他。诸天魔等不能倾动。犹如大海。皆能容受一切众流。般若波罗蜜多亦复如是。皆能容受一切佛法。若依此般若波罗蜜多教法行者。即得住宿住智。知于过去我从彼处。因于彼行。得生此处。若依此般若波罗蜜多教行者。即得除灭三毒之罪。生生之处不闻恶法。得身端正犹如金色顶戴天冠。无有悭心。生于刹帝利婆罗门中。于诸会中。一切大众皆悉随从。不生三途地狱之中。十方佛刹随意往生。现身即得四无所畏。于诸会中胜出诸众。若能日日作此法者。现身即知一切诸法。皆无障碍得奢摩他。若人欲得奢摩他者。当依般若波罗蜜多作法。日日供养作印坐禅。若于尸陀林。或在冢间坐死尸边。作不净观。及生灭观乃至慈悲观。界方便观者。即得奢摩他。若三年坐奢摩他者。无色天光来入身中。即知三界一切诸事。于三年中。一日吃食一日不吃食。若不食日随服药菜。若不食药菜服气最好。如是隔日满三年者。得奢摩他。日日作此法。烧苏合香诵咒。满足十万遍者。得大云奢摩他。慈悲奢摩他。大雷声奢摩他。电光奢摩他。火光奢摩他。若日日作印法等。种种供养者。罪灭得奢摩他。若重罪业众生。日日不作印咒等种种供养者。诸罪不灭。不得奢摩他。是故我今说此方便。欲令一切皆悉乐闻成就愿故。

### 画大般若像法

画大般若菩萨像。可取八月十五日。以细好绢两幅。或三幅亦任意用。高下阔狭必须相称。于精舍中作水坛竟。于其坛中诵大般若咒。咒绢一百八遍已。请唤画师最好手者。令受八戒。一上厕一洗浴。着新净衣。与作护身印。其彩色中用薰陆香安悉香汁和。不得用胶。于其坛上日日三时。散杂色花烧沉水香。诵咒供养菩萨。夜别然灯。七盏。然后可画菩萨。其菩萨身。除天冠外身长一肘(人一肘如佛一磔手)通身白色面有三眼。似天女相。形貌端正如菩萨形。师子座上结加趺坐。头戴天冠作簸箕光。其耳中着真珠宝珰。于其项下着七宝璎珞。两臂作屈。左臂屈肘侧在胸上。其左手仰五指申展。掌中画作七宝经函。其中具有十二部经。即是般若波罗蜜多藏。右手垂着右膝之上。五指舒展。即是菩萨施无畏手。菩萨身上着罗锦绮。绣作[袖-由+盍]裆。其腰以下着朝霞裙。于上画作黄色花亵。天衣笼络络于两臂。腋间交过出其两头。俱向于上。微微屈曲如飞扬势。其两手腕皆着环钏。菩萨右厢安梵摩天。通身白色耳着宝珰。其项上着七宝璎珞。立[毯-炎+瞿]毹上。右手屈臂向于肩上。手执白拂。左手申臂手执澡罐。其腰以下着朝霞裙。以罗绮锦绣严饰衣服。其梵天身披紫袈裟。顶戴花冠作簸箕光。其手脚腕皆着宝钏。菩萨左厢安帝释天。通身白色耳着宝珰。其项上着七宝璎珞。立[毯-炎+瞿]毹上。右手屈臂向于肩上。手执白拂。左手屈臂肘节向左。手掌向腹仰。掌掌中坚着一跋折罗。跋折罗头外向着之。火焰围绕跋折罗身其帝释像。从腰以下着朝霞裙。以罗绮锦绣严饰衣服。天衣笼络。头戴花冠作簸箕光。其手脚腕皆着宝钏。菩萨光上两厢。皆画作一须陀会天。而散杂花及赍璎珞而为供养。其像座下。画作香炉供养之具。其供养具左右两厢。各画布置八神王像。其神王色。青黄赤白各为一色。面作威怒。一一神王各着五色金银细甲。各执器仗。威严而立五色石上。次下右厢画咒师像。胡跪而坐。两手捧持香炉供养。面仰向上。如似瞻仰菩萨尊颜。画其像已。当立道场悬缯幡盖。杂宝铃佩种种严饰。香泥涂地而作水坛。纵广四肘。迎将菩萨安置坛上。像面向西咒师面向东。日日香汤洗浴洁净。着新净衣入于道场。护身结界作法诵咒。种种供养般若波罗蜜多。诵咒可满十万遍。时时别忏悔灭身上过去一切罪障。于后诵咒。作法用时种种得验　画像法竟。

次说印法。

### 般若身印第一

二手合腕。掌中相开。即用二手头指中指无名指。头曲相拄。其二小指二大指。各直竖磔开。

### 般若来印第二

准前身印。唯改以二大指。稍稍相近。齐屈向下。即是名菩萨来印。

### 般若去印第三

若欲送菩萨去。准前来印。唯改所屈二大指。稍磔开。乃至于极。即是送菩萨去印。

### 般若心印第四

准前唯改。以右手大指。捻着头指。即是般若心印。

### 般若大心印第五

准前唯改以左大指屈向下。即是般若大心印。

### 般若头印第六

准前唯改。齐竖二大指。离头指一分许。即是般若头印。

### 般若缚魔印第七

准前唯改。用二大指各捻头指。即是缚魔印。若用护身。一切魔鬼不得恼乱。是等七印。于菩萨前不解手成。诵后大心咒。除人身中三业恶障。兼禅定用。

### 般若伏魔印第八

结加趺坐。先舒右手五指于右膝上仰着。即舒左手五指仰之。以小指侧横着于脐下。即名伏魔印。

### 般若奢摩他印第九

先舒左手五指于脐下。即用右手四指作拳。于左手掌中仰着。以二大指直竖相合头。是二印是般若奢摩他印。欲入奢摩他伏魔用之。

### 般若奢摩他四禅印第十

先仰右手舒五指于右膝上。即竖左手四指。屈大指于掌中。即屈肘竖臂。合掌向背。此掌中有一切佛法般若之藏。即是奢摩他四禅印。

### 般若忏悔印第十一

先竖右手四指。侧掌向前。屈于大指在掌中。即以左手大指。于右掌中。与右大指相钩。又以左四指。掘右手掌背。即是忏悔印。若有行者。日日作此印法并诵咒者。能除一切四重五逆恒河沙等罪。皆悉消灭。十方净土随意往生。近于阿耨多罗三藐三菩提。

### 般若无尽藏印咒第十二(一名般若眼又名金刚般若心又名般若根本)

以二大指各捻二小指甲上。平屈二小指。下节中节相背博之。二中指二无名指各相背博。直竖向上。各屈二头指相背。令平中节。背相着。与二小指相称令手。如高座上安置经藏。当心着之。当诵咒时。专想系念。一切经藏皆从印出悉入心中。

般若无尽藏陀罗尼咒曰。

那(上)谟(上)婆伽筏帝(一)钵啰(二合上)若(若冶反)波啰弭(上)多(上)曳(二)唵(三)唎伊(伊弃反起音二合下同四)地伊(二合)(五)室唎(上音二合)(六)输嚧(二合)陀(七)毗社曳(八)莎诃(九)

佛言此陀罗尼印有四种名。一名般若无尽藏。二名般若眼。三名般若根本。四名金刚般若心。此陀罗尼印有大功德。若能至心如法受持。随诵一遍出生一万八千修多罗藏。又彼一一修多罗藏中。各各出生二万五千修多罗藏。又彼一一修多罗中。出生百万修多罗藏。又彼一一修多罗中。出生无量百千万亿那由他阿僧祇修多罗藏。如是乃至展转。出生无量无尽修多罗藏。所出经题名句义味。各各不同而不重出。如是念念出生无尽。是故名为无尽藏陀罗尼印。此陀罗尼印。即是十方三世诸佛宗祖。亦是十方三世诸佛无尽法藏。一切般若波罗蜜母。过现未来诸佛菩萨。常所供养恭敬赞叹。若善男子善女人等。以至诚心。书写读诵如说修行。是人所有百千万亿恒河沙劫生死重罪。于须臾顷悉灭无余。此陀罗尼印所有功德。我若住于百千万亿阿僧祇劫。叹犹不尽。何况余人叹之能尽。若欲修行般若波罗蜜者。一食斋戒香汤沐浴。着新净衣入于道场。要当先诵此陀罗尼。并作此印。满百万遍。然后修行余般若法。决定成就。是故名为般若根本。此陀罗尼印。悉能照了一切般若波罗蜜法。故名般若波罗蜜眼。此陀罗尼印。悉能摧灭一切障碍。悉能住持一切诸佛菩萨功德。故名金刚般若心也(是一印咒筏[口*梨]耶思绳伽法师译)

### 般若使者印第十三(先用般若护身次用军茶利法护身)

先仰二手。即以二无名指相钩。其二中指及二小指。各向掌中屈之。二头指各竖头相拄。二大指亦直竖。附头指侧。捻头指中节。二大指来去。用治一切病。

### 大般若波罗蜜多陀罗尼第十四

咒曰。

那(上)谟(上)婆伽婆(去)帝(一)摩诃波啰(上二合)若(若冶反下同)波啰弥多(去)曳(二)薄讫底(二合)伐蹉啰(二合)曳(三)阿波唎(二合)弥多瞿拏曳(四)萨婆怛他揭多(五)波唎布自多(去音)曳(六)萨婆怛他揭多(七)努若多努若多(八)毗若多(上)曳(九)跢侄他(十)波啰(上二合)若波啰(上二合)若(十一)摩诃波啰(上二合)若(十二)波啰(上二合)若婆娑揭唎(上)(十三)婆啰(上二合)若嚧迦揭唎(上)(十四)安驮迦(去)啰(十五)毗驮么尼(十六)徙提苏徙提(十七)徙殿睹缦(十八)婆伽婆(去)底(十九)萨防(去)伽孙怛唎(二十)婆枳底(二合)伐蹉哩(二合)(二十一)婆啰(二合)娑哩跢诃(上)悉羝(二合)(二十二)三摩莎婆羯哩(二合)(二十三)勃地勃地。冒驮耶冒驮耶(二十四)悉地悉地(地野反上同)(二十五)剑婆剑婆(二十六)迦罗迦罗(二十七)者罗者罗(二十八)頞婆頞婆(二十九)阿揭车阿揭车(三十)婆伽婆(去)帝(三十一)摩毗嚂(去)婆(三十二)莎诃(三十三)

是大神咒。于大般若经中。佛重于他化自在天说。所有一切十方诸佛。等同赞成。是故名为大般若咒。是咒功力不可思议。亦能救拔生死大苦。如是神咒。过现未来诸佛共说。同共护念。能诵持者。一切障灭。随心所愿无不成办。疾证无上正等菩提。

### 般若波罗蜜多聪明陀罗尼第十五(一名小般若波罗蜜多神咒一名十方一切诸佛母咒)

尔时如来复说神咒咒曰。

那(上)谟婆伽皤帝(一)那(上)谟摩诃波罗(上二合)若(若冶反)波啰弭多(去)曳(二)哆侄他(三)摩儞达迷(四)僧伽啰(二合上下同)诃(上)达迷(五)阿(上)弩伽啰诃达迷(六)毗目(去)底(二合)达迷(七)娑(上)陀弩伽啰诃达迷(八)裴舍啰(上二合)么拏达迷(九)娑(上)曼多拏跛唎皤啰(上)跢那(上)达迷(十)瞿(上)拏(上)伽啰诃僧伽啰诃达迷(十一)萨婆跢啰(上)弩伽(上)跢达迷(十二)萨婆伽啰(上)跛唎波啰(上二合)拏达迷(十三)徙弭唎(上二合)底阿(上)娑(上)波啰(上二合)慕娑(上)那达迷(十四)莎诃(十五)

佛言如是神咒是诸佛母。能诵持者一切罪灭。常见诸佛得宿命智。速证无上正等菩提。若有男子女人。能诵持此咒。欲求聪明求灭重罪。即得聪明。重罪即灭。佛语至诚无有虚伪。于晨朝时杨枝净口。净漱口已。于佛像前恭敬一心。合掌系念。烧众名香散诸妙花。至心礼拜胡跪。诵此咒二十一遍。乃至斋时更莫共他交杂言语。至空静处。一日诵得五百偈经。如是一七二七三七日。无不有验。除不至心。若欲读诵一切经典。要当先诵此陀罗尼。即得忆念不忘之力。印用奢摩他四禅印。

### 般若大心陀罗尼第十六

咒曰。

跢侄他(一)揭帝揭帝(二)波罗揭帝(三)波啰僧揭帝(四)菩提(五)莎诃(六)

是大心咒。用大心印。作诸坛处一切通用。

般若小心陀罗尼咒曰。

跢侄他(一)揭帝揭帝(二)波啰民(弥忍反)揭帝(三)波啰若(若冶反)他(四)莎诃(五)

用小心印通一切用。

### 般若心陀罗尼第十七

咒曰。

跢侄他(一)徙弭哩曳(二合)徙弭哩曳(二)室唎(长音)室吒(乌皆反三)莎诃(四)

用奢摩他印。至心诵者。得不忘力。闻持一切。诵十万遍乃至百万。无不有验。除不至心。

### 般若闻持不忘陀罗尼第十八

咒曰。

那(上)谟婆伽婆(去)帝(一)婆啰(上)若(若冶反)波罗弥多曳(二)跢侄他(三)室哩(二合)曳(四)室哩(二合)曳(五)室哩(二合)曳(六)室哩(二合)曳细(七)莎诃(八)

### 又般若小心陀罗尼第十九

咒曰。

跢侄他(一)室唎曳(二)室唎曳(三)室唎(长声)室吒(鸟皆反四)莎诃(五)

咒师若欲治病者。自作护身竟。于病人边。作四肘水坛。庄严已竟。种种香华。然四十九灯。种种饮食布置毕已。手执香炉烧香右绕。供养十方诸佛菩萨金刚诸天。及鬼神等竟。于坛中心放着香炉。于好净处结加趺坐。正面向东。向北亦得。次烧酥蜜胡麻稻谷华香。供养已次作般若身印。诵前大咒二十一遍。心作空观。谓一切法无相。然后出自口气。射病人身上。若一七遍或二十一遍即差。若一度作此法不差者。日三时作之即差。其坛所用饮食饼果。日别替换更作新者。供养残食。咒师及病人皆不得吃。吃者咒力无验。若作此法者。一切罗刹诸鬼神等。欢喜放病人差。其所余残食。将与贫穷者最为第一。不被一切鬼神得便。持咒行者好记不忘。

### 般若坛法

纵广四肘以五色作。从内次第。着白黄青赤黑之色。一切坛法例皆如是。其坛中心安释迦牟尼佛华座。座上安像。其座东面复安华座。座上安般若波罗蜜身。左手把经。其坛北方复安华座。座上安大梵天。左手把君迟(唐云胡瓶水罐)南方安华座。座上安帝释天。右手把跋折罗。中心着一香炉水罐。四角各一香炉水罐。五枚水罐内。各盛净水五谷七宝。并以柏叶梨枝塞口。于上各以生绢三尺而系束之。种种果食及上好果一十二盘。灯十六盏。咒师当西门坐。正面向东。咒师东南着一火炉。咒师前着种种香华酥蜜胡麻并稻谷等华诸饮食等具三五盘。拟烧供养。种种安竟次第奉请。一一各作本印诵真言。一一各作华印承迎。总坐定已作大结界。然后次第下[打-丁+親]施钱。随力多少任意布施毕已。次作法事香华供养。次烧酥蜜胡麻等物而为供养。然后持明师手把数珠。诵大心真言一千八遍。诵竟取东北角水罐。安般若像前。胡跪以右手案水罐。又诵大心真言一百八遍竟。于坛西外预作水坛。纵广二肘。其坛中心作莲花座。散华供养讫。即将水罐引受法人。出于坛外。到西坛上中花座边。面向东立。捧水罐住。令受法人于花座上面向东坐。发愿口言。普愿一切诸众生等。悉发无上菩提之心。我今欲求舍摩他及阿耨多罗三藐三菩提故。作此法为一切众生离生死故。愿一切佛菩萨金刚诸天等。皆悉证知。发如是愿已。又令受法人要誓。云愿我得成就。此法以后。誓愿不教诽谤正法。断善根人诸恶人等。若其教者。一切行学皆不成办。若犯如是速获大罪。发是愿已。持明师即与受法人。作般若身印。置于顶上。印中着华。即用水罐灌其顶上竟。又作身印。与其护身。然后令着新净衣已。引入道场。礼拜毕已依次第坐持明师于护摩炉边。面向东坐。于炉中然谷木柴。一一次第作印。奉请于炉中坐。烧香饮食酥蜜等物。供养毕已送安本位上。如是乃至诸天等竟。口云惭愧无好供养。错失仪则谢过已。持明师捻取炉中灰。与其护身。脑后二肩心咽眉间发际。如是七处点灰护身竟。辞佛开锁发遣毕已。即以净水扫灭坛处。作此法者一切罪障悉皆消灭。道场残食持明师及受法人皆不得吃若吃持明师及受法人并失成就其[打-丁+親]施钱佛钱。入作佛用。其般若钱入写经用。菩萨钱作菩萨用。金刚诸天钱入金刚诸天处用。水罐上缯绢持明师得用(不用最好)若坐禅时。以手案地。诵前大真言二十一遍。速得奢摩他。若作此法。一切诸佛菩萨欢喜。若作此坛。须于八月十五日作。清净处诵般若真言。用军茶利结界其地。所有骨毛瓦石等掘令出尽。或深四指一搩一肘。恶物尽已。将好净土别填坚筑使平。埋着七宝及五谷子。埋深一磔。中心安之。欲安宝时。先作般若根本印印其宝已然后埋之。

尔时世尊正在大会。说般若波罗蜜。及说是真言法利益方便。能令一切人非人等。闻此陀罗尼者。悉发无上菩提之心。回向十方诸佛国土。当得阿耨多罗三藐三菩提。常生欢喜。尔时众中有十六大药叉将。其名曰。

达哩底啰瑟吒大将　禁毗噜大将　嚩日噜大将　迦尾噜大将　弥睹噜大将　[朿*欠]怒毗大将　阿儞噜大将　娑儞噜大将　印捺噜大将　波夷噜大将　摩尾噜大将　娇尾噜大将　真特噜大将　嚩吒徒噜大将　尾迦噜大将　俱吠噜大将。

有如是等十六大药叉将各将七千诸眷属等。即从座起顶礼佛足。而白佛言世尊。今此众中一切天人。既闻佛教灭一切罪。不堕三涂植于佛种。我等药叉将亦复如是。既蒙佛恩。我等归命佛法僧宝。常随拥护佛法僧众。若王大臣比丘比丘尼优婆塞优婆夷等。及一切众生。受持此法。若读若诵若听若念。又复念佛。若坐禅者。我等十六药叉将及诸眷属。随其行处而卫护之。若国城邑。若聚落中。若空闲林中如是等处。若有念此般若波罗蜜多名者。我等眷属悉皆拥护。若人持此般若波罗蜜多时。忽遇一切诸难事者。我等眷属共相拥护。若复有人欲得般若波罗蜜多成就者。我等眷属使满其愿。

尔时佛赞诸药叉大将言。善哉善哉汝等眷属。能于般若波罗蜜多所在之处。而作卫护。为未来世诸众生故。说修行之法。尔时诸药叉王等言。若王若比丘比丘尼优婆塞优婆夷。若能深心信解我般若波罗蜜多功德自在威力陀罗尼成就故者。又须我等十六眷属来佐卫护。汝等有能依我此法。如前结护广建道场。为之坛法。求诸利益。国祚延长人民安乐。四方无事灾祸不侵。保守贞干无诸疾苦。当请清净持明师。无问道俗。道体相同行纯熟者。七人乃至二七三七人等。净持戒行德尊长者。当于一所。别立厨膳供给师等。任取胜地。无问寺内宽大堂宇庭院之所。若近舍利浮图塔庙。若好园林名山净处。起作道场。其坛场法。掘去恶物净土筑平。如前所说筑平正已。又以净牛粪和香汤泥。摩涂其地。以五色粉作三重院。三重各开四门。第三重内院作一圆月。中心安般若波罗蜜多菩萨像。面向西门。其像右边安帝释天。左边安梵摩天。东面安使者西面持明者。第一重外四方。各列四神王像。四方各四。总数即是十六神王。若欲画者。第一重内画着亦得。其持明师者。入第三重内。正在般若波罗蜜多像前。先请般若波罗蜜多菩萨。次请梵天等。次请召四面十六神王而安置之。及使者等。

### 请十六药叉大将真言第二十(印用使者印)

那(上)谟啰(上)怛那(二合)跢啰(二合)夜耶(一)跢侄他(二)诃诃(上音二俱同三)醯醯(上音二俱同四)呼呼(五)戏利戏利(六)弥(去)利弥(去)利(七)杜铭徒杜咩(八)鞞伽婆呬尼(九)毗摩罗婆呬尼(十)底哩(二合)宁(上)底哩(二合)(十一)般罗(二合上)底羯烂(二合)陀(十二)鞞多持质怛罗(二合十三)鸡都般啰婆(二合)萨婆(上)[口*梨](十四)惧醯(上)[口*梨](十五)乾陀[口*梨](十六)旃茶唎(十七)车阇(去)尼(十八)惧罗遮利尼(十九)旃茶毗伽陀婆醯(上)尼(二十)梅怛啰(二合)榆(二十一)莎诃(二十二)摩罗檀持曷啰婆迦(去)耶(二十三)莎诃(二十四)摩登伽俱(上)罗朋奢耶(二十五)莎诃(二十六)底哩(二合)商羯曳(二十七)莎诃(二十八)悉陀(上)曳(二十九)莎诃(三十)那(上)谟嚧瑟吒(二合)写(三十一)摩登伽啰阇写(三十二)悉殿都(三十三)曼怛啰(二合)跛陀(三十四)莎诃(三十五)

若人但能诵得此真言。不须供养。即得成就。若诵此真言七遍。十六药叉大将即到其所。任行者驱使。若人欲往病人所。先于房内。预诵此真言一百八遍。加持自右掌。即以右手摩自唇口。到病人所。心想自手。譬如冰雪用手把炭火。以自手背着于彼人身。心作差想。其病即差。或取鞭杖。长八指或十二指或十六指。加持二十一遍。内火中着。火烧赤已。随取其炭。一不损手。正欲诵时。先当内手香水碗中。复向口边。如是三度即得法成。以少香水散于四方。以为结界后用其法。是真言能助成般若波罗蜜多。令一切众生皆发无上菩提之心。若人欲入山中坐禅者。设有恶虫师子虎狼及恶魔鬼等。欲来恼者。当诵此真言一百八遍。即无所畏。诸障难事自然消灭。若谤法人及造五逆。是恶人等不容忏悔。如此之人莫教此法。若能至心诵此真言者。能灭四重五逆等罪。若具说此般若波罗蜜多法。有无量坛印陀罗尼法门。今当略说此法。如摩尼珠。若有无上菩提心者。得见此法成菩提果。

若人欲得日日供养十方一切诸佛菩萨金刚天等者。若在房内及佛殿中。而供养之。但是供养之处。皆须作结界法。以佉陀啰木(唐云紫姜木也)。作橛四枚。各长八指。各加持其橛一百八遍。钉于四角。一钉以后永莫拔却。一橛既然余三亦尔。其坛中心及于四方穿地作孔。各深一榤。于其孔中埋白芥子。用军茶利大心真言。加持白芥子一百八遍。真言曰。

唵(一)户卢户卢(二)底瑟吒(二合)底瑟吒(二合三)盘陀盘陀(四)诃那(去)诃那(五)阿蜜哩(二合)帝(六)乌吽(七)[打-丁+巿](八)

若人日日香汤洗浴。入于道场作护身印(以下印等是助成印故下别记次第头数)

### 甘露军茶利辟除尾那夜迦法印真言

右手大指屈横在掌中。以左中指及无名指。握其大指。又以头指及小指。努屈向外使。头指头到中指中节侧。令小指头到无名指中节侧。即舒其臂。向右转之。诵真言七遍。正作法时。以左手大指。捻小指甲上节。叉腰侧。直申三指头向前。真言曰。

唵(一)虎吽(二)诃(上)那(上)植那魔他(三)毗驮崩(二合)娑(三)夜(四)乌蹉(二合)驮耶(五)呜[合*牛][打-丁+巿][打-丁+巿]。

是法印明。悉能辟除一切药叉尾那夜迦。一切诸恶悉皆散驰。成办诸事一无怖畏。

### 结地界法印真言

先以右中指。于左头指中指岐间。向背出头。次以无名指。于左小指岐间。亦尔。左中指内向。右头指中指岐间向内出头。次以左无名指。于右小指间亦尔。两小指头指竖合头。二大指亦合头向下。若作法时。大指合头拄地。翼两臂肘。真言曰。

唵(一)吉唎吉唎(二)跋折啰覆知(二合)(三)盘陀盘陀(四)呜吽(五)诃(上)

诵真言七遍以印拄地。一切诸恶鬼等皆悉驰散。

### 结四方界法印真言

准前地印。唯改开二大指。相去二寸指头向身。直竖努指向右转之。真言曰。

唵(一)萨啰萨啰(二)跋折啰(三)波啰(二合)迦(去)啰(上)(四)呜吽(五)[打-丁+巿](六)

诵真言七遍。即以此印。向于四方随日右转。所有一切药叉尾那夜迦等。皆悉驰散。

### 结虚空界法印真言(亦名上方结界)

准前地印。唯改二大指。各附着头指侧。上即以此印向于头上。右旋三匝。真言曰。

唵(一)毗悉普(二合)吒啰叉(上)(二)跋折啰(三)半阇啰(四)呜吽(五)[打-丁+巿](六)

以此印举向头上右旋三匝。诵真言七遍。天上虚空一切飞行药叉魔鬼等。皆悉退散各诵印下真言七遍。当设二十一种供养之具。作般若波罗蜜多法会。随力堪能惟好精妙。何等名为二十一种。一者严饰道场安置尊像。复以种种香。所谓龙脑丁香。郁金沉水。香汤浴像还置本处。二者像前当作水坛。三者龙脑沉水。上妙香等用涂像身。四者诸妙花鬘。绞珞佛身左右肩上。五者顶挂天冠。六者宝钏璎珞庄严佛身。七者宝帐。八者烧种种香。九者悬杂色幡。十者悬于伞盖。十一然灯。十二百味饮食及好甘果。十三悬于诸小铃佩。十四悬诸音乐。十五诸杂色华。十六宝扇。十七种种衣服。十八宝镜。十九宝瓶。二十真珠网。二十一白拂。以如是等胜妙之具。至心供养。能令人王等及一切众生无始已来十恶五逆诸罪消灭。复令现在所求随意。若不能具二十一种。五种亦得。何等为五。一者香水。二者杂花。三者烧香。四者饮食。五者然灯。具此五事。起大慈悲愍念一切诸众生故。供养诸佛亦当得成就。

次作嚩日啰(二合)印。加持前所有一切香花宝物供等。若有金刚杵不用手印。直当用杵而作加持。无嚩日啰(二合)即用手印。以左手作总印。大指捻小指甲上。余三指直向上搩竖。真言曰。

唵(一)阿蜜里(二合)羝(二)呜吽(二合)泮(三入)

此军茶利小心真言。诵七遍庄严道场。种种香花灯明饮食悉行列竟。次当烧香。若欲请佛作佛印请。次请般若作般若印。次请观自在菩萨作观自在印。次请金刚及诸天等亦尔。随类作印请之。一一请来作花座印并诵坐真言曰。

唵(一)呜吽(二)迦摩啰(三)莎诃(四诵七遍一一请来安置座竟)

次作大结界印。右转三匝。先仰二手。次二小指二无名指右压左。反钩于掌中。次竖二中指头相拄。次以二食指。各捻中指上节背上。次别二大指各自屈。在中指中节上。莫相着真言曰。

唵(一)商迦(上)[口*禮](二)摩诃三么焰(上)(三)盘陀盘陀(四)莎诃(五)

当诵七遍。次更烧香。作香炉印。印香及炉。即执香炉。坛前胡跪。供养东方一切诸佛一切菩萨一切金刚一切诸天四天王等。乃至十方亦尔。供养竟放香炉。着坛前至心作礼。若有香花饮食等而供养之。若无香华饮食等。作一切供养印。并诵真言而供养之。

次作普供养印。

以二手合掌于掌中。心少空勿令相着真言曰。

唵(一)萨婆菩驮(二)阿地瑟耻底(三)悉钵啰醯迷(四)伽伽那剑(引)三曼陀(五)莎诃(六)

诵此七遍。复以种种香花供养。各作本印。还其位处。次作音乐赞叹周毕。作般若印忏悔罪障。诵大心真言当印心上。口陈所犯三业之罪。发露忏悔。恒具七法。譬如大火焚于干草。加猛风吹莫不都尽。精进诵明。罪垢消灭亦复如是。又如霜雪闇室。焰日能除。诵明精进。灭无明闇犹如盛日。又诵般若真言。酥蜜等物作护摩。供养贤圣。灭除无始生死重罪。速得成就无上菩提。其持明人。应当具足坚持七法。何等为七。一者持戒。二者忍辱。三者离口过。四者于佛法中生决定信。五者发无上菩提心。六者常诵真言法印心生惭愧。七者于四威仪身心无倦。犹如轮王具足七宝。得绍正位。王四天下。咒师亦尔。具前七法速得证验。随所施为悉得称意。正坐莫动。数数礼拜赞叹诸佛。愿我生生不经八难。所生之处恒为男子身。崇三宝诸根完具。一切伎艺愿速通达。具六神通。若来乞者头目髓脑国城妻子象马七宝。随其所欲皆悉施与。一切诸欲心无染着。聪明智慧。一切众生见闻我者。发菩提心。生生之处值善知识。恭敬尊重。听闻正法如说修行。以菩提心而自庄严。于四威仪身心清净。得宿命智无碍自在。诸恶罪业深生怖畏。修习菩提十波罗蜜得大自在。不受女身及以奴仆。亦不闇钝不处边地。不起邪见不生旃陀罗家。有佛出世愿常值遇。修行六度回向菩提所有财宝随欲皆给。宁可贫贱修诸善法。不处富贵而行恶业。命不中夭。正信家生。眷属具足孝养师父。利根智慧辩才无碍。得佛正信慈念众生。愿所生处具五种法。何等为五。一者福德。二者智慧。三者十力。四者精进。五者发菩提心。如佛所证萨婆若智三十二相。我亦当得。十方净土随意往生。常见诸佛。一切众生亦复如是。为一切众生令好念佛故。发是愿已持珠诵明。其持珠法者。去所供养佛菩萨处。四五尺许。却缩跪坐身莫动摇。莫看东西莫近口气。于供养佛菩萨等处。莫放谷风。正身端坐一心念佛菩萨金刚天等。如入奢摩他无异。

次作掏珠印。

以左手大指。捻无名指甲上。贯珠孔中。次直舒中指小指。以食指掩中指上节侧上。以右手大指无名指。掐珠诵明。余指同左手。若如是掐珠。得十种瑞相者。即知有验。何等为十。一者像上放光。二者风不吹而道场中幡自然动摇。三者云不覆而天有雷声。四者道场中灯焰长三四尺。五者香炉中人不烧香而香烟自出。六者空中闻有种种音乐之声。七者感得四方无事福寿延年无诸疾病。师子虎狼诸毒虫等不能为害。八者于五欲境心无染着。九者诸魔鬼神不能娆乱。自他之病疗即除愈。十者见佛菩萨金刚天等。若于梦中见佛菩萨。或升高山。或上高树。乘船度岸。或骑象马。或见师僧父母善知识等。是时行者及施主等。若于梦中见是相类。即知罪灭。皆是好应。灵瑞之相。明王翼卫。是时行者正作法中。身毛皆竖。即知得验。每日旦起洗手面已。嚼杨柳枝更漱口讫。入佛堂中作供养法。未到食时悉皆发遣。一日三时如前掐珠。诵明一百八遍一千八遍。随力所堪。道场门前置一护摩炉。持明师西坐面向东。左着香水及诸杂花。右着胡麻苏蜜稻谷花等。随有坛所烧供养物。皆右边着。然后请诸佛菩萨金刚天等。作花座印。随法所须。烧着炉中供养。供养已。还坐本处。口云此无香花饮食惭愧。然后发遣。房内数数烧香。日日诵不动佛陀罗尼。无量寿佛陀罗尼等。灭除身中五逆四重等一切罪障。若欲得生无量寿佛国。日日作此供养。诵陀罗尼法。常作此法。一切事业皆得成就。死已生无量寿佛国。若日日供养功德甚大。不可具说。念佛功德非是挍量。其诵真言功德力。状如日月之光。念佛功德同夜灯之光。不得其比。若日日供养诵明兼念佛功德。如须弥之高大海之深。若空念佛不兼诵明功德。如香山之小。如阿耨达池之细。不可挍量。若日日供养诸佛诵明。灭罪如火烧草木。罪灭亦尔。若能日别三时供养。念佛诵明。比空念佛不可比挍。口不能宣。功德利益不可思议。当知般若功德成就。赞莫能尽。